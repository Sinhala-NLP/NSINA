{"Source": "Adaderana", "Timestamp": "February 16, 2018 04:03 pm", "Headline": "අර්ජුන්-කසුන් තවදුරටත් රිමාන්ඩ්", "News Content": "පර්පෙචුවල් ට්‍රෙෂරීස් සමාගමේ හිමිකරු අර්ජුන ඇලෝෂයස් සහ එහි ප්‍රධාන විධායක නිළධාරී කසුන් පලිසේන යන අය තවදුරටත් රක්ෂිත බන්ධනාගාර ගත කිරීමට කොටුව මහේස්ත්‍රාත් අධිකරණය නියෝග කර තිබේ. ශ්‍රී ලංකා මහ බැංකුවෙන් ලබාගත් රහස්‍ය තොරතුරු උපයෝගි කරගෙන බැඳුම්කර වෙන්දේසි දෙකකදී නීත්‍යානුකූල නොවන ආකාරයෙන් රුපියල් කෝටි 9147ක මුදලක් උපයාගෙන රජයට අලාභ සිදු කිරිමේ චෝදනාව යටතේ පසුගිය 04 වනදා ඔවුන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන රක්ෂිත බන්ධනාගාර ගතකරනු ලැබීය. අදාළ නඩුව අද(16) කැඳවූ අවස්ථාවේ සැකකරුවන්ට ඇප ලබාදෙන ලෙස විත්තියේ නීතිඥවරුන් විසින් සිදුකළ ඉල්ලීම ප්‍රතික්ෂේප කළ කොටුව මහේස්ත්‍රාත් ලංකා ජයරත්න මෙනෙවිය ඔවුන් දෙදෙනා මාර්තු මස දෙවැනිදා දක්වා රක්ෂිත බන්ධනාගාර ගත කිරීමට නියෝග කර තිබේ. විත්තිය විසින් සිදුකළ ඇප ඉල්ලීම ප්‍රතික්ෂේප කරමින් මහේස්ත්‍රාත්වරිය පෙන්වාදුන්නේ ශ්‍රී ලංකා මහබැංකුවේ සිදුකරන වෙන්දේසි ගණුදෙනුවලට අදාළ කටයුතු පොදු දේපළ පනත යටතට ගැනෙන බවට අධිකරණයේ නිගමනය බවයි.", "URL": "https://sinhala.adaderana.lk/news.php?nid=84419", "Category": null, "Parent URL": null}