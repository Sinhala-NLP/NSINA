{"Source": "Adaderana", "Timestamp": "November 17, 2014 06:29 am", "Headline": " ගැසට් පත්‍රය 19 දා එයිලු?", "News Content": "අනිද්දා දිනයේ දි (19) ජනාධිපතිවරණය පැවැත්වීම පිළිබඳ ගැසට් පත්‍රය නිකුත් කරනු ඇති බවට දේශපාලන ආරංචි මාර්ග සඳහන් කරයි. ඒ අනුව ජනාධිපති මහින්ද රාජපක්ෂ මහතා විසින් අදාළ ගැසට් නිවේදනය නිකුත් කරනු ඇති බව සඳහන්ය. ඉන් අනතුරුව මැතිවරණ කොමසාරිස්වරයා විසින් මැතිවරණය පැවැත්වෙන දිනය තීරණය කරනු ලබන අතර දින 45 ක කාලයක් ඇතුළත මැතිවරණය පැවැත්වීමට නියමිතය. මේ අතර පසුගිය දින කිහිපය තුළදි ජනාධිපතිවරණය පැවැත්වීම පිළිබඳව ආණ්ඩු පක්ෂයේ මැති ඇමතිවරුන් විවිධ අදහස් පළ කරයි. පසුගියදා මාධ්‍ය හමුවකට එක්වෙමින් එක්සත් ජනතා නිදහස් සන්ධාන මහ ලේකම් අමාත්‍ය සුසිල් ප්‍රේමජයන්ත් මහතා කියා සිටියේ 19 වන දිනෙන් පසු එළඹෙන ඕනෑම දිනකදි ජනාධිපතිවරයාට ජනාධිපතිවරණය පැවැත්වීම පිළිබඳ ගැසට් නිවේදනය නිකුත් කිරිමේ හැකියව පවතින බවයි. එමෙන්ම පසුගිය සෙනසුරාදා දිනයේ යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා කියා සිටියේ ඉදිරි පැය 72ක තුළ දි ජනාධිපතිවරණය පැවැත්වීම පිළිබඳ පළමු ප්‍රවෘත්තිය දැන ගැනිමට හැකියාව පවතින බවයි. මේ අතර ලබන බදාදා ශ්‍රී ලංකා නිදහස් පක්ෂ මධ්‍යම කාරක සභාව පැවැත්වීමට නියමිතව තිබේ. ජනාධිපතිවරයාගේ ප්‍රධානත්වයෙන් අරලිය ගහ මන්දිරයේ දි මෙය පැවැත්වෙන බව වාර්තා වේ.", "URL": "https://sinhala.adaderana.lk/news.php?nid=47431", "Category": null, "Parent URL": null}