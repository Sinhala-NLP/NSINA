{"Source": "Adaderana", "Timestamp": "September 21, 2018 07:15 pm", "Headline": "මල් පැල තොගයක් රේගුවේ හිරවෙයි", "News Content": "බලපත්‍ර නොමැතිව නීතිවිරෝධී ලෙස ශ්‍රී ලාංකික ගුවන් මගීන් තිදෙනකු විසින් මෙරටට ගෙන ආ ජීවී මල් පැලෑටි තොගයක් අද(21) අළුයම කටුනායක ගුවන් තොටුපොළේ දී ශ්‍රී ලංකා රේගුවේ ජෛව විවිධත්ව , සංස්කෘතික සහ ජාතික උරුමයන් ආරක්ෂණය පිළිබඳ ඒකකයේ නිලධාරීන් පිරිසක් අත්අඩංගුවට ගෙන තිබේ. ඔවුන් දෙදෙනෙකු ජා - ඇල ප්‍රදේශයේ පදිංචි 36 හැවිරිදි අයෙකු සහ මාතර ප්‍රදේශයේ පදිංචි 68 හැවිරිදි පිරිමි පුද්ගලයෝ වන අතර ඉතිරි අය 38 හැවිරිදි කැළණිය ප්‍රදේශයේ පදිංචි කාන්තාවකි. ඔවුන් තිදෙනාම මල් අලෙවි සැල් පවත්වා ගෙන යන ව්‍යාපාරිකයෝ වෙති. අදාළ පුද්ගලයන් තිදෙනා අද අළුයම 12.15 ට තායිලන්තයේ බැංකොක් නුවර සිට පැමිණි තායි ගුවන් සේවයේ ටී.ජී.- 307 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔවුන් විසින් ජීව ඇන්තූරියම්, ඕකිඩ් ඇතුළු තවත් මල් පැලෑටි රාශියක් මේ ආකාරයට නීතිවිරෝධී ලෙස ශ්‍රී ලංකාවට ගෙනැවිත් තිබූ අතර, ඒවා සියල්ලේ වටිනා රුපියල් 4,89,350 ක් බව රේගුව පවසයි . මෙම මල් පැලෑටි තොගය ශ්‍රී ලංකාවට ගෙන ඒම සඳහා තායිලන්ත බලධාරීන්ගෙන් අවශ්‍ය පැලෑටි නීරෝධායන සහතික ලබා ගෙන නොතිබුණු අතර , එම සිදු වීම ශ්‍රී ලංකාවේ වනජීවී සහ වෘක්ෂලතා ආඥාපනතේ විධිවිධානයන් උල්ලංඝනය කරන්නක් බව රේගු මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=96497", "Category": null, "Parent URL": null}