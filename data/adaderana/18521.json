{"Source": "Adaderana", "Timestamp": "September 5, 2011 09:10 am", "Headline": "කඳවුරුවලට පහරදෙන්නන් සලකන්නේ ත්‍රස්තවාදීන් ලෙසයි", "News Content": "හමුදා සහ පොලිස් කඳවුරු වෙත ප්‍රහාර එල්ලකරන්නන් ත්‍රස්තවාදීන් ලෙස සැලකෙන බව යුද හමුදා මාධ්‍ය ප්‍රකාශක බ්‍රිගේඩියර් නිහාල් හපුආරච්චි මහතා පවසයි. එම පුද්ගලයින්ට එරෙහිව ත්‍රස්ත මර්දන පනත යටතේ කටයුතු කරන බව ඒ මහතා සඳහන් කර ඇති බව බීබීසී සන්දේශය සඳහන් කරයි. හමුදා කඳවුරුවලට ප්‍රහාර එල්ල කිරීමට පැමිණි යාපනය දිස්ත්‍රික්කයේ පුද්ගලයින් 120 දෙනෙකුට වැඩි පිරිසක් මේ වනවිට අත්අඩංගුවට ගෙන සිටින බව බීබීසී සන්දේශය වෙත අදහස් දක්වමින් ප්‍රකාශ කර ඇත. එම පිරිස විසින් ඒකාබද්ධ හමුදා පොලිස් කඳවුරක් වෙත ප්‍රහාර එල්ල කර ඇති බවත්, එය ත්‍රස්ත ක්‍රියාවක් බවත් නිහාල් හපුආරච්චි මහතා පෙන්වා දී තිබේ. සිවිල් ජනතාව විසින් හමුදා සහ පොලිස් කඳවුරුවලට පහරදීම නිවැරදි ක්‍රියාවක් නොවන බව ද සන්දේශය වෙත අදහස් දක්වමින් හපුආරච්චි මහතා වැඩිදුරටත් අවධාරණය කර ඇත. එමෙන්ම යාපනයේ හෝ දිවයිනේ ඕනෑම ප්‍රදේශයක පැතිර පවතින ග්‍රීස් යකුන් පිළිබඳ සංකල්පය යුද හමුදා මාධ්‍ය ප්‍රකාශකවරයා විසින් මුළුමනින්ම ප්‍රතික්ෂේප කර තිබේ. යාපනය දිස්ත්‍රික්කයේ ඇතැම් ප්‍රදේශවල ඇතිවූ අර්බුදකාරී තත්ත්ව පාලනය කිරීමට හමුදාව සහ පොලිසිය අවශ්‍ය පියවර ගෙන ඇති බව ද ඔහු පෙන්වා දී ඇත.", "URL": "https://sinhala.adaderana.lk/news.php?nid=18521", "Category": null, "Parent URL": null}