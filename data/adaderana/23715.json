{"Source": "Adaderana", "Timestamp": "April 22, 2012 11:12 am", "Headline": " ජනපති සමග සාකච්ඡා සාර්ථකයි-ඉන්දීය නියෝජිතයෝ සිය රටට කියති", "News Content": "ශ්‍රී ලංකාවේ ද්‍රවිඩ භාෂාව භාවිත ප්‍රදේශ සඳහා බලය බෙදාහැරීමේ කාරණය ඇතුළු දේශපාලන කාරණා පිළිබඳ ජනාධිපති මහින්ද රාජපක්ෂ මහතා සමග කළ සාකච්ඡා ඵලදායි බව ඉන්දීය නියෝජිත පිරිස පවසති. ශ්‍රී ලංකාවේ සංචාරය නිමාවීමෙන් පසු ඉන්දීය විශේෂ නියෝජිතයින් එරට අග්‍රාමාත්‍ය මන් මෝහන් සිං මහතාට ඒ පිළිබඳ වාර්තාවක් බාරදීමට නියමිත බව මෙරට සංචාරයට එක් වූ කොංග්‍රස් මණ්ඩල සභික ඊ.එම් සුදර්ශන නච්චියප්පන් ඉන්දීය මාධ්‍යයට පවසා තිබේ. ශ්‍රී ලංකාවේ සංචාරය නිමාකිරීමෙන් පසු ඊයේ(21)දිනයේ චෙන්නායි හිදී මාධ්‍යයට අදහස් දක්වමින් මැණික් ෆාම් සරණාගත කඳවුරට මෙන්ම අවතැන් වූවන් නැවත පදිංචි කළ ප්‍රදේශවලට යාමෙන් තමන් ලැබූ අත්දැකීම් මෙම නියෝජිතයින් විසින් පෙන්වා දී ඇත. 2010 වසරේ ශ්‍රී ලංකාවේ සංචාරය කරන විට සිටි ලක්ෂ 2.5 ක් පමණ සිටි යුද්ධයෙන් අවතැන්වූවන් මේවන විට 6000 ක් දක්වා අඩුවී ඇති බවත්,සෙසු පිරිසද ඉදිරි මාස කිහිපය තුළ කඩිනමින් යළි පදිංචි කරවීමට අදහස් කරන බව ශ්‍රී ලංකා බලධාරීන් පැවසු වග ඉන්දීය නියෝජිතයින් පෙන්වා දුන් බව PTI පුවත් සේවය උපුටා දක්වයි. ඉන්දීය පාර්ලිමේන්තුවේ විපක්ෂ නායිකා සුෂ්මිතා ස්වරාජ්ගේ ප්‍රධානත්වයෙන් යුත් නියෝජිත පිරිස ඉකුත් 16 වන දින රාත්‍රී 10.45 ට පමණ කටුනායක ජාත්‍යන්තර ගුවන්තොටුපළට ළඟා වූයේ 12‍ දෙනෙකුගෙන් යුත් කණ්ඩායමක් ලෙසිනි. පසුව මෙම පිරිස ඊයේ( 21 )වැනි දින දක්වා මෙරට රැදීසිටිමින් ජනාධිපති මහින්ද රාජපක්ෂ මහතා ඇතුළු රජයේ ඉහළපෙළ මැති ඇමතිවරුන් සමගද,ද්‍රවිඩ හා මුස්ලිම් දේශපාලන නායකයින් සමගච සාකච්ඡා පැවැත් වූ අතර උතුරේ සරණාගත කඳවුරුවල හා උතුරු සහ නැගෙනහිර ප්‍රදේශවල සිදුවන සංවර්ධන කටයුතු පිළිබඳව සොයාබැලීම සඳහාද පිටත්ව ගියහ. කෙසේ වෙතත් මෙම සංචාරයට තම නියෝජිතයින් යොමු නොකිරීමට වත්මන් තමිල්නාඩු ප්‍රධාන අමාත්‍ය ඒ.අයි.ඒ.ඩී.එම්.කේ පක්ෂ මහ ලේකම් ජයලලිතා ජයරාම් මහත්මියද, ඩී.එම්.කේ පක්ෂ සභාපති,හිටපු තමිල්නාඩු ප්‍රධාන අමාත්‍ය එම්.කරුණානිධි මහතා ද පියවර ගෙන තිබුණි. 2 ඉන්දීය නියෝජිතයින් ශ්‍රී ලංකාවට පැමිණීම හුදු විනෝද චාරිකාවකට වැඩි යමක් නොවනු ඇති බවටත්,එය හුදෙක් ශ්‍රී ලංකාවේ ප්‍රතිරූපය ඉහළ නංවා ගැනීම උදෙසා පමණක් සංවිධානය කරන ලද්දක් බවත් ජයලලිතා ජයරාම් මහත්මිය ඉන්දීය මාධ්‍යයට අදහස් දක්වමින් පවසා තිබුණු අතර ශ්‍රී ලංකාවේ ස්වාධීන ද්‍රවිඩ ඊලාම් රාජ්‍යයක් ස්ථාපිත කිරීම වෙනුවෙන් එක්සත් ජාතීන් මැදිහත් විය යුතු බවට කරුණානිධි මහතා ප්‍රකාශ කර තිබුණි.", "URL": "https://sinhala.adaderana.lk/news.php?nid=23715", "Category": null, "Parent URL": null}