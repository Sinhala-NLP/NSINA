{"Source": "Adaderana", "Timestamp": "January 23, 2018 07:32 am", "Headline": "ශ‍්‍රී ලංකා වෛද්‍ය සභාවේ ඡන්ද විමසීම අද", "News Content": "ශ‍්‍රී ලංකා වෛද්‍ය සභාවට සාමාජිකයින් සිව් දෙනෙකු තෝරා ගැනීම සඳහා වන ඡන්ද විමසීම අද ආරම්භ වීමට නියමිතයි. අද සහ හෙට යන දෙදින පෙරවරු 9.00 සිට පස්වරු 4.00 දක්වා ඡන්ද විමසීම සිදුවන බව ශ‍්‍රී ලංකා වෛද්‍ය සභාව සඳහන් කළේය. මේ සදහා ශ‍්‍රී ලංකා වෛද්‍ය සභා පරිශ‍්‍රය ආශ‍්‍රිතව ඡන්ද මධ්‍යස්ථාන 7ක් පිහිටුවා තිබේ. ශ‍්‍රී ලංකා වෛද්‍ය සභා ඡන්දය සඳහා තැපැල් ඡන්ද සලකුණු කිරීම ඊයේ දිනයෙන් අවසන් වූ අතර පුද්ගලයින් 1058 දෙනෙකු ඡන්දය ප‍්‍රකාශ කර තිබු බව ශ‍්‍රී ලංකා වෛද්‍ය සභාව සඳහන් කළේය. මෙවර ඡන්දය ප‍්‍රකාශ කිරීම සඳහා දිවයින පුරා වෛද්‍යවරුන් 27,500ක් සුදුසුකම් ලබා සිටින අතර සාමාජිකයින් සිව් දෙනෙකු තෝරාගැනීම සඳහා පවත්වනු ලබන ඡන්දයට පුද්ගලයින් 13 දෙනෙකු ඉදිරිපත් වී සිටියි. ඡන්දය සලකුණු කිරීමෙන් අනතුරුව හෙට පස්වරුවේම ඡන්ද ගණන් කිරීමේ කටයුතු සිදුකර තෝරාගත් සාමාජිකයින් පිළිබඳ ප‍්‍රකාශයට පත් කරන බව ශ‍්‍රී ලංකා වෛද්‍ය සභාව සඳහන් කළේය. ඒ අනුව නව සාමාජිකයින් සමඟ ලබන 26 වන දින ශ‍්‍රී ලංකා වෛද්‍ය සභාව යළි රැස්වීමට නියමිතව තිබේ.", "URL": "https://sinhala.adaderana.lk/news.php?nid=83367", "Category": null, "Parent URL": null}