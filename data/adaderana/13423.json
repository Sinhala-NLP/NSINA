{"Source": "Adaderana", "Timestamp": "January 11, 2011 03:37 pm", "Headline": "සහන කඳවුරුවල සිටින ගැබිණි මව්වරුන් හා දරුවන් රෝහල් ගතකිරීමේ තීරණයක්", "News Content": "ගංවතුරින් විපතට පත් දිස්ත්‍රික්කවල සහන කඳවුරුවල රැදී සිටින අවුරුදු 36ට වැඩි ගැබිණි මව්වරුන් සහ අවුරුදු 5ට අඩු සියලු දරුවන් රෝහල්වලට ඇතුළත් කිරීමට සෞඛ්‍ය අමාත්‍යාංශය තීරණය කර තිබේ. ඔවුන් බෝවන රෝගවලට ගොදුරු වීමේ අවදානම ඉහළ බැවින් ඔවුන්ගේ ආරක්ෂාව උදෙසා මෙම පියවර ගැනීමට සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් අද(11) පැවති සාකච්ඡාවක දී තීරණය කෙරුණි. අවතැන්ව සිටින ජනතාවට අවශ්‍ය සෞඛ්‍ය පහසුකම් කඩිනමින් ලබාදීම සඳහා සෞඛ්‍ය අමාත්‍යාංශයේ හදිසි ආපදා කළමනාකරණ ඒකකය පැය 24 පුරාම විවෘත කර තැබීමට ද එහිදී තීරණය කර ඇත. ඊට අමතරව ප්‍රධාන වෛද්‍ය සැපයුම් අංශය සහ ගංවතුර තර්ජනයට ලක්ව ඇති ප්‍රදේශවල පිහිටි ප්‍රාදේශීය වෛද්‍ය සැපයුම් අංශ ද පැය 24 පුරාම විවෘත කර තබන ලෙස අදාළ සාකච්ඡාවේ දී සෞඛ්‍ය අමාත්‍යවරයා නිලධාරීන්ට නියෝග ඇති බව සඳහන්ය.", "URL": "https://sinhala.adaderana.lk/news.php?nid=13423", "Category": null, "Parent URL": null}