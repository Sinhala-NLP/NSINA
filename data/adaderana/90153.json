{"Source": "Adaderana", "Timestamp": "May 31, 2018 10:06 pm", "Headline": "රටේ සෑම ක්ෂේත‍්‍රයකම උන්නතියට ලබාදිය යුතු සෑම පහසුකමක්ම ලබාදෙනවා", "News Content": "සෞඛ්‍ය ක්ෂේත‍්‍රයේ ඇතුළු රටේ සෑම ක්ෂේත‍්‍රයකම උන්නතියට ලබාදිය යුතු සෑම පහසුකමක්ම ලබාදීමට ජනාධිපතිවරයා ලෙස තමන් කටයුතු කරන බව ජනාධිපති මෛතී‍්‍රපාල සිරිසේන මහතා පවසයි. ජනාධිපතිතුමා මේ බව ප‍්‍රකාශ කළේ අද (31) පස්වරුවේ කොළඹ බණ්ඩාරනායක ජාත්‍යන්තර සම්මන්ත‍්‍රණ ශාලාවේ පැවති රජයේ ලියාපදිංචි සහ සහකාර වෛද්‍යවරුන්ගේ වාර්ෂික සමුළුව අමතමිනි. රජයේ ලියාපදිංචි සහ සහකාර වෛද්‍යවරුන් ඉතා කීර්තිමත් වෘත්තිකයින් පිරිසක් ලෙස මෙරට සෞඛ්‍ය ක්ෂේත‍්‍රය වෙනුවෙන්ද, විශේෂයෙන් ග‍්‍රාමීය ජනතාව වෙනුවෙන් ද ඉටුකළ මෙහෙවර ද මෙහිදී ජනාධිපතිවරයා කෘතවේදීව සිහිපත් කළේය. තමා සෞඛ්‍ය අමත්‍යවරයා ලෙස කටයුතු කරන සමයේදී මෙම වෛද්‍ය සංගමයේ වරප‍්‍රසාද රැසක් දිනාදීමට කටයුතු කළ අතර, අද වත්මන් සෞඛ්‍ය අමාත්‍යවරයා විසින් ද ඒ වෙනුවෙන් ඉටුකරන කාර්ය භාරය ජනාධිපතිවරයා ඇගයීමට ලක්විය. මෙහිදී අදහස් දැක්වූ ජනාධිපතිවරයා වැඩිදුරටත් සඳහන් කළේ එදා අමාත්‍යාංශවල තීන්දු තීරණ අමාත්‍යවරයා සහ අමාත්‍යාංශ ලේකම්වරයා විසින් නොව ඊට ඉහළින් සිටි පුද්ගලයින් විසින් ගනු ලැබුව ද අද සෑම අමාත්‍යාංශයකටම නිදහසේ තම සේවාවන් ඉටුකිරීමට ජනාධිපතිවරයා ලෙස තමා ඉඩ සළසා ඇති බවයි. තිස් වසරක සේවය සපුරා විශ‍්‍රාම ලැබූ සහ දැනට සේවයේ නියුතු රජයේ ලියාපදිංචි සහ සහකාර වෛද්‍යවරුන් වෙත විශිෂ්ටතා සම්මාන පිරිනැමීම ද මෙහිදී ජනාධිපතිතුමා අතින් සිදුවිය. හිටපු සෞඛ්‍ය අමාත්‍යවරයෙකු වන පී.එම්.බී සිරිල් මහතා වෙනුවෙන් ද ජනාධිපතිවරයා අතින් විශේෂ උපහාර තිළිණයක් පිළිගැන්විණි. රජයේ ලියාපදිංචි සහ සහකාර වෛද්‍යවරුන්ගේ සංගමයේ සභාපති වෛද්‍ය මහින්ද ලියනගේ මහතා විසින් ජනාධිපතිවරයා වෙත ද සමරු තිළිණයක් පිළිගැන්වීය.", "URL": "https://sinhala.adaderana.lk/news.php?nid=90153", "Category": null, "Parent URL": null}