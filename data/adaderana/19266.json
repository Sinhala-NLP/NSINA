{"Source": "Adaderana", "Timestamp": "October 10, 2011 03:14 pm", "Headline": "මුල්ලේරියාව සිද්ධියේ ආයුධ තිබුණු අත් වැදගත් වන්නේ නෑ", "News Content": "භාරත ලක්ෂ්මන් මහතාගේ ඝාතනය ඉතාම ශෝචනීය අත්දැකීමක් බව යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. මුල්ලේරියාවේ සිදුවූ මෙම සිදුවීම සම්බන්ධයෙන් පොලිස් විමර්ශන සිදුවන බවත්,එකී පරීක්ෂණ වලට අනුව ඉදිරි නීතිමය කටයුතු සිදුවන බවත් අමාත්‍යවරයා කියා සිටියේ අද කොළඹ පැවති මාධ්‍ය හමුවකින් අනතුරුව මාධ්‍යවේදීන් විසින් අසන ලද ප්‍රශ්නවලට පිළිතුරු ලබාදෙමිනි. මෙම අවාසනාවන්ත සිද්ධියේදී ආයුධ තිබුණු අත් වැදගත් නොවන බව ද අලහප්පෙරුම මහතා එහිදී සඳහන් කළේය. එක්සත් ජනතා නිදහස් සන්ධානයට කොළඹදී අත් වූ පරාජය පිළිගන්නා බවත්,එය ගෞරවාන්විත පරාජයක් බවත් අලහප්පෙරුම මහතා කියා සිටියේය. කොළඹින් ජනයා ඉවත් කරන බවටත්,ත්‍රී විලර් රථ රියදුරන් පළවා හරින බවටත්,කොළඹ ඉඩම් අත්පත් කරගනිමින් එවායේ හෝටල් ඉදිකරන බවටත් එ.ජා.පය විසින් ගෙන ගිය මතය ව්‍යාජ බවට ඔප්පු කරන්නට රජය අසමත්වීම මෙකී පරාජයට එක් හේතුවක් බවද ඩලස් අලහප්පෙරුම අමාත්‍යවරයා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=19266", "Category": null, "Parent URL": null}