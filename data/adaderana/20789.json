{"Source": "Adaderana", "Timestamp": "December 19, 2011 09:21 am", "Headline": "සංක්‍රමණිකයින් රැගත් යාත්‍රාවක් අනතුරට ලක්වෙයි", "News Content": "ඕස්ට්‍රේලියාව බලා යාත්‍රා කරමින් තිබූ සංක්‍රමණිකයින් රැගත් යාත්‍රාවක් ඉන්දුනීසියානු මුහුදු කලාපය තුළ දී අනතුරට ලක්ව තිබේ. පවත්නා අයහපත් කාලගුණ තත්ත්වය හේතුවෙන් යාත්‍රාව අනතුරට ලක්ව ඇති බව විදෙස් වාර්තා සඳහන් කරයි. අනතුර සිදුවන අවස්ථාවේ එම යාත්‍රාවේ පුද්ගලයින් 250 දෙනෙකුට අධික සංඛ්‍යාවක් සිට ඇති බවට වාර්තා වන අතර ඔවුන් ඇෆ්ගනිස්ථාන, තුර්කි හා ඉරාන ජාතිකයින් බව මේ වන විට හඳුනාගෙන තිබේ. කෙසේවුවත් අනතුරට පත් පුද්ගලයින්ගෙන් 33 දෙනෙකු මේ වන විට බේරා ගැනීමට ජීවීතාරක්ෂක නිලධාරීන් සමත්ව ඇති බව විදෙස් මාධ්‍ය වාර්තා කරයි. තවදුරටත් අනතුරින් දිවි බේරාගත් පුද්ගලයින් සිටින්නේ ද යන්න පිළිබඳව සොයා බැලීමට හෙලිකොප්ටර් යානා ද අදාළ මුහුදු කලාපය වෙත යොමු කර ඇත. අනතුරට පත් පුද්ගලයින් ඕස්ට්‍රේලියාවේ ක්‍රිස්මස් දූපත වෙත යමින් සිටින්නට ඇති බවට මේ වන විට ‍තොරතුරු හෙළි වී ඇත.", "URL": "https://sinhala.adaderana.lk/news.php?nid=20789", "Category": null, "Parent URL": null}