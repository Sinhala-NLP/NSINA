{"Source": "Adaderana", "Timestamp": "May 17, 2011 10:10 am", "Headline": "සම්බුද්ධත්ව ජයන්ති සැමරුම වෙනුවෙන් ආගමික වැඩසටහන් රැසක්", "News Content": "අදට යෙදෙන වෙසක් පුර ‍පසොළොස්වක පොහොය දිනය සහ සම්බුද්ධත්ව ජයන්තිය සැමරීම වෙනුවෙන් දිවයිනේ විවිධ ප්‍රදේශ වල ආගමික වැඩසටහන් ක්‍රියාත්මක කර තිබේ. නැණගුණ වැඩුම සිසු දිරිය ජාතික වැඩසටහනේ ප්‍රතිලාභීන්ගේ සහභාගීත්වයෙන් විශේෂ වැඩසටහනක් හෙට සිට 20 වැනි දින දක්වා වව්නියාව නගරය සහ දෙමළ මධ්‍ය මහා විද්‍යාලය කේන්ද්‍ර කර ගනිමින් පැවැත්වෙයි. අග්‍රාමාත්‍ය දී.මු ජයරත්න මහතාගේ උපදෙස් පරිදි ගම්පොල නගරය ආශ්‍රිතව ආගමික හා සංස්කෘතික වැඩසටහන් රැසක් සංවිධානය කර ඇත. කෑගල්ල , වල්ගම ප්‍රදේශවාසීන් විසින් රුපියල් ලක්ෂ 16ක පමණ මුදලක් වැය කර ශ්‍රී පුෂ්පාරාම විහාරස්ථානය ප්‍රතිසංස්කරණය කර ඇති අතර අද එම විහාරස්ථානයට අටවිසි බුද්ධ ප්‍රතිමා වහන්සේ වැඩම කරවීමට නියමිතය. වෙසක් කලාපයට සමගාමීව මාතර සනත් ජයසූරිය ක්‍රීඩාංගණයේ දී අද සිට ‍ලබන 20 වැනි දින දක්වා සර්වඥධාතූ ප්‍රදර්ශනයක් පැවැත්වෙයි. බදුල්ල ශ්‍රී රාහුල මහා විද්‍යාලයේ සිසුන් සහ ගුරුවරුන් එක්ව මරණයට කැප වූ ගවයින් 5 දෙනෙකු නිදහස් කර අඩු ආදායම් ලාභී පවුල් 5 ට ලබා දී ඇත. ඛනිජ තෙල් අමාත්‍ය සුසිල් ප්‍රේම්ජයන්ත් මහතාගේ ප්‍රධානත්වයෙන් ලේ දන්දීමේ පිංකමක් දෙල්කඳ මන්සන්ධියේ දී අද පෙරවරු 8 සිට ක්‍රියාත්මක වේ.", "URL": "https://sinhala.adaderana.lk/news.php?nid=16151", "Category": null, "Parent URL": null}