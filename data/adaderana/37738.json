{"Source": "Adaderana", "Timestamp": "September 27, 2013 02:36 pm", "Headline": "විදුලි පණිවිඩ සේවයට වඩා ටෙලි මේල් ගාස්තු වැඩියි", "News Content": "විදුලි පණිවිඩ සේවාව නතර කිරීමට රජය ගත් තීරණය මගින් රාජ්‍ය හා පෞද්ගලික අංශ සේවකයින් දුෂ්කරතාවට පත්වන බව රජයේ හෙද නිලධාරීන්ගේ සංගමය පවසයි. නිවේදනයක් නිකුත් කරමින් එම සංගමයේ සභාපති සමන් රත්නප්‍රිය මහතා පවසන්නේ රජයේ හා පෞද්ගලික අංශයේ සේවකයින්ට තම රාජකාරියට වාර්තා කිරීමට නොහැකි වීම වැනි වගකිව යුතු කාරණාවක් නිල වශයෙන් ලිඛිතව දැන්වීමට තිබු එකම ක්‍රමය විදුලි පණිවිඩ සේවාව බවය. මේ හේතුවෙන් රාජ්‍ය හා පෞද්ගලික අංශ සේවකයින් මෙන්ම පරිපාලන කටයුතු වලට ද බරපතළ ගැටලුවක් පැන නගින බව ඔහු පෙන්වාදෙයි. විදුලි පණිවිඩ සේවාවට විකල්පයක් ලෙස තැපැල් දෙපාර්තමේන්තුව විසින් ටෙලිමේල් සේවාව හඳුන්වා දුන්න ද එය ආයතන සංග්‍රහයට ඇතුළත් කර නොමැති බැවින් එම ක්‍රමය නීත්‍යානූකූල නොවන බව සමන් රත්නප්‍රිය මහතා පවසයි. එමෙන්ම විදුලි පණිවිඩ සේවාව සඳහා වැය වන වියදම රුපියල් තුනක් වුව ද ටෙලිමේල් සේවාව සඳහා අවම වියදම රුපියල් 35ක් වන බව ඔහු කියයි. නීත්‍යානුකූල විකල්ප විසදුමක් ක්‍රියාත්මක වන තුරු විදුලිපණිවිඩ සේවාව අවලංගු නොකරන ලෙස සහ එය අවලංගු කරන්නේ නම් ටෙලිමේල් සේවාව සඳහා අය කරන මුදල අඩු කරන ලෙස රජයෙන් ඉල්ලා සිටින බව සමන් රත්නප්‍රිය මහතා වැඩිදුරටත් පවසයි.", "URL": "https://sinhala.adaderana.lk/news.php?nid=37738", "Category": null, "Parent URL": null}