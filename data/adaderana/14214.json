{"Source": "Adaderana", "Timestamp": "February 14, 2011 06:51 pm", "Headline": "ජීවන වියදම ඉහළ වුණත් ජනතාවට රජය අමතක  නෑ", "News Content": "ගම සංවර්ධනය කිරීම සඳහා ප්‍රාදේශීය සභා මන්ත්‍රීවරුන්ට ලැබෙන මුදල් කාබාසිනියා කොට රටේ අනාගතය විනාශ නොකරන ලෙස අමාත්‍ය කුමාර වෙල්ගම මහතා ඉල්ලා සිටියි. මංමාවත් සංවර්ධනය කිරීම සඳහා ලබා දී තිබූ මුදල් නිසි අයුරින් ‍නොයොදවන ඇතැම් ප්‍රාදේශීය සභා මන්ත්‍රීන් සිටින බව ද හෙතෙම සඳහන් කරයි. රටට නිදහස ලබා දී රට සංවර්ධනය කරගෙන යන මොහොතේ ප්‍රාදේශීය සභා මන්ත්‍රීවරුන් රටේ මුදල් කාබාසිනියා නොකර ග්‍රාමීය ජනතාවගේ ජීවන තත්ත්වට නගාසිටුවන්නට සිය වගකීම නිසි ලෙස ඉටු කළ යුතු බව ද අමාත්‍යවරයා කියා සිටියේ මතුගම ඉද්දගොඩ ප්‍රදේශයේ පැවති ජන හමුවකදීය. එක්සත් ජාතික පක්ෂය මෙම මැතිවරණයෙන් ලබන අන්ත පරාජය සමග පක්ෂය දෙදරා යාම ඉක්මන් වන බවත්,ගමට ගැලපෙන ගමේ නියෝජිතයාට පළාත් පාලන ආයතනයේ බලය ලබාදීමට බුද්ධිමත්ව ක්‍රියා කළ යුතු බවත් අමාත්‍යවරයා මෙහිදී සඳහන් කළේය. ජනාධිපතිවරයා,රජය සහ පළාත් සභා රජය සතුව තිබියදී පළාත් පාලන ආයතන පමණක් එක්සත් ජාතික පක්ෂයට ලබාදීමෙන් ඇති ඵලය කුමක්දැයි අමාත්‍යවරයා මෙහිදී ප්‍රශ්න කර සිටියේය. ජනතාවට ජීවන වියදම ගැන කොතෙක් දැනුණද,අපහසුකම් වින්දද රටට සාමය උදාකර දෙමින් නිදහසේ ජීවත් වීමට අවස්ථාව සලසා දුන් රජය අමතක නොකරන බව පළාත් පාලන මැතිවරණ ප්‍රතිඵල වලින් බලාගත හැකිවනු ඇති බවද වෙල්ගම මහතා විශ්වාසය පළ කළේය.", "URL": "https://sinhala.adaderana.lk/news.php?nid=14214", "Category": null, "Parent URL": null}