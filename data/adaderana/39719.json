{"Source": "Adaderana", "Timestamp": "December 19, 2013 08:45 pm", "Headline": "සබරගමුවට ෆයිනස් තහනම්-බස්වලට වීඩියෝ තහනම්", "News Content": "සබරගමුවේ පෞද්ගලික බස් රථ වල වීඩියෝ ප්‍රදර්ශනය මුළුමනින් අත්හිටුවීමට ළගදීම නීතිරීති ගෙන එන බව සබරගමුව ආණ්ඩුකාර වි.ජ.මු ලොකුබණ්ඩාර පවසයි. පළාත් ආණ්ඩුකාරවරයා මේ බව කියා සිටියේ අද(19) සබරගමුව පළාත් සභා ශ්‍රවණාගාරයේ දී පැවති වැඩමුළුවක් අමතමිනි. පෝදින හා ඉරුදින වල සබරගමු පළාතේ උපකාරක පන්ති තහනම කිසියම් පිරිසකට එරෙහිව ගනු ලැබූ අපකාරක තීන්දුවක් නොව සබරගමුවේ දුවා දරුවන් නැණවත් පමණක් නොව ගුණවත් පිරිසක් බවට පත්කිරීමේ අටියෙන් ගනු ලැබී තීන්දුවක් බව ද ඔහු සඳහන් කළේය. ඇතැම් උපකාරක පන්ති ඇසුරේ දුසිරිත වැඩෙන බවට තොරතුරු ලැබී ඇතැයි කී ආණ්ඩුකාරවරයා සබරගමුවේ සෑම උපකාරක පන්තියක් ම ලියාපදිංචි කිරීමට ක්‍රියා කරන්නැයි එම අවස්ථාවට එක්ව සිටි පළාත් ප්‍රධාන ලේකම් හේරත් පී.කුලරත්න මහතාට පෙන්වා දුන්නේය. එසේම සබරගමුවේ උපකාරක පන්ති පවත්වාගෙන යන දේශකයින්ගේ අධ්‍යාපන සුදුසුකම් සොයා බලන්නැයි නිළධාරීන්ට උපදෙස් දුන් ආණ්ඩුකාරවරයා සාමාන්‍ය පෙළ අසමතුන් පවා උසස් පෙළ සදහා පන්ති පවත්වාගෙන යන දේශකයින් අතර සිටින බවට තොරතුරු ලැබී ඇතැයි ද කීය. එහෙත් ඇතැම් උපකරක පන්ති වල ඉතා ප්‍රශස්ත දේශකයින් ඇතැයි සදහන් කළ ආණ්ඩුකාරවරයා එවන් දේශකයින් සම්පත් දායකයින් වශයෙන් පළාතේ පාසැල් වල අධ්‍යාපන කටයුතු සංවර්ධනයට සම්පත් දායකයින් ලෙසින් දායක කරගන්නැයිද ඒ සඳහා සුදුසු දීමනාවක් ලබා දෙන්නැයි ද පළාත් ප්‍රධාන ලේකම්වරයාට උපදෙස් ලබාදුන්නේය. එසේම දැනට වැසී ගොස් ඇති සබරගමුවේ පාසැල් ගොඩනැගිලි වල ආයුර්වේද වෛද්‍ය මධ්‍යස්ථානත් එවන් පාසැල් භූමි වල ඔසු උයනුත් ආරම්භ කිරීමටත් පළාත් ආයුර්වේද කොමසාරිස් වරියට නියෝග කළ ආණ්ඩුකාරවරයා සෑම ප්‍රාදේශීය ලේකම් කොට්ඨාශයක් පාසාම අඩුතරමින් එක් ආයුර්වේද වෛද්‍ය මධ්‍යස්ථානයක් ආරම්භ කිරීමට කටයුතු කළ යුතුයැයි නියෝග කළේය. සබරගමුව යනු සමන් දෙවියන්ගේ අඩවිය වන බවත්,වෙනත් ආකාරයකින් කිවහොත් සබරගමුව ම ඔසු උයනක් බවත් පෙන්වා දුන් ලොකු බණ්ඩාර මහතා මින් මතු සබරගුමවේ ෆයිනස් වගාව තහනම් බව අවධාරණය කළේය. අඩු තරමින් කුරුල්ලෙකුට ගෙඩියක් කන්නට නැති අව්වකට වැස්සකට මුවා වන්නට බැරි කුනුහරුපයක් වන් ෆයිනස් ගසට සබරගුමුවේ මින් මතු ඉඩක් නොදෙන බව කී ආණුඩාකරවරයා සබරගුමවේ මුඩු බිම් වල වගා කළ යුත්තේ කොස් පොළොස් වැනි හරවත් වැවිල්ලක් බවද සිහිපත් කළේය. ඇතැම් රූපවාහිණී නාලිකා ඔස්සේ විකාශනය වන මෙගා නාට්‍යය බරපතළ සමාජ පරිහානියකට හේතු වී ඇතැයි කී ආණ්ඩුකරවරයා හරසුන් මෙගා නාට්‍යය මුළුමනින්ම තහනම් කිරීමට හෝ අඩුතරමින් ඒවා රාත්‍රී 10න් පසු විකාශනය කළ යුතුයැයි ජනාධිපතිතුමාට යෝජනා කරන බවද කීය. එසේම පෞද්ගලික බස්රථ වල සහ ඇතැම් ලංගම බස් රථවල වීඩියෝපට ප්‍රදර්ශනය කිරීම අත්හිටුවීමට සබරගමුව මාර්ගස්ථ මගී ප්‍රවාහන ප්‍රඥප්තිය සංශෝධනය කිරීමට කටයුතු කරන්නැයි ආණ්ඩුකාරවරයා මෙම අවස්ථාවට සහභාගී වූ ප්‍රධාන ලේකම් හේරත් පීකුලරත්න මහතාට උපදෙස් ලබා දුන්නේය. ඇතැම් පෞද්ගලික බස් රථවල පමණක් නොව පාසැල් සිසුන් ප්‍රවාහනය කරන බස් රථ හා වෑන් රථ වල පවා වීඩියෝ පට දර්ශනය කෙරෙන උපකරණ සවි කර තිබෙන බවත්,ඒ බොහොමයක ප්‍රදර්ශනය කෙරෙනුයේ ඉතා පහත් පෙළේ අවර ගණයේ විසූක දස්සන බවත් ලොකු බණ්ඩාර මහතා සිහිපත් කළේය. එසේ ප්‍රදර්ශනය කෙරෙන කැසට් පට විඩියෝ පට ඩීවීඩී පටි තෝරා ගනු ලබන්නේ එම බස් රථවල සේවය කරන කොන්දොස්තරවරු රියදුරන් හෝ බස් රථ පවිත්‍ර කරන්නන් බැවින් එවන්නන්ගේ රුචි අරුචිකම් මත තෝරා ගන්නා ඩීවීඩී හෝ කැසට් පට වල ගුණාත්මක භාවය පිළිබඳ අටුවාටිකා ඇවැසි නොවන බවද පෙන්වා දුන්නේය. සමහර බස්රථයක සජිවී රූපවාහිණි දර්ශන දැකබලාගත හැකි රූපවාහිණී කට්ටල සවිකර ඇති අතර සමහර රියදුරන් පවා සුක්කානමට වඩා බස් රථයේ සවි කර ඇති වීඩියෝ තිරය වෙත වැඩි අවධානය යොමුකරන බැවින් ඒ හරහා සිදු වන අනතුරු එමට බවද ආණ්ඩුකාරවරයා සඳහන් කළේය. මින් ඉදිරියට සබරගමුවේ පෞද්ගලික බස්රථවල වීඩියෝ පට ප්‍රදර්ශනය කිරීම මුළුමනින්ම තහනම් කිරීමටත් අවශ්‍ය නම් පමණක් ගුවන් විදුලි හෝ සෙසු ශ්‍රව්‍ය මාධ්‍යයන ට පමණක් අවසර දීමටත් අවශ්‍ය නීති රීති ඉතා ඉක්මණින් හඳුන්වා දෙන බව පළාත් ආණ්ඩුකාරවරයා අවධාරණය කළේය. සබරගමුව වැඩ බලන මහ ඇමති භාණු මුණිප්‍රිය ,ප්‍රධාන ලේකම් හේරත් පී.කුලරත්න,රත්නපුර දිසාපති සුනිල් කන්නන්ගර ,සබරගමුව ජ්‍යෙෂ්ඨ නි. පොලිස්පති ලලිත් ජයසිංහ යන මහත්වරු සහ රත්නපුර දිස්ත්‍රීක් ශාසනාරක්ෂක බලමණ්ඩලයේ ලේකම් පූජ්‍ය කෝම්පිටියේ සූසීල හිමි ඇතුළු පිරිසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=39719", "Category": null, "Parent URL": null}