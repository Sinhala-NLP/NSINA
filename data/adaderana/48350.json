{"Source": "Adaderana", "Timestamp": "December 30, 2014 10:44 am", "Headline": "මම කොහොමද දෙමළ විරෝධියෙක් වෙන්නේ? ", "News Content": "“ඉන්දියාව අපගේ ඥාතියෙක්, චීනය අපගේ මිත්‍රයෙක් මා සිටිනා තුරු ඔවුන්ට විරුද්ධව කිසිදු ක්‍රියාමාර්ගයක් නොගන්නා බව ජනාධිපති මහින්ද රාජපක්ෂ මහතා චෙන්නායි හි රූපවාහිනි නාලිකාවක සමග පැවැති සම්මුඛ සාකච්ඡාවකදී පවසා තිබේ. 2015 ජනාධිපතිවරණය සඳහා මුහුණදෙමින් සිටින අතරතුර ජනාධිපතිවරයා විනාඩි 30ක සම්මුඛ සාකච්ඡාවක් චෙන්නායි හි “තන්ති“ නැමැති ද්‍රවිඩ රූපවාහිනි නාලිකාවකට ලබාදී ඇති අතර මෙය ඉතා දුර්ලභ ගණයේ සම්මුඛ සාකච්ඡාවක් යැයිද ඉන්දීය මාධ්‍ය වාර්තා කරයි. එහිදී ඉන්දීය අග්‍රාමාත්‍යවරයාගේ විදේශ ප්‍රතිපත්තියට ප්‍රසාදය පළ කළ ජනාධිපති මහින්ද රාජපක්ෂ මහතා එය දෙරටේ සබඳතා තර කර ගැනීමට ඉවහල් වී ඇති බව පවසා තිබේ. මත්ද්‍රව්‍ය ජාවාරම් සම්බන්ධයෙන් ශ්‍රී ලංකාවේදී මරණ දඬුවම ලැබූ ඉන්දීය ධීවරයින් 5 දෙනෙකු ආපසු ඉන්දියාවට බාරදීම එහි ප්‍රතිඵලයකැයි ජනපති පෙන්වාදී ඇත. ඉන්දීය අගමැති නරේන්ද්‍ර මෝඩි හා ශ්‍රී ලංකා ජනපති මහින්ද රාජපක්ෂ මහතා අතර පවත්නා සබඳතාවය කෙබඳු එකක්දැයි නැඟු පැනයට මහින්ද රාජපක්ෂ මහතා පවසා ඇත්තේ අපි කිහිප වතාවක්ම සාකච්ඡා කර ඇති බවයි. දෙරටටම ඇත්තේ තම රටවල් ගැන සමාන දර්ශනයක් යැයිද, මේ නිසා අපගේ සබඳතා අංශ ගණනාවකින් වර්ධනය වෙමින් පවතින බවද, ජනපති පවසා ඇත. චීන යුද නැව් ලංකාවට පැමිණීම ගැන ඇසූ පැනයට ජනපති පවසා තිබුණේ එරට යුද නැව් පැමිණීමට පෙරාතුව කොළඹ සිටින ඉන්දීය මහකොමසාරිස්වරයා දැනුවත් කරන බවයි. බොහෝ දුරට චීන යුද නැව් ලංකාව ඔස්සේ මැදපෙරදිගට යන බවත්, ඉකුත් සැප්තැම්බරයේ චීන ජනපති ලංකාවට පැමිණි අවස්ථාවේ චීන යුද නැව් 7ක් ලංකාව වටා තිබූ බවද මහින්ද රාජපක්ෂ මහතා පවසා ඇත. චීන යුද නැව් පැමිණීම ගැන ඉන්දියාව අප්‍රසාදය පළ කර ඇති වග ඇසූ පැනයට ජනපති මහින්ද කියා සිටියේ ඉන්දියාවට අවශ්‍ය වූයේ වෙනසක් සිදුවේ නම් පමණක් ඒ ගැන දැනුවත් වීම බවයි. ඕනෑම රටකට ඕනෑම අවස්ථාවක ඉන්ධන, ජලය ලබා ගැනීමට අවශ්‍ය වූ විට තවත් රටකට පැමිණෙන බවත්, එය ඕනෑම රටකට විවෘත බවද,එසේම ශ්‍රී ලංකාවට නැව් පැමිණි පළමු වතාව මෙය නොවන බවද, ජනපති පවසා ඇත. ඉන්දු - ශ්‍රී ලංකා ධීවර ගැටලුව ගැන තමිල්නාඩුවෙන් එල්ල කෙරෙන චෝදනා ගැන ප්‍රශ්නයද එහිදී ජනපති විසින් ප්‍රතික්ෂේප කර තිබේ. ජනපති මහින්ද රාජපක්ෂ මහතා ඊට පිළිතුරු ලෙස පවසා ඇත්තේ අපි කිසිවිටෙකත් ඉන්දීය ධීවරයින්ට පහරනොදෙන බවයි. ධීවර ගැටලුව මානූෂිය ගැටලුවක් බවද, මසුන් මුහුදු සීමා නොදන්නා බවද, මෙය තමන් 1990දී ධීවර ඇමතිවරයෙකු ව සිටියදී හොඳ හැටි දැක ඇති ප්‍රශ්නයක් යැයිද රාජපක්ෂ මහතා පවසා තිබේ. උතුරු පළාතේ මැතිවරණයක් පවත්වා ද්‍රවිඩ සන්ධානය එහි බලය ගත් පසු එම පළාතේ ජනතාවට මේ දක්වා යහපත් සේවයක් කිරීමට අපහසු වී ඇති බවද,අවශ්‍ය තරම් මුදල් යවා ඇති බවද, මහඇමති ලෙස සී.වී විග්නේෂ්වරන්ට වැඩ කිරීමට බලය ඇති බවද, එසේ තිබියදී උතුරේ ආණ්ඩුකාරවරයාට බැණ වැදීමෙන් ඵලක් නැති බවද, ජනපති පවසා ඇත. මහින්ද රාජපක්ෂ මහතා දෙමළ විරෝධියෙක්දැයි ඇසූ පැනයට ජනපති කියා සිටියේ තමන් කොහොමද දෙමළ විරෝධියෙක් වන්නේ යනුවෙනි. එම ප්‍රශ්නය ඔබ මගෙන් අසනවාට වඩා මගේ කැබිනට් එකේ සිටින ද්‍රවිඩ ඇමතිවරුන්ගෙන් ඇසීම සුදුසු බවද පවසා ඇති ජනපති මගේ ඥාති දියණියක් යාපනයේ ද්‍රවිඩ පුද්ගලයෙකු සමගද තවත් ඥාති දියණියක් මහනුවර මුස්ලිම් පුද්ගලයෙකුද සමග විවාහ වී ඇති බව පෙන්වාදී තිබේ. දෙමළ, සිංහල හා මුස්ලිම් ජනතාව අතර අන්තර් විවාහ සිදුවන බවද, තමන් ශ්‍රී ලංකාවේ සියලු ජනතාවට එක හා සමානව සලකන බවද තමන්ට ජාති, ආගම්, කුල බේද අදාළ නොවන බවද පවසා ඇත. එය විපක්ෂය විසින් විවිධාකාරයෙන් චෝදනා නඟමින් ඡන්ද ලබා ගැනීම සඳහා සිදුකරන උපක්‍රමයක් බවද ජනපති පවසා තිබේ. පොදු විපක්ෂය වශයෙන් පැවසුවද එහි එක්සත් විපක්ෂයක් නැති බවද, ප්‍රධාන දේශපාලන පක්ෂය වන එක්සත් ජාතික පක්ෂයෙන් මෙවර අපේක්ෂයෙකු ඉදිරිපත් කර නැති බවද, සෙසු පක්ෂ වූ කලී තනි තනි පුද්ගලයින් පමණක් යැයිද, ජනපති පවසා ඇත. මේ අතර ශ්‍රී ලංකා ජනාධිපතිවරයාගේ අදාළ සම්මුඛ සාකච්ඡාව විකාශය කිරීම සම්බන්ධයෙන් ඉන්දීය එම්.ඩී.එම්.කේ සහ වී.සී.කේ යන පක්ෂ එම රූපවාහිනි ආයතනය ඉදිරිපිට විරෝධතාවයකද නිරත ව ඇත.", "URL": "https://sinhala.adaderana.lk/news.php?nid=48350", "Category": null, "Parent URL": null}