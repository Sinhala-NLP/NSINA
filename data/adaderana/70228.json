{"Source": "Adaderana", "Timestamp": "February 28, 2017 03:28 pm", "Headline": "හදිසි පාර්ලිමේන්තු සැසියක් ඒකාබද්ධය ඉල්ලයි", "News Content": "බැඳුම්කර නිකුත් කිරීමට අදාළ ගැසට් පත්‍රය නිකුත් කිරීම සම්බන්ධයෙන් මුදල් අමාත්‍යවරයා විසින් සිදු කරනු ලබන ප්‍රකාශන සම්බන්ධයෙන් අදහස් දැක්වීමට හදිසි පාර්ලිමේන්තු සැසියක් ඉල්ලා සිටින බව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා පැවසීය. අද (28) පැවති ඒකාබද්ධ විපක්ෂයේ මාධ්‍ය සාකච්ඡාවට එක් වෙමින් ඔහු මෙම අදහස් දැක්වීය. මේ වන විට ජාත්‍යන්තර මුදල් ගනුදෙනු කඩා වැටෙමින් පවතින බවත් මෙම තත්ත්වය මුළු මහත් සමාජයටම බලපෑම් එල්ල කර ඇති බවත් මන්ත්‍රීවරයා මෙහිදී කියා සිටියේ ය. මහින්ද රාජපක්ෂ මහතාට බැඳුම්කර ගනුදෙනුව සම්බන්ධයෙන් ඇඟිල්ල දිගු කිරීම තරයේ හෙළා දකින බවත් මෙම චෝදනාව මුදල් අමාත්‍යවරයා විසින් ඉල්ලා අස්කර ගත යුතු බවත් දිනේෂ් ගුණවර්ධන මහතා කියා සිටියේ ය. මේ අතර මුදල් අමාත්‍යවරයා මුදල් අමාත්‍යාංශයෙන් ඉවත් කර සංස්කෘතික හෝ බුද්ධ ශාසන අමාත්‍යධූරයක් ලබා දීමට කටයුතු සලසා දෙන් මෙන් ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා ඉල්ලීමක් කර සිටියි.", "URL": "https://sinhala.adaderana.lk/news.php?nid=70228", "Category": null, "Parent URL": null}