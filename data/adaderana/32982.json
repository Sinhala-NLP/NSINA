{"Source": "Adaderana", "Timestamp": "April 4, 2013 06:29 am", "Headline": "පකිස්ථාන විදේශ ලේකම් ශ්‍රී ලංකාවේ", "News Content": "පකිස්ථාන විදේශ කටයුතු ලේකම් ජලීඩ් අබ්බාස් ජිලානි මහතා ඊයේ රාත්‍රීයේ දිවයිනට පැමිණ තිබේ. ශ්‍රී‍්‍ර ලංකාව හා පකිස්ථානය අතර ද්වීපාර්ශික දේශපාලන සාකච්ඡා මාලාවට සහභාගී වීම පිණිස හෙතෙම ශ්‍රී ලංකාවට පැමිණෙන බව මීට පෙරාතුව විදේශ කටයුතු අමාත්‍යංශය නිවේදනය කර තිබිණි. පකිස්ථාන විදේශ ලේකම්වරයා මෙරට රැඳී සිටින කාලය තුළ ජනාධිපති මහින්ද රාජපක්ෂ මැතිතුමා ඇතුළු අමාත්‍ය ජී එල් පීරිස්,අමාත්‍ය බැසිල් රාජපක්ෂ යන මහත්වරුන් සමග සාකච්ඡා පැවැත්වීමට නියමිතය. විදේශ හා ආරක්ෂක අමාත්‍යාංශ ලේකම්වරුන් සමඟ ද ජිලානි මහතා ද්විපාර්ශ්වික සාකච්ඡාවලට එක්වීමට නියමිත අතර ආරක්ෂාව, ස්ථාවරත්වය සහ කලාපීය සාමය ඇතුළු කරුණු කිහිපයක් සම්බන්ධයෙන් පකිස්ථාන විදේශ ලේකම්වරයාගේ සංචාරය අතරතුර සාකච්ඡා කෙරෙනු ඇති බව සඳහන්ය.", "URL": "https://sinhala.adaderana.lk/news.php?nid=32982", "Category": null, "Parent URL": null}