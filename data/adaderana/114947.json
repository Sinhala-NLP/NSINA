{"Source": "Adaderana", "Timestamp": "July 25, 2019 09:27 am", "Headline": "දුර්ලභ ගනයේ ටොනෙඩෝවකින් දේපළ රැසකට දැඩි ලෙස හානි", "News Content": "අමෙරිකාවේ මැසචුසෙට්ස් ප්‍රාන්තයේ දුර්ලභ ගනයේ ටොනෙඩෝවක් හටගෙන තිබේ. ඉන් දේපළ රැසකට දැඩි ලෙස හානි සිදුව ඇති බවයි විදෙස් වාර්තා සඳහන් කළේය. පැයට සැතපුම් එකසිය දහයක පමණ වේගයකින් හමාගිය ටොනෙඩෝවෙන් ප්‍රාන්තයේ ස්ථාන කිහිපයකටම දැඩි බලපෑම් එල්ලවී තිබුණි. සැඩ සුළඟ හේතුවෙන් ප්‍රදේශයේ හෝටලයක වහලයක් ගැලවී යන අයුරු කැමරාවක සටහන්ව තිබුණේ මෙලෙසයි. අනතුර සිදුවන අවස්ථාවේ හෝටලය අමුත්තන්ගෙන් පිරී තිබූ අතර ඔවුන් සියලු දෙනාම ආරක්ෂිතව වෙනත් ස්ථානයකට යැවීමට බලධාරීන් පියවර ගෙන තිබුණි. මේ අතර අයහපත් කාලගුණය හේතුවෙන් මුහුදු ප්‍රදේශයද රළු වීම නිසා බෝට්ටු හතක් අනතුරට පත්ව ඇති බව සඳහන්ය. ටොනෙඩෝව හේතුවෙන් ගස් කඩා වැටීම නිසා මාර්ග රැසක් අවහිර වී තිබුණි. එමෙන්ම පුද්ගලයන් දහස් ගණනක් පීඩාවට පත්කරමින් විදුලි සහ සන්නවේදන පහසුකම්ද ඇණහිට බවයි විදෙස් වාර්තා සඳහන් කළේය. කෙසේ නමුත් ඉන් කිසිදු පුද්ගල හානියක් වාර්තාවී නොමැති බව වාර්තා වෙයි.", "URL": "https://sinhala.adaderana.lk/news.php?nid=114947", "Category": null, "Parent URL": null}