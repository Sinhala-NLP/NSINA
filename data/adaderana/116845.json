{"Source": "Adaderana", "Timestamp": "August 18, 2019 03:59 pm", "Headline": "ජනතාව සජිත් කියන නම මන්තරයක් වගේ ජප කරනවා-වසන්ත", "News Content": "රට තුළ ස්වෛරීභාවය ආරක්ෂා වී ඇත්තේ ජනාධිපති මෛත්‍රීපාල සිරිසේන මහතාගේ මහ පෙන්වීම යටතේ බව විදේශ කටයුතු රාජ්‍ය අමාත්‍ය වසන්ත සේනානායක මහතා පවසයි. අද පොළොන්නරුවේ පැවති වැඩසටහනකදී සිය අදහස් දක්වමින් ඒ මහතා මේ බව ප්‍රකාශ කළේය. විවිධ බටහිර බලපෑම් මධ්‍යයේ රටේ ස්වෛරීභාවය පාවා නොදුන් බැවින් සිය විදේශ කටයුතු රාජ්‍ය ඇමති ධූරය කරගෙන යාමට හැකිවු බව ද ඒ මහතා වැඩිදුරටත් ප්‍රකාශ කළේය. සජිත් ප්‍රේමදාස මහතා දක්ෂ අමාත්‍යවරයෙක් ලෙස ඉස්මතු වුයේ වත්මන් ජනාධිපතිවරයාගේ කැබිනට් එක යටතේ බවත් වසන්ත සේනානායක මහතා පැවසීය. ඇතැමුන් ජනාධිපතිවරයා නිසා තම තමන්ට වැඩ කළ නොහැකි බව ප්‍රකාශ කළද සජිත් ප්‍රේමදාස මහතාට හැකි වුයේ කෙසේදැයි ඒ මහතා ප්‍රශ්න කර සිටියි. සජිත් ප්‍රේමදාස මහතාගේ දක්ෂතාවය ක්‍රියාවෙන් පෙන්වා ඇති බවත් මීටත් වඩා වැඩි දෙයක් සජිත් අමාත්‍යවරයා සිදු කරාවියැයි ජනතාව බලාපොරොත්තු වන බවද ඔහු ප්‍රකාශ කළේය. මේ වෙලාවේ රට ජනතාව නිරතුරුවම සජිත් ප්‍රේමදාස මහතාගේ නම මන්තරයක් ලෙසින් ජප කරන බවද තමන් එය ජප කිරීමට ගත්තේ මීට බොහෝ කලකට පෙර බවද ඒ මහතා ප්‍රකාශ කළේය. ඇතැමුන් සජිත් ප්‍රේමදාස මහතාගේ පැමිණීම වැළැක්වීමට උත්සාහ කළ ද හොඳින් හෝ නරකින් සජිත් ප්‍රේමදාස මහතා ජනපති අපේක්ෂකත්වය ලබා ගන්නා බවද වසන්ත සේනානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=116845", "Category": null, "Parent URL": null}