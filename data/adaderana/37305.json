{"Source": "Adaderana", "Timestamp": "September 10, 2013 01:23 pm", "Headline": "සතුටයි නිදහසයි නෙවෙයි සුරාවයි මුසාවයි - ඇමති පුතුන් මනාප පොරයට ඇන කොටා ගන්නවා  ", "News Content": "ආණ්ඩුවේ පළාත් සභා මැතිවරණ ව්‍යාපාරයේ ඇත්තේ සතුටයි නිදහසයි නොව සුරාවයි මුසාවයි බවත් ඇමතිවරු හා නියෝජ්‍ය ඇමතිවරුන්ගේ පුත්තු මනාප පොරයට ඇන කොටා ගන්නා බවත් එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. මැතිවරණ නීති උල්ලංඝණය ගැන පැමිණිලි 400ට වැඩි වී ඇති බවද මේ ගැන ආණ්ඩුවේ නියෝජිතයින් කියන්නේ මැතිවරණ උණුසුම නිසා මෙසේ වන බව යැයිද මන්ත්‍රීවරයා කොළඹදී අද (10) පෙරවරුවේ පැවැති එ.ජා.ප. මාධ්‍ය හමුවේදී කීය. කුරුණෑගල හා මාතලේ ඇමති හා නියෝජ්‍ය ඇමති පුතුන් මනාප බලු පොරයේ පැටලී සිටින බවත් ආණ්ඩුවේ නියෝජිතයින් කට ඇරියොත් ලෝකයම හිනස්සන කතා කියන බවත් හෙතෙම පැවසීය. මේ නිසා ජනතාව මොළය ඇතුව ඡන්දය භාවිතා කිරීම වැදගත් බවත් ජනතාවගේ ගැටලුවලට ඔවුන්ට විසඳුම් දිය නොහැකි බවත් මන්ත්‍රීවරයා වැඩිදුරටත් කීය. එම මාධ්‍ය හමුවට සහභාගි වූ ගම්පහ දිස්ත්‍රීක් පාර්ලිමේන්තු මන්ත්‍රී අජිත් මාන්නප්පෙරුම මහතා කීවේ ආණ්ඩුවට වකුගඩු රෝගයට විසඳුමක් නැති අතරම මේවන විට වී අස්වනු විකුණාගත නොහැකිව ගොවි ජනතාව පීඩා විඳින බවය. මේ නිසාම ගොවීන්ට මෙන්ම වකුගඩු රෝගීන්ට ආණ්ඩුව සතුව විසඳුම් නැති බවත් කටුනායකට මෙන් වැලිවේරියට ආණ්ඩුව විසඳුම් දුන්නේ උණ්ඩයෙන් බවත් මන්ත්‍රීවරයා පැවසීය. මෙම තත්ත්වය යටතේ වැඩි කල් නොගොස්ම ආණ්ඩුවට ගෙදර යාමට සිදුවන බව කී මන්ත්‍රීවරයා 13ට එරෙහි කෑ ගැසූ පාඨලී හා විමල් ඇමතිවරුන් අද නිහඬව සිටින බවත් ඇමති පාඨලි සිටින්නේ රාජපක්ෂ පැණි මුලේ බවත් මන්ත්‍රීවරයා කීය. බැසිල් රාජපක්ෂ ආර්ථික සංවර්ධන ඇමති උතුරු වසන්තයෙන් ලබන 21 වැනිදා ඉවත් වන බව පවසා ඇති බවද එසේ කරන්නේ ඇයි ද යන්නත් අජිත් මාන්නප්පෙරුම මහතා එහිදී වැඩිදුරටත් පැවසීය. නිදහස් චතුරස්‍රයේ පිහිටි ඩී.එස්. සේනානායක පිළිරුව ඉවත් කළ යුතු බවට මානව හිමිකම් මහ කොමසාරිස් නවි පිල්ලේ මහත්මිය විසින් සිදුකළැයි කියන ප්‍රකාශය අනූව ආණ්ඩුව කටයුතු කරන්නේ ද යන්නත් ඒ ගැන පැහැදිලි කර මානව හිමිකම් කොමසාරිස්වරියට එ.ජා.පය ලිපියක් යැවු බවත් එහිදී අවධාරණය කෙරිණ.", "URL": "https://sinhala.adaderana.lk/news.php?nid=37305", "Category": null, "Parent URL": null}