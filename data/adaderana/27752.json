{"Source": "Adaderana", "Timestamp": "September 26, 2012 10:07 am", "Headline": "කල්මුණේ ශ්‍රී.ලං.මු.කො. නායකයින්ට පෙට්‍රල් බෝම්බද? රතිඤ්ඤාද?", "News Content": "ශ්‍රී ලංකා මුස්ලිම් කොංග්‍රසයේ උප නායකයාගේ සහ කල්මුණේ මහනගර සභාවේ මන්ත්‍රීවරයෙකුගේ නිවෙස්වලට නාඳුනන පිරිසක් විසින් පෙට්‍රල් බෝම්බ ප්‍රහාර එල්ල කර ඇතැයි කියන සිදුවීම පොලීසිය විසින් ප්‍රතික්ෂේප කරයි. අද (26) උදෑසන සිදුවූ බව කියන පිපිරුම උණ බම්බුවකට රතිඤ්ඤා දමා පුපුරුවා හැරීමක් මිස වෙනත් පිපිරීමක් නොවන බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කරයි. කෙසේ වෙතත් කලමුණේ, සායින්දමරදු ප්‍රදේශයේ පළමු කොටසේ ඖරාමි බාසා වීදියේ ඇති ශ්‍රී ලංකා මුස්ලිම් කොංග්‍රස් උප නායක අබ්දුල් මජීද් සහ තුන් වන කොටසේ පිහිටි මාවඩි වීදියේ එම පක්ෂයේම මහනගර සභා මන්ත්‍රී ප්‍රදෝෂ් මහතාගේ නිවෙස්වල කිසියම් පිපිරීමක් සිදුව තිබේ. අද (26) අලුයම 1.45 ට පමණ මෙය සිදුව ඇතැයි අද දෙරණ වාර්තාකරු කියා සිටියි. ප්‍රහාරයෙන් නිවෙස්වලට හානි සිදුව ඇති අතර ජීවිත හානි කිසිවක් සිදුව නොමැති බව අප වාර්තාකරු පවසයි. කල්මුණේ පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=27752", "Category": null, "Parent URL": null}