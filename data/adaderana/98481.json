{"Source": "Adaderana", "Timestamp": "October 31, 2018 10:30 am", "Headline": "සැමියාගේ ඝාතනයට බිරිඳ ඇතුළු 4ක් මාට්ටු", "News Content": "මාතර, ඌරුබොක්ක ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට සම්බන්ධ කාන්තාවක් ඇතුළු පුද්ගලයින් සිව් දෙනෙකු අත්අඩංගුවට ගෙන තිබේ. මාතර කොට්ඨාශයේ අපරාධ විමර්ශන අංශයේ නිලධාරීන් විසින් බලංගොඩ සහ වලස්මුල්ල යන ප්‍රදේශවලදී මොවුන් අත්අඩංගුවට ගෙන ඇති බව සඳහන්ය. පසුගිය 22 වනදා, අකුරැස්සවත්ත ප්‍රදේශයේදී ගල්කටස් වර්ගයේ ගිනි අවියකින් වෙඩි තබා පුද්ගලයෙකු අදාළ ඝාතනය සිදුකර තිබුණි. අත්අඩංගුවට ගත් කාන්තාව ඝාතනයට ලක්වූ පුද්ගලයාගේ බිරිඳ වන බවද පොලීසිය පැවසීය. වෙඩි තැබීමට සම්බන්ධ පුද්ගලයා හා මිය ගිය පුද්ගලයාගේ බිරිඳ අතර අනියම් ප්‍රේම සම්බන්ධයක් තිබු බවද වාර්තා වෙයි. සැකකරුවන් සතුව තිබි ඝාතනය සඳහා යොදා ගත් ගල්කටස් වර්ගයේ ගිනි අවිය සහ ජීව උණ්ඩ 02 ක් පොලීසිය බාරයට ගෙන තිබේ. සැකකාරිය සහ සැකකරුවන් තිදෙනා මොරවක මහේස්ත්‍රාත් අධිකරණයට ඉදිරිපත් කිරීමට නියමිතයි. මාතර, ඌරුබොක්ක ප්‍රදේශයේ පසුගිය 22 උදෑසන සිදුවු වෙඩි තැබීමකින් ප්‍රාදේශීය ලේකම් කාර්යාලයේ නිලධාරියෙකු ජිවිතක්ෂයට පත් විය.", "URL": "https://sinhala.adaderana.lk/news.php?nid=98481", "Category": null, "Parent URL": null}