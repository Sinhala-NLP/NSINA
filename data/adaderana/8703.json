{"Source": "Adaderana", "Timestamp": "May 30, 2010 09:46 am", "Headline": "වැරදි පූර්වාදර්ශයන් එපා", "News Content": "ප්‍රජාතන්ත්‍රවිරෝධී පහරදීම්,බලහත්කාරයන් සිදුවූ විට නීතිය නිසි ලෙස ක්‍රියාත්මක නොකිරීමෙන් ආණ්ඩුව වැරදි පූර්වාදර්ශයන් ලබා දෙමින් සිටින බව\"මර්දනයට එරෙහි මාධ්‍යවේදියෝ\"පවසයි. ඊයේ(29) ලංකා පුවත්පතේ මාධ්‍යවේදී චන්දන ජයසේන මහතාට පහරදීමත්,\"අලුත් පියාපත්\"නමින් ලංකා කලා උළෙලේ ප්‍රචාරක කටයුතු වල නිරතව සිටි පිරිස් වලට බාධා කිරීමත් හෙළා දකිමින්\"මර්දනයට එරෙහි මාධ්‍යවේදියෝ\"වෙනුවෙන් එහි කැඳවුම්කරු චන්දන සිරිමල්වත්ත මහතා නිකුත් කළ නිවේදනයක ඒ බව සඳහන් වේ. ලංකා පුවත්පතේ මාධ්‍යවේදියාට පහරදෙන බව දැනුම්දුන් ආර්.එම් කුමාරසිරි නැමති ලංකා ගමනාගමන මණ්ඩලයේ සේවකයෙකුට ද පහරදී ඇතැයි වාර්තා වේ. මොණරාගල නගරයේදී ලංකා පුවත්පතේ මාධ්‍යවේදියාට පහරදුන් මැරයා ප්‍රාදේශීය සභාවේ සභාපති ආර්.එම් රත්නවීර මහතා ගමන්ගත් කැබ් රථයේ සිටි අයෙකු බවට හඳුනාගෙන ඇති බවත්,තමන්ගෙන් අවසර ලබා ගත්තේනම් මෙවැනි සිදුවීමක් සිදුනොවන බවට සභාපතිවරයා පොලීසිය ඉදිරිපිටදීම ප්‍රකාශ කර ඇති බවත් නිවේදනයේ දැක්වේ. වැරදි පූර්වාදර්ශයන් ලබා නොදෙමින් මෙම සිදුවීම පිළිබඳ නීතිය ක්‍රියාත්මක කරන ලෙස පොලිස්පතිවරයාගෙනුත්,ජනමාධ්‍ය ඇමතිවරයාගෙනුත් ඉල්ලා සිටින බවද\"මර්දනයට එරෙහි මාධ්‍යවේදියෝ\"වැඩිදුරටත් කියා සිටියි.", "URL": "https://sinhala.adaderana.lk/news.php?nid=8703", "Category": null, "Parent URL": null}