{"Source": "Adaderana", "Timestamp": "July 16, 2012 02:01 pm", "Headline": "ඩෙංගු මර්දනයට මුවාවී ආණ්ඩුව මඩිය තරකරගන්නවා", "News Content": "ඩෙංගු මර්දනය කිරීමේ මුවාවෙන් ජනතාවට දඩගැසීමෙන් ආණ්ඩුව ආදායම් සෙවීමේ ව්‍යාපාරයක නිරතවී සිටින බව ජනතා විමුක්ති පෙරමුණේ ප‍්‍රධාන ලේකම් ටිල්වින් සිල්වා මහතා පවසයි. ඩෙංගු මර්දනය කිරීමේ වගකීමක් ජනතාවටත් තිබෙන බව අපි පිළිගන්නා නමුත් ආණ්ඩුව කළයුත්තේ ඒ වගකීම පිළිබඳව ජනතාව දැනුවත් කරමින් ඔවුන්ගේ දායකත්වය ඩෙංගු මර්දනයට දායක කර ගැනීම බව හෙතෙම අවධාරණය කරයි. වර්තමාන ආණ්ඩුව දිගින් දිගටම පවත්වාගෙන යන හිතුවක්කාර, ප‍්‍රජාතන්ත‍්‍ර විරෝධී, අත්තනෝමතික පාලනයට විරුද්ධව ජනතාව දැනුවත්කිරීමේ සහ සංවිධානය කිරීමේ ව්‍යාපාරයක් ජනතා විමුක්ති පෙරමුණ විසින් ආරම්භ කරන බව දැනුම් දීමට අද (16) පැවති මාධ්‍ය හමුවකදී ටිල්වින් සිල්වා මහතා මේ බව කියා සිටියේය. එහිදී ඔහු මෙසේද කියා සිටියේය. ‘‘ජනතාව පෙළන පාලනයට එරෙහිව ජන පෙළගැස්ම’’ යන තේමාවෙන් ජනතාව ඒකරාශී කිරීම මෙහි අරමුණයි. මේ සඳහා විවිධ කි‍්‍රයාමාර්ග ඉදිරියේදී දියත් කිරීමට බලාපොරොත්තු වෙනවා. එහි මූලික පියවර ජූලි 27 සිට අගෝස්තු 1 දක්වා රථ පෙළපාලියක් දෙවුන්දර තුඩුවේ සිට පේදුරු තුඩුව දක්වා පැවැත්වීමට කටයුතු සූදානම් කර තිබෙනවා. අපි මෙම ව්‍යාපාරය ආරම්භ කරන්නේ ප‍්‍රජාතන්ත‍්‍රවාදය අහෝසි කර සියලූම ජනකොටස් පීඩාවට පත්කරන වටපිටාවක් තුළයි. ඒ වගේම ආර්ථික ක්ෂේත්‍රයේදී නව ලිබරල්වාදය අනුව යමින් ණය, දඩ සහ බදු මත ආණ්ඩුව ආදායම් ලබන කි‍්‍රයාමාර්ග අනුගමනය කරමින් සිටිනවා. මේ ආර්ථික පීඩනය ජනතාවට දරාගන්න බැරි තත්ත්වයකට පත්වෙලා. සෑම භාණ්ඩයකටම විශාල බද්දක් පනවා තිබෙනවා. ඒ වගේම විවිධ හේතු දක්වමින් ජනතාවට විශාල දඩ ලෙස ගසමින් සිටිනවා. රථවාහනවල විවිධ වැරදිවලට දඩ ගසනවා. වෙනත් විවිධ හේතු දක්වමින් දඩගසන අතර ඩෙංගු මර්දනය කිරීමේ මුවාවෙන් නැවත වරක් ජනතාව මත දඩ ගැසීමේ කි‍්‍රයාමාර්ග අනුගමනය කරමින් සිටිනවා. ඩෙංගු මර්දනය කිරීමේ වගකීමක් ජනතාවටත් තිබෙන බව අපි පිළිගන්නා නමුත් ආණ්ඩුව කළයුත්තේ ඒ වගකීම පිළිබඳව ජනතාව දැනුවත් කරමින් ඔවුන්ගේ දායකත්වය ඩෙංගු මර්දනයට දායක කර ගැනීමයි. ඒ වෙනුවට දැන් අනුගමනය කරමින් සිටින්නේ තවත් දඩයක් හඳුන්වා දීමයි. මේ තත්ත්වයට විරුද්ධව අධිකරණ මහේස්ත‍්‍රාත්වරයෙක් පවා කරුණු දක්වා තිබුණා. සමස්තයක් වශයෙන් රටේ සෞඛ්‍ය තත්ත්වය වගේම අධ්‍යාපනය පවත්වාගෙන යාමේ නිසි වැඩපිළිවෙලක් ආණ්ඩුව අනුගමනය කරන්නේ නැහැ. ඒ වෙනුවට වක‍්‍රාකාර සැලසුම් සහිත සෞඛ්‍ය සහ අධ්‍යාපනය සාමාන්‍ය ජනතාවට පීඩාකාරී ආර්ථික ප‍්‍රතිවිපාක ගෙනදෙන තවත් අංගයක් බවට පත්කර තිබෙනවා. ගොවියා පීඩාවට පත්කර සිටීම නියඟයේ හේතුව දක්වමින් ආණ්ඩුව මගහැර යනවා. නමුත් ඇත්ත තත්ත්වය මහවැලි ව්‍යාපාරයට සම්බන්ධ ජලාශවල වතුර හිඟය සමස්ත ප‍්‍රශ්නයටම බලපා නැති බවයි. ආණ්ඩුවේ බලධාරීන් සහ හිතවතුන් වැව් තාවුලූවල හෝටල් හැදුවා. වෙනත් වානිජ අරමුණු වෙනුවෙන් වැව් පාවිච්චි කළා. ඒ නිසා මේ ජල ප‍්‍රශ්නය මතුවී තිබෙනවා. මේකට හේතුවී තිබෙන්නේ රජරට කුරුණෑගල සහ අම්පාර ප‍්‍රදේශවලට දැඩි නියඟයක් බලපා තිබීම නෙමෙයි. විවිධ අරමුණු වෙනුවෙන් ජලය අපතේ යැවීමයි. කලා වැව යටතේ හෙක්ටයාර් 31,500ක් පමණ විනාශ වී යාමේ අනතුර තිබෙනවා. නාච්චාදූව වැව ආශි‍්‍රත වගා කටයුතුත් එහෙමයි.ප‍්‍රශ්නයට උත්තර සපයනවා වෙනුවට ආණ්ඩුව කියන්නේ ගොවියන් හිතුවක්කාර ආකාරයට වගා කටයුතු කරමින් හිතාමතාම වගා පාළුවීමට ඉඩහැර වන්දි ලබාගැනීමට උත්සාහ කරන බවයි. මේ ආකාරයට ගොවියා අපහාසයට ලක්කිරීමටත් ආණ්ඩුව කි‍්‍රයාකර තිබෙනවා. පසුගිය කාලයේ ගොවීන්ගේ අස්වැන්න විකුණාගත නොහැකි තත්වයක් ඇතිවී තිබුණා.ධීවර ජනතාවත් දැඩි පීඩනයකට ලක්වී තිබෙනවා. තෙල් මිල ඉහළ දැමීමෙන් ඇතිවූ ප‍්‍රශ්නය මගහැරවීමට සහන ලබාදෙන බව කීවත් නිසියාකාරව සහන ලබාදුන්නේ නැහැ. ඒ වෙනුවට ධීවර ජනතාව ආණ්ඩුවට අවශ්‍ය ආකාරයට හසුරුවා ගැනීමේ උපක‍්‍රමයක් වශයෙන් තෙල් සහනාධාරය යොදාගත්තා. රාජ්‍ය, පෞද්ගලික සහ වතු අංශ ඇතුළු සියලූ ක්ෂේත්‍රවල වැඩකරන ජනතාව දැඩි පීඩාවකට පත්කර තිබෙනවා. එය කොතරම් දරුණුද කියනවා නම් විශ්වවිද්‍යාල ආචාර්යවරු පවා මේ ආර්ථික පීඩනයට ලක්වී සිටිනවා. විශ්වවිද්‍යාල ආචාර්යවරුන් සිටින්නේ සුළු පිරිසක් විතරයි. ඔවුන්ගේ ප‍්‍රශ්නය විසඳීමටවත් ආණ්ඩුව කි‍්‍රයාකරන්නේ නැහැ. ඒ වගේම සේවක අර්ථසාධක අරමුදල යොදාගනිමින් බොරු විශ‍්‍රාම වැටුපක් පෙන්වා එය කොල්ලකෑමට ආණ්ඩුව උත්සාහ කළා. එය පරාජයට පත්කර තිබුණත් විවිධ මුහුණුවරින් කි‍්‍රයාත්මක කිරීමට ආණ්ඩුව උත්සාහ කරනවා. දේශීය කර්මාන්තවලට බැංකු ණයක් හෝ ලබාගත නොහැකි තත්ත්වයකට සිරකර අවසන්. මේ නිසා සුළු පරිමාණ සහ මධ්‍යම පරිමාණ මට්ටමින් පවත්වාගෙන ගිය දේශීය කර්මාන්ත බිඳවැටීමේ බරපතළ තත්ත්වයක් මතුවෙලා.ප‍්‍රජාතන්ත‍්‍රවාදය අහිමි කිරීමේ තවත් පියවරක් වශයෙන් වෙබ් අඩවි වැටලීමටත් අධික මිලක් ගෙවා ලියාපදිංචි කිරීමටත් නියෝග කර තිබෙනවා. මාධ්‍යවේදීන්ට පහරදී මරා දමන තත්ත්වයක් උදාකර තිබුණා. මාධ්‍ය ආයතනවලට ගිනි තැබුවා. ආණ්ඩුවේ මැරවරයන් යොදා පහර දුන්නා. මේ සියල්ල කරගෙන යන්නේ ආණ්ඩුවේ ප‍්‍රජාතන්ත‍්‍ර විරෝධී කටයුතු පිළිබඳව ජනතාව දැනුවත්වීම වැළැක්වීමටයි. සමහර වෙබ් අඩවිවල පළකරන ප‍්‍රවෘත්ති සහ වෙනත් විශේෂාංග පිළිබඳව ප‍්‍රශ්න තිබෙන බව ඇත්තයි. නමුත් ඒ ප‍්‍රශ්න උපයෝගීකරගෙන සියලූම මාධ්‍ය මර්දනය කිරීමට ආණ්ඩුව කි‍්‍රයාකර තිබෙනවා. යුද්ධය අවසන් කර වසර 3ක් ඉක්ම ගියත් උතුරු නැගෙනහිර දෙමළ ජනතාවගේ මූලික අයිතිවාසිකම් කිසිවක් ලබාදීමට ආණ්ඩුව සමත්වී නැහැ. කඳවුරුවල සිටින ජනතාව තවදුරටත් පීඩාවට පත්වී සිටිනවා. ඒ වගේම අත්අඩංගුවට ගෙන රඳවා සිටින දේශාපලන සිරකරුවන් පිළිබඳ ගැටලුව විසඳීමට කි‍්‍රයාමාර්ග ගෙන නැහැ. එම ජනතාවගේ ප‍්‍රජාතන්ත‍්‍රවාදී අයිතීන් ලබාදීමට කටයුතු කර නැහැ. ඒ වගේම උතුරු නැගෙනහිර ප‍්‍රදේශත් ඇතුළුව මුලූ රටේ ජනතාව වෙනුවෙන් බලපාන මූලික අයිතිවාසිකම් පිළිබඳ ප‍්‍රශ්න බරපතළ වෙමින් පවතිනවා.මේ වගේ වටපිටාවක විශ්වවිද්‍යාල ආචාර්යවරුන් වැටුප් අරගලයක නිරතව සිටියදී පොදු ජනතාව විවිධ පීඩාවට පත්කර සිටියදී පෞද්ගලික අංශයේ රාජ්‍ය අංශයේ සහ වෙනත් සියලූ අංශවල වැඩකරන ජනතාව ආර්ථික පීඩනයෙන් මිදීමට ප‍්‍රමාණවත් තරම් වැටුප් ඉල්ලා සිටිද්දී ගොවියා ජලය සහ හානිවූ වගාවන් වෙනුවෙන් වන්දි ඉල්ලද්දී පොදුවේ සියලූම ජනතාව අයිතිවාසිකම් ඉල්ලා සිටියදී ඒ වෙනුවට ආණ්ඩුව තවත් ඡන්දයක් දී තිබෙනවා. මේ වෙනුවෙන් රුපියල් කෝටි ගණනක් වැයකර නැවත වතාවක් එම ආර්ථික පීඩනයත් ජනතාව මත පටවා තිබෙනවා. මේ ඡන්දයෙන් අපේක්‍ෂා කරන්නේ ආණ්ඩුවේ දේශපාලනඥයන්ගේ දූ දරුවන්ට,බිරින්දෑවරුන්ට, මහත්වරුන්ට සහ ඥාතීන්ට දෙවන පෙළ දේශපාලන බලයක් ලබාදීමයි.සමස්තයක් වශයෙක් ගත්තාම රටේ ජනතාව මේ සියලූ ආකාරයේ පීඩාවන්ට පත්කර තිබෙනවා. එයට එරෙහිව නැගෙන හඬ යටපත් කිරීමට ආණ්ඩුව තමන්ගේ මාධ්‍ය යොදාගෙන තිබෙනවා. මේ මගින් විකෘති කරන ලද ප‍්‍රවෘත්ති ජනතාවට සන්නිවේදනය කරනවා වගේම ආණ්ඩුවට අවනත නොවන දේශපාලන ව්‍යාපාරවලට අවලාද සහ මඩ ප‍්‍රහාරයන් දියත් කරනවා. අනිකුත් මාධ්‍ය සෘජු හෝ වක‍්‍රව මර්දනය කරතබා ගැනීමට කි‍්‍රයාකරන බව පැහැදිලිව පෙනෙනවා. මේ තත්ත්වය යටතේ ජනතාව පෙළෙන ප‍්‍රජානත්ත‍්‍ර විරෝධී පාලනයට එරෙහිව මහජනතාව දැනුවත් කරමින් පෙළ ගැස්වීමට අප මෙම දේශපාලන ව්‍යාපාරය ආරම්භ කරනවා. උද්ඝෝෂණ පැවත්වීම, පත‍්‍රිකා බෙදීම, කුඩා ජනහමු පැවැත්වීම, පෝස්ටර් ප‍්‍රදර්ශනය කිරීම ඇතුළු ප‍්‍රචාරක මාධ්‍යය යොදාගනිමින් අප මේ දැනුවත් කිරීමේ ව්‍යාපාරය ගෙනයනවා. ඒ වගේම 27 වැනිදා ආරම්භ කරන රථ පෙළපාලිය දෙවුන්දර තුඩුවෙන් ආරම්භ කළ පසු සියලූම ප‍්‍රධාන සහ කුඩා නගරවල ජනහමු පවත්වමින්, පති‍්‍රකා බෙදමින් ජනතාව පත්කර තිබෙන පීඩාවලට විකල්ප විසඳුම් ලබාදෙන දේශපාලනයක් පිළිබඳව දැනුවත් කිරීමට බලාපොරොත්තු වෙනවා. මේ ප‍්‍රශ්නවලට විසඳුම සරල ආණ්ඩු මාරුකිරීමක් නොවේ. 1948 සිට මේ දක්වා මේ ආණ්ඩු මාරුකිරීමේ කි‍්‍රයාදාමය අනුගමනය කරමින් තිබෙනවා. අද අවශ්‍ය වන්නේ තවත් එක් ආණ්ඩු මාරුවකට වඩා විකල්ප දේශපාලන ප‍්‍රතිපත්ති සහිත කි‍්‍රයාමාර්ගයක් වෙනුවෙන් ජනතාව පෙළගැස්වීමයි.වඩා යහපත් පාලනයක් ඉල්ලා සිටින ප‍්‍රගතිශීලී බුද්ධිමතුන්, කලාකරුවන්, වෘත්තීයවේදීන් ඇතුළු සියලූම ජනතාව මෙම විකල්ප දේශපාලන කි‍්‍රයාමාර්ග කෙරෙහි සහභාගි කරවා ගැනීමට අප බලාපොරොත්තු වෙනවා.ජනතාව හුදු ආණ්ඩු මාරුකිරීමකට වඩා සැබෑ ලෙසම ඔවුන්ගේ ප‍්‍රශ්න විසඳන දේශපාලන කි‍්‍රයාමාර්ගයක් වෙනුවෙන් සංවිධානය කිරීම අපේ අරමුණයි. අධිරාජ්‍ය විරෝධී ජනතා ව්‍යාපාරය පිහිටුවා මේ වන විටත් ජනතාව පෙළගස්වමින් සිටිනවා. ඒ වගේම අපි හඳුන්වා දෙන ‘‘ජනතාව පෙළන පාලනයට එරෙහිව ජන පෙළගැස්ම’’ ව්‍යාපාරය යටතේ සියලූ ප‍්‍රගතිශීලී ජනතාවන්ට ඒකරාශී වන ලෙස අප ඉල්ලා සිටිනවා. ඒ වෙනුවෙන් ජනතා විමුක්ති පෙරමුණ ඉදිරියේදී ගන්නා කි‍්‍රයාමාර්ග අතර පළමු අදියර ජූලි 27 වනදා දෙවුන්දර තුඩුවෙන් ආරම්භ කරනවා.", "URL": "https://sinhala.adaderana.lk/news.php?nid=25819", "Category": null, "Parent URL": null}