{"Source": "Adaderana", "Timestamp": "October 15, 2012 07:58 am", "Headline": "ඇණහිට තිබූ අධ්‍යන කටයුතු අද සිට අරඹයි", "News Content": "විශ්ව විද්‍යාල ආචාර්යවරුන්ගේ වෘත්තීය සමිති ක්‍රියාමාර්ග‍ය හේතුවෙන් ඇණහිට තිබූ විශ්ව විද්‍යාල අධ්‍යයන කටයුතු අද (15) දිනයේ සිට යළි සාමාන්‍ය පරිදි සිදුකිරීමට නියමිතය. වැටුප් වැඩි කිරීම ඇතුළු ඉල්ලීම් කිහිපයක් මුල් කර ගනිමින් විශ්ව විද්‍යාල ආචාර්යවරුන් ආරම්භ කළ වැඩ වර්ජනය පසුගිය බ්‍රහස්පතින්දා නතර කිරීමට තීරණය කරනු ලැබීය. ඒ අනුව පසුගිය සිකුරාදා දිනයේ සිට විශ්ව විද්‍යාල ආචාර්යවරුන් සිය රාජකාරී කටයුතු සදහා සහභාගී වන බව විශ්ව විද්‍යාල ආචාර්යවරුන්ගේ සමිති සම්මේලනය සඳහන් කළේය. ආචාර්යවරුන් සේවයට වාර්තා කිරීමත් සමඟ මාස තුනකට අධික කාලයක් නතරවී තිබූ අධ්‍යන කටයුතු අද දිනයේ සිට සුපුරුදු පරිදි ආරම්භ කරන බව විශ්ව විද්‍යාල උපකුලපතිවරුන් පැවසීය. මේ අතර කැලණිය, ශ්‍රී ජයවර්ධනපුර, පේරාදෙණිය ඇතුළු අනෙක් විශ්ව විද්‍යාලවල ද අධ්‍යන කටයුතු අද දිනයේ සිට සාමාන්‍ය පරිදි ආරම්භ කිරීමට නියමිතය.", "URL": "https://sinhala.adaderana.lk/news.php?nid=28290", "Category": null, "Parent URL": null}