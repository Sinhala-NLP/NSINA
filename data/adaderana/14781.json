{"Source": "Adaderana", "Timestamp": "March 11, 2011 05:04 pm", "Headline": "සබරගමුව යළි වැසෙයි", "News Content": "සබරගමුව විශ්ව විද්‍යාලය යළි වරක් දින නියමයක් නැතිව වසා දමා ඇතැයි අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා පවසයි. ඒ අනුව අද(11)සියලුම සිසුන්ට සවස 3.00 න් පසු විශ්ව විද්‍යාල භූමිය තහනම් කලාපයක් බවට පත්කර ඇතැයි සඳහන් වේ. නවක වදය ලබා දුන් බවට බොරු චෝදනා එල්ල කොට සබරගමුව විශ්ව විද්‍යාලයේ සිසුන් 58 දෙනෙකුට පැනවූ පංති තහනම ඉවත් කරන ලෙසත්,සියලුම සිසුන්ට දේශන වලට සහභාගී විය හැකි වන සේ විශ්ව විද්‍යාලය මුළුමනින්ම විවෘත කරන ලෙසත් ඉල්ලා අද දහවල් එම විශ්ව විද්‍යාලයේ උද්ඝෝෂණ ව්‍යාපාරයක් පැවැත්වුණු බව සංජීව බණ්ඩාර මහතා පවසයි. මෙම උද්ඝෝෂණය පවත්වනු ලැබුවේ මේ වන විට විශ්ව විද්‍යාලයට ඇතුළුවීමට අවසර තිබුණු 1 වසරේ සිසුන් විසින් බවත්,වෙනත් කිසිදු වසරක සිසුවෙකු හෝ මෙම උද්ඝෝෂණයට‍ සහභාගී නොවූ බවත් ඔහු කියා සිටියි. කෙසේ වෙතත් සබරගමුව විශ්ව විද්‍යාලයේ සිසුන් දේශන වලට සහභාගී නොවන හෙයින් විශ්ව විද්‍යාලය දින නියමයක් නැතිව වසා දැමීමට පාලනාධිකාරිය ක්‍රියා කරනු ලැබුවේ මාර්තු මස 03 දාය. පසුව පළමු වසර සිසුන්ට පමණක් විශ්ව විද්‍යාලය විවෘත කරනු ලැබුවේ පසුගිය 09 වනදාය. එසේ වුවද අද දින සිට යළි වරක් සියලුම සිසුන්ට විශ්ව විද්‍යාල භූමිය තහනම් කලාපයක් බවට පත් කර ඇතැයි අන්තර් විශ්වවිද්‍යාල බල මණ්ඩලය පවසයි. \"ගැටලු නිරාකරණය කෙරෙන තෙක් පළමු වසර සිසුන්ට පමණක් දේශන වලට සහභාගී වන්නට අවස්ථාව ලබා දුන්නා.ඒත් ජ්‍යෙෂ්ඨ සිසුන් පවා ඇතුළු වී දේශන වලට යන සිසුන්ට ඒ සදහා අවස්ථා ලබා නොදී බලපෑම් කරන්නට ගත්තා..මේ හේතුවෙන් පළමු වසර සිසුන්ගේ ආරක්ෂාව ගැන සිතා යළි වරක් විශ්ව විද්‍යාලය තාවකාලිකව වසා දමන්නට තීරණය කළා..\" අප කළ විමසුමකට පිළිතුරු දෙමින් සබරගමුව විශ්ව විද්‍යාලයේ පාලනාධිකාරිය සඳහන් කළේය.", "URL": "https://sinhala.adaderana.lk/news.php?nid=14781", "Category": null, "Parent URL": null}