{"Source": "Adaderana", "Timestamp": "November 1, 2013 10:45 pm", "Headline": "සඳුදා අවසන් නිගමනයකට එන්න අපේක්ෂා කරනවා", "News Content": "එක්සත් ජාතික පක්ෂයේ ලබන සඳුදා (04) පස්වරුවේ පැවැත්වීමට නියමිත කෘත්‍යාධිකාරි මණ්ඩල රැස්වීමට පෙර නායකත්ව මට්ටමේ තවත් සාකච්ඡාවක් එදින පෙරවරුවේ පැවැත්වීමට තීරණය කර තිබේ. ඒ කොළඹ පිහිටි විපක්ෂනායක කාර්යාලයේදී පක්ෂ නායක රනිල් වික්‍රමසිංහ, සජිත් ප්‍රේමදාස හා කරු ජයසූරිය යන මහත්වරුන් අතර අද පස්වරුවේ පැවැති සාකච්ඡාවේදී ගනු ලැබූ තීරණයක් අනූවය. අද පැවැති සාකච්ඡාවේදී පක්ෂය තුළ සිදුවිය යුතු ව්‍යුහාත්මක හා මානව සම්පත් වෙනස්කම් ගැන සාකච්ඡා වූ බව පාර්ලිමේන්තු මන්ත්‍රී සජිත් ප්‍රේමදාස මහතා පැවසීය. පක්ෂයේ අනාගත උන්නතිය හා පක්ෂය දිනන මගකට ගෙන ඒම සඳහා තවදුරටත් සාකච්ඡා කර සඳුදා අවසන් නිගමනයකට එළඹීමට බලාපොරොත්තු වන බව හෙතෙම කීවේය. එක්සත් භික්ෂු පෙරමුණ විසින් ඉදිරිපත් කර තිබූ යෝජනා 8ක් ගැන සාකච්ඡා කිරීමට ඔවුන් රැස්විය.", "URL": "https://sinhala.adaderana.lk/news.php?nid=38541", "Category": null, "Parent URL": null}