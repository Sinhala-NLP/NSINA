{"Source": "Adaderana", "Timestamp": "July 28, 2019 11:25 am", "Headline": "මුහුදට බිලිවෙමින් තිබෙන උඩප්පුව ධීවර ගම්මානය", "News Content": "උඩප්පුව ප්‍රදේශයේ ධීවර ගම්මානය දරුණු ලෙස මුහුදු ඛාදනයට ලක් වීම හේතුවෙන් ධීවර වාඩි දහයකට වැඩි ප්‍රමානයක් විනාශ වී ඇති බව වාර්තා වෙයි. පසුගිය දිනවල පැවති දරුණු මුහුදු රළ හා සුළඟ හේතුවෙන් උඩප්පුව වෙරළ තිරයේ තිබු ස්ථිර හා තාවකාලික ධීවර වාඩි 10 කට වැඩි ප්‍රමානයක් සම්පුර්ණයෙන්ම විනාශ වී ඇති අතර ඒ සමගම උඩප්පුව වෙරළ මාර්ගය ද සම්පුර්ණයෙන් විනාශ වී ඇති බව ධීවරයින් ප්‍රකාශ කර ඇත. මෙහිදි අදහස් දැක්වු උඩප්පුව ගම්මානයේ ධීවරයකු වන අන්තෝනී සුසේපාලේයි මහතා මෙසේ අදහස් දැක්වු බව අද දෙරණ වාර්තාකරු පවසයි. “ අපි දන්න කාලයකින් වත් ආපු නැති සුළගක් වාගේම මුහුදු රළක් ආවේ. දවස් දෙකට තුනට මීටර් 20කට වැඩි ප්‍රමානයක් එකපාරම වෙරළ කඩාගෙන ගියා හිතාගන්න බැරිවිදිහට .මේ තරම් ලොකු හානියක් අපි දන්න කාලයකින් වෙලා නැහැ. දැන් බෝට්ටුවක් මුහුදට දාන්නත් බැහැ ගන්නත් බැහැ\" මෙහිදි අදහස් දක්වමින් සිටි ධීවර කාන්තාවක් වන වී .අහල්යා මහත්මිය මෙවැන්නක් පවසා ඇත. “ අපේ ධීවර වාඩි සේරම මුහුදට කඩලා ගියා. දැන් එවා හදාගන්න බැහැ සල්ලි තිබුනත්. මොකද දැන් වෙරළක් ඉතිරි වෙලා නැති නිසා. දවස් දෙකට තුනට මේ සේරම විනාශ වුනා අපි දැන් අන්ත අසරණයි. මොනවා කරන්නද කියලා හිතා ගන්න අමාරුයි. හෙට මුහුද සැර අඩු වුනාම කොහොම බෝට්ටුවක් දාගන්නද කියලා තමයි මේ මිනිස්සු කල්පනා කරන්නේ.\" මුන්දලම ප්‍රාදේශීය ලේකම්වරිය ප්‍රකාශ කර ඇත්තේ පුළුවන් උපරිම ලෙස මේ පිළිබඳව ක්‍රියාත්මක වීමට සුදානමින් සිටින බවයි.", "URL": "https://sinhala.adaderana.lk/news.php?nid=115182", "Category": null, "Parent URL": null}