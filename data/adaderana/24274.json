{"Source": "Adaderana", "Timestamp": "May 15, 2012 04:48 pm", "Headline": "අපි තාමත් පැය 24 ම විදුලිය දෙනවා", "News Content": "ආසියානු කලාපීය අන් රටවල පැය ගණන් විදුලිය කප්පාදු කරන බවත්,දින ගණන් කර්මාන්ත ශාලා වසා තබන බවත් විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. එසේ වුවද අපේ රටේ තවමත් පැය 24ම විදුලිය සපයන බව හෙතෙම කියා සිටියේ අද (15) මුදල් අමාත්‍යාංශයේ නිළධාරීන් සහභාගීවූ බලශක්ති සංරක්ෂණ වැඩමුළුවකට සහභාගී වෙමිනි. බලශක්ති සංරක්ෂණ ක්‍රමෝපායන් සහ එම ක්‍රමයන් අනුගමනය කිරීම තුළින් බලශක්ති ක්ෂේත්‍රයට සහ පුද්ගලිකව තමතමන්ට අත්වන වාසි සහගත තත්ත්වයන් පිළිබඳව කරුණු පැහැදිලි කිරීම සඳහා අමාත්‍ය පාඨලී චම්පික රණවක මහතාගේ උපදෙස් පරිදි ශ්‍රී ලංකා සුනිත්‍ය බලශක්ති අධිකාරිය විසින් මෙම දැනුවත් කිරීමේ වැඩමුළුව සංවිධාන කර තිබුණි. රාජ්‍ය අංශයේ සහ පුද්ගලික අංශයේ සේවක සේවිකාවන් මෙන්ම පාසල් දරුදැරියන් ඉලක්ක කරගනිමින් සංවිධාන කරන ලද මෙම දැනුවත් කිරීමේ වැඩසටහන් මාලාව \"හෙට වෙනුවෙන් අද\" විදුලිබලය සුරැකීමේ ජාතික සත්කාරයට සමගාමීව සිදුකෙරෙන බව විදුලිබල හා බලශක්ති අමාත්‍යංශය සඳහන් කරයි. කෙසේ වෙතත් අද පැවති මාධ්‍ය හමුවේදී අමාත්‍යවරයා මෙසේද කියා සිටියේය. පවතින ආර්ථීක අපහසුතා මධ්‍යයේ අපි හැමෝම බලාපොරොත්තු වෙන්නේ විදුලිය වෙනුවෙන් අඩු මිලක් ගෙවන්නයි. අද පවතින ආර්ථීක තත්ත්වය අනුව විදුලි බිල ගෙවීම අසීරු කරුණක් බවට පත්වෙලා තිඛෙනවා. නමුත් මෙම බිල අවම කරගන්න හැකියාව ඇත්තෙත් පාරිභෝගික ජනතාවටම තමයි. තමා පරිහරණය කරන විදුලි ඒකක සංඛ්‍යාව සුරක්ෂිතතාවයකින් යුතුව අවබෝධයෙන් භාවිතකිරීම තුළින් තමාගේ පසුම්බියට විශාල වාසියක් අත්කරගැනීමට තමන්ට හැකියාව ලැඛෙනවා. ඒ තුළින් තම ආර්ථීකයට වගේම රටේ ආර්ථීකයටත්, බලශක්ති ක්ෂේත්‍රයේ ප්‍රගමනයටත් මහත් රුකුලක් වනවා. විදුලිය පිරිමැසීම අනාගතය වෙනුවෙන් කරන ආයෝජනයක්. අතීතයේදී අපේ රටේ විදුලිය නිපදවුනේ 100%ක්ම ජල විදුලියෙන්. අද විදුලි නිෂ්පාදනයෙන් 75%ක් 80%ක්ම සිදුවෙන්නේ ඉන්ධන වලින්. ඉන්ධන ගාස්තු වැඩිවෙන අවස්ථාවලදී විදුලිබිලත් වැඩි වෙන්නේ ඒ නිසයි. ඒ වගේම විදුලිය ප්‍රාථමික අවස්ථාවෙන් ද්වීතීක අවස්ථාවට පත්වෙද්දිත්, ද්වීතීක අවස්ථාවෙන් සේවාවක් බවට පත්වෙද්දිත්, විශාල වශයෙන් අපතේයාම් සිදුවෙනවා. මෙවැනි දේශන සහ වැඩමුළු පැවැත්වීම තුළින් අපි බලාපොරොත්තු වෙන්නේ එවැනි අපතේයාම් අවම කරගැනීමත්, පරිභෝජනයේදී නොසැලකිල්ල සහ නොදැනුවත් බව නිසා සිදුවන අපතේයාම් අවම කරගැනීමත් ඊට සමගාමීව ඉතිරිවන විදුලි ප්‍රමාණය හේතුවෙන් ඉන්ධන විදුලි උත්පාදනය අවම කර, ඒ සඳහා වැයවන විශාල වියදමක් නවත්වා ගැනීමයි. ඒ වගේම ආසියානු කලාපීය අනෙකුත් රටවල පැය ගණන් විදුලිය කප්පාදු කරනවා. දින ගණන් කර්මාන්තශාලා වසා තබනවා. නමුත් අපේ රටේ තවමත් පැය 24ම විදුලිය සපයනවා. මිනිසා තම අවශ්‍යතා සපුරා ගැනීමේදී හැකිතරම් විදුලිය අරපිරිමැස්මෙන් භාවිතා කරන්න පුරුදු වියයුතුයි. ඒ වගේම කාර්යාල තුළදිත් අපි මෙම බලශක්ති සංරක්ෂණයට යොමුවිය යුතුයි. වායුසමීකරණය, විදුලි පංකා, කාර්යාලයීය උපකරණ මෙන්ම විදුලි සෝපාන ආදිය භාවිතය හැකිතාක් අවම කළ යුතුයි. අපේ රට විදුලිබලය සැපයීම අතින් ප්‍රමුඛස්ථානයේ සිටිනවා. හීන වන බලශක්ති ප්‍රභවයන් වෙනුවෙන් මිල අවම විකල්ප බලශක්ති ප්‍රභවයන් වෙත යොමුවිය යුතු කාලය දැන් එළඹිලා. තවත් අවුරුදු 40ක් පමණ යද්දි, ඒ කියන්නේ 2052දී තෙල් සම්පත අවසන් වෙනවා. ඒ වගේම තවත් වසර 60න් ගෑස් අවසන් වෙනවා. ගල්අඟුරු තවත් වසර 80කින් අවසන් වේවි. මේ අනුව බලන කළ අනාගත පරපුර දැඩි බලශක්ති අර්බුදයකට මුහුණ දෙනවා. මේ වෙද්දිත් තමිල්නාඩු ප්‍රාන්තයේ සතියට දින 02ක් කර්මාන්තශාලා වහනවා. චෙන්නායි වල පැය 8 - 16ත් අතර කාලයක් විදුලිය කපනවා. ජපානයේත් එහෙමයි. නමුත් අපේ රටේ පොඩි පොඩි විදුලි බිඳවැටීම් ඇති වුණත්, පැය 24ම විදුලිය සපයන ආසියාවේ එකම රට කියන තත්ත්වය තවමත් රැකිලා තිඛෙනවා. ඒ තත්ත්වය සදාකල් රැකගන්න නම් අපි බලශක්ති කළමනාකරණයට හුරුවිය යුතුයි. සවස 6.30ත් 9.30ත් අතර කාලසීමාවේදි හැකිතාක් දුරට විදුලි පරිහරණය අඩු කරනවා නම් ඒක අපට අපහසු වෙන්නේ නැතැයි පැවසීය.", "URL": "https://sinhala.adaderana.lk/news.php?nid=24274", "Category": null, "Parent URL": null}