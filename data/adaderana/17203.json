{"Source": "Adaderana", "Timestamp": "July 5, 2011 12:11 pm", "Headline": "සංගක්කාර්ගේ ප්‍රකාශය ගැන ක්‍රීඩා ඇමති සීරුවෙන් ", "News Content": "ශ්‍රී ලංකා කණ්ඩායමේ හිටපු නායක කුමාර් සංගක්කාර විසින් එංගලන්තයේදී ප්‍රසිද්ධ දේශනයක් කරමින් කර ඇති ප්‍රකාශය සම්බන්ධයෙන් සොයා බලන ලෙස තමන් ක්‍රිකට් අතුරු පාලක කමිටුවට නියෝග කළ බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. එකී ප්‍රකාශය සම්බන්ධයෙන් විධිමත් විමර්ශනයක් කොට වාර්තාවක් සපයන ලෙස තමන් දැනුම්දුන් බවද අමාත්‍යවරයා අද දෙරණට කියා සිටියේය. ශ්‍රී ලංකාවේ ක්‍රිකට් පරිපාලනය තුළ දුෂණ රැසක් සිදුවන බවත්, ශ්‍රී ලංකාවේ ක්‍රීඩාව දේශපාලනීකරණය වීම තුළින් ක්‍රීඩාවට බරපතල හානියක් සිදු වී ඇති බවත් කුමාර් සංගක්කාර විසින් එංගලන්තයේ ලෝඩ්ස් හී දී විශේෂ දේශනයකට එක් වෙමින් පවසා තිබේ. ශ්‍රී ලංකාවේ ක්‍රිකට් කණ්ඩායම විසින් 1996 දී ලෝක කුසලානය ජයග්‍රහණය කිරීම ශ්‍රී ලංකාවේ ක්‍රිකට් අනාගතයට විශාල පිටිවහලක් වුවද එහෙත් ඉන් අනතුරුව ක්‍රිකට් ක්‍රීඩාව මුදල් වලට පමණක් සීමා වී ඇති බවද ඔහු එහිදී සඳහන් කර ඇත. තමා ‍වසර දෙකක් වැනි කෙටි කාලයක් තුළ කණ්ඩායමේ නායකත්වයෙන් ඉවත් වීමට ද මෙම දූෂිත තත්ත්වය හේතුවක් වූ බව පෙන්වාදුන් සංගක්කාර් වසර 30ක යුද්ධයක් පැවති ශ්‍රී ලංකාව මේ වන විට ක්‍රීඩාව තුළින් යළි යළි නැඟී සිටිය යුතු වුවත් පරිපාලනයේ සිදු වන ඇතැම් දූෂණ හේතුවෙන් එය සිදු නොවන බව අවධාරණය කළ බව විදෙස් මාධ්‍ය වාර්තා කර තිබිණි.", "URL": "https://sinhala.adaderana.lk/news.php?nid=17203", "Category": null, "Parent URL": null}