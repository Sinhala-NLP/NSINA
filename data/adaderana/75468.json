{"Source": "Adaderana", "Timestamp": "July 21, 2017 08:38 am", "Headline": "අතුරුදන්වූවන් සොයා බැලීමේ ගැසට් නිවේදනයට ජනපති අත්සන් තබයි", "News Content": "2016 අංක 16 දරණ අතුරුදන්වූවන් පිළිබඳ සොයා බැලීමේ කාර්යාලය පිහිටුවීම හා පරිපාලන කර්තව්‍ය ඉටු කිරීම පිළිබඳ පනතට අදාළ ගැසට් නිවේදනයට ජනාධිපති මෛත්‍රීපාල සිරිසේන මහතා අත්සන් තබා තිබේ. ඊට අදාළ කටයුතු ජාතික ඒකාබද්ධතා හා ප්‍රතිසන්ධාන අමාත්‍යාංශය යටතට පැවරීම අදාළ ගැසට් නිවේදනය මඟින් සිදු කෙරෙනු ඇත. විදේශ කටයුතු අමාත්‍ය රවී කරුණනායක මහතා ඊයේ(20) අමාත්‍යාංශයේ පැවති මාධ්‍ය හමුවකදී මේ සම්බන්ධයෙන් අදහස් පළ කළේය. සාමාජිකයින් 07 දෙනෙකුගෙන් සමන්විත අතුරුදන්වූවන් පිළිබඳ සොයා බැලීමේ කාර්යය මණ්ඩලය ව්‍යවස්ථාදායක සභාව විසින් තීරණය කිරීමට නියමිතය. පසුගිය වසරේ අහෝස්තු මස 11වනදා අදාළ පනත පාර්ලිමේන්තුවේදී සම්මත කෙරුණි. ඒ අනුව බලහත්කාරී හා ස්වේච්ඡාමය නොවන අතුරුදන්වීම් හා ආගියඅතක් නොමැති පුද්ගලයින් පිළිබඳ පරීක්ෂා කිරීම සහ විමර්ශනය කිරීම අදාළ ආයතනය යටතේ ඉටු කිරීමට නියමිතය. අතුරුදන් තැනැත්තන් පිළිබඳ කාර්යාලයට අතුරුදන්වූවන්ගේ ඥාතීන්ගෙන් හෝ වෙනත් ඕනෑම පුද්ගලයෙකුගෙන් හෝ ආයතනයකින් පැමිණිලි ලබාගත හැකිය. මේ අතර පාර්ලිමේන්තුවට ඉදිරිපත් කර ඇති දේශීය ආදායම් පනත් කෙටුම්පතට එරෙහි පෙත්සම් 10ක් අද(21) ශ්‍රේෂ්ඨාධිකරණයේදී විභාගයට ගැනීමට නියමිතව තිබේ.", "URL": "https://sinhala.adaderana.lk/news.php?nid=75468", "Category": null, "Parent URL": null}