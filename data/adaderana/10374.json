{"Source": "Adaderana", "Timestamp": "August 22, 2010 09:42 am", "Headline": "ශ්‍රී මහා බෝධි වන්දනාකරුවන් රක්ෂණයට වැඩපිළිවෙලක්", "News Content": "අනුරාධපුර ඓතිහාසික ශ්‍රී මහා බෝධි ස්ථානය වන්දනාමාන කිරීම සඳහා එම භූමියට පැමිණෙන සැදැහැවතුන් රක්ෂණය කිරීමේ වැඩපිළිවෙලක් ක්‍රියාත්මක කර තිබේ. මුදල් අමාත්‍යාංශය යටතේ පාලනය වන ජාතික රක්ෂණ භාර අරමුදල මෙම රක්ෂණ වැඩපිළිවෙල ආරම්භ කර ඇති බව සඳහන්ය. මෙමගින් ශ්‍රී මහා බෝ සමිඳුන් රැක බලා ගැනීමේ වගකීම දරන අටමස්ථානාධිපති හිමියන් ඇතුළු විහාරාධිකාරි හිමිවරුන්ට රෝහල් හා සැත්කම් ගාස්තු රක්ෂණයක් ද පිරිනැමීමට කටයුතු යොදා ඇත. ඊට අදාළ රක්ෂණ ඔප්පු ඊයේ පස්වරුවේ ශ්‍රී මහා බෝධි ස්ථානයේ පුස්තකාල ශ්‍රවණාගාරයේ දී ජාතික රක්ෂණ භාර අරමුදලේ සභාපති සේනක අබේගුණසේකර මහතා විසින් අටමස්ථාන විහාරාධිකාරි හිමිවරුන්ට ප්‍රදානය කරනු ලැබීය.", "URL": "https://sinhala.adaderana.lk/news.php?nid=10374", "Category": null, "Parent URL": null}