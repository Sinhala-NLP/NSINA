{"Source": "Adaderana", "Timestamp": "February 23, 2019 05:18 pm", "Headline": "රංජා ලයිට් කණුවේ", "News Content": "විනයක් නොමැති එකම පක්ෂය බවට වර්තමානය වන විට එක්සත් ජාතික පක්ෂය පත්ව ඇතැයි එක්සත් ජනතා නිදහස් සන්ධාන පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි. කළුතරදී මාධ්‍ය අමතමින් ඒ මහතා මෙම අදහස් පළ කළේය. තමන්ගේ ණය වාරික ගෙවා ගැනීමට පවා අසීරුව දෛනිකව වැසෙන කරුමාන්ත ශාලා මේ වන විට වැඩි වී ඇති බවත් පැවසු මන්ත්‍රීවරයා, සම්පුර්ණයෙන් ආර්ථික අර්බුදයකට වැටී ඇති බව ද පැවසීය. එහෙත් ඒ සියල්ල ජනතාවට අමතක කර දමමින් කොකේන් හා රංජන් යන නවතම චිත්‍රපටය රට තුළ නිර්මාණය කර ඇති බව ද මන්ත්‍රීවරයා මෙහිදී කියා සිටියේය. මෙහි තිර රචනය හා අධ්‍යක්ෂණය ඇතුළු සියලු දේ රංජන් රාමනායක මහතා විසින් සිදු කර ඇති බවත් පැවසු මන්ත්‍රීවරයා කෙලින්ම කොකේන් භාවිතා කරන නම් ලැයිස්තුව මාධ්‍යයට හෙළි කරන ලෙස ද පැවසීය. ප්‍රසිද්ධියක් ලබා ගැනීමට මෙවැනි ගොන් වැඩ නොකර සිටින ලෙසත් එවැනි ප්‍රසිද්ධියක් අවශ්‍ය නම් ගෝල් ෆේස් එකේ ඇති ලයිට් කණුවක් මතට නැගින ලෙසත් මන්ත්‍රීවරයා මෙහිදී පැවසීය. ඕනෑම පක්ෂයක විනයක් තිබිය යුතු බවත්, අද වන විට විනයක් නොමැති එකම පක්ෂය බවට එක්සත් ජාතික පක්ෂය පත්ව ඇති බවත්, මන්ත්‍රීවරයා වැඩිදුරරටත් පැවසීය.", "URL": "https://sinhala.adaderana.lk/news.php?nid=104901", "Category": null, "Parent URL": null}