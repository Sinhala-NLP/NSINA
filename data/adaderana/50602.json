{"Source": "Adaderana", "Timestamp": "April 12, 2015 08:17 am", "Headline": "අස්ගිරි නාහිමිගේ අවසන් කටයුතු පූර්ණ රාජ්‍ය ගෞරව සහිතව අද සිදුකෙරේ", "News Content": "අපවත් වී වදාළ සියම් මහා නිකායේ අස්ගිරි පාර්ශවයේ මහානායක අග්‍ගමහා පණ්ඩිත අති පුජ්‍ය උඩුගම ශ්‍රී බුද්ධ රක්ඛිත මහානාහිමිගේ ශ්‍රී දේහය පිළිබද ආදාහන පුජෝත්සවය අද පූර්ණ රාජ්‍ය ගෞරව සහිතව සිදුකිරීමට නියමිතව තිබේ.ආදාහාන පුජෝත්සවය පැවැත්වීමට සැලසුම් කර ඇත්තේ අස්ගිරිය පොලිස් ක්‍රීඩාංගණයේ දී ය.පවර උපාලි නාහිමි අනුස්මරණ ශාලාවේ තැන්පත් කර ඇති මහනාහිමිගේ ශ්‍රී දේහයට අද දහවල් 12.00 දක්වා ගෞරව දැක්වීමේ අවස්ථාව මහජනතාවට ලබාදී තිබේ.පස්වරු 1.00ට ශ්‍රී දේහය පිටතට වැඩමවා අස්ගිරි පාර්ශවයේ කාරක සංඝ සභික හිමිවරුන් විසින් රන්සිවි ගෙය සහිත විශේෂ රථයක තැන්පත් කර පෙරහැරකින් පොලිස් ක්‍රීඩාංගණය වෙත වැඩම වීමට නියමිත බව පැවසේ. උන්වහන්සේගේ ශ්‍රී දේහය රැගත් රිය පෙරහැර කන්දේවීදිය, නගර සභා හංදිය, ඩී.එස්.සේනානායකවීදිය ඔස්සේ පැමිණ රැජිණවීදියට පිවිස දළදාවීදිය, පුෂ්පදානවීදිය ඔස්සේ අස්ගිරිය පොලිස් ක්‍රීඩාංගණයට පැමිණීමට නියමිතය. ශ්‍රී දේහය වැඩමවන අවස්ථාවේ දී ශ්‍රී ලංකා ගුවන් හමුදාවේ විශේෂ හෙලිකොප්ටර් යානයකින් ගුවනේ සිට පුෂ්පෝපහාර දැක්වීමට ද සැලසුම් කර ඇත.පූර්ණ හමුදා සහ පොලිස් උත්තමාචාර සහිත ආචාර වෙඩිමුර 17කින් අතිපූජ්‍ය උඩුගම ශ්‍රී බුද්ධරක්ඛිත මහානාහිමිට ගෞරව දැක්වීමට නියමිතය.අස්ගිරි පාර්ශවයේ මහනායක අති පූජ්‍ය උඩුගම ශ්‍රී බුද්ධරක්ඛිත මහනාහිමි සිංගප්පූරු රෝහලක ප්‍රතිකාර ලබමින් සිටියදි පසුගියදා අපවත් වුණි.එදින සිට මේ දක්වා දෙස් විදෙස් රාජ්‍ය නායකයින් ඇතුළු දහස් ගණන් මහජනතාව උන්වහන්සේගේ ශ්‍රී දේහයට අවසන් ගෞරව දැක්වීම සඳහා මහනුවර පැමිණ තිබුණි. මේ අතර ආදාහන ‍පූජෝත්සවය නිමිත්තෙන් අද දිනයේ මහනුවර නගරයේ විශේෂ රථ වාහන සැලැස්මක් ක්‍රියාත්මක කිරිමට පියවර ගෙන ඇති බව මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති එච්.එන්.බී.අඹන්වල මහතා ප්‍රකාශ කළේය.එසේම අද ජාතික ශෝක දිනයක් ලෙස ද ප්‍රකාශයට පත් කර ඇත.ඒ අනුව සියලු රාජ්‍ය උත්සව අවලංගු කර ඇති අතර විනෝදාත්මක කටයුතු සංවිධානය කිරීමෙන් සෙසු පාර්ශව වලින් ද රජය ඉල්ලීමක් කර තිබුණි. අද දිනයේ සියලු සුරාසැල් සහ මස් අලෙවිසැල් වසා තැබීමට උපදෙස් දී තිබේ.", "URL": "https://sinhala.adaderana.lk/news.php?nid=50602", "Category": null, "Parent URL": null}