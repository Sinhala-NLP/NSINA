{"Source": "Adaderana", "Timestamp": "June 21, 2018 04:57 pm", "Headline": "පාසල් සිසුවාට ක්‍රිකට් පිත්තෙන් පහර දුන්නාට ලැබුණු දඬුවම", "News Content": "පාසල් සිසුවෙකුට ක්‍රිකට් පිත්තකින් පහරදීමේ චෝදනාවකට වරදකරු වූ තරුණයෙකුට රුපියල් ලක්ෂ 06ක වන්දියක් ගෙවීමට කොළඹ මහාධිකරණය නියෝග කර තිබේ. 25 හැවිරිදි තරුණයෙකුට මෙම දඩුවම නියම වී ඇති බව අද දෙරණ අධිකරණ වාර්තාකරු පැවසීය. 2010 වසරේ පෙබරවාරි මාසයේදී කැලණිය ප්‍රදේශයේදී පාසල් සිසුන් පිරිසක් ක්‍රිකට් ක්‍රීඩාකරමින් සිටියදී ඇති වූ බහින්බස්වීමක් දුරදිග යාමෙන් එවකට 13 වන ශ්‍රේණියේ අධ්‍යාපනය ලැබූ සිසුවෙකු විසින් 11 වන ශ්‍රේණියේ අධ්‍යාපනය ලැබූ සිසුවෙකුට ක්‍රිකට් පිත්තකින් පහරදී තිබිණි. එම පහරකෑමෙන් බරපතළ තුවාල ලැබූ සිසුවාගේ අතක් අප්‍රාණික වීම හේතුවෙන් ඔහුගේ අධයාපන කටයුතු කඩාකප්පල් වී ඇති බවට සිද්ධියට අදාළ නඩු විභාගයේදී අනාවරණය වූ බව සඳහන්ය. මේ හේතුවෙන් විත්තිකරුගේ වයස සළකා ඔහුට වසර 02ක සිර දඩුවමක් නියම කර එය වසර 05කට අත්හිට වූ මහාධිකරණ විනිසුරුවරයා අගතියට පත් සිසුවාට රුපියල් ලක්ෂ 06ක වන්දියක් ගෙවීමට සහ රුපියල් දසදහසක දඩයක් නියම කළ බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=91272", "Category": null, "Parent URL": null}