{"Source": "Adaderana", "Timestamp": "January 25, 2012 07:58 am", "Headline": "නොරොච්චෝගේ පණගහන්න පෙබරවාරිය වේව්", "News Content": "නොරොච්චෝලේ තාප විදුලි බලාගාරයේ විදුලි උත්පාදන කටයුතු නැවත ආරම්භ කිරීම ලබන පෙබරවාරී 2 වැනි දා පමණ වනු ඇති බව විදුලි බල හා බලශක්ති අමාත්‍යාංශය පවසයි. කාර්මික දෝෂයක් හේතුවෙන් බලාගාරය මේ වන විට තාවකාලිකව වසා දමා ඇති බව සඳහන්වේ. අදාළ කාර්මික දෝෂය යළි සකස් කිරීම බලාගාරයේ උෂ්ණත්වය අඩුවන තෙක් සිදු කළ නොහැකි බවත්,බලාගාරය සිසිල්වීමට දින 8ක පමණ කාලයක් ගත වනු ඇති බවත් විදුලි බල හා බල ශක්ති අමාත්‍යාංශය කියා සිටියි. ඇතැම් වෘත්තීය සමිති මේ පිළිබඳ නිකුත් කරන ප්‍රකාශ පදනම් විරහිත බව අමාත්‍යාංශ ප්‍රකාශකයෙක් පැවසුවේය. බලාගාරයේ නඩත්තු කටයුතු සිදුකරන චීන සමාගම හිතා මතා මෙවැනි කඩාකප්පල් ක්‍රියා කරන බවට එම වෘත්තීය සමිති චෝදනා කළේය. කෙසේ වෙතත් නොරොච්චෝලේ බලාගාරයේ ඇනහිටීමත් සමඟ මෙගාවොට් 300ක විදුලි ධාරිතාවක් ජාතික විදුලි බල පද්ධතියට ලැබීම තාවකාලිකව ඇණහිට ඇති බව විදුලි බල හා බලශක්ති අමාත්‍යාංශය කියා සිටියි. මෙම විදුලි ප්‍රමාණය විකල්ප ක්‍රම මගින් වැඩි මිලට ලබා ගැනීමට සිදුව ඇති බව එම අමාත්‍යාංශයේ ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21619", "Category": null, "Parent URL": null}