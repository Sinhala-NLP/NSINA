{"Source": "Adaderana", "Timestamp": "June 26, 2012 12:47 pm", "Headline": "ගතවූ පැය 24 ක තුළ පුද්ගල ඝාතන 05 ක්", "News Content": "ගතවූ පැය 24 ක කාලය තුළ දිවයිනේ ප්‍රදේශ කිහිපයකදී පුද්ගල ඝාතන පහක් සිදුව තිබේ. බිබිල, ගිරිබාව, වෙන්නප්පුව, ග්‍රෑන්ඩ්පාස් සහ කල්පිටිය යන ප්‍රදේශවල දී මෙම ඝාතන සිදුව ඇති බව සඳහන්ය. බිබිල, දොඩම්ගොල්ල ප්‍රදේශයේ නිවසක් තුළ කාන්තාවක් සැකකටයුතු අන්දමින් මියයාම සම්බන්ධව පොලිසිය පරීක්ෂණ ආරම්භ කර ඇත. මෙලෙස මියගොස් ඇත්තේ 53න් හැවිරිදි කාන්තාවක් බව බිබිල පොලිසිය සඳහන් කරයි. මරණයට හේතුව මෙතෙක් අනාවරණය වී නොමැති අතර පොලිසිය මේ සම්බන්ධයෙන් වැඩිදුර පරීක්ෂණ පවත්වයි. මේ අතර ගිරිබාව, වරාවැව ප්‍රදේශයේ දී තියුණු ආයුධයකින් පහරදී පුද්ගලයෙකු ඝාතනය කර තිබේ. හැට පස් හැවිරිදි පුද්ගලයෙකු මෙලෙස ඝාතනයට ලක්ව ඇති බව ගිරිබාව පොලිසිය සඳහන් කරයි. පවුල් ආරවුලක් මත මෙම ඝාතනය සිදුකර ඇති අතර සැකකරු ප්‍රදේශයෙන් පලාගොස් ඇති බව පොලිසිය පවසයි. වෙන්නප්පුව, බණ්ඩිරිප්පු ප්‍රදේශයේදී ද කොහුමෝලක් අසල පිහිටි මෙට්ට වළක පා වෙමින් තිබූ පිරිමි මළ සිරුරක් සොයාගෙන තිබේ. මෙලෙස මියගොස් ඇත්තේ 65 හැවිරිදි දුම්මලසූරිය ප්‍රදේශයේ පදිංචි පුද්ගලයෙකු බව සඳහන්ය. මොහු කොහු මෝලේ නේවාසිකව සිටින පුද්ගලයෙකු වන අතර එම ස්ථානයේම වැඩකරන වෙනත් පුද්ගලයෙකු විසින් මොහුට පහරදී ඝාතනය කර ඇති බවට, සිදුකළ විමර්ශනවලදී අනාවරණය වී ඇති බව පොලිසිය සඳහන් කරයි. ග්‍රෑන්ඩ්පාස්, ඉඟුරුකඩේ හන්දියත් මාවත හන්දියත් අතර ජාඩිඇලේ පාවෙමින් තිබූ මළ සිරුරක් පොලිසිය විසින් සොයාගෙන තිබේ. 25 හැවිරිදි තරුණයෙකු මෙලෙස මියගොස් ඇති බව පොලිසිය පවසයි. මේ අතර කල්පිටිය, කප්පලඅඩි මුහුදු තීරයේ තිබී අභිරහස් ලෙස මියගිය පිරිමි මළ සිරුරක් සොයාගෙන ඇත. 55 හැවිරිදි පුද්ගලයෙකු මෙලෙස මියගොස් ඇති බව කල්පිටිය පොලිසිය සඳහන් කරයි. මළ සිරුර සම්බන්ධයෙන් මහේස්ත්‍රාත් පරීක්ෂණය අද දිනයේ දී පැවැත්වීමට නියමිතය. මෙම ඝාතන සම්බන්ධයෙන් අදාළ පොලිස් ස්ථාන වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25331", "Category": null, "Parent URL": null}