{"Source": "Adaderana", "Timestamp": "February 19, 2019 08:25 pm", "Headline": "ඒකල ලක්දිව ඉංජිනේරු සමාගමේ වැඩක්-බස් රථ 6ක් ධාවනයට", "News Content": "ඒකල ලක්දිව ඉංජිනේරු සමාගම සිය කාර්යක්ෂමතාව සියයට සියයකින් වර්ධනය කරමින් මාසයක් ඇතුළදී නවීකරණ කළ බස් රථ හයක් ධාවනය සඳහා මුදා හැරීමට සමත් වේ. එම බස් රථ ධාවනය සඳහා ඩිපෝවලට බාර දීම අද (19) සිදු කෙරුණේ ප්‍රවාහන සහ සිවිල් ගුවන් සේවා අමාත්‍ය අර්ජුන රණතුංග මහතාගේ ප්‍රධානත්වයෙන් පැවැති උත්සවදීය. නුවරඑළිය, ඇඹිලිපිටිය, බණ්ඩාරවෙල, මොරටුව, මීතොටමුල්ල, ගම්පහ යන ඩිපෝවලින් ලැබුණු ඇණවුම් මත එම ඩිපෝවල ඉතා අබලන් තත්ත්වයේ පැවැති බස්රථ එලෙස නවීකරණය කර තිබේ. එමඟින් ඒකල ලක්දිව ඉංජිනේරු සමාගමට ලැබුණු ආදායම පමණක් මිලියන 13ක් විය. උත්සවය අමතමින් අමාත්‍ය අර්ජුන රණතුංග මහතා පැවසුවේ ඉදිරියේදී සමාගමේ කාර්යක්ෂමතාව තව දුරටත් වර්ධනය කරමින් එක් මසක් තුළදී නවීකරණය කරන බස්රථ සංඛ්‍යාව හයේ සිට දොළහ දක්වා වර්ධනය කිරීමට අපේක්ෂා කරන බවයි. බස්රථ අලුත්වැඩියා කිරීමේ මූලික ව්‍යාපාරයට අමතරව වෙනත් ව්‍යාපාර ඔස්සේ ආදායම් ලැබ සමාගම තවත් පුළුල් කිරීමට අපේක්ෂා කරන බවද අමාත්‍ය අර්ජුන රණතුංග මහතා පැවසීය. වත්මන ලක්දිව ඉංජිනේරු පුද්ගලික සමාගම ශ්‍රී ලංකා ගමනාගමන මණ්ඩලයේ ඒකල මධ්‍යම වැඩපල නමින් ආරම්භ කළේ 1974 වසරේ මාර්තු මස 14 වැනිදායි. 1993 ජුනි මස 14 වැනිදා එම ආයතනය ජනතාකරණ සංකල්පය යටතේ ඒකල ඉංජිනියරින් වර්ක්ස් ලෙසින් නම් කෙරිණ. ඒ වන විටත් එහි සේවකයින් තුන්දහසකට අධික සංඛ්‍යාවක් සිටිය මුත් 1994 දෙසැම්බර් මස 19 වැනිදා සමාගම වසා දැමිණ. එය රජය සතු සමාගමක් ලෙසට නැවත වරක් ආරම්භ වන්නේ 2001 වසරේ අප්‍රේල් මාසයේදීයි. කෙසේනමුත් එතැන් සිට 2018 වසර දක්වාම මෙම සමාගම සක්‍රියව පැවැතියේ මහා භාණ්ඩාගාරයේ ප්‍රතිපාදන මත වේ. එම සමාගම ලාභ ලබන ආයතනයක් බවට පත් වීම ආරම්භ වන්නේ 2018 වසරින් පසුවය. එහි වැඩපල අක්කර 24කින් යුක්ත වන අතර දැනට සමාගමේ සිටින මුළු සේවක සංඛ්‍යාව 87කි. එම සේවකයින් මුහුණ දෙන ගැටළු විමසා බැලීමද අද අර්ජුන රණතුංග අමාත්‍යතුමා විසින් සිදු කෙරිණ.", "URL": "https://sinhala.adaderana.lk/news.php?nid=104633", "Category": null, "Parent URL": null}