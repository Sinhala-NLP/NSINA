{"Source": "Adaderana", "Timestamp": "July 23, 2013 03:38 pm", "Headline": "එක අලියට 25,000යි - අධ්‍යාපන ඇමතිට එරෙහිව මහනායක හිමිවරුන්ට ලිපියක්", "News Content": "විදුහල්පතිවරුන්ගේ, ගුරුවරුන්ගේ, දරුවන්ගේ කැමැත්ත හා එකඟතාවයද නොසලකමින් පාසල් වාර විභාග පැවැත්වීමද නොතකමින් අධ්‍යාපන ඇමතිවරයා තම ප‍්‍රතිරූපය පුම්බාගැනීමේ අරමුණින්ම ආගම් යොදාගැනීමට විරෝධය පළකර ලංකා ගුරු සේවා සංගමය මහානායක හිමිවරුන් වෙත ලිපියක් යවා‍ තිබේ. එම සංගමයේ ලේකම් මහින්ද ජයසිංහ මහතා විසින් යැවූ එකී ලිපිය වැඩිදුරටත් පහත පරිදිය. පසුගිය ඇසළ පෝය දින කොළඹදී පාසල් සිසුන් ගුරුවරුන් හා විදුහල්පතිවරුන් සම්බන්ධ කරගනිමින් අධ්‍යාපන අමාත්‍ය බන්දුල ගුණවර්ධන මහතා විසින් ‘‘ලෝකයේ ලොකුම ඇසළ පෙරහැර’’නමින් හැඳින් වූ පෙරහැරක් පැවැත්වූ බව ඔබ වහන්සේලා දැනුවත්ව ඇතැයි සිතමු. මෙම පෙරහැර පැවැත්වීම හා ඊට පිරිස සම්බන්ධ කිරීම මුළුමනින්ම බලහත්කාරය යොදා ගනිමින් සිදුව තිබේ. මෙම පෙරහැරට යන වියදම් පියවාගෙන ඇත්තේද මීට දායක කරගත් දිවයිනේ ජාතික පාසල්වලිනි. එනම් බත් පාර්සල්, වතුර බෝතල් සපයා දීම පාසල්වලින් කළයුතු විය. මීට අමතරව පෙරහැරට අවශ්‍ය අලීන් සපයාදීම ද පාසල්වලට පැවරුණු අතර එක් අලියෙකු සඳහා දැරිය යුතු වියදම රු. 25,000/- ක් විය. පාසල් මේ සඳහා අවශ්‍ය මුදල් ලබාගන්නේ අහිංසක දරුවන්ගේ දෙමව්පියන්ගෙනි. අද රටේ දැඩි ආර්ථික දුෂකරතා මධ්‍යයේ ජීවත්වන දෙමාපියන්ට මෙය මහා බරක් බව අමුතුවෙන් කිවයුතු නොවේ. ආගමික කටයුත්තක් සඳහා දායකවීම සිදුවිය යුත්තේ තම කැමැත්තට හා තමන්ට හැකි ප‍්‍රමාණයන්ට අනුව බව ඔබ වහන්සේලා පිළිගන්නවා ඇත. නමුත් මෙහිදී මෙම කාර්යට පිරිස දායකවීමකට වඩා සිදුව තිබෙන්නේ බලය යොදා දායක කරවීමයි. ඒ තුළ මීට දායක වන්නා තුළ ඇතිවන්නේ පහන් සිතකට වඩා නොපහන් සිතක් බව අමුතුවෙන් කිවයුතු නොවේ. ලැබී ඇති තොරතුරු අනුව මෙම පෙරහැර සඳහා සිංහල දෙමළ, මුස්ලිම් පාසල්වල සිසුන් හා ගුරුවරුන් සම්බන්ධ කරගෙන තිබේ. ඔවුන් අතර බෞද්ධ නොවන සිසුන් හා ගුරුවරුන්ද සිටි බැවින් ඔවුන් මෙම කාර්යට සම්බන්ධවූයේ තම කැමැත්තෙන් බව පවසන්නේ නම් එය සම්පූර්ණ සත්‍යයක් නොවේ. එසේම වෙනත් ආගමික භක්තියකින් පසුවන පිරිසක් බලහත්කාරයෙන් බෞද්ධාගමික කාර්යකට සම්බන්ධ කිරීම තුළ බෙදෟද්ධාගම පිළිබඳ ඔවුන් තුළ විෂමාකාරී හැඟීමක් ඇතිවීම වැළැක්විය නොහැකි වන්නාසේම මේ තුළ බෞද්ධාගම යම් හෑල්ලූවකට ලක්විමක්ද සිදුවේ. මෙවැනි සද්කාර්යන් සංවිධානය කළයුත්තේ යම් කෙනෙකුගේ නිලය බලය මූලික කරගෙන නොවන අතර සම්බන්ධ වන ඊට දායක වන්නන්ගේ ශ‍්‍රද්ධා සම්පන්න යොමුවීම මූලික වන බව ඔබ වහන්සේලා පිළිගන්නවා ඇත. මේ දිනවල පැවැත්වෙන පාසල් වාර විභාගය අතරතුර එම විභාගවලට ඉදිරිපත්වන දරුවන් බලහත්කාරයෙන් මෙයට සම්බන්ධ කරවීම තුළ ඔවුන්ගේ විභාග මානසිකත්වයට දැඩි බලපෑමක් එල්ලවීම අනිවාර්ය වේ. නමුත් රටේ අධ්‍යාපන ඇමතිවරයා ඒ පිළිබඳවද සැලකිල්ලක් නොදක්වා තිබීම කනගාටුවට කරුණකි. කෙසේ වුවද ඊයේ දිනයේ මහ වැසි මැද පැවැත්වූ මෙම ඇසළ පෙරහැරට සහභාගී වූ දරුවන් හොඳ හැටි වර්ෂාවට හසුව තෙමුණු අතර මේ වනවිට දරුවන් බොහෝමයක් අසනීප වී තිබේ. එබැවින් ඔවුන්ට ඉදිරි දිනවල විභාගයට සූදානම්වීමත්, විභාගයට මුහුණදීමත්, පිළිබඳව ගැටලු මතුව තිබේ. විදුහල්පතිවරුන්ගේ, ගුරුවරුන්ගේ කැමැත්ත හා එකඟතාවයද දරුවන්ගේ කැමැත්ත හා එකඟතාවයද නොසළකමින් හා මේ දිනවල පාසල් වාර විභාග පැවැත්වීමද නොතකමින් අධ්‍යාපන ඇමතිවරයා තම ප‍්‍රතිරූපය පුම්බා ගැනීමේ අරමුණින්ම බලහත්කාරීව පිරිස් සම්බන්ධ කරගනිමින් පැවැත්වූ මෙම ඇසළ පෙරහැර බෞද්ධාගමිකයින් තුළද නොපහන් සිත් ඇති කර තිබේ. එබැවින් අත්තනෝමතිකව තම පුද්ගලික හා දේශපාලනික අරමුණු ඉටුකරවා ගැනීම වෙනුවෙන් බෞද්ධාගම යොදා ගැනීම හෙළාදකින ලෙසද ඉදිරියේදී මෙවැනි කි‍්‍රයා සිදුවීම වැළැක්වීමට පියවරගන්නා ලෙසද ගෞරවයෙන් යුක්තව ඔබ වහන්සේලාගෙන් අප සංගමය ඉල්ලා සිටිමු. මහින්ද ජයසිංහ ප‍්‍රධාන ලේකම් ලංකා ගුරුසේවා සංගමය", "URL": "https://sinhala.adaderana.lk/news.php?nid=36034", "Category": null, "Parent URL": null}