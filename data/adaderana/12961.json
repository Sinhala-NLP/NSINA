{"Source": "Adaderana", "Timestamp": "December 19, 2010 12:51 pm", "Headline": "එක්සත් ජාතීන්ගේ කමිටුවත් වැඩක් නෑ-ජනාධිපතිගේ කමිටුවත් වැඩක් නෑ", "News Content": "ශ්‍රී ලංකාවේ කඩවී ඇතැයි පැවසෙන මානව හිමිකම් පිළිබඳ සොයාබලා උපදෙස් ලබාදීම සඳහා පත්කළ එක්සත් ජාතීන්ගේ විද්වත් කමිටුව ශ්‍රීලංකාවේ සංචාරය කළද එමගින් ද්‍රවිඩ ජනයාට යහපතක් අත් නොවන බව ද්‍රවිඩ ජාතික විමුක්ති පෙරමුණේ මහ ලේකම් එම්.කේ ශිවාජිලිංගම් මහතා පවසයි. ශ්‍රී ලංකා ජනාධිපතිවරයා විසින් පත් කරන ලද උගත් පාඩම් හා ප්‍රතිසන්ධාන කොමිසම මෙන්ම එක්සත් ජාතීන්ගේ මහ ලේකම්වරයා විසින් පත් කරන ලද විද්වත් කමිටවුද බොරුවක් බව හෙතෙම අද දෙරණට කියා සිටියේය. ශ්‍රී ලංකාවේ සිදුවීයයි කියනු ලබන යුද අපරාධ සම්බන්ධයෙන් වන චෝදනා සහ කඩවීයැයි කියනු ලබන මානව හිමිකම් චෝදනා සම්බන්ධයෙන් තමන්ට උපදෙස් ලබා ගැනීම සඳහා එක්සත් ජාතීන්ගේ මහලේකම් බැන්කි මූන් මහතා විසින් පත් කරන ලද තිදෙනෙකුගෙන් සමන්විත විද්වත් කමිටුව ශ්‍රී ලංකාවේ සංචාරය කිරීමටත්,එහිදී මෙම විද්වත් කමිටුව විසින් උගත් පාඩම් හා ප්‍රතිසන්ධාන කොමිසම හමුවීමට නියමිතව තිබීමත් සම්බන්ධයෙන් කළ විමසුමකට පිළිතුරු දෙමින් හෙතෙම මේ බව සඳහන් කළේය. යුද්ධය පැවති සමයේ මෙන්ම එයින් අනතුරුවද ශ්‍රී ලංකාවේ ද්‍රවිඩ ජනයා පත්ව ඇති පීඩාව සම්බන්ධයෙන් ශ්‍රී ලංකාවේ වෙසෙන ද්‍රවිඩ ජනතාව මෙන්ම විදෙස් රටවල වෙසෙන ද්‍රවිඩ ජනයාද අවස්ථා කිහිපයකදී එක්සත් ජාතීන් දැනුවත් කිරීමට පියවර ගනුලැබූවද එයින් ඵලක් නොවූ වග ශිවාජිලිංගම් මහතා පෙන්වා දුන්නේය. යුද්ධයෙන් පසු වන්නියේ සංචාරය කළ එක්සත් ජාතීන්ගේ මහ ලේකම්වරයා අවතැන් කඳවුරු වල වෙසෙන ද්‍රවිඩ ජනයා මුහුණ දෙන ගැටලු හා පීඩාකාරී තත්ත්වයන් සම්බන්ධයෙන් දැනුවත් වුවද,එකී අර්බුද විසඳීම සඳහා යම් යම් ක්‍රියා මාර්ග ගන්නා බවට පොරොන්දු වුවද මේ වන තුරුත් එවැනි ක්‍රියා මාර්ගයක් ගෙන නැතැයිද ‍චෝදනා කළේය. ඉතිහාසයේ විවිධ අවස්ථාවන් වල මේ ආකාරයේ විද්වත් කමිටු මගින් විමර්ශන සිදු කරනු ලැබූවද ඒ කිසිදු කමිටුවකින් හෝ ජනයාට සෙතක් අත් නොවූ බව හෙතෙම යළි යළිත් අවධාරණය කළේය. කෙසේ වෙතත් එක්සත් ජාතීන්ගේ මහ ලේකම්වරයාගේ විද්වත් කමිටු සාමාජිකයින් ශ්‍රී ලංකාවට පැමිණ උගත් පාඩම් හා ප්‍රතිසන්ධාන කොමිසම හමුවීමට නියමිත බවත්, මේ ‍පිළිබඳ ජනාධිපති මහින්ද රාජපක්ෂ මහතා සමග දීර්ඝ වශයෙන් අදහස් හුවමාරු කරගත් බවත් මහ ලේකම් බෑන් කී මූන් මහතා පවසා තිබිණි. ඇත.", "URL": "https://sinhala.adaderana.lk/news.php?nid=12961", "Category": null, "Parent URL": null}