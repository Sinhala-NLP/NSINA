{"Source": "Adaderana", "Timestamp": "November 5, 2013 11:45 am", "Headline": "නීති විරෝධීව සෞදියේ රැඳී සිටි ලාංකිකයින් 2ක් අත්අඩංගුවට ", "News Content": "නීති විරෝධීව සෞදි අරාබියේ රැඳී සිටින විදේශීය ශ්‍රමිකයින් සඳහා ලබාදී තිබු පොදු සමාකාලය අවසන් වීමෙන් පසුව එරට රැඳී සිටි ශ්‍රී ලාංකිකයින් දෙදෙනෙකු අත්අඩංගුවට ගෙන තිබේ. බි.බි.සි ලෝක සේවය සඳහන් කළේ සෞදි අරාබියේ බටහිර කලාපයේ දී මොවුන් අත්අඩංගුවට ගෙන ඇති බවයි. නීති විරෝධීව සෞදි අරාබියේ රැඳී සිටින විදේශීය ශ්‍රමිකයින් සඳහා ලබාදී තිබු පොදු සමාකාලය පසුගිය තුන්වැනිදායින් අවසන් වුණි. කෙසේ වෙතත් තවත් ශ්‍රී ලාංකිකයින් 1200කට ආසන්න පිරිසක් නීති විරෝධීව එරට රැඳී සිටින බව ජෙඩාහි ශ්‍රී ලංකා කොන්සල් ජනරාල් කාර්යාලයේ කම්කරු කටයුතු පිළිබඳ ලේකම් එම්.බි.එම්.සරූක් මහතා බි.බි.සි. ලෝක සේවයට සඳහන් කර ඇත. එම පිරිස අතරින් 50කට වැඩි පිරිසක් කොන්සල් ජනරාල් කාර්යාලයේ රැඳවුම් කඳවුරේ සිටින බව ද ඔහු වැඩිදුරටත් සඳහන් කර තිබේ. එලෙස රැඳී සිටින පිරිස ශ්‍රී ලංකාවට පිටත් කර හැරීම සඳහා සෞදි බලධාරීන් සමඟ එක්ව කටයුතු සම්පාදනය කරන බව එම්.බි.එම්.සරූක් මහතා ප්‍රකාශ කර ඇත. පොදු සමාකාලය උපයෝගී කරගනිමින් ශ්‍රී ලාංකිකයින් දස දහසක් පමණ මේ වන විට ශ්‍රී ලංකාවට පැමිණ ඇති අතර තවත් 6000කට ආසන්න පිරිසක් ශ්‍රී ලංකාව බලා ඒමට සූදානමින් සිටින බව සඳහන් වෙයි.", "URL": "https://sinhala.adaderana.lk/news.php?nid=38622", "Category": null, "Parent URL": null}