{"Source": "Adaderana", "Timestamp": "January 16, 2010 12:02 pm", "Headline": "විදෙස් නිරීක්ෂකයින් ලබන සතියේ වැඩ අරඹයි", "News Content": "තම සංවිධානයේ ආරාධනයෙන් දිවයිනට පැමිණ සිටින විදේශ නිරීක්ෂකයින් ලබන සඳුදා සිට සිය නිරීක්ෂණ කටයුතු ආරම්භ කරන බව මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය පවසයි. එම මධ්‍යස්ථානයේ ජාතික සම්බන්ධීකාරක ඩී.එම්.දිසානායක මහතා පැවසුවේ මේ වන විට 18 දෙනෙකුගෙන් සමන්විත විදේශ නිරීක්ෂකයින් පිරිසක් දිවයිනට පැමිණ සිටින බවයි. එම පිරිස් සඳුදා සිට විවිධ ප්‍රදේශ වෙත අනුයුක්ත කිරීමට සැලසුම් කර ඇති බව දිසානායක මහතා පවසයි. මේ අතර මේ වන විටත් 170 දෙනෙකුගෙන් සමන්විත දේශීය නිරීක්ෂකයින් පිරිසක් පූර්ව මැතිවරණ නිරීක්ෂණ කටයුතු සඳහා තම සංවිධානය විසින් යොදවා ඇති බව ද දිසානායක මහතා වැඩිදුරටත් පැවසුවේය. ඉදිරි ජනාධිපතිවරණයේ දී මැතිවරණ කොමසාරිස්වරයා විසින් නිරීක්ෂණ කටයුතු සඳහා නිල වශයෙන් පිළිගත් සංවිධාන දෙක වන්නේ මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය සහ පැෆ්රල් සංවිධානයයි.", "URL": "https://sinhala.adaderana.lk/news.php?nid=6086", "Category": null, "Parent URL": null}