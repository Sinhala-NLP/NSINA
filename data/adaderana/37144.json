{"Source": "Adaderana", "Timestamp": "September 4, 2013 04:22 pm", "Headline": "ආරක්ෂක අංශවල හොඳක් ඒ වාර්තාවල නෑ", "News Content": "ආරක්ෂක අංශ පිළිබඳ ජනතාව සාක්ෂි ලබාදුන්නද එකී සුබවාදී වචනයක්වත් එක්සත් ජාතීන්ගේ වාර්තාවේ ඇතුළත්ව නොතිබුණු බව විදේශ කටයුතු අමාත්‍ය, මහාචාර්ය ජී.එල් පීරිස් මහතා පවසයි. එසේ වුවද මානව හිමිකම් පිළිබඳ ජගත් මහ කොමසාරිස්වරියට ඇතැම් පිරිස් විසින් වැරදි තොරතුරු හා අර්ථකථන ලබාදී ඇති බව අමාත්‍යවරයා කියා සිටියේ අද (04) කොළඹ, ගලධාරී හෝටලයේ පැවති ආරක්ෂක අමාත්‍යංශය විසින් සංවිධානය කර ඇති සමුළුවට සහභාගී වෙමිනි. මානව හිමිකම් කොමසාරිස්වරියගේ වාර්තාවේ උතුරේ ලිංගික අතවර පිළිබඳ පවසා ඇතත් කිසිදු සාපරාධී ක්‍රියාවක් සිදුව නොමැති බවත් , හංගන්නට කිසිවක් ඉතිරිව නැති බවත් අමාත්‍යවරයා කියා සිටියේය. එල්.ටී.ටී.ඊය ම්ලේච්ඡ ත්‍රස්තවාදී සංවිධානයක් බව නවි පිල්ලේ මහත්මිය විසින් පවසා සිටියද ඒ බවක් එක්සත් ජාතීන්ගේ වාර්තාවේ ඇතුළත් කර නොතිබුණු බවත්, එහි සඳහන්ව ඇත්තේ එය සාමාන්‍ය සංවිධානයක් පමණක් බවත් අමාත්‍යවරයා පෙන්වා දුන්නේය. ලෝකයේ බොහෝ දෙනකුට දකින්නට ලැබුණේ එක්සත් ජාතීන්ගේ එකී වාර්තාව වුවද, එය බොහෝ දෙනකු පිළිනොගන්නා බවත්, එකී දේවල් පිළිගනු ලබන්නේ එක කොටසක් පමණක් බවත් පීරිස් මහතා අවධාරණය කළේය. ශ්‍රී ලංකාව යනු ප්‍රජාතන්ත්‍රවාදය තහවුරු කරලීම සඳහා වසර 6 ට එක මැතිවරණයක් පමණක් පැවැත්වූ රටක් නොව වසර 8 ට මැතිවරණ 11 ක් පැවැත්වූ රටක් බව අමාත්‍යවරයා සඳහන් කළේය. එබැවින් ලෝකයේ ජනතාව තුළ අප පිළිබඳ විශ්වාසයක් තහවුරු වී අතැයි අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37144", "Category": null, "Parent URL": null}