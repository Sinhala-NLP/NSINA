{"Source": "Adaderana", "Timestamp": "June 13, 2011 10:08 am", "Headline": "ජෝර්දානයේදී ඇඟලුම් සේවිකාවන්ට සිදුවූ අතවර ගැන විමර්ශනයක්", "News Content": "ජෝර්දානයේ ඇඟලුම් කර්මාන්ත ශාලාවක විදේශීය සේවකයින්ට සිදුවූ ලිංගික හා කායික අතවර චෝදනා සම්බන්ධව එරට කම්කරු අමාත්‍යවරයා විසින් විමර්ශන කටයුතු ආරම්භ කර ඇති බව කම්කරුවන් වෙනුවෙන් පෙනීසිටින අමෙරිකානු කණ්ඩායමක් වාර්තා කර තිබේ. ජෝර්දානයේ දැවැන්ත අපනයන ඇඟලුම් කර්මාන්ත ශාලාවක් වන ක්ලැසික් ෆැෂන් නම් කර්මාන්ත ශාලාවේ සේවය කරන ශ්‍රී ලාංකික කාන්තාවන් විසින් තමන් සේවය කරන කම්හලේ ප්‍රධානීන් අතින් දිගින් දිගටම සිදුවන ලිංගික හා කායික අතවර පිළිබඳව පැමිණිලි කර තිබුණි. ගෝලීය කම්කරු හා මානව හිමිකම් පිළිබඳ ආයතනය මගින් සකස්කරන ලද වාර්තාවක් මගින් මෙසේ කම්හම් සේවිකාවන්ට සිදුවූ අතවර පිළිබඳ සිදුවීම් ගණනාවක් ඇතුළත් වාර්තාවක් ද ඉදිරිපත් කර ඇති බව විදෙස් මාධ්‍ය වාර්තා සඳහන් කරනු ලැබීය. එම කර්මාන්ත ශාලාවේ සාමාන්‍යාධිකාරීවරයා ලෙස කටයුතු කරන අනිල් ශාන්ත නම් තැනැත්තාට එ‍රෙහිව පමණක් ඉදිරිපත් වූ පැමිණිලි 300 ක් පිළිබඳව ශ්‍රී ලංකාවේ විදේශ සේවා නියුක්ති කාර්යාංශය මගින් දැනුම් දී ඇති බව ද අදාළ වාර්තාවෙහි දක්වා තිබිණි. පසුගියදා ජෝර්දානයේ කර්මාන්ත ශාලාවක ශ්‍රී ලාංකික සේවකයින් සහ ඉන්දුනීසියානු ජාතික සේවකයින් පිරිසක් අතර ඇතිවූ ගැටුමක් පිළිබඳ වාර්තා වුව ද එය සම්පූර්ණයෙන්ම අසත්‍යයක් බවගෝලීය කම්කරු හා මානව හිමිකම් පිළිබඳ ආයතන වාර්තාවෙහි සඳහන් විය. එය තමන් අතවරයන්ට ලක්කරන කම්හල් ජ්‍යොෂ්ඨ කළමනාකාරිත්වයට එරෙහිව සහ සිද්ධීන්ට සම්බන්ධ ඇතැම් ප්‍රධාන වැරදිකරුවන් ඉවත්කරන ලෙස ඉල්ලමින් මෙම ශ්‍රී ලාංකික සේවකයින් වර්ජනයක නිරතවීම මත ඇතිවූ අර්බුදයක් බව ද සඳහන්ය. ජෝර්දාන කම්කරු අමාත්‍යාංශය අදාළ වාර්තාවෙහි සඳහන් වන චෝදනා පිළිබඳව විමසා බලා කටයුතු කරන බව අමාත්‍යාංශයේ පරීක්ෂණ කටයුතු සහ ආරක්ෂාව පිළිබඳ අධ්‍යක්ෂ අද්නන් රබබා ජෝර්දාන මාධ්‍ය වෙත අදහස් දක්වමින් ප්‍රකාශ කර තිබේ. ඒ පිළිබඳ උපරිම අවධානය යොමුකර විමර්ශන කටයුතු සිදුකරන බවත්, අදාළ චෝදනාවන්ට වගකිවයුත්තන් සම්බන්ධව අවශ්‍ය ක්‍රියා මාර්ග ගන්නා බවත් ඒ මහතා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=16726", "Category": null, "Parent URL": null}