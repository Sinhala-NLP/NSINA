{"Source": "Adaderana", "Timestamp": "November 12, 2017 08:51 am", "Headline": " පාරේ වැටී සිටි  පුද්ගලයාගේ මරණය අභිරහසක්", "News Content": "ගම්පොල, නව කුරුඳුවත්ත පැල්ලපිටිය ප්‍රදේශයේ මාර්ගයක වැටී සිටි පුද්ගලයෙකු මියයාම සම්බන්ධයෙන් පොලීසිය පරීක්ෂණ ආරම්භ කර තිබේ. නව කුරුඳුවත්ත - පැල්ලපිටිය ප්‍රදේශයේ මාර්ග සංවර්ධන අධිකාරියට අයත් ගබඩාවක් අසළ පුද්ගලයෙකු වැටී සිටින බවට ලද තොරතුරක් මත පොලීසිය එම ස්ථානයට ගොස් ඇති බව සඳහන්ය. එම පුද්ගලයා ගම්පොල කුරුදුවත්ත රෝහලට ඇතුළත් කිරීමට පොලීසිය කටයුතු කර ඇති අතර එහිදී ඔහු මියගොස් ඇති බව පොලීසිය පැවසුවේය. මියගොස් ඇත්තේ පැල්ලපිටිය ප්‍රදේශයේ පදිංචිව සිටි 75 හැවිරිදි වියේ පසුවූ අයෙක් බව සඳහන්ය. මෘත ශරීරය සම්බන්ධයෙන් පශ්චාත් මරණ පරීක්ෂණය අද සිදුකිරීමට නියමිත අතර නව කුරුදුවත්ත පොලීසිය මේ පිළිබද වැඩිදුර විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=79765", "Category": null, "Parent URL": null}