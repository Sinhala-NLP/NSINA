{"Source": "Adaderana", "Timestamp": "September 26, 2013 12:28 am", "Headline": "පළාත් සභා මැතිවරණය සාර්ථකව සිදුකිරීම ගැන අගය කරනවා", "News Content": "ශ්‍රී ලංකාව තුළ පසුගිය සැප්තැම්බර් 21 වන දින පළාත් සභා මැතිවරණය සාර්ථක ලෙස පැවැත්වීම සම්බන්ධයෙන් අගය කරන බව එක්සත් ජාතීන්ගේ මානව හිමිකම් පිලිබඳ කොමසාරිස් නවනීදන් පිල්ලේ මහත්මිය පවසයි. මෙය බලය බෙදාහැරීමට තවත් මගපෑදීමක් බවට පත්වනු ඇති බවද නවනීදන් පිල්ලේ මහත්මිය පවසා සිටියි. ඊයේ(25) එක්සක් ජාතීන්ගේ මහා මණ්ඩල සැසිය සඳහා නිවේදනයක් නිකුත් කරමින් ඇය මේ බව සඳහන් කර තිබේ. 2014 මාර්තු මස වන විට ශ්‍රී ලංකා රජය තම රටේ මානව හිමිකම් ක්‍රියාවලිය යහපත් මට්ටමකට ගෙන ඒමට ක්‍රියා කළයුතු බව එක්සත් ජාතින්ගේ සංවිධානයේ මානව හිමිකම් පිළිබඳ මහ කොමසාරිස් පිල්ලෙයි මහත්මිය ප්‍රකාශ කරයි. අදාළ කාලය තුළ ලංකාවේ මානව හිමිකම් ක්‍රියාවලිය යහපත් මට්ට්මකට ගෙන ඒමට අපහොසත් වුවහොත් ඒ පිළිබඳ පරීක්ෂා කිරීමට ජාත්‍යන්තර ප්‍රජාව ක්‍රමවේදයක් සකස් කළ යුතු බව නවනීදන් පිල්ලෙයි මහත්මිය සිය ප්‍රකාශයෙන් පවසා ඇත. උතුරු පළාතේ සිදුකර ඇති ප්‍රතිසංස්කරණ කටයුතු , නැවත පදිංචි කිරීම් පුනරුත්ථාපන කටයුතු සතුටුදායක මට්ටමක පවතින බව ප්‍රකාශ කරන ඇය සෙසු යටිතල පහසුකම් ද කෙටි කාලයක් තුළ සංවර්ධනය වි ඇති ආකාරය ප්‍රශංසනීය බව පවසයි. රාජ්‍ය නොවන සංවිධාන පිළිබඳ අවධානය යොමු කරන ඇය පවසන්නේ එම සංවිධාන ආරක්ෂක අමාත්‍යංශය යටතේ ලියාපදිංචි වීම ඉවත් කොට එය වෙනත් සිවිල් කටයුතු අමාත්‍යංශයක් යටතට පත් කළ යුතු බවයි. කෙසේ වෙතත් උගත් පාඩම් වාර්තාවේ නිර්දේශවල ද සඳහන් පරිදි පොලිසිය ආරක්ෂක අමාත්‍යංශයෙන් ඉවත් කොට වෙනත් අමාත්‍යංශයක් යටතට පත් කිරීම සුභදායක පියවරක් ලෙස සඳහන් කරන ඇය ජාතික පොලිස් කොමිසම සහ මානව හිමිකම් කොමිසමේ කාර්යභාර්ය ප්‍රවර්ධනය කළ යුතු බව ද පෙන්වා දෙයි. නවනීදන් පිල්ලෙයි මහත්මිය සිය ප්‍රකාශයෙන් තවදුරටත් සඳහන් කරන්නේ ජගත් මානව හිමිකම් කවුන්සිලයේ අවධානය ශ්‍රී ලංකාවේ මානව හිමිකම් වාතාවරණය පිළබඳ යොමු කළ යුතු බවයි. ලබන මාර්තු වන විට සිය නිර්දේශ ක්‍රියාත්මක වන තත්ත්වයකට පත් කළ යුතු බව ද ඇය කියා සිටියි.", "URL": "https://sinhala.adaderana.lk/news.php?nid=37695", "Category": null, "Parent URL": null}