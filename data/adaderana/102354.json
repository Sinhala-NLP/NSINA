{"Source": "Adaderana", "Timestamp": "January 15, 2019 07:58 am", "Headline": "පොලිස් නිලධාරින් සිව්දෙනෙක් අනතුරට ලක් කල වැලි ජාවාරම", "News Content": "යාපනය,කොඩිකාමම්,කච්චායි ප්‍රදේශයේ නීතිවිරෝධී වැලි ජාවාරමක් වැටලීමට ගිය පොලිස් නිළධාරීන් සිව් දෙනෙකු හප්පා ඊයේ (14) රාත්‍රියේ වැලි ට්‍රැක්ටර රථයක් පළාගොස් ඇති බව යාපනය ආරක්ෂක අංශ පවසති. යාපනය ආරක්ෂක අංශ පැවසූවේ කොඩිකාමම්,කච්චායි ප්‍රදේශයේ නීති විරෝධි වැලි ජාවාරමක් සිදුවන බවට ලද තොරතුරක් මත පොලිස් පරීක්ෂකවරයෙකු ඇතුළු පොලිස් නිළධාරීන් සිව්දෙනෙකු වැලි ජාවාරම වැටලීමට ගොස් ඇති බවයි. අදාළ අවස්ථාවේ වැලි පැටවු ට්‍රැක්ටර රථ රියදුරු පොලිස් නිළධාරීන් පැමිණ ඇති අයුරු දැක අදාළ පොලිස් නිළධාරීන් හප්පාගෙන අදාළ ස්ථානයෙන් පළාගොස් ඇති බවද යාපනය ආරක්ෂක අංශ පැවසීය. යාපනය ආරක්ෂක අංශ වැඩිදුරටත් පැවසූවේ අනතුරින් පොලිස් නිළධාරියෙකු බරපතල තුවාල ලබා යාපනය රෝහල් හදිසි අනතුරු ඒකකයට ඇතුළත් කොට ඇති අතර, අනෙක් පොලිස් නිළධාරීන් තිදෙනාද තුවාල සිදු වී ඇති බවයි. සිද්ධිය සම්බන්ධයෙන් කොඩිකාමම් පොලිසියෙන් සිදුකළ විමසීමකදී පොලිසිය පැවසුවේ වැලි ජාවාරමක් වැටලීමට ගිය පොලිස් නිළධාරීන් හප්පාගෙන වැලි ට්‍රැක්ටරයක් ගමන්කොට ඇති අතර,අදාළ රියදුරු අත්අඩංගුවට ගැනීමට පරීක්ෂණ මෙහෙයවන බවයි. සිද්ධියට අදාළ ට්‍රැක්ටර රථය අත්අඩංගුවට ගෙන ඇති අතර, රියදුරු අත්අඩංගුවට ගැනීමට නියමිත බවද පොලිසිය පැවසීය. කොඩිකාමම් පොලිසිය සිද්ධිය සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=102354", "Category": null, "Parent URL": null}