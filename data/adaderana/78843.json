{"Source": "Adaderana", "Timestamp": "October 18, 2017 07:36 am", "Headline": " අවම ප්‍රමිතියේ වාර්තාව ගැන නීති උපදෙස් පතයි", "News Content": "නීතිපති දෙපාර්තමේන්තුව විසින් ලබාදුන් මාලඹේ පෞද්ගලික වෛද්‍ය විද්‍යාලය සම්බන්ධයෙන් වූ අවම ප්‍රමිතියේ නිර්දේශ ඇතුළත් වාර්තාව සම්බන්ධයෙන් ශ්‍රී ලංකා වෛද්‍ය සභාවේ නීතීඥවරුන්ගෙන් උපදෙස් ලබාගැනීමට එම සභාව තීරණය කර තිබේ. ඊයේ(17) පස්වරුවේ රැස් වූ ශ්‍රී ලංකා වෛද්‍ය සභාවේ වෛද්‍ය අධ්‍යාපනය සඳහා වූ අවම ප්‍රමිති කමිටුව එම තීරණයට එළඹි බව එම සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය. සෞඛ්‍ය අමාත්‍ය රාජිත සේනාරත්න මහතා හා සෞඛ්‍ය ලේකම්වරයා සමඟ ශ්‍රී ලංකා වෛද්‍ය සභාව පසුගියදා මේ සම්බන්ධයෙන් සාකච්ඡා පවත්වා තිබේ. එම සාකච්ඡා වලින් අනතුරුව නීතිපති දෙපාර්තමේන්තුව මාලඹේ පෞද්ගලික වෛද්‍ය විද්‍යාලය සම්බන්ධයෙන් වූ නිර්දේශ ඇතුළත් වාර්තාව ශ්‍රී ලංකා වෛද්‍ය සභාව වෙත භාරදෙනු ලැබීය. එම නිර්දේශ අතරින් කිහිපයක් පිළිබඳව ශ්‍රී ලංකා වෛද්‍ය සභාවේ වෛද්‍ය අධ්‍යිපනය සඳහා වූ අවම ප්‍රමිති කමිටුවේ සාමාජිකයින් එකඟතාව පළ කර ඇති බව සඳහන්ය. කෙසේවෙතත් එකඟ නොවූ කරුණු සම්බන්ධයෙන් නීතීඥවරුන්ගේ උපදෙස් ලබාගැනීමට තීරණය කළ බව එම සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය. අනතුරුව එළඹෙන එකඟතාවන් සම්බන්ධයෙන් සෞඛ්‍ය අමාත්‍ය රාජිත සේනාරත්න මහතා දැනුවත් කිරීමට ශ්‍රී ලංකා වෛද්‍ය සභාව පියවර ගනු ඇති බව ද ඔහු පැවසුවේය.", "URL": "https://sinhala.adaderana.lk/news.php?nid=78843", "Category": null, "Parent URL": null}