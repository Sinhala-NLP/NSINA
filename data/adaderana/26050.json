{"Source": "Adaderana", "Timestamp": "July 25, 2012 11:28 am", "Headline": "ප්‍රනාබ් මුඛර්ජි අද දිවුරුම්දෙයි", "News Content": "ඉන්දියාවේ 13 වන ජනාධිපතිවරයා ලෙස ප්‍රනාබ් මුඛර්ජි මහතා අද දිවුරුම්දීමට නියමිතව තිබේ. ඉන්දීය අගවිනිසුරු එස්.එච් කපාඩියා මහතා ඉදිරියේදී එය සිදුවනු ඇත. මෙම අවස්ථාව සඳහා ඉන්දියාවේ උප ජනාධිපති හමීඩ් අන්සාරි, අග්‍රාමාත්‍ය අචාර්ය මන්මොහන් සිං යන මහත්වරුන් ඇතුළු ඉන්දීය කැබිනට් මණ්ඩලයේ අමාත්‍යවරු පිරිසක් සහභාගීවීමට නියමිත බව ඉන්දීය මාධ්‍ය සඳහන් කළේය. දිවුරුම්දීමෙන් අනතුරුව නව ජනාධිපතිවරයාට හමුදා උත්තමාචාරයක්ද පැවැත්වීමට නියමිතය. පසුගිය ජූලි මස 19 වන දින පැවති මැතිවරණයෙන් වැඩි ජන්ද 58,194 ක් ලබාගනිමින් ප්‍රනාබ් මුඛර්ජි මහතා ඉන්දියාවේ නව ජනාධිපතිවරයා වශයෙන් තේරී පත්විය. ප්‍රනාබ් මුඛර්ජි මහතා ජනාධිපතිධූරයට පත්වීමට පෙර අවස්ථා කිහිපයකදී ඉන්දීය පාර්ලිමේන්තුවේ තනතුරු රැසක් හොබවා තිබේ.", "URL": "https://sinhala.adaderana.lk/news.php?nid=26050", "Category": null, "Parent URL": null}