{"Source": "Adaderana", "Timestamp": "June 20, 2019 09:19 pm", "Headline": "පාස්කු ප්‍රහාරයෙන් පසු යළි නැගිටින දරුවන්", "News Content": "පාස්කු ඉරුදින ත්‍රස්ත ප්‍රහාරයෙන් තුවාල ලැබූ ඇතැම් දරුවන් ක්‍රමයෙන් සිය අධ්‍යාපන කටයුතු ආරම්භ කරමින් පවතියි. එවැනි දරුවෙකු අපට ඊයේ(19) කොටහේන ප්‍රදේශයේදී හමුවුණි. ඔහුගේ සිත සුවපත් කරන්න පාසැල් ගුරුභවතුන් මෙන්ම මිතුරන් ගත් පියවර අගය කළ යුතු කරුණක්ය. මේ 11 හැවිරිදි රොඩ්නි ඩෙරන් ෂෙනොන්. කොච්චිකඩේ දේවස්ථානයට එල්ල වූ ප්‍රහාරයෙන් ඔහුගේ මුහුණේ පැත්තක් සම්පූර්ණයෙන්ම පිළිස්සුණි. දින ගණනාවක් පාසලට නොපැමිණි මේ දරුවා ඊයේ යළි පාසැල් එන්නට පටන් ගත්තේය. වෙනදා මෙන් නොව පාසැලට පැමිණි ෂෙනොන්ට ගුරු භවතුන්ගෙන් මෙන්ම මිතුරන්ගෙන් උණුසුම් පිළිගැනීමක් හිමිවුණි. රොඩ්නි ඩෙරන් ෂෙනොන් පසුගිය පාස්කු ඉරුදින කොච්චිකඩේ ශාන්ත අන්තෝනි දේවස්ථානයට යන්නේ මව්පියන් සහ බාල සහෝදරයා සමඟයි. එහිදී එල්ල වූ ත්‍රස්ත ප්‍රහාරයෙන් තම ආදරණීය මව ෂෙනොන්ට අහිමිව ගියේය. පිපිරීමෙන් එල්ල වූ කම්පනයත් මුහුණට සිදුවූ දරුණු තුවාලයේ වේදනාවත් දරාගෙන සිටි ෂෙනොන් තම මව, පියා සහ සහෝදරයා පිළිබද සොයා බලා ඇත. මව නැති ෂෙනොන් බලාගන්න මිත්තණිය මෙන්ම වෙනදා කෙළිදෙලෙන් පසුවූ මිතුරන් ද ඉදිරිපත්වීම සතුටට කරුණකි.", "URL": "https://sinhala.adaderana.lk/news.php?nid=112438", "Category": null, "Parent URL": null}