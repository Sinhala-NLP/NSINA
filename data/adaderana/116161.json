{"Source": "Adaderana", "Timestamp": "August 9, 2019 02:18 pm", "Headline": "සිංහල අම්මලාට එක මැහුමක්? මුස්ලිම් අම්මලාට මැහුම් දෙකක්?-රතන හිමි", "News Content": "අපරාධ පරීක්ෂණ දෙපාර්තමේන්තුවේ නිලධාරීන් විත්තිකරුවා වෙනුවෙන් පෙනී සිටීම කණගාටුදායක තත්ත්වයක් බව පූජ්‍ය අතුරලියේ රතන හිමි පවසයි. අද(09) කුරුණෑගල ශික්ෂණ රෝහලේ වෛද්‍ය මොහොමඩ් ෂාෆිට එරෙහි නඩුව දෙසැම්බර් මස 12 වැනිදා දක්වා කල් තැබීමට කුරුණැගල මහේස්ත්‍රාත්වරයා නියෝග කර සිටියේය. එම අවස්ථාවෙන් පසුව මාධ්‍යයට අදහස් දක්වමින් උන්වහන්සේ මේ බව කියා සිටියේය. අද දිනයේ දී නඩු වාර්තාව තුළින් පැලෝපීය නාලය ඉතා ඉක්මනින් පරීක්ෂා කළ යුතු බවට ඉදිරිපත් වු අතර එය කරුණු 15 කින් යුතු වාර්තාවකින් එළි දැක්වු බවද රතන හිමි පවසයි. යම් කාන්තාවකට මදසරුභාවයක් ඇති වුවහොත් සිදු කල යුත්තේ කුමන විදියේ පරීක්ෂණ ද යන්න පිළිබඳව එහි සඳහන්වු බවද කියා සිටි රතන හිමි, එම කරුණු ගැන කිසිදු සැලකිල්ලක් නොමැතිව පැලෝපීය නාලය ගැන පමණක් අද දිනයේ දී අපරාධ පරීක්ෂණ දෙපාර්තමේන්තුව විසින් අවධානය යොමු කර සිටි බවයි. මෙම දෙපාර්තමේන්තුව වෛද්‍ය ෂාෆි හෙවත් විත්තිකරු සම්බන්ධයෙන් පෙනි සිටින තත්ත්වයකට පත්ව ඇති බව ද කියා සිටි රතන හිමි, මව්වරු අද වන විට අසරණ තත්ත්වයට පත්ව ඇතැයි ද සඳහන් කළේය. මේ සම්බන්ධයෙන් අධිකරණයේ දී සාධාරණයක් බලාපොරොත්තු වන බවද කියා සිටි උන්වහන්සේ, මව් පියන්ගේ අවසරයකින් තොරව වෛද්‍ය ෂාෆි මහතා කුරුණෑගල රෝහලේ දී LRT සැත්කම් 11 ක් සිදු කර ඇති බවට වාර්තා වී ඇතැයි ද කියා සිටියේය. එය හිතාමතා කරන ලද බරපතළ වැරැද්දක් බවත් රතන හිමියන් පැවසීය. එක් වසරක් තුළ පරීක්ෂා කිරීමේ දී මුස්ලිම් මව්වරුන්ට දෙවෙනි හා තුන්වන දරුවා ලැබී ඇති බව පැහැදිලිව නිරීක්ෂණයේ දී පෙනී යන කරුණක් බවත්, දෙවැනි තුන්වන දරුවා ලැබී නැති බවද සැත්කම්වලදී මුස්ලිම් අම්මලාට මැහුම් දෙකක් යොදා ඇති බවත්, සිංහල අම්මලාට මැහුමක් යොදා සංකූලතා ඇති වෙන ලෙස සිදු කර ඇතැයි ද රතන හිමි පවසයි. ඒ කිසිදු කරුණක් අද දිනයේ දී සාකච්ඡා නොවු බවත් මේ සියලු කරුණු ස්වාධීන මණ්ඩලයක් මඟින් පරීක්ෂාවට ලක්කරනු ඇතැයි අපේක්ෂා කරන බවයි.", "URL": "https://sinhala.adaderana.lk/news.php?nid=116161", "Category": null, "Parent URL": null}