{"Source": "Adaderana", "Timestamp": "July 12, 2011 10:31 am", "Headline": "ඕස්ට්‍රේලියාවේ ශ්‍රී ලාංකිකයෙක් රුධිර පටක දායකයෙක් සොයයි", "News Content": "ඕස්ට්‍රේලියාවේ සිඩ්නි නගරයේ වෙසෙන තරුණ පියෙකු විසින් ඔහුගේ ජීවිතය බේරාගැනීම සඳහා ශ්‍රී ලාංකික පසුබිමක් සහිත රුධිර පටක දායකයෙක් සොයයි. ශෙහාන් ප්‍රනාන්දු නම් මෙම 33 හැවිරිදි පුද්ගලයා ඔහුගේ පළමු පුතුගේ උපතින් දින කිහිපයකට පසුව සිට දරුණු ලියුකේමියා රෝගී තත්ත්වයකින් පෙළෙන බව අනාවරණය වී තිබේ. මාස 03 ට පසුව ප්‍රනාන්දු මහතාගේ ජීවිතය බේරාගැනීම සඳහා රුධිර පටක බද්ධ කිරීමක් සිදුකිරීමට සිදුව ඇති අතර ඒ සඳහා දායකයින් 600 දෙනෙකු පමණ ඉදිරිපත්ව ඇති නමුත් ඔහුට ගැළපෙන දායකයකු හමුවී නොමැත. ශෙහාන් ප්‍රනාන්දු මහතාගේ ජීවිතය ගලවාගැනීම සඳහා රුධිර පටක දායකයකු මොනාෂ් නගරයෙන් සොයාගැනීමට බලාපොරොත්තු වන අතර එම නගරයේ ශ්‍රී ලාංකිකයින් 4300 දෙනෙකුට වැඩි පිරිසක් වෙසෙන බව ද වාර්තා වේ. ශ්‍රී ලංකාවේ උපත ලද පුද්ගලයෙකුගේ රුධිර පටක ප්‍රනාන්දු මහතාට අවශ්‍ය රුධිර පටක සමග ගැලපීමේ වැඩි අවස්ථාවක පවතින අතර ඔහු වෙනුවෙන් ඔහුගේ පවුලේ සාමාජිකයින් මෙම දායකයකු සොයන බව වාර්තා වේ.", "URL": "https://sinhala.adaderana.lk/news.php?nid=17352", "Category": null, "Parent URL": null}