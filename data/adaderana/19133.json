{"Source": "Adaderana", "Timestamp": "October 4, 2011 12:23 pm", "Headline": "ගම්මඩුව ජනතාවට බෙදන ජලයේ අසූචි ", "News Content": "අඹන්ගහකෝරළේ, ගම්මඩුව ප්‍රදේශයේ ජනතාවට බෙදාහරින ජලයේ අසූචි මිශ්‍රව ඇති බවට තහවුරු වී ඇතැයි අඹන්ගහකොරළේ ප්‍රාදේශීය සභාවේ සභාපති සුනිල් විජේතිලක මහතා පවසයි. අඹන්ගහකෝරළේ ප්‍රාදේශීය සම්බන්ධීකරණ රැස්වීමේ දී සභාපතිවරයා මේ පිළිබඳ තොරතුරු ඉදිරිපත් කළේය. ගම්මඩුව ජල යෝජනා ක්‍රමය යටතේ බෙදාහරින මෙම ජලයේ, අසූචිවල ඇති ඊකෝලයි නැමැති බැක්ටීරියාව මිශ්‍රව ඇති බව සෞඛ්‍ය පරීක්ෂකවරුන් විසින් ද තහවුරු කර ඇති බව සුනිල් විජේතිලක මහතා එහිදි පෙන්වා දී ඇත. කෙසේ වෙතත් ජාතික ජල සම්පත් මණ්ඩලයේ සහකාර ඉංජිනේරු ආර්.එම්.කෝන්පොල මහතා මෙම චෝදනාව අදාළ කමිටු රැස්වීමේ දී ප්‍රතික්ෂේප කර තිබේ. අදාළ ජල යෝජනා ක්‍රමය යටතේ ජලය බෙදාහැරීමට පෙර ක්ලෝරීන්කරණය සිදුකෙරෙන බව ඔහු එහිදි පෙන්වා දී ඇත. අපිරිසිදු ජලය බෙදාහැරීමට ජල සම්පත් මණ්ඩලයට කිසිදු අවශ්‍යතාවක් නොමැති බව ද සහකාර ඉංජිනේරුවරයා එහිදී අවධාරණය කර තිබේ.", "URL": "https://sinhala.adaderana.lk/news.php?nid=19133", "Category": null, "Parent URL": null}