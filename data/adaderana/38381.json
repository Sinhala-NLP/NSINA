{"Source": "Adaderana", "Timestamp": "October 26, 2013 08:24 am", "Headline": "අලුත් කර්මාන්ත ශාලාවලට ජනාකීර්ණ ප්‍රදේශවල ඉඩක් නෑ", "News Content": "අලුතින් ස්ථාපිත කෙරෙන කර්මාන්ශාලා ජනාකීර්ණ ප්‍රදේශ වල ස්ථාපිත කිරීමට අවසර නොදෙන බව මධ්‍යම පරිසර අධිකාරිය පවසයි. එම අධිකාරියේ අධ්‍යක්ෂ ජෙනරාල් වෛද්‍ය සාරංග අලහප්පෙරුම මහතා පවසන්නේ නව කර්මාන්තශාලා ආයෝජන කලාප වල පමණක් ස්ථාපිත කිරීමට අවසර දෙන බවය. පිළියන්දල, බටකැත්තර සහ රතුපස්වල ප්‍රදේශවල හටගත් ආකාරයේ ආන්දෝලනාත්මක සිදුවීම් තවදුරටත් හටගැනීම වැලැක්වීම සඳහා ගන්නා පියවර පිළිබද අද දෙරණ කළ විමසිමක දී වෛද්‍ය සාරංග අලහප්පෙරුම මහතාමේ බව කියා සිටියේය. මේ අතර යම් ආයතනයක් ස්ථාපිත කිරීමේ අවසරය ලබාදීමේ දී අදාළ පළාත් පාලන ආයනයටද දැඩි වගකීමක් ඇති බව පාරිසරිවේදී නීතිඥ ජගත් ගුණවර්ධන මහතා පැවසීය. පාරිසරික බලපත්‍රය ලබා දීම පළාත් පාලන ආයතනය සහ මධ්‍යම පරිසර අධිකාරිය විසින් සිදුකරන අතර ඇතැම් අවස්ථාවන්හිදී එම ආයතන අතර සම්බන්ධීකරණයක් සිදු නොවීම හේතුවෙන් ගැටලුකාරී තත්ත්වයන් මතුවු අවස්ථා ද වාර්තා ‍විය. පාරිසරික බලපත්‍රයක් නොමැතිව අදාළ ආයතනයක් පවත්වාගෙනයාමේ හැකියාවක් නොමැති බව ද නීතිඥ ජගත් ගුණවර්ධන මහතා පැවසීය. කෙසේ වෙතත් යම් ආයතනයකින් පාරිසරික බලපෑමක් සිදුවන්නේ නම් තම අධිකාරිය ඒ සම්බන්ධයෙන් කඩිනම් පියවර ගන්නා බව මධ්‍යම පරිසර අධිකාරියේ අධ්‍යක්ෂ ජෙනරාල් වෛද්‍ය සාරංග අලහප්පෙරුම මහතා කීවේය.", "URL": "https://sinhala.adaderana.lk/news.php?nid=38381", "Category": null, "Parent URL": null}