{"Source": "Adaderana", "Timestamp": "December 23, 2011 12:44 pm", "Headline": "138 ඇතුළු මාර්ග කිහිපයක බස් වර්ජනයක්", "News Content": "මාර්ග අංක 138 ඇතුළු මාර්ග කිහිපයක පෞද්ගලික බස් රථ ධාවකයින් වර්ජනයක් ආරම්භ කර තිබේ. නව බස්රථයක් නීතිවිරෝධී ලෙස ධාවනය සඳහා එක්කර තීබීමට විරෝධය පළකරමින් මෙම වර්ජනය ක්‍රියාත්මක බව ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා පැවසුවේය. මාර්ග අංක 138 ඇතුළුව මාර්ග අංක 171, 698, 697 යන මාර්ග සහ හෝමාගම -පාදුක්ක මාර්ගයේ පෞද්ගලික බස් මෙසේ ධාවනයෙන් ඉවත්ව සිටින බව ඒ මහතා ප්‍රකාශ කළේය. ඉදිරි පැය කිහිපය තුළ මෙම වර්ජනය සඳහා තවත් මාර්ග කිහිපයක බස් ධාවකයින් ද එක්වනු ඇති බව හෙතෙම වැඩිදුරටත් කියා සිටියේය. අදාළ බස් රථය පිළිබඳ තමා දැනුවත් අතර එහි බලපත්‍රය අවලංගු කිරීම සඳහා උපදෙස් දී ඇති බව මේ සම්බන්ධයෙන් බස්නා‍හිර පළාත් මාර්ගස්ථ මගී ප්‍රවාහන අධිකාරියේ සභාපති පියසේන දිසානායක මහතාගෙන් අද දෙරණ කළ විමසීමක දී ඒ මහතා සඳහන් කළේය.", "URL": "https://sinhala.adaderana.lk/news.php?nid=20889", "Category": null, "Parent URL": null}