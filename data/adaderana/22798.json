{"Source": "Adaderana", "Timestamp": "March 14, 2012 04:03 pm", "Headline": "ඩුබායි පවුලේ ජීවිත අනතුරට හේතුව ආහාර විෂවීමක් යයි සැකයි", "News Content": "හදිසි රෝගී තත්ත්වයක් හේතුවෙන් රෝහල්ගත කෙරුණු පසු මරණයට පත්වූ ඩුබායි ජාතික පවුලක මව සහ දරුවා හදිසියේ රෝගාතුරුවීමට හේතු වී ඇත්තේ ආහාර විෂවීමක් යයි වත්තල,හේමාස් පුද්ගලික රෝහලේ වෛද්‍ය සේවා ප්‍රධානී,වෛද්‍ය සමන්ති ද සිල්වා මහත්මිය පවසයි. මව,පියා සමග ඔවුන්ගේ කුඩා දරුවාද ඊයේ රාත්‍රී 8.00 ට පමණ රෝහලට ඇතුළත් කළ බවත්,ඒ වන විටත් කුඩා දරුවා දැඩි සේ අසාධ්‍යව සිටි බවත් ඇය කියා සිටියේ අද දෙරණ කළ විමසීමකට පිළිතුරු දෙමිනි. දරුවා මිය ගොස් පැය එක හමාරකට පමණ පසුව මවද දැඩි සත්කාර ඒකකයේදී ජීවිතක්ෂයට පත් වූ බව ඇය කියා සිටියාය. මෙම උදවිය විදේශීය රටක සිට අලුයම 5.00 ට පමණ ශ්‍රී ලංකාවට ලඟාවී ඇති බවට තොරතුරු ලැබී ඇති බවත්,ශ්‍රී ලංකාවට පැමිණි පසු මෙරටින් කිසිදු ආහාර වර්ගයක් ගත් බවක් ඔවුන් ප්‍රකාශ නොකළ බව වෛද්‍යවරිය සඳහන් කළාය. එසේ වුවද ගුවන් යානයේදී ලැබුණු ආහාර ලබාගත් බවත්,එසේම තමන් එද්දී චීස් ඇතුළු කෙටි ආහාර වර්ගයක් ගෙනවිත් ඒවා ආහාරයට ගත් බවත් මෙම උදවිය විසින් පැවසූ බව සිල්වා මහත්මිය අවධාරණය කළාය. මිය ගොස් ඇති මවගේ සහ දරුවන්ගේ මෘත ශරීර පශ්චාත් මරණ පරීක්ෂණ සඳහා යොමු කර ඇති බැවින් අදාළ මරණ පරීක්ෂණ වලින් අනතුරුව මේ පිළිබඳ වැඩිදුර තොරතුරු අනාවරණය වනු ඇති බවත් වෛද්‍යවරිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=22798", "Category": null, "Parent URL": null}