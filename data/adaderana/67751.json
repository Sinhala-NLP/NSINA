{"Source": "Adaderana", "Timestamp": "January 5, 2017 04:09 pm", "Headline": "සුව ඇමතිගෙන් CIDට පැමිණිල්ලක් ", "News Content": "මහරගම අපේක්ෂා රෝහලේ වෛද්‍ය නිලධාරීන් පිරිසක් සම්මන්ත්‍රණයක් සඳහා එකවර විදෙස්ගතවීම සම්බන්ධයෙන් අපරාධ පරීක්ෂණ දෙපාර්තමේන්තුව මගින් විමර්ශනයක් සිදු කරන බව සෞඛ්‍ය අමාත්‍ය රාජිත සේනාරත්න මහතා පවසයි.ඖෂධ සමාගමක මූල්‍ය ප්‍රතිපාදන මත වෛද්‍යවරුන් 14 දෙනෙකු සම්මන්ත්‍රණයක් සඳහා විදෙස්ගතවී ඇති බවට පැමිණිලි ලැබී ඇති බව සෞඛ්‍ය අමාත්‍යවරයා පෙන්වා දෙයි.එම සංචාරය සඳහා සහභාගී වූ වෛද්‍යවරුන් 14 දෙනාගේ බැංකු ගිණුම් අපරාධ පරීක්ෂණ දෙපාර්තමේන්තුව මගින් පරීක්ෂා කිරීමට ද නියමිත බව සඳහන්ය.සෞඛ්‍ය අමාත්‍යංශයේ පැවැති සාකච්ඡාවකදී රාජිත සේනාරත්න අමාත්‍යවරයා මේ පිළිබඳව අනාවරණය කර තිබේ.මහරගම අපේක්ෂා රෝහලේ වෛද්‍ය නිලධාරීන් 14 දෙනෙකු සම්මන්ත්‍රණයක් සඳහා එකවර නොර්වේ රාජ්‍යය වෙත ගොස් ඇති බව සඳහන්ය.මෙම සංචාරය සම්බන්ධයෙන් සෞඛ්‍ය අමාත්‍යංශයේ විමර්ශන ඒකකය ද විමර්ශන ආරම්භ කර ඇති අතර වැඩිදුර පරික්ෂණ සඳහා අල්ලස් හෝ දුෂණ විමර්ශන කොමිසන් සභාවට ද පැමිණිලි කර ඇති බව සෞඛ්‍ය අමාත්‍ය රාජිත සේනාරත්න මහතා සඳහන් කළේය.", "URL": "https://sinhala.adaderana.lk/news.php?nid=67751", "Category": null, "Parent URL": null}