{"Source": "Adaderana", "Timestamp": "April 4, 2013 02:07 pm", "Headline": "කාන්තාවන් දුක් විඳිද්දී ආණ්ඩුව සැමියන්ට මත්පැන් පොවනවා", "News Content": "මෙරට කාන්තාවන් මැදපෙරදිග රටවල ‍ගෘහ සේවිකාවන් ලෙස දුක් විඳ මුදල් උපයන අතර රජය හොර පාරෙන් තීරු බදු නොගෙවා ස්ප්‍රීතු මෙරටට ගෙන එන බව එක්සත් ජාතික පක්ෂය පවසයි. එසේ මෙරටට ගෙන එන ස්ප්‍රීතු මගින් මත්පැන් නිපදවා මැදපෙරදිග දුක් විඳින කාන්තාවන්ගේ සැමියන්ට මත්පැන් පොවන බව එ.ජා.ප. පාර්ලිමේන්තු මන්ත්‍රිනී අනෝමා ගමගේ මහත්මිය සඳහන් කරයි. අද (04) කොළඹ දී පැවති මාධ්‍ය හමුවකට අදහස් දක්වමින් ඇයි මේ බව සඳහන් ක‍ළාය.‍ දැයට කිරුළ නමින් රජය ප්‍රදර්ශන පවත්වන නමුත් එය \"ණයට කිරුළක්\" බව මන්ත්‍රීවරිය පෙන්වා දුන්නාය. ලෝකයට ණය වී මෙවැනි ප්‍රදර්ශන පවත්වන ආණ්ඩුව ජනතාවගේ අත්‍යවශ්‍ය ගැටලුවලට විසඳුම් ලබානොදෙන බවට ඇය චෝදනා කළාය. දැයට කිරුළ ප්‍රදර්ශනය සඳහා ලහි ලහියේ සකස් කරන ලද මාර්ග මේ වනවිට ගිලා බසින බව දක්නට ලැබෙන වග ඇය කියා සිටියාය. මහජනා උපයෝගිතා කොමිසම මගින් විදුලි ගාස්තු සංශෝධනය කිරීම සඳහා ජනතාවගේ අදහස් ලබාගැනීම හුදු විජ්ජාවක් පමණක් බව ද ඇය මෙහිදී පෙන්වා දුන්නාය. මෙම මාධ්‍ය හමුවට එක්වූ අනුරාධපුර දිස්ත්‍රික් එ.ජා.ප. පාර්ලිමේන්තු මන්ත්‍රිනී චන්ද්‍රානි බණ්ඩාර මහත්මිය කියා සිටියේ ගොවීන්ගේ විශ්‍රාම වැටුප් ලබාදීමට රජය විසින් කටයුතු නොකරන බවයි. ගොවීන්ගේ ණය කපාහරින බවට මීට පෙරාතුව අවස්ථා කිහිපයකදීම රජය විසින් ප්‍රසිද්ධියේ ප්‍රකාශ කරනු ලැබූව ද මේ වන තෙක් එවැනි ක්‍රියා මාර්ගයක් ගෙන නොමැති බවට ඇය චෝදනා කළාය. අදාළ ණය ගෙවා දමන ලෙස මේ වනවිට ගොවීන්ට ලියුම් ලැබී ඇති බවද මන්ත්‍රීවරිය එහිදී වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=32999", "Category": null, "Parent URL": null}