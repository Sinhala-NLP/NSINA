{"Source": "Adaderana", "Timestamp": "September 15, 2010 09:58 am", "Headline": "උපවාසකරු රාත්‍රීයේම රෝහලින් පිටව යයි", "News Content": "විහාර මහාදේවී උද්‍යානය අසල කුලුනක නැඟී උපවාසයක නිරතව සිටිය දී බිමට බැස්සවූ පුද්ගලයා රෝහල් ගත කිරීමෙන් අනතුරුව ප්‍රතිකාර ලබා පිටව ගොස් ඇති බව කොළඹ ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා පවසයි. ඊයේ රාත්‍රීයේ 10.40ට පමණ මෙම පුද්ගලයා රෝහල් ගත කෙරුණු බව වෛද්‍ය‍ හෙක්ටර් වීරසිංහ මහතා පැවසුවේ ය. රෝහල් ගත කර සුළු වේලාවකට පසුව මෙම පුද්ගලයා රෝහලින් පිටව ගිය බව වෛද්‍ය හෙක්ටර් වීරසිංහ මහතා අද දෙරණ කළ විමසීමක දී කියා සිටියේය. තමාට ඇති ගැටලුවක් සම්බන්ධයෙන් ජනාධිපතිවරයා දැනුවත් කළ යුතු බව පවසමින් රෝහිත නමින් හඳුන්වා ගත් මොහු ඊයේ අලුයම විහාරමහාදේවී උද්‍යානය අසල කුලුනට නැඟ උපවාසයක නිරත විය. ඊයේ රාත්‍රී 9.00 ට පමණ ගිනි නිවන හමුදාවේ සහය ඇතිව උපවාසකරු බිමට බැස්ස වූ බව පොලිසිය කියා සිටියි.", "URL": "https://sinhala.adaderana.lk/news.php?nid=10865", "Category": null, "Parent URL": null}