{"Source": "Adaderana", "Timestamp": "April 8, 2011 02:58 pm", "Headline": "අප්‍රේල් මාසයේ ඩෙංගු ව්‍යාප්ත වීමේ වැඩි අවදානමක්", "News Content": "අප්‍රේල් මාසයේ ඩෙංගු රෝගය ව්‍යාප්ත වීමේ වැඩි අවදානමක් පවතින බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි. පසුගිය වසර කිහිපයේ දී වැඩිම ඩෙංගු මරණ සංඛ්‍යාවක් වාර්තා වී ඇත්තේ අප්‍රේල් මාසයේ දී බව සෞඛ්‍ය අමාත්‍ය මෛත්‍රීපාල සිරිසේන මහතා සමඟ ඊයේ(07) පස්වරුවේ පැවති සාකච්ඡාවකදී වසංගත රෝග විද්‍යා අංශය පෙන්වා දී ඇත. මදුරුවන් බෝවීම මේ මාසයේ දී පාලනය කර නොගතහොත් වසර පුරාම ඩෙංගු රෝගීන් හා ඒ ආශ්‍රිත මරණ වාර්තා වීම අනිවාර්යය බව සෞඛ්‍ය අමාත්‍යාංශය පවසයි. අප්‍රේල් මාසයේ පවතින කාලගුණ තත්ත්වය ඩෙංගු මදුරු ව්‍යාප්තියට හිතකර බැවින් ඒ පිළිබඳ වැඩි අවධානයක් යොමුකර මදුරුවන් බෝ වන ස්ථාන ඉවත් කළ යුතු බව සෞඛ්‍ය අමාත්‍යාංශය පෙන්වා දෙයි. මදුරු මර්දනය සඳහා යොදා ගන්නා දුමායන සහ බී.ටී.අයි.බැක්ටීරියාව ඉසීමේ කටයුතු ව්‍යාප්ත කිරීමට ද එම සාකච්ඡාවේදී තීරණය වී තිබේ.", "URL": "https://sinhala.adaderana.lk/news.php?nid=15355", "Category": null, "Parent URL": null}