{"Source": "Adaderana", "Timestamp": "December 25, 2014 12:30 pm", "Headline": "ආපදා මරණ 4ක් - වැස්සෙන් 80,000ට උන්හිටි තැන් නෑ", "News Content": "දිවයිනේ දිස්ත්‍රික්ක 14කට බලපා ඇති ආපදා තත්ත්වය හේතුවෙන් පුද්ගලයින් 80,000 පමණ පිරිසක් තවකාලික රුදවුම් ස්ථාන වල රඳවා ඇති බව අපදා කළමනාකරණ මධ්‍යස්ථානය පවසයි. එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ ආපදා තත්ත්වය හේතුවෙන් පුද්ගලයින් 650,000 පමණ පිරිසක් පීඩාවට පත්ව සිටින බවයි. මේ අතර බලපා ඇති අපදා තත්ත්වය හේතුවෙන් පුද්ගල මරණ 04ක් වාර්තා වී ඇත. දිවයිනේ දිස්ත්‍රික්ක කිහිපයට ඇද හැලෙන අධික වර්ෂාවත් සමඟ ප්‍රධාන ජලාශ සහ කුඩා ප්‍රමාණයේ ජලාශ සියයට 90ක් වාන් දමමින් පවතින බව ද ප්‍රදීප් කොඩිප්පිලි මහතා පැවසුවේය. මේ හේතුවෙන් එම ජලාශවල වාන් දොරටු විවෘත කර ඇති පහත් බිමි ප්‍රදේශවල ජනතාවට වැඩි අවධානයකින් සිටින ලෙස ආපදා කළමණාකරන මධ්‍යස්ථානය ඉල්ලීමක් කරයි. මේ අතර පවතින වැසි සහිත කාලගුණ තත්ත්වය හේතුවෙන් වැව් රැසක් පිටාර මට්ටමට පැමිණ ඇති බව වාරිමාර්ග දෙපාර්තමේන්තුවේ අධ්‍යක්ෂ ජෙනරාල් භද්‍රා කමලදාස මහත්මිය සඳහන් කළාය. එසේම කාලගුණ විද්‍යා දෙපාර්තමේන්තුව පවසන්නේ පවතින වැසි සහිත කාලගුණ තත්ත්වය ඉදිරි දින කිහිපය තුළ ද අපේක්ෂා කළ හැකි බවයි.", "URL": "https://sinhala.adaderana.lk/news.php?nid=48247", "Category": null, "Parent URL": null}