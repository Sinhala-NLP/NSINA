{"Source": "Adaderana", "Timestamp": "July 8, 2014 06:01 pm", "Headline": "මලියදේවෙත් ගුරුවරියක් වැන්දුවාද? – පරීක්ෂණයක් ඕනෑ", "News Content": "කුරුණෑගල මලියදේව පිරිමි විදුහලේ ගුරුවරියකට අගෞරව වන ලෙස කටයුතු සිදුවීම පිළිබඳව විධිමත් ස්වාධීන පරීක්ෂණයක් පැවැත්විය යුතු බව ලංකා ගුරු සංගමය පවසයි. කුරුණෑගල නගරාධිපතිවරයාගේ දරුවා ඇතුළු කිහිප දෙනෙකුට මලියදේව විදුහලේ ගුරුවරියක විසින් කරන ලද තරවටු කිරීමේ සිද්ධියක් සම්බන්ධයෙන් එම විදුහලේ විදුහල්පතිවරයා ක්‍රියා කර ඇති ආකාරය ගැන පැහැදීමක් නැති බැවින් මේ ගැන පරීක්ෂණයක් කළ යුතු බව එම සංගමයේ ප්‍රධාන ලේකම් ජෝසප් ස්ටාලින් මහතා නිවේදනයක් නිකුත් කරමින් කියා සිටියි. එම නිවේදනය වැඩිදුරටත් පහත පරිදිය‍. කුරුණෑගල මලියදේව පිරිමි විදුහලේ ගුරුවරියක විසින් දරුවන් කිහිප දෙනෙකුට තරවටු කිරීමේදී, එම දරුවන් අතර කුරුණෑගල නගරාධිපතිවරයාගේ දරුවා ද සිට ඇත. මෙම සිද්ධියත් සමග කුරුණෑගල මලියදේව විදුහලේ විදුහල්පති වයි.ජී. තිලකරත්න මහතා අදාළ ගුරුවරියට නගරාධිපතිවරයාට දුරකථන ඇමතුමක් ලබා දෙමින් බලපෑමක් සිදු කොට ඇති අතර අනතුරුව පාසල් වෑන් රථයෙන් පාසලේ නියෝජ්‍ය විදුහල්පතිනිය සමග නගරාධිපතිවරයා මුණ ගැසීමට යවා ඇත. මෙම සිද්ධියේදී විදුහල්පතිවරයාගේ කි‍්‍රයාකාරීත්වය බරපතළ පිළිකුල් සහගත තත්ත්වයක පවතින බව ප‍්‍රකාශ කරමු. ගුරුවරුන්ගේ රැකවරණය වෙනුවෙන් පෙනී සිටිය යුතු විදුහල්පතිවරයා මේ ආකාරයට දේශපාලකයින්ට පක්ෂපාතීව හා ගැතිව කටයුතු කිරීම පිළිබඳව විධිමත් විමර්ශනයක් සිදු කරන ලෙසත්, මෙවැනි කි‍්‍රයා අධ්‍යාපන පද්ධතිය තුළින් තුරන් කිරීමට එම විමර්ශනය උපකාර වන බවත් ප‍්‍රකාශ කරමු. නවගත්තේගම නවෝද්‍යා විදුහලේ ගුරුවරියක දේශපාලකයෙකු විසින් දණ ගැස්වීමේදී ද එදින වැඩබැලූ විදුහල්පතිවරයා දේශපාලකයාට පක්ෂපාතීව කටයුතු කිරීම කොතෙක් දුරට සිදුවී ද යත් පුත්තලම මහාධිකරණ විනිසුරුවරයාගෙන් ව්‍යාජ සාක්ෂියක් ලබාදුන් බවට ද අවවාදයට ලක්විය. විදුහල්පතිවරුන් මේ ආකාරයට තම පැවැත්ම වෙනුවෙන් දේශපාලකයින්ට පක්ෂපාතීත්වයක් දැක්වීම මඟින් අධ්‍යාපන පද්ධතියට සිදුවන අගතිය ගැන සලකා කුරුණෑගල මලියදේව පිරිමි විදුහලේ විදුහල්පතිවරයා සම්බන්ධයෙන් විධිමත් අපක්ෂපාතී පරීක්ෂණයක් සිදුකරන ලෙස ලංකා ගුරු සංගමය අධ්‍යාපන ලේකම්වරයාගෙන් ලිඛිත ඉල්ලීමක් කර ඇත. 2014.07.08 දින ද මේ සම්බන්ධයෙන් අධ්‍යාපන අමාත්‍යාංශය පරීක්ෂණ කණ්ඩායමක් යොමු කොට ඇති අතර කටයුතු සිදුවන ආකාරයෙන් පෙන්නුම් වන්නේ එය අපක්ෂපාතීව සිදු වන්නේ ද යන සැකකයි. මේ තත්ත්වය පිළිබඳව විශේෂ අවධානය යොමු කොට ස්වාධීන පරීක්ෂණයක් සිදු කළ යුතු බව ලංකා ගුරු සංගමය ප‍්‍රකාශ කර සිටී. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=44521", "Category": null, "Parent URL": null}