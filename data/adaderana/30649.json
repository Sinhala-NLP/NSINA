{"Source": "Adaderana", "Timestamp": "January 10, 2013 02:40 pm", "Headline": "විවාදයට බාධාවක් නෑ-පාර්ලිමේන්තුව යළි රැස්වෙයි", "News Content": "කල්තැබූ පාර්ලිමේන්තුව මීට ස්වල්ප මොහොතකට පෙර යළි විවාදය ආරම්භ කළ බව අද දෙරණ වාර්තාකරු සඳහන් කරයි. අදාළ වාර්තාව සම්බන්ධයෙන් මීට පෙරාතුව පක්ෂ නායකවරුන්ගේ රැස්වීමේ දී සාකච්ඡා කොට තීරණයක් ගනු ලැබූ බවත් එහිදී කිසිවෙකුත් විරෝධයක් මතු නොකළ හෙයින් ඉන් ගම්‍ය වන්නේ පාර්ලිමේන්තු විවාද කටයුතු කරගෙන යාමට බාධාවක් නොවන බව යැයි කතානායකවරයා පාර්ලිමේන්තුවට දැනුම් දී තිබේ. එහිදී අගවිනිසුරුවරිය‍ගේ දෝෂාභියෝගයට අදාළව පාර්ලිමේන්තු තේරීම් කාරක සභාවේ වාර්තාව විපක්ෂයේ මන්ත්‍රීවරුන්ට නොලැබීම නිසා තමන් නොදන්නා වාර්තාවක් සම්බන්ධයෙන් විවාදයට එක්විය නොහැකි බව දක්වමින් විපක්ෂයේ මන්ත්‍රීවරුන් විරෝධය පළ කරන ලදී. කෙසේ වෙතත් ඇතිවූ විරෝධය මධ්‍යයේ තමන් ඒ පිළිබඳ තීරණයක් දැනුම්දෙන තුරු පාර්ලිමේන්තුව විනාඩි 10 ක් කල්තබන බව කතානායකවරයා විසින් පාර්ලිමේන්තුවට දැනුම්දීමෙන් පසු කතානායකවරයා මෙසේ බාධාවකින් තොරව පාර්ලිමේන්තු විවාදය ආරම්භ කිරීම සඳහා අවසර ලබාදී තිබේ.", "URL": "https://sinhala.adaderana.lk/news.php?nid=30649", "Category": null, "Parent URL": null}