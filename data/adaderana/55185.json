{"Source": "Adaderana", "Timestamp": "November 19, 2015 08:43 am", "Headline": "දුම්රියේ ලොකු තනතුරක් පිරිසකට සීමාකිරීම ගැන අප්‍රසාදය", "News Content": "දුම්රිය සාමාන්‍යාධිකාරී තනතුරට අයදුම්පත් කැඳවීමේදී ඉංජිනේරු සේවයට පමණක් අවස්ථාව ලබාදීම සම්බන්ධයෙන් දුම්රිය දෙපාර්තමේන්තුවේ ප්‍රවාහන සේවකයින් විරෝධය පළ කර තිබේ.දුම්රිය සාමාන්‍යාධිකාරී තනතුර සඳහා මේ වන විට අයදුම්පත් කැඳවා ඇති අතර ඒ සඳහා ඉංජිනේරු සේවයේ පළමු පන්තියේ අයට පමණක් අයදුම් කළ හැකි බවට නිර්දේශ කර ඇති බව වාර්තා වේ.මීට පෙර දුම්රිය දෙපාර්තමේන්තුවේ ප්‍රවාහන උප දෙපාර්තමේන්තු ප්‍රධානීන්ටද දුම්රිය සාමාන්‍යාධිකාරී තනතුර සඳහා අයදුම් කිරීමට අවස්ථාව ලබාදී තිබුණි.මෙවර එය චක්‍රලේකයක් මගින් වෙනස් කර ඇති බව දුම්රිය දෙපාර්තමේන්තුවේ ප්‍රවාහන උප දෙපාර්තමේන්තුවට අයත් නිලධාරීන් පෙන්වා දෙයි.ඔවුන් පවසන්නේ මීට පෙර බාහිර පුද්ගලයින් ද දුම්රිය සාමාන්‍යාධිකාරී තනතුරට පත්කළ අතර මෙම නව ක්‍රියාමාර්ගය ඉතා අසාධාරණ බවයි.ඒ හේතුවෙන් ගෙන ඇති අදාළ තීරණය අවලංගු කරන ලෙස ඉල්ලමින් ප්‍රවාහන උප දෙපාර්තමේන්තුවට අයත් නිලධාරීන් ප්‍රවාහන අමාත්‍යවරයාගෙන් ලිඛිත ඉල්ලීමක් කර ඇත.ඊට අමතරව මානව හිමිකම් කොමිසමට සහ රාජ්‍ය පරිපාලන අමාත්‍යංශයටද මේ පිළිබඳව දැනුම් දී ඇති බව වාර්තා වේ.", "URL": "https://sinhala.adaderana.lk/news.php?nid=55185", "Category": null, "Parent URL": null}