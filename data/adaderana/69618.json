{"Source": "Adaderana", "Timestamp": "February 14, 2017 01:44 pm", "Headline": "අධ්‍යාපන පරිපාලන සේවා වෘත්තිය සමිති ක්‍රියාමාර්ගයක් ?", "News Content": "අධ්‍යාපන අමාත්‍යාංශයේ ශ්‍රී ලංකා අධ්‍යාපන පරිපාලන ව්‍යවස්ථාවට අදාළව පළමුවන පන්තියේ නිලධාරියෙකුට අදාළ පුරප්පාඩුවක් සඳහා ශ්‍රී ලංකා යුද හමුදාවේ නිලධාරියෙක් පත් කිරීම රටේ පවතින පොදු තත්ත්වයට සිදුවු අසාධාරණයක් බව ශ්‍රී ලංකා අධ්‍යාපන පරිපාලන සේවා නිලධාරීන්ගේ සමිති එකතුවෙහි මාධ්‍ය ලේකම් නීල් අතුකෝරාළ මහතා පවසයි. අද (14) පැවති මාධ්‍ය හමුවකට සහභාගී වෙමින් මොහු පවසා සිටියේ මෙම පත්වීම සම්බන්ධයෙන් තම සමිති එකමුතුවේ විරෝධය පළ කළ කරන බවත් මෙම පත් කිරීම දින 7 ක් ඇතුළත ඉවත් කර ගන්නා ලෙස අධ්‍යාපන අමාත්‍යාංශයට ලිඛිතව දන්වා ඇති බවත්ය. එයට නිසි පිළිතුරක් නොලැබුණහොත් සියලුම අධ්‍යාපන වෘත්තිය සමිති ඒකාබද්ධව දීපව්‍යාප්ත වෘත්තීය සමිති ක්‍රියාමාර්ගයකට යොමු වන බව ද නීල් අතුකෝරාළ මහතා කියා සිටියේ ය. එමෙන්ම එම යුද හමුදා නිලධාරීයා වහාම ඉවත් කර එයින් පුරප්පාඩු වන ස්ථානයට විධිමත් ලෙස ඉල්ලුම් කරන ලද සේවකයෙක් බඳවා ගැනීමට පියවර නොගන්නේ නම් සියලූම ක්‍රිඩා හා ශාරීරික අධ්‍යාපනික තරඟ සංවිධාන කටයුතුවලින් හා වැඩසටහන්වලින් ඉවත් වීමට අධ්‍යාපන පරිපාලන සේවයේ විධායක කමිටුව තීරණයක් ගෙන ඇති බව ද මෙහිදී සඳහන් විය.", "URL": "https://sinhala.adaderana.lk/news.php?nid=69618", "Category": null, "Parent URL": null}