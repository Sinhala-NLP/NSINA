{"Source": "Adaderana", "Timestamp": "June 30, 2019 01:13 pm", "Headline": "පිලිපීනයේ හමුදා කඳවුරකට මරාගෙන මැරෙන බෝම්බ ප්‍රහාරයක්", "News Content": "පිලිපීනයේ හමුදා කඳවුරකට එල්ල වූ මරාගෙන මැරෙන බෝම්බ ප්‍රහාරයකින් පුද්ගලයින් 8 දෙනෙකු මියගොස් තවත් 22දෙනෙකු තුවාල ලැබූවේය. විදෙස් මාධ්‍ය වාර්තා කළේ ප්‍රහාරයේ වගකීම ඉස්ලාමීය බෙදුම්වාදී සංවිධානයක් විසින් භාරගෙන ඇති බවයි. පිලිපීනයේ දකුණුදිග ජෝලෝ දිවයිනේ හමුදා කඳවුරකට බෝම්බ ප්‍රහාරයක් එල්ල වුණි. එය මරාගෙන මැරෙන ප්‍රහාරයක් බවට බලධාරීන් සැක පළ කරයි. ප්‍රහාරයේ වගකීම මෙතෙක් කිසිවෙක් භාරගෙන නැත. කෙසේ වෙතත් ප්‍රහාරය පිටුපස අබු සයියාෆ් (Abu Sayyaf) ඉස්ලාමීය බෙදුම්වාදී සංවිධානය සිටින බවට විශ්වාස කෙරෙයි. පසුගිය කාලය තුළ එරට සිදු වූ කොල්ලකෑම්, පැහැරගැනීම්, සිවිල් වැසියන් සහ ආරක්ෂක අංශ සාමාජිකයින් ඉලක්ක කර එල්ල වූ ප්‍රහාර සම්බන්ධයෙන් ඔවුන්ට චෝදනා එල්ල වී තිබීම ඊට හේතුවයි. බෝම්බ ප්‍රහාරයෙන් සොල්දාදුවන් තිදෙනෙක් සහ සිවිල් වැසියන් තිදෙනෙක් මියගිය අතර ප්‍රහාරකයින් බවට සැකකෙරෙන දෙදෙනෙක්ද ඒ අතර වේ. මේ අතර ප්‍රහාරයෙන් තවත් විසි දෙදෙනෙකු තුවාල ලැබුවේය. වසරක් තුළ පිලිපීනයට එල්ල වූ තෙවන බෝම්බ ප්‍රහාරය මෙයයි. එරට තුළ සටන්කාමීන් මර්දනය කිරීමට පුළුල් වැඩපිළිවෙලක් ආරම්භ කර තිබියදී මෙම බෝම්බ පිපිරීම සිදුව ඇති අතර එය රජයට ප්‍රබල පහරක් බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113056", "Category": null, "Parent URL": null}