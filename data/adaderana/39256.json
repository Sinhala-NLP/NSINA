{"Source": "Adaderana", "Timestamp": "December 2, 2013 07:27 am", "Headline": " උතුරේ මහ ඇමති මන්නාරම් රදගුරු හිමි හමුවෙයි", "News Content": "උතුරු පළාත් ප්‍රධාන අමාත්‍ය සී.වි.විග්නේෂ්වරන් මහතා මන්නාරම රදගුරු රායප්පු ජොශප් හිමිපාණන් මුණගැසී සාකච්ඡා කර තිබේ. මන්නාරමේ ජනතාව දැනට මුහුණ දෙන ගැටලු පිළිබඳව රායප්පු ජොශප් හිමිපාණන් මෙහිදී උතුරු පළාත් ප්‍රධාන අමාත්‍යවරයා දැනුවත් කර ඇති බව සඳහන්වේ. විශේෂයෙන්ම ඉඩම්, සෞඛ්‍ය සහ කෘෂිකර්මාන්තය සම්බන්ධයෙන් මන්නාරමේ ජනතාව මුහුණ දෙන ගැටලු පිළිබඳව මෙහිදී සාකච්ඡා කර තිබේ. එමෙන්ම අවතැන්ව සිටින ජනතාව නැවත පදිංචි කරවීම සම්බන්ධයෙන් ද මන්නාරම රදගුරු රායප්පු ජොශප් හිමිපාණන් උතුරු පළාත් ප්‍රධාන අමාත්‍ය වරයා දැනුවත් කර ඇති බව වාර්තා වේ. මේ අතර මන්නාරම දිස්ත්‍රීක්කයේ ධීවර ගැටලු සම්බන්ධයෙන් ද දෙපාර්ශවය අතර කරුණු සාකච්ඡා වී තිබේ. කෙසේ වෙතත් මෙහිදී උතුරු පළාත් ප්‍රධාන අමාත්‍ය සී.වි. විග්නේෂ්වරන් මහතා පවසා ඇත්තේ මන්නාරම දිස්ත්‍රීක්කයේ ජනතාව මුහුණ දෙන සියලු ගැටලූ පිළිබඳව ඉතා ඉක්මනින් සොයා බලා අවශ්‍ය පියවර ගැනීමට කටයුතු කරන බවයි.", "URL": "https://sinhala.adaderana.lk/news.php?nid=39256", "Category": null, "Parent URL": null}