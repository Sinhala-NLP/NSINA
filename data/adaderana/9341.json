{"Source": "Adaderana", "Timestamp": "July 2, 2010 10:34 am", "Headline": "ලංකාවේ ස්ථාවරයට චීනයෙන් තල්ලුවක්", "News Content": "එක්සත් ජාතීන් විසින් පත්කරන ලද විද්වත් කමිටුවට ශ්‍රී ලංකා රජය විරෝධය පළ කිරීම සම්බන්ධයෙන් චීනය සිය එකඟතාව පළකර තිබේ. එමෙන්ම ශ්‍රී ලංකාවේ අභ්‍යන්තර තත්ත්වය යහපත් ලෙස ගොඩනඟා ගැනීම සඳහා ශ්‍රී ලංකාවට උපකාර කරන ලෙස චීනය එක්සත් ජාතීන්ගේ මහ ලේකම්වරයාගෙන් හා ජාත්‍යන්තර ප්‍රජාවගෙන් ඉල්ලා තිබේ. යුද්ධය පැවති කාල සීමාව තුළ මානව හිමිකම් කඩවී ඇද්ද යන කරුණ පිළිබඳව විමසා බැලීම සඳහා ශ්‍රී ලංකාව විසින් පත්කරන ලද\"සත්‍යයේ හා සංහිඳියාවේ කමිටුව\"පිළිබඳව ද චීන විදේශ කටයුතු අමාත්‍යාංශයේ මාධ්‍ය ප්‍රකාශක ක්වින් ගැන්ග් විසින් පෙන්වා දී ඇත. ශ්‍රී ලංකාවේ අභ්‍යන්තර කටයුතු පිළිබඳව තීරණ ගැනීමේ හැකියාව මෙන්ම එරට ජනතාව සතුව පවතින බව ද ඔහු විසින් අවධාරණය කර ඇත. ශ්‍රී ලංකාවේ අභ්‍යන්තර කටයුතු මෙන්ම යහපත් ආර්ථික සංවර්ධනයක් ගොඩනගාගැනීම සඳහා එක්සත් ජාතීන්ගේ මහ ලේකම් බැංකි මූන් ඇතුළු ජාත්‍යන්තර ප්‍රජාව විසින් යහපත් ජාත්‍යන්තර පසුබිමක් ගොඩනගා දෙනු ඇති බවට චීනය විශ්වාස කරන බව මාධ්‍ය ප්‍රකාශකවරයා ප්‍රකාශ කරයි. පසුගිය සතියේ එක්සත් ජාතීන්ගේ සංවිධානයේ මහ ලේකම්වරයා විසින් ඉන්දුනීසියාවේ මර්සුකි දරුස්මන්ගේ සභාපතිත්වය යටතේ ශ්‍රී ලංකාවේ යුද්ධය පැවති කාල සීමාව තුළ යුධ ගැටුම් සිදුවී ඇද්ද යන කරුණ විමර්ශනය කිරීම සඳහා විශේෂ විද්වත් කමිටුවක් පත්කරනු ලැබීය.", "URL": "https://sinhala.adaderana.lk/news.php?nid=9341", "Category": null, "Parent URL": null}