{"Source": "Adaderana", "Timestamp": "November 23, 2017 12:43 pm", "Headline": "යුද හමුදා ප්‍රධානියෙකුට ජාත්‍යන්තර යුද අධිකරණයෙන් දිවි ඇති තෙක් සිර දඬුවම් දෙයි ", "News Content": "ජන සංහාරයක් සිදුකිරීමේ චෝදනාව මත ජාත්‍යන්තර යුධ අධිකරණය විසින් හමුදා අණදෙන නිලධාරියෙකුට ජීවිතාන්තය දක්වා සිර දඬුවම් ලබාදී ඇත. බටහිර නෙදර්ලන්තයේ “හේග්“ හි පිහිටි එක්සත් ජාතීන්ගේ විනිශ්චය සභාවේදී අදාළ චෝදනාව සම්බන්ධයෙන් වරදකරු වූ හිටපු හමුදා අණ දෙන නිළධාරීවරයාට මෙම දඬුවම නියම කරන ලදී. තීන්දුව ලබාදීමට මොහොතකට පෙර නොසන්සුන්කාරී ලෙස හැසිරීම සම්බන්ධයෙන් ඔහුව අධිකරණ පරිශ්‍රයෙන් ඉවත් කර ඇති අතර එම නිසාවෙන් තීන්දුව ලබාදෙන අවස්ථාවේ ඔහු අධිකරණයේ නොසිටි බව මාධ්‍ය වාර්තා කළේය. රැට්කෝ ම්ලැඩික් නැමැති මෙම හමුදා නිලධාරියාට 1990 වර්ෂයේ පැවති බොස්නියානු යුද්ධයේ දී ජන සංහාර ඇතුළු කෘර ක්‍රීයාකාරකම් සිදුකර ඇති බවට චෝදනා එල්ල වී තිබිණි. 74 හැවිරිදි රැට්කෝ ම්ලැඩික් එහිදී චෝදනා 11කින් 10කටම වරදකරු වී ඇති බව සඳහන්ය. කෙසේවෙතත් රැට්කෝ ම්ලැඩික් විසින් අදාළ චෝදනා ප්‍රතික්ෂේප කර ඇති අතර තීන්දුවට එරෙහිව අභියාචනයක් ඉදිරිපත් කරන බව ඔහුගේ නීතීඥවරයා පවසා ඇත.", "URL": "https://sinhala.adaderana.lk/news.php?nid=80414", "Category": null, "Parent URL": null}