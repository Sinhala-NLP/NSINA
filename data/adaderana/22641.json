{"Source": "Adaderana", "Timestamp": "March 7, 2012 10:19 am", "Headline": " ජයලලිතා ශ්‍රී ලංකාවට අදාළව යළිත් අගමැතිට ලියයි", "News Content": "ශ්‍රී ලංකාවට එරෙහිව ජිනිවා මානව හිමිකම් සැසිවාරයේ දී ගෙන ඒමට නියමිත යෝජනාවට සහය දක්වන්නැයි තමිල්නාඩු මහඇමතිනි ජයලලිතා ජයරාම් ඉන්දීය මධ්‍යම රජයෙන් යළි ඉල්ලීමක් කර තිබේ. ඉන්දීය අගමැති මන් මෝහන් සිං වෙත ලිපියක් යවමින් ජයලලිතා ජයරාම් මෙම ඉල්ලීම කර ඇති බව සඳහන්වේ. ඊයේ දිනයේ මෙම ලිපිය යොමුකර ඇති බව ඉන්දීය මාධ්‍ය උපුටා දක්වන අතර පසුගිය සතියේද මේ අයුරින්ම ඇය විවෘත ලිපියක් යොමුකරනු ලැබුවත් ඉන්දීය මධ්‍යම රජය ඒ සම්බන්ධයෙන් කිසිදු ප්‍රතිචාරයක් මෙතෙක් දක්වා නැත. ශ්‍රී ලංකා රජයේ ක්‍රියාකලාපයට එරෙහිව ඉන්දියාව පියවර ගත යුතු බව ඇය සිය ලිපිය මඟින් පවසයි. අමෙරිකාව විසින් මානව හිමිකම් සැසිවාරයේ දී ගෙන ඒමට නියමිත ශ්‍රී ලංකාව සම්බන්ධයෙන් වන යෝජනාව සම්මත කිරීම සඳහා ඉන්දීය රජයේ සහය දැක්විය යුතු බව ජයලලිතා ජයරාම් මහත්මිය තරයේ කියා සිටියි. උගත් පාඩම් කොමිසම් වාර්තාවේ නිර්දේශ ක්‍රියාත්මක කරන ලෙස සහ ඊට අදාළ කාල රාමුවක් සකසන ලෙස ඉල්ලා සිටිමින් අමෙරිකාව අදාළ යෝජනාව ගෙන ඒමට නියමිත බව වාර්තා වේ.", "URL": "https://sinhala.adaderana.lk/news.php?nid=22641", "Category": null, "Parent URL": null}