{"Source": "Adaderana", "Timestamp": "May 6, 2014 05:20 pm", "Headline": "මාස 5ට පසු වැල්ලම්පිටි‍යේ හිටපු ස්ථානාධිපතිට ඇප!", "News Content": "මත්ද්‍රව්‍ය ළඟ තබාගැනීමේ චෝදනාවක් මත ඉකුත් වසරේ දෙසැම්බර් 31 රාත්‍රී අත්අඩංගුවට ගෙන රිමාන්ඩ් බාරයේ පසුවු වැල්ලම්පිටිය පොලීසියේ එවකට ස්ථානාධිපති බණ්ඩාර මුණසිංහ මහතාට අද (06) ඇප ලබාදී තිබේ. රුපියල් ලක්ෂ 2ක මුදල් ඇප හා ඇපකරුවන් 4ක් සමග රුපියල් ලක්ෂ 20ක ශරීර ඇප මත ඔහු මුදාහැරීමට කොළඹ මහාධිකරණ විනිසුරු ලලිත් ජයසූරිය මහතා විසින් මෙම නියෝගය ලබාදුන් බව අද දෙරණ වාර්තාකරු පවසයි. මෙම සිද්ධිය සම්බන්ධයෙන් සැකපිට මොහුගේ බිරියද අත්අඩංගුවට ගෙන රිමාන්ඩ් කර තිබූ නමුත් පසුව ඇයට ඇප ලබාදෙන ලදී. මෙම නඩුවේ තවත් සැකකරුවන් තිදෙනෙකු රිමාන්ඩ් බාරයේ පසුවේ‍. එසේම මත්ද්‍රව්‍ය ළඟ තබා ගැනීමේ චෝදනාව මත ස්ථානාධිපතිවරයාගේ වැඩ තහනම් කිරීමට ද පොලිස් දෙපාර්තමේන්තුව පියවර ගත්තේය. නඩුව හෙට යළි කැඳවීමට නියමිතය.", "URL": "https://sinhala.adaderana.lk/news.php?nid=43022", "Category": null, "Parent URL": null}