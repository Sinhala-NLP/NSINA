{"Source": "Adaderana", "Timestamp": "April 4, 2014 03:31 pm", "Headline": "සා.පෙළ විභාගයෙන් සිසුන් 9444ක් විෂයන් 9ම අසමත් වෙලා!", "News Content": "ඊයේ (03) ප්‍රතිඵල නිකුත් කෙරුණු 2013 සාමාන්‍ය පෙළ විභාගයෙන් සිසුන් 9444ක් විෂයන් 9ම අසමත් බවත් මෙවර විභාගය සමත් සංඛ්‍යාව ප්‍රතිශතයක් ලෙස සියයට 66.67ක් බවත් අධ්‍යාපන අමාත්‍ය බන්දුල ගුණවර්ධන මහතා පවසයි. එම විභාගයේ ප්‍රතිඵල සම්බන්ධයෙන් කරුණු අනාවරණය කිරීම සඳහා අධ්‍යාපන අමාත්‍යංශයේදී අද (04) දහවල් පැවැති මාධ්‍ය හමුවකට එක්වෙමින් ඔහු මේ බව පැවසීය. කෙසේ වුවද 2013 සාමාන්‍ය පෙළ විභාගයෙන් ඒ සාමාර්ථ 9 ලබාගත් සිසුන් 5737 දෙනෙකු සිටින බවද හෙතෙම කීවේය. 2013 විභාගය සමත් ප්‍රතිශතය වූ සියයට 66.67 වසර 2016 වන විට සියයට 75 දක්වා වර්ධනය කර ගැනීමට අපේක්ෂාව බවද ඔහු පැවසුවේය. මේ සඳහා ප්‍රධාන විෂයයන් වන ගණිතය, විද්‍යාව සඳහා වැඩි අවධානයක් යොමුකරන බවද මේ යටතේ දිවයිනපුරා පාසල් ආශ්‍රිතව ගණිතාගාර, විද්‍යාගාර හා භාෂාගාර දහසක් ස්ථාපිත කරන බවද බන්දුල ගුණවර්ධන ඇමතිවරයා කීවේය. 2013 විභාගයෙන් විද්‍යාව සියයට 67.53ක්, ගණිතය සියයට 57.22ක්ද සමත් බව කී ඇමතිවරයා ඉංග්‍රීසි සියයට 47.68ක් සමත්ව ඇතැයිද පැවසීය. අ.පො.ස. සාමන්‍ය පෙළ විභාගයේ ප්‍රතිඵල www.doenets.lk වෙබ් අඩවියෙන් බලාගත හැකිය. පසුගිය වසරේ දෙසැම්බර් මස 10 වැනිදා ඇරඹි එම විභාගය සඳහා අයදුම්කරුවන් 578,140 ක් පෙනී සිටියහ. ඉන් 384,056 දෙනෙක් පාසල් අයදුම්කරුවෝ වෙති.", "URL": "https://sinhala.adaderana.lk/news.php?nid=42309", "Category": null, "Parent URL": null}