{"Source": "Adaderana", "Timestamp": "June 3, 2016 03:10 pm", "Headline": " G 7  ශ්‍රී ලංකාව ලැබූ විශාල ජයග්‍රහණයක්", "News Content": "ලෝකයේ ආර්ථික වශයෙන් බලවත්ම රටවල් 7ක සහභාගිත්වයෙන් පැවති G 7 සමුළුවට ජනාධිපති මෛත්‍රීපාල සිරිසේන මහතාට ආරාධනා ලැබීම ශ්‍රී ලංකාව ලැබූ විශාල ජයග්‍රහණයක් බව නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ මහතා පවසයි.ජනාධිපතිවරයාගේ විදේශ සංචාර සම්බන්ධයෙන් විවිධ මත ඉදිරිපත් කිරීම සම්බන්ධයෙන් අද (03) ප්‍රවෘත්ති දෙපාර්තමේන්තුවේ පැවති ප්‍රවෘත්ති සාකච්ඡාවකදී ඒ මහතා මේ බව ප්‍රකාශ කළේය. මෛත්‍රීපාල සිරිසේන ජනාධිපතිවරයා බලයට පත් වූ දිනයේ සිට කටයුතු කළ ආකාරය සම්බන්ධයෙන් පැවති යහපත් හැසිරීම තුළ එතුමාට ජාත්‍යන්තරයේ විශාල පිළිගැනීමක් හිමි වූ බව ද අමාත්‍යවරයා එහිදී පෙන්වාදුන්නේය. 2006 සිට ජිනීවා මානව හිමිකම් කවුන්සලට සහභාගි වූ තමාට එම කාලයේ ඒ ඒ රටවල විදේශ ඇමැතිවරයෙක් හමුව වීමට පවා අපහසුතාවක් තිබුණු බවත්, දැන් වන විට එම තත්ත්වය වෙනස් වී තිබෙන බවත්, ඒ මහතා පැවසීය. එම බලවත් රටවල්වලට අපේ රටෙන් විශාල ආර්ථික ප්‍රතිලාභයක් හිමි නොවන අතර ශ්‍රී ලංකාව වැනි රටකට ආර්ථික වශයෙන් බලවත් රටවල ආර්ථික හැසිරවීම බලපෑමක් වන බව ඒ මහතා කීවේය.ස්වාධීන රටක් ලෙස ශ්‍රී ලංකාව මිත්‍රශීලි විදේශ ප්‍රතිපත්තියක් ක්‍රියාත්මක කරන අතර ඉන් කිසිදු අවස්ථාවක විදේශයකට යටත් වී මෙරට පාලනය කිරීමට සූදානම් නැති බවද අමාත්‍යවරයා අවධාරණය කළේය.රටේ ප්‍රධාන පක්ෂ දෙක එක් වී සම්මුතිවාදී රජයක් පිහිටුවා ගනිමින් දේශපාලන ස්ථාවරභාවයකින් කටයුතු කිරීම ජාත්‍යන්තර වශයෙන් පිළිගැනීමට පත් වී තිබෙන බවත් මෙරට කීර්ති නාමය බිංදුවට වැටී තිබුණු අවස්ථාවක එය ක්‍රමානුකූලව ගොඩනැගීමට ජනාධිපතිවරයා කටයුතු කළ බවත් අමාත්‍යවරයා පැවසීය. මෙහිදී මාධ්‍යවේදියෙකු ඇසූ ප්‍රශ්නයකට පිළිතුරු දුන් අමාත්‍යවරයා කියා සිටියේ ජී.7 රටවලින් ශ්‍රී ලංකාවට යුද අපරාධ චෝදනා එල්ල නොවූ බවයි.දරුස්මාන් වාර්තාව පදනම් කරගනිමින් එක් එක් පාර්ශව විවිධ ප්‍රකාශ කළ නමුත් යුද අපරාධ චෝදනා එම රටවලින් ශ්‍රී ලංකාවට එල්ල නොවූ බවත් හෙතෙම පැවසීය.", "URL": "https://sinhala.adaderana.lk/news.php?nid=60742", "Category": null, "Parent URL": null}