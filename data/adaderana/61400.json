{"Source": "Adaderana", "Timestamp": "June 23, 2016 04:23 pm", "Headline": " පිළිකා රෝගීන්ට යහපත් කලක් උදාවෙයි", "News Content": "පිළිකා රෝගියෙකුට ප්‍රතිකාර සඳහා සීමාවකින් තොරව මුදල් ලබාදීමට පියවර ගන්නා ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබාදී තිබේ.පිළිකා රෝගියෙකුට ප්‍රතිකාර සඳහා රජය මෙතෙක් වෙන් කරනු ලැබුවේ රුපියල් ලක්ෂ 15ක සීමා සහිත මුදලක් බව සෞඛ්‍ය අමාත්‍යංශය සඳහන් කළේය.කෙසේවෙතත් එවැනි සීමාවක් පැනවීම හේතුවෙන් අඩු ආදායම්ලාභීන්ට ගැටළු රාශියක් ඇති වන බව එම අමාත්‍යංශය පෙන්වා දෙයි.ඒ පිළිබඳ සිය අවධානය යොමු කර ඇති සෞඛ්‍ය අමාත්‍ය රාජිත සේනාරත්න මහතා එම සීමාවන් ඉවත් කර රෝගියා ජීවත් වන තුරු ඔහුට අවශ්‍ය ඖෂධ ඇතුළු ප්‍රතිකාර සේවාවන් නිදහස් සෞඛ්‍ය සේවාව යටතේ ලබාදීමට තීරණය කර ඇති බව අමාත්‍යංශය සඳහන් කළේය.ඒ අනුව වහාම ක්‍රියාත්මක වන පරිදි එම මුදල් වෙන් කිරීමට කටයුතු කරන ලෙස අමාත්‍යවරයා සෞඛ්‍ය සේවා අධ්‍යක්ෂ ජනරාල්වරයාට සහ අමාත්‍යංශ ලේකම්වරයාට උපදෙස් ලබාදී ඇති බව සඳහන්ය.සෞඛ්‍ය සේවාවන් සඳහා රජය විසින් අති විශාල මුදලක් වෙන් කර ඇති අතර මුදල් ඇමතිවරයා සහ මහා භාණ්ඩාගාරය සමග සාකච්ඡා කර පිළිකා රෝගීන් සඳහා සීමාවකින් තොරව ප්‍රතිකාර කිරීම සඳහා අවශ්‍ය මූල්‍ය ප්‍රතිපාදන වෙන් කර ගැනීමට ඉදිරියේදී කටයුතු කරන බව රාජිත සේනාරත්න අමාත්‍යවරයා ප්‍රකාශ කර ඇත.", "URL": "https://sinhala.adaderana.lk/news.php?nid=61400", "Category": null, "Parent URL": null}