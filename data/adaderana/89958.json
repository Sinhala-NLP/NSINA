{"Source": "Adaderana", "Timestamp": "May 28, 2018 01:26 pm", "Headline": "ජීවත්ව සිටින වයස්ගතම ජනපති යළිත් රෝහල් ගත වෙයි", "News Content": "අමෙරිකාවේ හිටපු ජනාධිපතිවරයෙකු වන ජෝර්ජ් එච්. ඩබ්ලිව් බුෂ් මහතා යළිත් රෝහල්ගත කර තිබේ. මේ වන විට ඔහු 93 හැවිරිදි වියේ පසු වෙයි. විදෙස් මාධ්‍ය වාර්තා කළේ අමෙරිකාවේ හිටපු ජනාධිපති ජෝර්ජ් එච්. ඩබ්ලිව් බුෂ් මහතා මෙයින් ප්‍රාන්තයේ රෝහලකට ඇතුළත් කර ඇති බවයි. ඒ අඩු රුධිර පීඩනය සහ විඩාව හේතුවෙන් බව සඳහන් වෙයි. ජීවත්ව සිටින වයස්ගතම අමෙරිකානු ජනාධිපතිවරයා වන්නේ ද 93 හැවිරිදි ජෝර්ජ් එච්. ඩබ්ලිව් බුෂ් වන අතර ඔහු දින කිහිපයක් මෙයින් ප්‍රාන්ත සෞඛ්‍ය සත්කාර ඒකකයේ නේවාසිකව ප්‍රතිකාර ලබන බව වාර්තා වෙයි. ඔහුගේ ප්‍රකාශකයෙකු ට්විටර් පණිවිඩයක් මඟින් සඳහන් කළේ ජනාධිපතිවරයා කිසිදු අපහසුතාවයකින් තොරව අවදිව, සුපරීක්ෂාකාරීව සිටින බවයි. මේ අතර රුධිරයේ පැතිරුණු ආසාධන තත්ත්වයක් හේතුවෙන් ජනාධිපතිවරයා පසුගිය මාසයේදී ටෙක්සාස් ප්‍රාන්තයේ රෝහලකට ඇතුළත් කර තිබේ. ඒ ඔහු සමඟ වසර 72ක කාලයක් යුගදිවි ගතකළ ජනාධිපති ආර්යා බාබරා බුෂ්ගේ අභාවයෙන් දිනකට පසුව වන අතර එහිදී ජනාධිපතිවරයා සති දෙකක කාලයක් නේවාසිකව ප්‍රතිකාර ලැබීය. 2001 වර්ෂයේ සිට 2009 දක්වා අමෙරිකාවේ ජනාධිපති ධූරය හෙබවූ ජෝර්ජ් ඩබ්ලිව් බුෂ් ගේ පියා වන්නේද ජෝර්ජ් එච්. ඩබ්ලිව් බුෂ් මහතායි.", "URL": "https://sinhala.adaderana.lk/news.php?nid=89958", "Category": null, "Parent URL": null}