{"Source": "Adaderana", "Timestamp": "September 2, 2010 06:30 pm", "Headline": "කෙටුම්පත ගැන 8 දා මතය විමසන්න සූදානම්", "News Content": "යෝජිත ආණ්ඩු ක්‍රම ව්‍යවස්ථා සංශෝධන කෙටුම්පත ලබන 8 වැනිදා පාර්ලිමේන්තුවට ඉදිරිපත් කර එදිනම ඡන්දය විමසා අනුමත කරගන්නා බව ආණ්ඩු පක්ෂ ප්‍රධාන සංවිධායක අමාත්‍ය දිනේෂ් ගුණවර්ධන මහතා කියා සිටියි. අද සවස පැවති පාර්ලිමේන්තුවේ ආණ්ඩුපක්ෂ නායක රැස්වීමේ දී මේ පිළිබඳ අවසන් තීරණයකට එළඹෙනු බව හෙතෙම අද දෙරණට සඳහන් කළේය. ඒ අනුව ලබන 8 වැනිදා උදෑසන 9.30 ට යෝජිත කෙටුම්පත පාර්ලිමේන්තුවට ඉදිරිපත් කිරීමට නියමිතව ඇති අතර එදිනම එදින රාත්‍රී 7.00 ට ඡන්ද විමසීම සිදුකෙරේ. ජනාධිපතිවරයාගේ ධූරකාලය සම්බන්ධයෙන් දැනට පවත්නා වාර දෙකේ සීමාව ඉවත් කිරීම,මාස තුනකට වරක් ජනාධිපතිවරයා පාර්ලිමේන්තුවට සහභාගීවීම ඇතුළු වැදගත් කිහිපයක් යෝජනා 18 වන ව්‍යවස්ථා සංශෝධනයට ඇතුළත් වේ. මෙම පනත් කෙටුම්පත පවත්නා ව්‍යවස්ථාවට එකඟද නැද්ද යන්න සලකා බලා වාර්තාවක් සපයනු පිණිස ජනාධිපතිවරයා විසින් මෙම පනත් කෙටුම්පත ශ්‍රේෂ්ඨාධිකරණයට යොමුකර තිබේ. දැනටමත් මෙම ව්‍යවස්ථා සංශෝධනයට එරෙහිව ශ්‍රේෂ්ධිකරණයට පෙත්සම් කිහිපයක් ඉදිරිපත්ව ඇති අතර ජනතා විමුක්ති පෙරමුණ,විකල්ප ප්‍රතිපත්ති කේන්ද්‍රය මෙන්ම ආචාර්ය රොහාන් එදිරිසිංහ යන අය ද විරෝධතා පෙත්සම් ගොනුකර ඇති පිරිසට අයත් වේ. නව ආණ්ඩුක්‍රම ව්‍යවස්ථා සංශෝධනයට එක්සත් ජාතික පක්ෂය සිය විරෝධතාවය ප්‍රකාශ කරන බවත්, ඒ නිසාම 18 වන ව්‍යවස්ථා සංශෝධනයට එරෙහිව පාර්ලිමේන්තුවේදී ඡන්දය ප්‍රකාශ කරන බවත් විපක්ෂ නායක රනිල් වික්‍රමසිංහ මහතා ඊයේ(01) කොළඹ පැවති මාධ්‍ය හමුවකදී කියා සිටියේය.", "URL": "https://sinhala.adaderana.lk/news.php?nid=10599", "Category": null, "Parent URL": null}