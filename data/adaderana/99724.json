{"Source": "Adaderana", "Timestamp": "November 24, 2018 04:48 pm", "Headline": "උපකාරක පංති ගිය සිසුවාට සිදු වු අවාසනාවන්ත ඉරණම-CCTV දර්ශන සහිතයි", "News Content": "මාතර ඇලවේල්ල පාර ප්‍රදේශයේදී තියුණු ආයුධයකින් පහරදී පාසල් සිසුන් තිදෙනෙකු තවත් පාසල් සිසුවෙකු ඝාතනය කර තිබේ. අද (24) දහවල් පෞද්ගලික උපකාරක පංතියක් අවසන් වී යමින් සිටි සිසුන් පිරිසකට යතුරුපැදියකින් පැමිණි තවත් සිසුන් පිරිසක් පහරදී ඇති බව වාර්තා වේ. පහරකෑමෙන් සිසුන් දෙදෙනෙකු තුවාල ලබා ඇති අතර ඉන් එක් සිසුවෙකු රෝහලට රැගෙන යන අතර තුර ජීවිතක්ෂයට පත්ව ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේය. මෙලෙස මියගොස් ඇත්තේ තිහගොඩ ප්‍රදේශයේ පදිංචි මාතර ප්‍රධාන පෙලේ පාසලක 13 වසරේ ඉගෙනුම ලබන සිසුවෙකු බව පොලීසිය සඳහන් කරයි. සිද්ධියෙන් තුවාල ලැබු අනෙක් සිසුවා මේ වන විට මාතර මහ රෝහලේ ප්‍රතිකාර ලබනමින් සිටියි. කුමන හේතුවක් මත මෙම ඝාතනය සිදුකළේ ද යන්න සම්බන්ධයෙන් මේ වන තෙක් තොරතුරු අනාවරණය වී නොමැති අතර පහරදීම සිදුකළ සිසුන් තිදෙනා මේ වන විට ප්‍රදේශයෙන් පළාගොස් ඇති අතර ඔවුන් අත්අඩංගුවට ගැනීම සදහා පොලීසිය විමර්ශන ආරම්භ කර ඇත.", "URL": "https://sinhala.adaderana.lk/news.php?nid=99724", "Category": null, "Parent URL": null}