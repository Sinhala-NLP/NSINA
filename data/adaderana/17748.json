{"Source": "Adaderana", "Timestamp": "July 31, 2011 08:32 am", "Headline": "මාධ්‍යයේ අන්තර්ගතයට බලපෑම් කරන්නේ නෑ", "News Content": "මාධ්‍ය මගින් ප්‍රචාරය වන කරුණු වල අන්තර්ගතය සම්බන්ධයෙන් බලපෑමක් සිදු නොකරන බව බ්‍රිතාන්‍ය පවසයි. චැනල් -ෆෝ නාලිකාව නිදහස් රූපවාහිනි ප්‍රචාරක ආයතනයක් බව ශ්‍රී ලංකාවේ බ්‍රිතාන්‍ය මහ‍කොමසාරිස් කාර්යාලය සඳහන් කරයි. නිදහස් මාධ්‍ය සෑම ප්‍රජාතන්ත්‍රවාදී රටකම අත්‍යවශ්‍ය සාධකයක් යැයි බ්‍රිතාන්‍යයේ විශ්වාසය බව ශ්‍රී ලංකාවේ බ්‍රිතාන්‍ය මහකොමසාරිස් කාර්යාලයේ ප්‍රකාශකයෙක් කියා සිටියේය. බ්‍රිතාන්‍යයේ ක්‍රියාත්මක චැනල් - ෆෝ රූපවාහිනි නාලිකාව මගින් පසුගිය බදාදා ශ්‍රී ලංකාවට එරෙහිව යළිත් දර්ශන පටයක් නිකුත් කර තිබුණි. ඒ පිළිබඳ අදහස් දක්වමින් මෙරට ආරක්ෂක ලේකම් ගෝඨාභය රාජපක්ෂ මහතා කියා සිටියේ විශ්වසනීයත්වයෙන් තොර මෙවැනි දර්ශන ඉදිරිපත් කිරීම සම්බන්ධයෙන් අදාළ ආයතනයට එරෙහිව බ්‍රිතාන්‍ය රජය විසින් යම් ක්‍රියාමාර්ගයක් අනුගමනය කළ යුතු බවයි. එම ප්‍රකාශයට ප්‍රතිචාර දක්වමින් මහකොමසාරිස් කාර්යාලයේ ප්‍රකාශකයා වැඩිදුරටත් ප්‍රකාශ කර ඇත්තේ මාධ්‍ය ආයතන පවත්වාගෙන යාම සඳහා ආචාර ධර්ම හා නීතිමය ප්‍රමිතීන් පද්ධතියක් බ්‍රිතාන්‍ය සතුව ඇති බවයි. කෙසේ වුව ද පසුගියදා බ්‍රිතාන්‍යයේ විශාලතම පුවත් පත් සමාගම වසා දැමීමට එරට රජය පියවර ගන්නා ලදී. ඔවුන්ට එරෙහි නීතිමය ක්‍රියාමාර්ග තවදුරටත් ක්‍රියාත්මකයි. ජංගම දුරකථන වලට රහසේ සවන්දීම ඇතුළු චෝදනා කිහිපයක් අදාළ පුවත්පත් ආයතනයට එරෙහිව එල්ල වී තිබුණි.", "URL": "https://sinhala.adaderana.lk/news.php?nid=17748", "Category": null, "Parent URL": null}