{"Source": "Adaderana", "Timestamp": "October 28, 2013 08:02 am", "Headline": "සමුළුවට පැමිණෙන රාජ්‍ය නායකයින් විකිරණ වලින් ආරක්ෂා කිරීමට නව වැඩපිළිවෙළක් ", "News Content": "පොදු රාජ්‍ය මණ්ඩලයීය රාජ්‍ය නායක සමුළුව සඳහා ක්‍රියාත්මක කිරීමට නියමිත නව ආරක්ෂක ක්‍රමවේදය ස්ථාන 11ක ක්‍රියාත්මක කිරීමට සැලසුම් කර ඇති බව පරමාණුක ශක්ති අධිකාරිය පවසයි. මෙවර ‍ පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වන සියලුම රාජ්‍ය නායකයින් වෙනුවෙන් විශේෂ ආරක්ෂක වැඩපිළිවෙළක් ක්‍රියාත්මක කිරීමට එම අධිකාරිය පිවයර ගෙන තිබේ. රාජ්‍ය නායකයන්ට විකිරණ වලින් සිදුවන අනතුරු වළක්වා ගැනීම සඳහා මෙම නව වැඩපිළිවෙළ ක්‍රියාත්මක කරන බව පරමාණුක ශක්ති අධිකාරිය සඳහන් කරයි. රථම වරට මෙවැනි ප්‍රධාන පෙලේ රාජ්‍ය නායක සමුළුවකදී ක්‍රියාත්මක වන බව සඳහන් වෙයි. මෙම වැඩපිළිවෙළ ක්‍රියාවට නැංවීම සඳහා මේ වන විටත් සියලු කටයුතු සූදානම් කර ඇති බව එම අධිකාරිය සඳහන් කරයි. මෙම වැඩසටහන ක්‍රියාවට නැංවීම සඳහා පොලිස් විශේෂ කාර්ය බලකාය, ජනාධිපති ආරක්ෂක අංශය, ඇමති ආරක්ෂක අංශය ඇතුලු ආරක්ෂක අංශ නිලධාරින්ගේ සහය ලබා ගැනීමට නියමිතයි. ඒ අනුව එම නිලධාරීන් පුහුණු කිරීමේ කටයුතු මේ වන විට ක්‍රියාත්මක වෙමින් පවතින බවද පරමාණුක ශක්ති අධිකාරිය සඳහන් කරයි. මෙම ආරක්ෂක වැඩසටහන ලබන 7වන දින සිට ක්‍රියාත්මක කිරීමට නියමිතයි.", "URL": "https://sinhala.adaderana.lk/news.php?nid=38426", "Category": null, "Parent URL": null}