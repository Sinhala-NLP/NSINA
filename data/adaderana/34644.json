{"Source": "Adaderana", "Timestamp": "June 5, 2013 08:09 am", "Headline": "දෙහිවල බෝම්බයේ විත්තිකරුවන්ට සිරදඬුවම්", "News Content": "දෙහිවල දී දුම්රියක බෝම්බයක් පුපුරවා පුද්ගලයින් 58 දෙනෙකු ජීවිතක්ෂයට පත් කිරීම සහ 27 දෙනෙකුට බරපතළ තුවාල සිදු කිරීමට අදාළ සිද්ධියේ විත්තිකරුවන්ට සිරදඬුවම් නියම කර තිබේ. අදාළ සිද්ධියේ විත්තිකරුවන්ට එරෙහිව චෝදනා 1706ක් එල්ලවී තිබූණි. දුම්රිය පුපුරුවා හැරීමට කුමන්ත්‍රණය කිරීම සහ එය පුපුරුවා හැරීම සම්බන්ධයෙන් විත්තිකරුවන් තිදෙනා වරද පිළිගෙන තිබේ. මේ හේතුවෙන් ඔවුන්ට එරෙහිව එල්ලවී තිබූ සෙසු චෝදනා පැමිණිල්ල විසින් ඉල්ලා අස්කර ගැනුණි. අදාළ නඩුව විභාග කිරීමෙන් අනතුරුව තීන්දුව ප්‍රකාශයට පත් කළ කොළඹ මහාධිකරණ විනිසුරු මුදු‍ණේ වික්‍රමසිංහ මහත්මිය වසර 17 ක කාලයක් රක්ෂිත බන්ධනාගාරගතව සිටි විත්තිකරුවන්ට දඬුවම් නියම කළාය. ඒ අනුව පළමු විත්තිකරු වූ සිංගප්පු සිංහරාජා නැමැත්තාට සහ දෙවන විත්තිකරු වන සුප්පයියා සිහදරන් නැමැත්තාට වසර 10 බැගින් වන සිර දඬුවම් ද තිරුමහල් හෙවත් රමනී නැමැති තෙවන විත්තිකාරියට වසර 05ක සිර දඬුවමක් ද නියම කළාය. 1996 වසරේ ජුලි 24 වැනි දා කොළඹ කොටුවේ සිට අලුත්ගම බලා ධාවනය වෙමින් තිබූ දුම්රියක් දෙහිවල දුම්රිය ස්ථානයේ දී මෙලෙස පුපුරුවා හැරීම සම්බන්ධයෙන් අදාළ විත්තිකරුවන්ට එරෙහිව චෝදනා එල්ලවී තිබුණි.", "URL": "https://sinhala.adaderana.lk/news.php?nid=34644", "Category": null, "Parent URL": null}