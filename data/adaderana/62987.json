{"Source": "Adaderana", "Timestamp": "August 12, 2016 09:56 am", "Headline": "අනතුරුවලින් 3ක් මරුට", "News Content": "දිවයිනේ ප්‍රදේශ කිහිපයක සිදු වූ රිය අනතුරු කිහිපයකින් පුද්ගලයින් තිදෙනෙකු මියගොස් තිබේ.බදුරලිය, කුරුදුගස්මානාන පන්සල අසල ප්‍රදේශයේදී ත්‍රීරෝද රථයක ගැටීමෙන් 44 හැවිරිදි පුද්ගලයෙකු මියගොස් ඇත.මේ අතර කුරුණැගල ප්‍රදේශයේදී අනුරාධපුර සිට කොළඹ බලා ධාවනය වූ ලංගම බස් රථයක පදිකයෙකු ගැටීමෙන් සිදු වූ අනතුරින් පදිකයා මියගොස් තිබේ.අනතුරින් බරපතළ තුවාල ලැබූ අදාළ පුද්ගලයා කුරුණැගල රෝහලට ඇතුළත් කිරීමෙන් පසු මියගිය බව පොලිසිය සඳහන් කළේය.මියගොස් ඇත්තේ 57 හැවිරිදි මාස්පොල, පැලැන්දෙනිය ප්‍රදේශයේ පදිංචිව සිටි පුද්ගලයෙකු වන අතර අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇත.මඩකළපුව - පොළොන්නරුව මාර්ගයේ වාලච්චේන, රිදිතැන්න ප්‍රදේශයේදී සිදු වූ රිය අනතුරකින් ද පුද්ගලයෙකු මියගොස් තිබේ.පොලිසිය පැවසුවේ ලොරි රථයක් සහ යතුරුපැදියක් එකිනෙක ගැටීමෙන් අනතුර සිදුව ඇති බවයි.අනතුරින් බරපතළ තුවාල ලැබූ යතුරුපැදිකරු වැලිකන්ද රෝහලට ඇතුළත් කිරිමේදී මියගොස් තිබේ.මියගොස් ඇත්තේ, යකල්ල, මෙගොඩවැව ප්‍රදේශයේ පදිංචිව සිටි 47 හැවිරිදි පුද්ගලයෙකු වන අතර අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇත.", "URL": "https://sinhala.adaderana.lk/news.php?nid=62987", "Category": null, "Parent URL": null}