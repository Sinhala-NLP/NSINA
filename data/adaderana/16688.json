{"Source": "Adaderana", "Timestamp": "June 11, 2011 10:48 am", "Headline": "ජනපති‍ මහින්දගේ ඇරයුම අගමැති මන්මෝහන් පිළිගනියි ", "News Content": "ජනාධිපති මහින්ද රාජපක්ෂ මහතාගේ ආරාධනයක් පිළිගනිමින් මෙරට සංචාරයක් සඳහා පැමිණීමට ඉන්දීය අග්‍රාමාත්‍ය ආචාර්ය මන්මෝහන් සිං මහතා එකඟතාව පළ කර තිබේ. ද්වීපාර්ශවීය සාකච්ඡා වෙනුවෙන්ම ඉන්දීය රාජ්‍ය නායකයෙකු මෙරටට පැමිණෙන්නේ වසර 14 කට පසුව බව ජනාධිපති මාධ්‍ය අධ්‍යක්ෂ ‍ජනරාල් බන්දුල ජයසේකර මහතා පැවසුවේය. කෙසේවෙතත් ඉන්දීය අග්‍රාමාත්‍යවරයාගේ මෙරට සංචාරය පිළිබඳ දින වකවානු මෙතෙක් නිල වශයෙන් ප්‍රකාශයට පත් කර නැත. මේ අතර දිවයිනට පැමිණ සිටින ඉන්දීය රාජ්‍ය තාන්ත්‍රික දූත පිරිස අද(11) පස්වරුවේ ජනාධිපති මහින්ද රාජපක්ෂ මහතා හමුවීමට නියමිතව තිබේ. ඉන්දීය විදේශ ලේකම් නිරූපමා රාඕ, එරට ජාතික ආරක්ෂක උපදේශක ශිව ශන්කර් මෙනන් සහ ආරක්ෂක ලේකම් ප්‍රදීප් කුමාර් යන මහත්ම මහත්මීන්ගෙන් සමන්විත මෙම දූත පිරිස මෙරට රැදී සිටින කාලය තුළ පාර්ශව රැසක් සමග සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=16688", "Category": null, "Parent URL": null}