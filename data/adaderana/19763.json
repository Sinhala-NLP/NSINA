{"Source": "Adaderana", "Timestamp": "November 3, 2011 01:38 pm", "Headline": "අන්දමන්හි රඳවා සිටි මෙරට ධීවර පිරිසකට නිදහස ලැබෙයි", "News Content": "ඉන්දියාවේ අන්දමන් දූපත්හි රඳවාගෙන සිටි ධීවරයින් පිරිසක් නිදහස් කර තිබේ. එම පිරිස ඉදිරි දින කිහිපය තුළ දිවයිනට පැමිණීමට නියමිත බව ධීවර දෙපාර්තමේන්තුවේ මෙහෙයුම් අධ්‍යක්ෂ ලාල් ද සිල්වා මහතා පැවසුවේය. මෑතකදී ආන්දෝලනයට තුඩු දුන් අන්දමන් දූපත්හි රඳවාගෙන සිටින කල්පිටිය ප්‍රදේශ‍යේ ධීවරයින් පිරිස මුදා ගැනීමට කටයුතු කරන බව ලාල් ද සිල්වා මහතා කියා සිටියේය. නිදහස් කරගත් පිරිස ශ්‍රී ලංකාවට ගෙන්වාගැනීම සඳහා ධීවර දෙපාර්තමේන්තුව රුපියල් 360, 000 ක මුදලක් ආහාර පාන සහ හෝටල් ගාස්තු ඇතුළු අවශ්‍ය ගාස්තු වෙනුවෙන් යවා ඇති බව හෙතෙම සඳහන් කළේය. චෙන්නායිහි ශ්‍රී ලංකා නියෝජ්‍ය මහ කොමසාරිස් කාර්යාලයේ ඉහළ නිලධායෙකු අදාළ කටයුතු වෙනුවෙන් අන්දමන් දූපත් බලා යාමට නියමිත බව ද සිල්වා මහතා ප්‍රකාශ කළේය. එසේ ගොස් නිදහස් කර ඇති ධීවර පිරිස ශ්‍රී ලංකාවට පිටත්කර එවීමෙන් පසු කල්පිටියේ ධීවර කාර්මිකයින් සහ ධීවර යාත්‍රාව නිදහස් කරගැනීම සම්බන්ධව අවශ්‍ය කටයුතු යොදන බව ද අධ්‍යක්ෂවරයා පෙන්වාදුන්නේය. එම කටයුතුවලින් අනතුරුව ඒ සම්බන්ධව සම්පූර්ණ වාර්තාවක් ධීවර අමාත්‍යාංශයේ ලේකම්වරිය සහ දෙපාර්තමේන්තු අධ්‍යක්ෂ ජෙනරාල්වරයා වෙත එවීමට කටයුතු කරනු ඇති බව ද ඔහු සඳහන් කළේය.", "URL": "https://sinhala.adaderana.lk/news.php?nid=19763", "Category": null, "Parent URL": null}