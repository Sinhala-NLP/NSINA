{"Source": "Adaderana", "Timestamp": "April 5, 2017 02:11 pm", "Headline": "මහින්ද මැතිවරණයට ගිය හැටි එස්.බී. කියයි", "News Content": "මහින්ද රාජපක්ෂ මහතා ජනාධිපතිවරණය කලින් පැවැත් වීමට තිබූ හේතු අතර ජිනීවා සමුළුව ප්‍රධාන වන බවත් 2015 මාර්තු මාසයේ එය පැවැත් වුවා නම් යුද අපරාධ සිදු කළ බවට එම වාර්තාවේ ඇතුළත්ව තිබු බවත් සමාජ සවිබල ගැන්වීමේ හා සුබසාධන අමාත්‍ය එස්.බී. දිසානායක මහතා පවසයි. යුද අපරාධ වාර්තාවේ පුද්ගලයින් 46 දෙනෙක් නම් කර තිබු බව මහින්ද රාජපක්ෂ මහතා ඇතුළු එවකට ආණ්ඩුව දැන සිටී බවත් අද (05) පැවති වත්මන් දේශපාලන තත්ත්වය පිළිබඳ මාධ්‍ය දැනුවත් කිරීමේ මාධ්‍ය හමුවට එක් වෙමින් අමාත්‍යවරයා වැඩි දුරටත් කියා සිටියේ ය. කෙසේ වෙතත් පක්ෂ සභාපතිකම මෛත්‍රිපාල සිරිසේන මහතාට ලබා දුන් ලෙස අගමැති අපේක්ෂකයා වශයෙන් චමල් රාජපක්ෂ මහතා ඉදිරිපත් කරන ලෙස ඉල්ලුව ද එය ඉටු නොකිරීම නිසා තනි ආණ්ඩුවක් පිහිටුවා ගැනීමට අවශ්‍ය ඡන්ද බලය ශ්‍රී ලංකා නිදහස් පක්ෂයට නොලැබී ගිය බව ද අමාත්‍යවරයා පැවසීය. මෙම හේතුව නිසා එවකට රටේ ජනතාව හා රට පත්ව තිබු තත්ත්වයෙන් බේරා ගැනීමට සිදුකළ හැකි යෝග්‍යම ක්‍රියාමාර්ගය ලෙස එක්සත් ජාතික පක්ෂය සමඟ එක්ව ආණ්ඩුවක් නිර්මාණය කළ බව ද එස්.බි.දිසානායක මහතා තව දුරටත් කියා සිටියේ ය. අද වන විට ප්‍රධාන පක්ෂ දෙකෙන් එකකටයවත් තනිව ආණ්ඩුවක් පිහිටු වීමේ බලය හිමි වී නොමැති බවත් ඉතා ගැටළුකාරී පසුබිමක වුවද ජනතා තීන්දුව අනුව ජනාධිපති මෛත්‍රිපාල සිරිසේන මහතා රජය පවත්වා ගෙන යන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=71762", "Category": null, "Parent URL": null}