{"Source": "Adaderana", "Timestamp": "June 7, 2018 04:14 pm", "Headline": "මධ්‍යම කඳුකරයට යළිත් තද වැසි - රථ වාහන ධාවනයට බාධා", "News Content": "මධ්‍යම කඳුකරයේ බටහිර බැවුම් ප්‍රදේශවලට අද(07) පස්වරුවේ සිට යළිත් තද වැසි ලැබෙමින් පවතින බව අද දෙරණ වාර්තාකරු පවසයි. අධික වර්ෂාවත් සමඟ හැටන් නගරයේ ප්‍රධාන මාර්ගයේ ස්ථාන කිහිපයක්ම ජලයෙන් යට වීම නිසා රථ වාහන ගමනා ගමනයට බාධා පැමිණුනි. අධික වර්ෂාවත් සමඟ ලක්ෂපාන ජලාශයේ වාන් දොරටු දෙකක් විවෘත කර ඇති අතර විමලසුරේන්ද්‍ර ජලාශය තව දුරටත් වාන් දමමින් පවතින බව අප වාර්තාකරු සඳහන් කළේය. අධික වර්ෂාවත් සමඟම කාසල්රි සහ මවුස්සාකැලේ ජල මට්ටම පිටාර මට්ටමට ආසන්න වී තිබේ. පවතින වර්ෂාවත් සමඟ හැටන් නුවරඑළිය ප්‍රධාන මාර්ගයේ හා හැටන් කොළඹ ප්‍රධාන මාර්ගයේත් ස්ථාන කිහිපයකම ප්‍රධානමාර්ගයට පස් කඳු කඩා වැටීමේ අවධානමක් පවතින නිසා එම මාර්ගවල රථ වාහන ධාවනය කිරීමේදී සැලකිලිමත් ලෙස සෙමින් රිය ධාවනය කරවන ලෙස හැටන් පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=90523", "Category": null, "Parent URL": null}