{"Source": "Adaderana", "Timestamp": "June 6, 2017 01:10 pm", "Headline": "පාහියන් ලෙන පිළිබඳ වාර්තාව දින 3ක් ඇතුළත ", "News Content": "නායයෑමේ අවදානමට ලක්ව ඇති ඓතිහාසික පාහියන් ලෙන පිළිබඳව දින තුනක් ඇතුළත වාර්තාවක් ලබාදෙන බව මධ්‍යම සංස්කෘතික අරමුදල පවසයි. එහි අධ්‍යක්ෂ මහාචාර්ය ප්‍රශාන්ත ගුණවර්ධන මහතා සඳහන් කළේ පුරාවිද්‍යා ඉංජිනේරු, වාස්තු විද්‍යා, භූ ගර්භ විද්‍යා ඇතුළු ක්ෂේත්‍ර රැසක විද්වතුන් පිරිසක් මේ පිළිබඳව පරීක්ෂණ ආරම්භ කර ඇති බවයි. වසර 58,000ක ප්‍රාග් ඉතිහාසයකට උරුමකම් කියන මෙරට ස්වභාවික ගල්ලෙන ලෙස ප්‍රකට පාහියන්ලෙන නායයෑමේ අවදානමක් මතුව ඇති බව ජාතික ගොඩනැඟිලි පර්යේෂණ සංවිධානය විසින් දැනුම් දී තිබුණි. ඒ අනුව ඒ පිළිබඳව විශේෂ පරීක්ෂණයක් පවත්වන ලෙස අධ්‍යාපන අමාත්‍ය අකිල විරාජ් කාරියවසම් මහතා මධ්‍යම සංස්කෘතික අරමුදලට උපදෙස් ලබා දී තිබුණි. අදාළ පරීක්ෂණ වාර්තාව දින තුනක් තුළ අධ්‍යාපන අමාත්‍යවරයාට භාරදෙන බව මහාචාර්ය ප්‍රශාන්ත ගුණවර්ධන මහතා සඳහන් කරයි.", "URL": "https://sinhala.adaderana.lk/news.php?nid=73960", "Category": null, "Parent URL": null}