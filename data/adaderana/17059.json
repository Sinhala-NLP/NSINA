{"Source": "Adaderana", "Timestamp": "June 28, 2011 01:33 pm", "Headline": " ආණ්ඩුව උපාධිය විකිණීම අරඹයි-මෙරට සිසුන්ට වළකපයි", "News Content": "මෙරට ජාතික විශ්ව විද්‍යාල පද්ධතියට ඇතුළත් විය හැකි සිසු පිරිස ප්‍රමාණාත්මකව කප්පාදු කරමින් උපාධිය මුදලට අලෙවි කිරිමේ ආරම්භක පියවර රජය විසින් ගෙන ඇති බව එක්සත් ජාතික පක්ෂය පවසයි. ලබන වසරේ සිට විදේශිය සිසු සිසුවියන් දහසකට මෙරට ජාතික විශ්ව විද්‍යාලවලට ඇතුළත් වීමට මුදල් අය කර අවස්ථාව ලබාදෙන බව අමාත්‍ය නිමල් සිරිපාලද සිල්වා මහතා විසින් පාර්ලිමේන්තුවේදී ප්‍රකාශ කළ බව එ.ජා.ප මහ ලේකම්,පාර්ලිමේන්තු මන්ත්‍රී තිස්ස අත්තනායක මහතා සඳහන් කරයි. වාර්ෂිකව උසස් පෙළ විභාගයට පෙනී සිටින සිසු සිසුවියන් 1,50,000 ක පිරිසකගෙන් උසස් අධ්‍යාපනය සඳහා 50,000-55,000 ක පිරිසක් සුදුසුකම් ලබන නමුත් ශ්‍රී ලංකාවේ විශ්ව විද්‍යාලවලට ඇතුළත්වීම සඳහා අවස්ථාව ඇත්තේ 22,000-25,000 ක පමණ පිරිසකට පමණක් බවද අත්තනායක මහතා පෙන්වාදුන්නේය. ඒ අනුව විදේශීය සිසුන් දහසකට මෙරට විශ්ව විද්‍යාල අධ්‍යාපනය සඳහා අවස්ථාව ලබාදෙනවා යනු මෙරට විශ්ව විද්‍යාල අධ්‍යාපනය සඳහා සුදුසුකම් ලැබූ සිසුන්ගෙන් 5% ට එකී අධ්‍යාපන අයිතිය අහිමිකිරීමක් බව මන්ත්‍රීවරයා සඳහන් කළේය. උසස් අධ්‍යාපනය සඳහා සුදුසුකම් නොලැබූවද බාහිර උපාධි සඳහා ලියාපදිංචිවීම තුළින් උපාධියක් ලබාගැනීමට මෙරට සිසුන්ට තිබූ අයිතියද මේවන විට අහිමිවී ඇතැයිද,විශ්ව විද්‍යාල ප්‍රතිපාදන කොමිෂන් සභාවේ නියෝග පරිදි මේවන විට බාහිර උපාධි සඳහා සිසුන් ලියාපදිංචි කිරීම අත්හිටුවා ඇති බවද අත්තනායක මහතා කියා සිටියේය. රජයේ මෙම ක්‍රියා මාර්ග තුළින් මෙරට සිසු සිසුවියන්ට මහත් අසාධාරණයක් වන බව තිස්ස අත්තනායක මහතා අවධාරණය කළේය. මෙරට වෛද්‍ය උපාධියක් සඳහා ලක්ෂ 65 ක්ද,නීති උපාධියක් සඳහා ලක්ෂ 24 ක්ද,කළමනාකරණ උපාධියක් සඳහා ලක්ෂ 20 ක්ද,ඉංජිනේරු උපාධිය සඳහා ලක්ෂ 32 ක්ද වශයෙන් මිල නියම කර ඇතැයි අවධාරණය කළ මන්ත්‍රීවරයා උසස් අධ්‍යාපනය සම්බන්ධයෙන් රජය අනුගමනය කරමින් සිටින ප්‍රතිපත්තිය කිසිසේත්ම හිතකර නොවන බව පැවසීය. බාහිර උපාධි ආයතන විධිමත් ලෙස පවත්වාගෙන යාමට ප්‍රතිපත්තියක් ලෙස එක්සත් ජාතික පක්ෂය එරෙහි නොවූවද,නිසි ප්‍රමිතියකින් යුතුව හා මෙරට සිසුන්ට අසාධාරණයක් නොවන අයුරින් මෙන්ම එකී අධ්‍යාපන ආයතන විශ්ව විද්‍යාල ප්‍රතිපාදන කොමිෂන් සභාව යටතට පත්කොට පවත්වාගෙන යාමේ අවශ්‍යතාවය අද(28)කොළඹ පැවති මාධ්‍ය හමුවකට සහභාගීවෙමින් මන්ත්‍රීවරයා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=17059", "Category": null, "Parent URL": null}