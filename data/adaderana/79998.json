{"Source": "Adaderana", "Timestamp": "November 16, 2017 10:33 am", "Headline": "ගැසට් පත්‍රයේ මුද්‍රණ දෝෂයක් - මැතිවරණය කල් දැමීමේ උපක්‍රමක් ", "News Content": "පළාත් පාලන ආයතන සඳහා සභික සංඛ්‍යාව ප්‍රකාශයට පත් කරමින් නිකුත් වූ ගැසට් නිවේදනයට සංශෝධනයක් ඉදිරිපත් කර තිබේ. මුද්‍රණ දෝෂයක් හේතුවෙන් අදාළ සංශෝධනය සිදුකර ඇති අතර එම සංශෝධණ ඇතුළත් කරමින් නව ගැසට් පත්‍රයක් රජයේ මුද්‍රණ දෙපාර්තමේන්තුව විසින් ඊයේ නිකුත් කර ඇති බව වාර්තා වේ. 1987 අංක 15 දරණ ප්‍රදේශීය සභා පනතට අනුව පළාත් පාලන ආයතන සඳහා වන සභික සංඛ්‍යාව පළාත් සභා හා පළාත් පාලන අමාත්‍යංශය විසින් පසුගිය නොවැම්බර් මස දෙවන දින අති විශේෂ ගැසට් පත්‍රයක් මගින් ප්‍රකාශයට පත් කරනු ලැබිණි. එම ගැසට් පත්‍රයේ හාරිස්පත්තුව ප්‍රදේශීය සභාව සඳහා තෝරාපත් කරගත යුතු සභික සංඛ්‍යාව 20ක් ලෙස සටහන් වුවද එය 22ක් විය යුතු බව නව සංශෝධනය මගින් ඉදිරිපත් කර ඇත. එමෙන්ම රත්නපුර ප්‍රදේශීය සභාවේ සභික සංඛ්යාසවද පළමු ගැසට් පත්‍රයේ 20ක් ලෙස සටහන්ව ඇති අතර එය මුද්‍රණ දෝෂයක් බැවින් එම සංඛ්යා ව ද 22 ක් විය යුතු බව නව සංශෝධිත ගැසට් පත්‍රයේ සඳහන් කර තිබේ. මේ අතර ඡන්ද දායකයින් 6 දෙනෙකු විසින් සීමා නිර්ණය පිළිබද සමාලෝචන කමිටුවේ වාර්තාව ප්‍ර‍තික්ෂේප කරන ලෙස ඉල්ලා අභියාචනාධිකරණයට පෙත්සම ඉදිරිපත් වූ පෙත්සම පළාත් පාලන මැතිවරණය කල් දමා ගැනීම සදහා වන අලුත්ම උපක්‍ර‍මය ලෙස සැලකිය හැකි බව කැෆේ සංවිධානය පවසයි. නිවේදනයක් නිකුත් කරමින් කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මේ බව පැවසීය.", "URL": "https://sinhala.adaderana.lk/news.php?nid=79998", "Category": null, "Parent URL": null}