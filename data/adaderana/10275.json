{"Source": "Adaderana", "Timestamp": "August 17, 2010 08:36 am", "Headline": "එජාප නායකයින් අතර අද විශේෂ සාකච්ඡාවක්", "News Content": "එක්සත් ජාතික පක්ෂයේ නායකයින් පිරිසක් අතර අද දිනයේ විශේෂ සාකච්ඡාවක් පැවැත්වීමට නියමිතව තිබේ. රනිල් වික්‍රමසිංහ මහතාගේ ප්‍රධානත්ව‍යෙන් අද මෙම සාකච්ඡාව පැවැත්වීමට නියමිත බව වාර්තා වේ. මෙම සාකච්ඡාව සඳහා එක්සත් ජාතික පක්ෂයේ නියෝජ්‍ය නායක කරු ජයසූරිය, මහලේකම් තිස්ස අත්තනායක සහ සජිත් ප්‍රේමදාස, රවී කරුණානායක යන මන්ත්‍රීවරුන් ද සහභාගී වීමට නියමිතය. විශේෂයෙන්ම පක්ෂයේ ඉහළ තනතුරු සම්බන්ධයෙන් මේ වන විට පැන නැඟී ඇති ගැටලු නිරාකරණය කර ගැනීම මෙම සාකච්‍ඡාවේ අරමුණ වී තිබේ. මේ අතර පොදු විපක්ෂයක් ලෙස ඉදිරියේ දී කටයුතු කරන ආකාරය සම්බන්ධයෙන් විශේෂ සාකච්ඡාවක් ඊයේ පෙරවරුවේ පවත්වා තිබේ. විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පැවති මෙම සාකච්ඡාවට මුස්ලිම් කොංග්‍රසය සහ ප්‍රජාතන්ත්‍රවාදී ජනතා පෙරමුණ ද සහභාගී වී සිටියහ.", "URL": "https://sinhala.adaderana.lk/news.php?nid=10275", "Category": null, "Parent URL": null}