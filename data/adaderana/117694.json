{"Source": "Adaderana", "Timestamp": "August 28, 2019 04:11 pm", "Headline": "බැඳුම්කර පරීක්ෂණ පමා වීම යුක්තිය ඉටු වීමට බාධාවක්-ජනපති", "News Content": "බැඳුම්කර චෝදනා සම්බන්ධ පරික්ෂණ කටයුතු කඩිනම් කරන ලෙස ජනාධිපති මෛත්‍රීපාල සිරිසේන මහතා අදාළ අංශවලට උපදෙස් දෙයි. ඉතා කඩිනමින්අදාළ පරික්ෂණ කටයුතු ඉදිරියට ක්‍රියාත්මක කර වැරදිකරුවන්ට එරෙහිව පියවර ගන්නා ලෙස වැඩිදුරටත් උපදෙස් දුන් ජනාධිපති කියාසිටියේ පරීක්ෂණ පමා වීම යුක්තිය ඉටු වීමට බාධාවක් බවයි. බැඳම් කර වංචාව පිළිබඳ විමර්ශන සභාවේ සාමාජිකයන් ඇතුළු නිලධාරින් සමඟ අද(28) පෙරවරුවේ ජනාධිපති කාර්යාලයේ පැවති සාකච්ඡාවක දී ජනාධිපතිවරයා මේබව කියා සිටියේ ය. මේ වනවිට අන්තර් කාලීන වාර්තා 04 ක් ලැබී තිබෙන බවත්, මෙම දෙසැම්බර් මාසය වන විට ඉතිරි වාර්තා ද ඉදිරිපත් කළ හැකි බවත් මෙහිදී අනාවරණය කෙරිණි. මුදල් විශුද්ධිකරණය සම්බන්ධව බැංකුවලින් වසර 05ක ලේඛන ඉල්ලා සිටිය ද තවමත් එම වාර්තා ලැබී නොමැති බැවින් පරික්ෂණ කටයුතු ඉදිරියට සිදුකිරීමේ දී අහසුතාවයක් මතුව තිඛෙන බව ද නිලධාරිහු පෙන්වා දුන්හ. මෙම වංචාවට අදාළ චූදිතයන්ට දණ්ඩ නීති සංග්‍රහයටතේ අපරාධමය වරදක් ලෙස චෝදනා ඉදිරිපත් කර තිබෙන බව නීතිපති දෙපාර්තමේන්තුව සඳහන් කළේය. අදාළ සාක්ෂි දිවුරුම් ප්‍රකාශ මඟින් මෙම දෙසැම්බර් මාසයට පෙර ඉදිරිපත් කරන බවද සඳහන් කෙරිණි. මෙම පරික්ෂණ කටයුතු කඩිනම් කිරීම වෙනුවෙන් තම පාර්ශ්වයෙන් ලැබිය යුතු සෑම සහයක්ම ලබා දෙන බව ජනාධිපතිවරයා මෙහිදී වැඩි දුරටත් සඳහන් කළේය. මුදල් අමාත්‍යාංශයේ ලේකම් ආචාර්ය ආර්.එච්.එස්. සමරතුංග, මහබැංකු අධිපති ආචාර්ය ඉන්ද්‍රජිත් කුමාරස්වාමියන මහත්වරුන් සහනීතිපති දෙපාර්තමේන්තුවේ නිලධාරින් ඇතුළු අදාළ නිලධාරින් ද, වැඩ බලන පොලිස්පති සී.ඩීවික්‍රමරත්න මහතා ඇතුළු ජ්‍යෙෂ්ඨ පොලිස් නිලධාරිහු මිට එක්වසිටියහ.", "URL": "https://sinhala.adaderana.lk/news.php?nid=117694", "Category": null, "Parent URL": null}