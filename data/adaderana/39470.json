{"Source": "Adaderana", "Timestamp": "December 10, 2013 11:12 am", "Headline": "මැණික්හින්න ප්‍රදේශයේ වාහන අතර මග නවතියි", "News Content": "මැණික්හින්න ප්‍රදේශයේ ඉන්ධන පිරවුම්හලකින් ඉන්ධන ලබාගත් වාහන රැසක කාර්මික දෝෂ ඇති වී ඇති බව වාර්තාවෙයි. රථ වාහන හිමිකරුවන් පවසන්නේ ඉන්ධනහලෙන් නිකුත් කළ පෙට්‍රල් වලට ජලය කලවම් වීම හේතුවෙන් මෙම තත්ත්වය හටගෙන ඇති බවයි. මේ හේතුවෙන් අදාළ ඉන්ධන හලෙන් අද(10) අලුයම සිට ඉන්ධන ලබාගත් වාහන 18ක් පමණ කාර්මික දෝෂවලට ලක්ව ඇති බව සඳහන් වෙයි. කෙසේ වෙතත් මැණික්හින්න පොලීසිය මැදිහත්ව අදාළ ඉන්ධන පිරවුම්හලෙන් පෙට්‍රල් නිකුත් කිරීම මේ වන විට තාවකාලිකව නතර කර තිබේ. ඊයේ(09) රාත්‍රී ඛනිජ තෙල් නීතිගත සංස්ථාවෙන් රැගෙන ආ ඉන්ධන බවුසරයකින් නිකුත් කළ පෙට්‍රල් සම්බන්ධයෙන් මෙලෙස ගැටලුකාරී තත්ත්වයක් උද්ගතව ඇති බව කුණ්ඩසාලේ විවිධ සේවා සමූපකාර සමිතියට අයත් මෙම ඉන්ධන පිරවුම්හලේ කළමනාකරු මේ සම්බන්ධයෙන් සඳහන් කළේය.", "URL": "https://sinhala.adaderana.lk/news.php?nid=39470", "Category": null, "Parent URL": null}