{"Source": "Adaderana", "Timestamp": "February 21, 2011 04:53 pm", "Headline": "අර්බුදයට විසඳුම් සොයන විදුලි ව්‍යාපෘතීන් 38 ට අනුමැතිය ලැබිලාලු", "News Content": "විදුලි අර්බුදයට පිළියමක් වශයෙන් මේ වනවිට පුනර්ජනනීය බලශක්ති ප‍්‍රභවයන් කෙරෙහි ශ‍්‍රී ලංකාවේ බලශක්ති ක්ෂේත‍්‍රය යොමුවී ඇතැයි විදුලිබල හා බලශක්ති අමාත්‍යංශය සඳහන් කරයි. සාම්ප‍්‍රදායික මෙන්ම සාම්ප‍්‍රදායික නොවන පුනර්ජනනීය බලශක්තීන්ගෙන් ජාතික විදුලිබල පද්ධතියට යම් දායකත්වයක් ලබාගැනීමේ අරමුණින් මේ වනවිට විදුලිබල හා බලශක්ති අමාත්‍ය පාඨලී චම්පික රණවක මහතාගේ මගපෙන්වීම යටතේ ව්‍යාපෘතීන් ගණනාවක් දියත් කර ඇති බව අමාත්‍යංශය කියා සිටියි. මේ යටතේ කොළඹ නගරයේ සහ තදාසන්න ප‍්‍රදේශ වලින් බැහැර වන නාගරික ඝන අපද්‍රව්‍යයන් එක්රැස් කොට ඒවා බලශක්තිය දක්වා පරිවර්තනය කිරීමට විදුලිබල අමාත්‍යාංශයේ අවදානය යොමුවී ඇති බවත්, ජෛවස්කන්ද ලෙස නම් කර ඇති මෙම ව්‍යාපෘතිය මගින් ඝන අපද්‍රව්‍ය මූලාශ‍්‍රයන් මූලික කරගනිමින් විදුලිය නිපදවීමේ ව්‍යාපෘතීන් 38ක් සඳහා තාවකාලික අනුමැතිය ලැබී ඇති බවත්,අමාත්‍යංශය විසින් නිකුත් කළ නිවේදනයක දැක්වේ. මෙයින් මෙගාවොට් 259ක් ලබාගැනීමට සැලසුම් කර ඇති අතර තවත් මෙගාවොට් 34ක් අපේක්ෂිත ජෛවස්කන්ද ව්‍යාපෘතීන් 08ක් ඉදිකිරීම් මට්ටමේ පවතින බවත්,සඳහන් වේ. කොළඹ සහ තදාසන්න නාගරික ප‍්‍රදේශයන්ට බලපා ඇති ප‍්‍රධාන ගැටලුවක් වන අපද්‍රව්‍ය බැහැර කිරීමේ ගැටලුවටද මනා විසඳුමක් ලබාදීමට සමත් මෙම ජෛවස්කන්ද විදුලි ව්‍යාපෘතිය මගින් අඩු පිරිවැයක් යටතේ විදුලි ජනනය සඳහා අවස්ථාව උදාවන බව අමාත්‍යංශය පෙන්වාදෙයි. විදුලි උත්පාදන වියදම් අවම කරගැනීම මෙන්ම මෙම ව්‍යාපෘතිය මගින් පරිසර දූෂණයද අවම මට්ටමකට ගෙන ඒමට හැකි වෙතැයි අමාත්‍යාංශය අවධාරණය කරයි. පුනර්ජණනීය බලශක්ති සංවර්ධන වැඩසටහන් වල දිගුකාලීන අරමුණ වනුයේ වසර 2015 වනවිට සාම්ප‍්‍රදායික නොවන බලශක්ති මූලාශ‍්‍රයන්ගෙන් විශාල දායකත්වයක් ජාතික විදුලිබල පද්ධතියට එකතු කිරීම වන බවත්,ඒ සඳහා ජෛවස්කන්ද විදුලි ජනනය හැරුණුවිට කුඩා ජලවිදුලි බලාගාර., සුළං සහ වෙනත් ප‍්‍රභේද ගණනාවක් යොදාගැනීමට විදුලිබල අමාත්‍යාංශය මේ වනවිට පියවර ගෙන ඇති බවත් විදුලිබල හා බලශක්ති අමාත්‍යාංශය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=14386", "Category": null, "Parent URL": null}