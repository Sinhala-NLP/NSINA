{"Source": "Adaderana", "Timestamp": "May 21, 2015 09:11 am", "Headline": " සැමරුම් උළෙලට කළු ගලක් ගෙනා දෙදෙනෙක් දැලේ-තව කෙනෙක් ජීව උණ්ඩ ගෙනත්", "News Content": "මාතර පැවති රණවිරු සැමරුම් උත්සවයට කළු ගලක් රැගෙන ඒමේ චෝදනාව මත අත්අඩංගුවට ගත් නාවික හමුදා සෙබළුන් දෙදෙනෙකු රක්ෂිත බන්ධනාගාර ගත කර තිබේ.පොලීසිය කියා සිටියේ පසුගිය 19 වන දින ජනාධිපතිවරයාගේ ප්‍රධානත්වයෙන් පැවති රණවිරු සැමරුම් උත්සවයට පැමිණි නාවික හමුදා සෙබලෙකුගේ ගමන් මල්ලේ තිබී කළු ගලක් සොයා ගත් බවයි.ඔහුගෙන් සිදුකළ ප්‍රශ්න කිරීම් වලදී එම කළුගල තවත් නාවික හමුදා සෙබලෙකු විසින් එම බෑගයට දමා ඇති බව අනාවරණය වී තිබේ.ඒ අනුව ඔවුන් දෙදෙනා අත්අඩංගුවට ගෙන ඊයේ මාතර මහේස්ත්‍රාත් අධිකරණයට ඉදිරිපත් කර ඇති අතර එහිදී ඔවුන් ලබන 25 වනදා දක්වා රක්ෂීත බන්ධනාගාර ගත කර ඇති බව පොලීසිය සඳහන් කරයි.යම්කිසි කඩාකප්පල්කාරී ක්‍රියාවක් සිදුකිරීම සඳහා එම කළුගල ගෙන ආවේද යන්න පිළිබඳව මාතර පොලීසිය පරීක්ෂණ ආරම්භ කර තිබේ.මේ අතර අදාළ උත්සව අවස්ථාවට ජීව උණ්ඩයක් රැගෙන ආ බව කියන යුද හමුදා සෙබලෙකු ද අත්අඩංගුවට ගෙන ලබ 25 වන දින දක්වා රකිෂිත බන්ධනාගාර ගතකර ඇති බව වාර්තා වේ.අදාළ හමුදා සෙබලා සිවිල් ඇඳුමින් සැරසී එම ස්ථානයට පැමිණ සිට ඇති අතර ඔහු සතුව තිබී මිලි මීටර් 7.6 වර්ගයේ සරඹ සඳහා යොදාගන්නා ජීව උණ්ඩයක් සොයාගෙන තිබේ.", "URL": "https://sinhala.adaderana.lk/news.php?nid=51473", "Category": null, "Parent URL": null}