{"Source": "Adaderana", "Timestamp": "May 28, 2011 08:38 am", "Headline": "අයහපත් කාලගුණය මරණ සංඛ්‍යාව 6 දක්වා ඉහළ නංවයි", "News Content": "දිවයිනේ පවතින ආපදා තත්ත්වය හේතුවෙන් සිදුවූ මරණ සංඛ්‍යාව 6 දක්වා ඉහළ ගොස් ඇති බව ආපදා කළමනාකරණ මධ්‍යස්ථානය පවසයි. කෑගල්ල දිස්ත්‍රික්කයේ ගලිගමුව ප්‍රදේශයේ සිදුවූ නායයෑම් හා ජලගැලීම්වලින් පුද්ගලයින් 5 දෙනෙකු ජීවිතක්ෂයට පත්විය. අකුණු සැර වැදීම හේතුවෙන් එක් පුද්ගල මරණයක් කළුතර මිල්ලනිය ප්‍රදේශයෙන් වාර්තා වේ. කුරුණෑගල, නාරම්මල ප්‍රදේශයේ මා ඔ‍යේ සැඩ පහරට හසුව ගසාගෙන යෑමෙන් පුද්ගලයෙකු අතුරුදන් වී තිබේ. මේ අතර කෑගල්ල -අවිස්සාවේල්ල මාර්ගයේ රථවාහන ගමනා ගමනය ඇන හිට ඇත. එම මාර්ගය ජලයෙන් යටවී තිබීම මීට හේතුව බව රුවන්වැල්ල - දෙහිඕවිට ප්‍රාදේශීය ලේකම් නයනානන්ද නිල්වල මහතා පැවසුවේය. වැසි සහිත කාලගුණය ‍හේතුවෙන් කෑගල්ල දිස්ත්‍රික්කයට වැඩි බලපෑමක් එල්ල විය. දෙහිඕවිට හා රුවන්වැල්ල ප්‍රදේශවලට ඉන් දැඩි බලපෑමක් වූ බව ප්‍රාදේශීය ලේකම් නයනානන්ද නිල්වල මහතා ප්‍රකාශ කළේය. මේ අතර කැලණි ගගේ ජල මට්ටම පිළිබඳ නිරන්තර අවධානයෙන් පසුවන බව ආපදා කළමනාකරණ මධ්‍යස්ථානය පවසයි. මේ වන විට ආපදා තත්ත්වය හේතුවෙන් පවුල් 1012 ට අයත් පුද්ගලයින් 3627 දෙනෙකු පීඩාවට පත්ව සිටියි. මේ නිසා සම්පූර්ණයෙන් හානියට පත්ව ඇති නිවාස සංඛ්‍යාව 18 කි.", "URL": "https://sinhala.adaderana.lk/news.php?nid=16375", "Category": null, "Parent URL": null}