{"Source": "Adaderana", "Timestamp": "November 17, 2011 08:19 am", "Headline": "බලය බෙදාහැරීම ගැන ටී.එන්.ඒ හා රජයේ සාකච්ඡාවක්", "News Content": "ආණ්ඩුවේ සහ දෙමළ ජාතික සන්ධානයේ නියෝජිතයින් අතර සාකච්ඡාවක් පැවැත්වී තිබේ. පළාත් සභා සඳහා බලය බෙදාහැරීම මෙහි දී සාකච්ඡා කළ බව දෙමළ ජාතික සන්ධාන පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පැවසුවේය. පළාත් සභා පරිපාලනයත්, ඊට පොලිස් බලතල ලබා දීම ‍පිළිබඳවත්, ආණ්ඩුකාර ධුරය හා එහි බලතල පිළිබඳවත් ඊයේ(16) පැවති සාකච්ඡාවේ දී අවධානය යොමු වූ බව සුරේෂ් ප්‍රේමචන්ද්‍රන් මන්ත්‍රීවරයා සඳහන් කළේය. මෙම සාකච්ඡාව සඳහා ආණ්ඩුව වෙනුවෙන් රජිව් විජේසිංහ, සජින් වාස් ගුණවර්ධන, නිමල් සිරිපාල ද සිල්වා යන මැති ඇමතිවරුන් ඇතුළු පිරිසක් සහභාගී වී තිබේ. දෙමළ ජාතික සන්ධාන වෙනුවෙන් සුරේෂ් ප්‍රේමචන්ද්‍රන්, මාවෙයි සේනාධි රාජා, එම්.සුමන්දිරන්, ආර් සම්බන්ධන් යන මන්ත්‍රීවරුන් සහභාගී වී සිටි බව සඳහන්ය. දෙපාර්ශ්වය අතර මීළඟ සාකච්ඡාවන් ලබන මස පළමු වැනිදා, 14 වැනිදා සහ 15 වැනිදා යන දිනවල පැවැත්වීමට තීරණය වී ඇත.", "URL": "https://sinhala.adaderana.lk/news.php?nid=20053", "Category": null, "Parent URL": null}