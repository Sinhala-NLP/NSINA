{"Source": "Adaderana", "Timestamp": "June 6, 2015 11:41 am", "Headline": "නව මැතිවරණ ක්‍රමයේ සංශෝධන කෙටුම්පත පාර්ලිමේන්තුවට ඉදිරිපත් කර විසුරුවාහරින්නයි බලාපොරොත්තුව ", "News Content": "මැතිවරණ ක්‍රමය සංශෝධනය කිරීම සම්බන්ධයෙන් වන සංශෝධන කෙටුම්පත පාර්ලිමේන්තුවට ඉදිරිපත් කර ඉන් අනතුරු පාර්ලිමේන්තුව විසුරුවා හැරීමට ජනාධිපති මෛත්‍රීපාල සිරිසේන මහතා බලාපොරොත්තු වන බව අධිකරණ අමාත්‍ය විජේදාස රාජපක්ෂ මහතා පවසයි.යම් යම් පාර්ශවයන්ගේ ඉල්ලීම මත මැතිවරණ ක්‍රමය සංශෝධනය පිළිබඳ වන කෙටුම්පත පාර්ලිමේන්තුවට ඉදිරිපත් කිරීමෙන් අනතුරුව මෙලෙස පාර්ලිමේන්තුව විසිරුවා හැරීමට ජනාධිපති බලාපොරොත්තු වන බව අධිකරණ අමාත්‍යවරයා සඳහන් කර සිටියේය.එම සංශෝධන කෙටුම්පතේ ඉදිරි කටයුතු ඊළඟ පාර්ලිමේන්තුවේදී තවදුරටත් කරගෙන යෑමට ජනාධිපතිවරයා මෙන්ම ආණ්ඩුවක් ලෙසද බලාපොරොත්තු වන බව ඔහු අවධාරණය කළේය. එසේම දින සියය තුළ ආණ්ඩුව විසින් සිදු කිරීමට තිබු සියල්ල අවසන් බවත්, ඒ අනුව පාර්ලිමේන්තුව තවදුරටත් පවත්වාගෙන යෑමෙන් ප්‍රායෝගිකව ප්‍රතිඵලයක් නොමැති බවත්, ආණ්ඩුවේ ස්ථාවරයද පාර්ලිමේන්තුව විසිරුවාහැරීම බවද ඒ මහතා අද දෙරණට සඳහන් කළේයඑමෙන්ම විපක්ෂය විසින් අගමැති රනිල් වික්‍රමසිංහ මහතා සම්බන්ධයෙන් යොමු කරන ලද විශ්වාසභංග යෝජනාව ඉතාමත් අඥාදායක ක්‍රියාවක් බවද අමාත්‍ය විජේදාස රාජපක්ෂ මහතා පැවසුවේය.ඒ මහතා සඳහන් කර සිටියේ අගමැතිව‍රයා පවසන්නේද ආණ්ඩුව විසිරුව හැරිය යුතුව ඇති බවත්, එසේ තිබියදීත් විපක්ෂයෙන් විශ්වාසභංග යෝජනාවක් ගෙන ඒමේ තේරුම ප්‍රජාතන්ත්‍රවාදය හා පාර්ලිමේන්තු ක්‍රමය පිළිබඳ වැටහීමක් නොමැති බවයි. එහි ඇති ඛේදජනක තත්ත්වය වනුයේ අගමැති රනිල් වික්‍රමසිංහ මහතා යටතේ එ.ජා.පයෙන් තරඟකර මේ වන විට විපක්ෂයේ සිටින පුද්ගලයින් පවා අගමැතිවරයාට එරෙහිව විශ්වාසභංග යෝජනාවට අත්සන් කිරීම බවද අමාත්‍ය විජේදාස රාජපක්ෂ මහතා වැඩිදුරටත් අද දෙරණ සමඟ සඳහන් කර සිටියේය.", "URL": "https://sinhala.adaderana.lk/news.php?nid=51814", "Category": null, "Parent URL": null}