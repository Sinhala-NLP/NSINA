{"Source": "Adaderana", "Timestamp": "August 27, 2010 03:51 pm", "Headline": "හිටපු සාමාන්‍යාධිකාරීවරයා ලක්ෂ 88 ක් ගිලලා", "News Content": "වැඩ තහනමට ලක්වූ හිටපු දුම්රිය සාමාන්‍යාධිකාරී පී.පී. විජයසේකර මහතා විසින් සිදුකළ බව කියන දූෂණ හා අක්‍රමකතා වල වටිනාකම ලක්ෂ 88 ක් පමණ වන ප්‍රවාහන අමාත්‍ය කුමාර වෙල්ගම මහතා පවසයි. දුම්රිය අමතර කොටස් ගෙන්වීමේදී සිදුවූ බව කියන අක්‍රමිකතාවන් හේතුවෙන් හිටපු දුම්රිය සාමාන්‍යාධිකාරීවරයා ට අල්ලස් හා දූෂණ කොමිසම මගින් නඩු පවරා අධිකරණයට ඉදිරිපත් කිරීමෙන් පසු දැනට ඇප පිට නිදහස් කර ඇති බව අමාත්‍යවරයා කියා සිටියේය. ඔහු සම්බන්ධයෙන් තීරණ ගැනීමේ බලය පවතින්නේ කැබිනට් මණ්ඩලයට නිසා තමා අමාත්‍ය මණ්ඩල පත්‍රිකාවක් ඉදිරිපත් කොට කැබිනට් අනුමැතිය මත ඔහුගේ වැඩ තහනම් කිරීමට පියවර ගත් බව ප්‍රවාහන අමාත්‍ය කුමාර වෙල්ගම මහතා අද පැවති මාධ්‍ය හමුවකදී සඳහන් කළේය. දුම්රිය දෙපාර්තමේන්තුවට අභිනව සාමාන්‍යාධිකාරීවරයෙකු ළඟදීම පත් කිරීමට කටයුතු කරන බවද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10474", "Category": null, "Parent URL": null}