{"Source": "Adaderana", "Timestamp": "April 22, 2013 05:01 pm", "Headline": "පොලිස්පති වගකිව යුතුයි!", "News Content": "හැටන් කොටගල නගරයේදී වතු කම්කරුවන්ට පොලීසියෙන් එල්ල වූ ප්‍රහාරයට පොලිස්පතිවරයා ද වගකිව යුතු බව ජාතික භාෂා හා සමාජ ඒකාබද්ධතා ඇමැති වාසුදේව නානායක්කාර මහතා පවසයි. වතුකම්කරුවන්ගේ වැටුප් වැඩිකරන ලෙස ඉල්ලා හැටන් ‍කොටගල නගරයේදී වතු වෘත්තීය සමිති 17ක් විසින් ඊයේ පෙරවරුවේ සංවිධානය කර තිබූ උද්ඝෝෂණයකට ගල් මුල් ප්‍රහාරයක් එල්ල විය. එවැනි ප්‍රහාරයක් එල්ල විය හැකි බවට තමාට ඊට පෙරදින රාත්‍රී ලැබුණු බවත් ඒ අවස්ථාවේදීම තමන් පොලිස්පතිවරයාට මේ ගැන දැන්වූ බවත් අමාත්‍යවරයා කියයි. කෙසේ වුවද පොලිස්පතිවරයා දැනුවත් කරනු ලැබුවත් වතුකම්කරුවන්ගේ උද්ඝෝෂණය ආරම්භ කිරීමට මත්තෙන් පොලීසිය හා පොලිස් විශේෂ කාර්ය බලකාය එය වැළැක්වීමට පියවර ගත් බව ඔහු චෝදනා කරයි. පාර්ලිමේන්තු මන්ත්‍රීවරයෙකු වශයෙන් පශු සම්පත් හා ප්‍රජා සංවර්ධන ඇමතිකම දරණ ආරුමුගම් තොණ්ඩමන් මහතා ද මෙම ප්‍රහාරයට සම්බන්ධ බැවින් ජනාධිපතිවරයාට ද ඔහු සම්බන්ධයෙන් වගකීමක් පැවරෙන බව වාසුදේව නානායක්කාර මහතා පවසයි. ඒ අනුව ජනාධිපතිවරයා ද ඒ ගැන සොයාබැලිය යුතු බව හෙතෙම කියයි. හැටන් කොටගල නගරයේදී ඊයේ සිදුවු එම ප්‍රහාරය සම්බන්ධයෙන් කොළඹදී අද (22) පස්වරුවේ පැවැති මාධ්‍ය හමුවකට සහභාගි වෙමින් වාසුදේව නානායක්කාර අමාත්‍යවරයා මේ බව පැවසීය. එකී මාධ්‍ය හමුවට සහභාගි වූ නව සම සමාජ පක්ෂයේ නායක ආචාර්ය වික්‍රමබාහු කරුණාරත්න මහතා ද එම අවස්ථාවේදී පොලීසියේ හා ඇමති තොණ්ඩමන්ගේ ක්‍රියාකලාපය විවේචනය කළේය. කෙසේ හෝ වතුකරයේ ජනතාවගේ ඉල්ලීම් දිනා ගැනීම වෙනුවෙන් ගෙනයන අරගලය ඉදිරියටම‍ ගෙනගොස් ඔවුන්ගේ වැටුප් වැඩිවීම ලබාදීමට වෙහෙසන බවද ඔහු පැවසීය.", "URL": "https://sinhala.adaderana.lk/news.php?nid=33482", "Category": null, "Parent URL": null}