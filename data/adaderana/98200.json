{"Source": "Adaderana", "Timestamp": "October 25, 2018 12:03 pm", "Headline": "සරසවියෙන් පොලීසියට ගිය සිසුන්", "News Content": "අම්පාර, ඔලුවිල් අග්නිදිග විශ්වවිද්‍යාලයේ පරිපාලන ගොඩනැඟිල්ලක අනවසරයෙන් සිටි සිසුන් 15 දෙනෙක් අද(25) උදෑසන පොලීසිය විසින් අත්අඩංගුවට ගෙන තිබේ. මෙම ගොඩනැඟිල්ල තුළ සිසුන් ඔවුන්ගේ දෙමව්පියන් සමඟ රැඳී සිට ඇති අතර, අද උදෑසන අක්කරෙයිපත්තුව පොලීසිය විසින් මෙම සිසුන් රැඳී සිටි ගොඩනැඟිල්ලේ දී මොවුන් අත්අඩංගුවට ගෙන ඇත. මෙම සිසුන්ට ඔක්තෝබර් මස 15 වන දින මෙම ගොඩනැඟිල්ලෙන් ඉවත් වන ලෙස අධිකරණ නියෝගයක් ලබා දී තිබේ. අධිකරණ නියෝගය මත දෙමව්පියන් ගොඩනැඟිල්ලෙන් ඉවත් වුවත් ළමුන් එහි රැඳී සිට ඇත. අත්අඩංගුවට පත් සිසුන් අද දින අක්කරෙයිපත්තුව මහේස්ත්‍රාත් අධිකරණයට ඉදිරිපත් කිරීමට නියමිත බව ද පොලිස් මාධ්‍ය ප්‍රකාශක කාර්යාලය පවසයි. මේ අතර, ඊයේ(24) දිනයේ දී විශ්වවිද්‍යාලය දින නියමයක් නොමැතිව වසා දැමීමට විශ්වවිද්‍යාල පාලනාධිකාරිය කටයුතු කළේය. තාක්ෂණ පීඨයේ සිසුන් පස්දෙනෙකු විශ්වවිද්‍යාල ශිෂ්‍ය භාවය අහෝසි කිරීම සහ පන්ති තහනම් කරන ලද සිසුන් ගේ පන්ති තහනම ඉවත් කරන ලෙස ඉල්ලා තාක්ෂණ පීඨයේ සිසුන් විරෝධතා පැවත්වු අතර එයට පිළිතුරක් නොලැබීම නිසා සිසුන් විසින් පරිපාලන ගොඩනැඟිල්ල අත් පත් කරගෙන තිබිණි. මෙම පරිපාලන ගොඩනැඟිල්ල අත්පත් කර ගැනීමත් සමඟ විශ්වවිද්‍යාලයේ පරිපාලනය මුලුමනින්ම බිඳ වැටී ඇති බවද ලේඛාධිකාරිවරයා පැවසීය.", "URL": "https://sinhala.adaderana.lk/news.php?nid=98200", "Category": null, "Parent URL": null}