{"Source": "Adaderana", "Timestamp": "January 17, 2019 12:54 pm", "Headline": "අයිවරි කෝස්ට්හි හිටපු ජනාධිපතිට එරෙහිව විරෝධතාවයක්", "News Content": "අයිවරි කෝස්ට්හි හිටපු ජනාධිපති ලොහෝ බැග්බෝගේ විරුද්ධ පාක්ෂිකයින් විරෝධතාවක නිරත වී ඇත. ඒ හිටපු ජනාධිපතිවරයා යුද අපරාධ චෝදනා වලින් නිදොස් කරමින් ජාත්‍යන්තර අපරාධ අධිකරණය ලබාදුන් තීන්දුවකට එරෙහිවයි. 2010 සහ 2011 වර්ෂවල සිදුවූ මැතිවරණ ප්‍රචණ්ඩක්‍රියා හේතුවෙන් සිවිල් වැසියන් 3000ක් පමණ මිය ගියේය. ඒ සම්බන්ධයෙන් එවක ජනාධිපතිවරයාවූ ලොහෝ බැග්බෝට මනුශ්‍ය ඝාතන, ස්ත්‍රී දූෂණ ඇතුළු අපරාධ චෝදනා එල්ලවූ අතර ඔහුට ඒ වෙනුවෙන් වසර 7කට අධික කාලයක් සිර දඬුවම් විඳීමටත් සිදුවුණි. එල්ලවී තිබූ යුද අපරාධ චෝදනා වලට හිටපු ජනාධිපතිවරයා නිර්දෝෂී බව ජාත්‍යන්තර අපරාධ අධිකරණය තීන්දු කිරීමත් සමඟ එරට වැසියන් විරෝධතාවක් ආරම්භ කර ඇත. අබිජාන් නගරයේ පැවති විරෝධතාවට එක්වූ පිරිස් ටයර් පුළුස්සමින් ප්‍රකෝපකාරී ලෙස හැසිරුණු බව විදෙස් වාර්තා සඳහන් කළේය. පැවති තත්ත්වය පාලනය කිරීමට හමුදා සාමාජිකයන් යෙදවීමටත් එරට බලධාරීන්ට සිදුව තිබුණි.", "URL": "https://sinhala.adaderana.lk/news.php?nid=102522", "Category": null, "Parent URL": null}