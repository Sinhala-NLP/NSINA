{"Source": "Adaderana", "Timestamp": "December 19, 2010 10:51 am", "Headline": "ඉතිහාසයට බොරු කළ සා/පෙ සිසුන් ඇතුළු 6 ක් අත්අඩංගුවට", "News Content": "අධ්‍යයන පොදු සහතික පත්‍ර ‍සාමාන්‍ය පෙළ විභා‍ගයේ අක්‍රමිකතා සිදු කළ පුද්ගලයින් 6 දෙනෙකු මීටියාගොඩ ප්‍රදේශයේ දී අත්අඩංගුවට ගෙන තිබේ. මීටියාගොඩ , වේරගොඩ විජයබා විදුහලේ ඉතිහාස විෂය සඳහා අයදුම්කරුවන් දෙදෙනෙකු වෙනුවට වෙනත් දෙදෙනෙකු පෙනී සිටීම පිළිබඳව ලැබුණු පැමිණිල්ලකට අනුව සිදු කළ පරීක්ෂණ වල දී මොවුන් අත්අඩංගුවට ගෙන ඇති බව වාර්තා වේ. විභාග අයදුම්කරුවන් දෙදෙනා ඒ වෙනුවෙන් පෙනී සිටි දෙදෙනා සහ ව්‍යාජ හැඳුනුම්පත් සකස් කිරීමට සහය දුන් ග්‍රාම නිලධාරීවරයා ඇතුළු තවත් පුද්ගලයෙකු මෙසේ අත්අඩංගුවට ගෙන තිබේ. අත්අඩංගුවට ගත් පිරිස අධිකරණයට ඉදිරිපත් කිරීමෙන් අනතුරුව විභාග අපේක්ෂකයින් සහ ඔවුන් වෙනුවෙන් පෙනී සිටි තැනැත්තන් දෙදෙනා ඇප මත මුදා හැර ඇති අතර අනෙක් දෙ‍දෙනා ලබන 21 වැනි දින දක්වා රක්ෂිත බන්ධනාගාර ගත කර ඇති බව පොලිසිය පවසයි.", "URL": "https://sinhala.adaderana.lk/news.php?nid=12958", "Category": null, "Parent URL": null}