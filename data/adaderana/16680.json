{"Source": "Adaderana", "Timestamp": "June 10, 2011 08:39 pm", "Headline": "සුදුකොඩි ප්‍රකාශය ප්‍රතික්ෂේප නොකරන්නැයි ෆෙඩ්රිකා ඉල්ලා සිටියා", "News Content": "සන්ඩේ ලීඩර් පුවත්පතේ පළකරන ලද සුදුකොඩි ප්‍රකාශය ප්‍රතික්ෂේප නොකරන ලෙස එම පුවත්පතේ කර්තෘ ෆෙඩ්රිකා ජෑන්ස් මහත්මිය සරත් ෆොන්සේකා මහතාගෙන් ඉල්ලා සිටි බව අනුර කුමාර දිසානායක මන්ත්‍රීවරයා පවසයි. ‍ සුදුකොඩි ප්‍රකාශය පිළිබඳ නඩුවේ විත්තිය වෙනුවෙන් සාක්ෂි ලබාදෙමින් මන්ත්‍රීවරයා මෙසේ ප්‍රකාශ කළේය. ‍ සුදුකොඩි ප්‍රකාශය පළවීමෙන් පසුව ෆෙඩ්රිකා ජෑන්ස් සහ සන්ඩේ ලීඩර් පුවත්පතේ ප්‍රකාශක ලාල් වික්‍රමතුංග මහතා පැමිණ සරත් ‍ෆොන්සේකා මහතා හමුවූ බව විත්තිය වෙනුවෙන් වැඩිදුරටත් සාක්ෂි දෙමින් ඔහු පැවසුවේය. ‍ ෆොන්සේකා මහතාගේ කාර්යාලයේ දී මෙම හමුව සිදුවු බව ප්‍රකාශ ක‍ළ අනුර කුමාර දිසානායක මන්ත්‍රීවරයා එහිදි ෆොන්සේකා මහතා සන්ඩේ ලීඩර් පුවත්පත පෙන්වා සුදුකොඩි ප්‍රකාශය නිවැරදි කරන මෙන් ඉල්ලා සිටි බව කියා සිටියේය. ‍ එම අවස්ථාවේ ෆෙඩ්රිකා ජෑන්ස් මහත්මිය හැඬූ කඳුළින් එම ප්‍රවෘත්තිය ප්‍රතික්ෂේප නොකරන මෙන් ඉල්ලා සිටි බව අනුර කුමාර දිසානායක මන්ත්‍රීවරයා අධිකරණය හමුවේ ප්‍රකාශ කළේය. ‍ අදාළ ප්‍රවෘත්තිය ප්‍රතික්ෂේප කළහොත් ආණ්ඩුව විසින් තමා අත්අඩංගුවට ගැනීමට ඉඩ ඇති බවට ප්‍රකාශ කළ බව මන්ත්‍රීවරයා කියා සිටියේය. ‍ එම නිසා සරත් ෆොන්සේකා මහතා සුදුකොඩි ප්‍රකාශය සම්පූර්ණයෙන්ම ප්‍රතික්ෂේප කිරීමෙන් වැළකී සිටි බව ද අනුර කුමාර දිසානායක මන්ත්‍රීවරයා විත්තිය වෙනුවෙන් සාක්ෂි ලබාදෙමින් පැවසුවේය. ‍ මේ අතර අද(10) දින නඩු විභාගයේ දී මානව හිමිකම් අමාත්‍යාංශයේ හිටපු ලේකම් මහාචාර්ය රජිව් විජේසිංහ මහතා ද සාක්ෂි ලබාදුන්නේය. ‍ අනතුරුව වැඩිදුර නඩු විභාගය ලබන 16 වැනිදාට කල් තැබීමට කොළඹ මහාධිකරණය නියෝග කරනු ලැබීය.", "URL": "https://sinhala.adaderana.lk/news.php?nid=16680", "Category": null, "Parent URL": null}