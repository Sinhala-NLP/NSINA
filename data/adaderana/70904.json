{"Source": "Adaderana", "Timestamp": "March 15, 2017 11:15 am", "Headline": "ඔස්ට්‍රේලියාවේ අනවසරයෙන් සිටි ලාංකිකයන් 25ක් ලංකාවට එවයි", "News Content": "ඔස්ට්‍රේලියාවේ අනවසරයෙන් සිටි ලාංකිකයන් 25 දෙනෙකු අද (15) උදෑසන ලංකාව වෙත හරවා එවා තිබේ.අද දෙරණ කළ විමසීමකදී ආගමන විගමන පාලක නිහාල් රණසිංහ මහතා කියා සිටියේ නීති විරෝධී ලෙස ඔස්ට්‍රේලියාවට පැමිණි පිරිස මෙලෙස හරවා එවා ඇති බවය.මෙම පිරිස අතර කාන්තාවන් පිරිසක්ද ඇතුළත් බවද පවසයි.ඔවුන් ඔස්ට්‍රේලියාවේ සිට විශේෂ ගුවන් යානාවකින් ලංකාව වෙත එවා ඇති බව අද දෙරණ වාර්තාකරු ප්‍රකාශ කළේය.මෙම පිරිස ගිය වසරේ ඔක්තෝබර් මස 31 දින මැලේසියාව වෙත ගුවන් යානයකින් ගොස් ඇති අතර ඔවුන් මැලේසියාවේ සිට බෝට්ටුවෙන් ඔස්ට්‍රේලියාව වෙත ගොස් ඇති බවද වාර්තා වේ.මොවුන් යාපනය , වවුනියාව,මන්නාරම ,කිලිනොච්චිය යන පෙදෙස් වල පදිංචිකරුවන් පිරිසකි.සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විසින් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=70904", "Category": null, "Parent URL": null}