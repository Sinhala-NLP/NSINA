{"Source": "Adaderana", "Timestamp": "August 9, 2013 02:35 pm", "Headline": "පැසිෆික් ඒන්ජල් හා ශ්‍රී ලංකා ගුවන් හමුදාව අතර වැඩමුළුවක්", "News Content": "අමෙරිකා එක්සත් ජනපද පැසිෆික් කලාපීය ගුවන් හමුදා වෛද්‍ය විශේෂඥයින් හා ශ්‍රී ලංකා ගුවන් හමුදා වෛද්‍ය විශේෂඥයින්ගේ සහභාගීත්වයෙන් වෛද්‍ය විෂයගත දැනුම හුවමාරු කරගැනීමේ වැඩමුළුවක් පවත්වා තිබේ. පසුගිය පස්වැනිදා සිට අද(09) දිනය දක්වා කටුනායක ගුවන් හමුදා කඳවුරේ දී මෙම වැඩමුළුව පැවැත්වු බව ශ්‍රී ලංකා ගුවන් හමුදා මාධ්‍ය ඒකකය පවසයි. වැඩමුළුව සඳහා ශ්‍රී ලංකා ගුවන් හමුදා ගුවන් නියමුවන් සිව් දෙනෙකු, ගුවන් සැපයුම්කරුවන් සිව් දෙනෙකු, ගුවන් ඉංජිනේරුවරුන් සිව් දෙනෙකු, වෛද්‍යවරුන් දොළොස්දෙනෙකු හා හෙද සාමාජිකයින් විසි දෙනෙකු සහභාගී වී තිබේ. යාපනය අර්ධද්වීපයේ පවත්වනු ලබන “පැසිෆික් ඒන්ජල්“ ප්‍රතිසංස්කරණ වැඩසටහනට සමගාමීව මෙම වැඩමුළුව පැවැත්වු බව ගුවන් හමුදාව පවසයි. ගුවන් යානා වෛද්‍ය මුදාගැනීම් හා පසුගිය මුදාගැනීම් මෙහෙයුම්වල අත්දැකීම් හුවමාරුකරගැනීමේ අරමුණින් මෙම වැඩමුළුව පවත්වා තිබේ. වැඩමුළුව අවසානයේ පැවැත්වෙන සහතික පත් ප්‍රදානෝත්සවය අද පස්වරුවේ පැවැත්වීමට නියමිතයි.", "URL": "https://sinhala.adaderana.lk/news.php?nid=36505", "Category": null, "Parent URL": null}