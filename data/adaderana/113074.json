{"Source": "Adaderana", "Timestamp": "June 30, 2019 05:46 pm", "Headline": "තෙල් නල එලන්න කලින් පීඩාවට පත් වෙන අයට ගෙවල් ලබා දිය යුතුයි", "News Content": "වසර ගණනාවක් පුරා ඛණිජ තෙල් සංස්ථාවේ පවතින අඩුපාඩු කොළඹ ජනතාව තුළින් ලබා ගැනීමට තමා ඉඩ නොතබන බව විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. කොළඹදී අද (30) මාධ්‍ය අමතමින් අමාත්‍යවරයා මෙම අදහස් ප්‍රකාශ කළේය. අවුරුදු 11ක් පුරා තිබු ලංකා ඛණිජ තෙල් සංස්ථාවේ අදක්ෂතාවය ජනතාව වෙත පැවරිය නොහැකි බවත් ප්‍රදේශයේ මන්ත්‍රීවරයා ලෙස කිසිදු පදිංචිකරුවෙකු ඉවත් කිරීමට ඉඩ නොතබව බව ඒ මහතා පවසයි. කොළඹ වරායේ සිට කොළොන්නාව නිමාවේ තෙල් ගබඩාව දක්වා දිවෙන තෙල් ප්‍රවාහන නල මාර්ගයේ ඉතිරි මීටර් 140ක දුර ප්‍රමාණය ප්‍රතිසංස්කරණයට ඉඩ නොදුනහොත් එළඹෙන සදුදා සිට ලංකා විදුලිබල මණ්ඩලයට තෙල් සැපයීම අත්හිටුවන බවට ඛනිජ තෙල් සංස්ථාවේ වෘත්තීය සමිති අනතුරු ඇඟවීය. මාධ්‍ය හමුවක් කැඳවමින් ඔවුන් මෙම අනතුරු ඇගවීම සිදුකළ අතර මේ සදහා ඛනිජ තෙල් සංස්ථාවේ සියලුම වෘත්තීය සමිති නියෝජනය කරමින් සාමාජිකයින් එක්ව සිටියේය. ඉතා අබලං තත්ත්වයක පැවති කොළඹ වරායේ සිට කොළොන්නාව නිමාවේ තෙල් ගබඩාව වෙත දිවෙන තෙල් ප්‍රවාහන නල මාර්ගයේ ප්‍රතිසංස්කරණ ඇරඹෙන්නේ මීට වසර 5කට පමණ පෙරයි. දුරින් කිලෝමීටර් 5ක් පමණ වන මේ මාර්ගයේ ප්‍රතිසංස්කරණ අවසන් කිරීමට තවත් ඉතිරිව ඇත්තේ, මීටර් 140ක පමණ දුරක්. පසුගිය 24වනදා අදාළ ව්‍යාපෘතියේ වැඩ හදිසියේ නතර කිරීමට සිදුවන්නේ කොළඹ මහවත්ත ප්‍රදේශයේ තෙල් පවාහන නල මාර්ගය මත ජීවත්වන අනවසර පදිංචිකරුවන්ගේ විරෝධය හේතුවෙන්. මේ අවස්ථාවට අමාත්‍ය රවී කරුණානායක මහතාද පැමිණ විරෝධතා කරුවන්ට සහාය පළකරනු ලැබුවේය.", "URL": "https://sinhala.adaderana.lk/news.php?nid=113074", "Category": null, "Parent URL": null}