{"Source": "Adaderana", "Timestamp": "January 21, 2014 12:23 pm", "Headline": "එක ධීවරයෙක්වත් ශ්‍රී ලංකා නාවික හමුදාව අතින් ඝාතනය වී නැහැ", "News Content": "2011 අප්‍රේල් මාසයේ සිට එකදු ඉන්දීය ධීවරයෙකු හෝ ශ්‍රී ලංකා නාවික හමුදාව අතින් ඝාතනයට ලක්ව නැති බව ඉන්දීය මධ්‍යම රජය මදුරාසි මහාධිකරණයට දැනුම් දී තිබේ. එසේම ශ්‍රී ලංකාවට යුද නෞකා අලෙවි කර නැති බවත් වෙරළාරක්ෂක යාත්‍රා පමණක් අලෙවි කර ඇති බවත් දැනුම්දී ඇත. ශ්‍රී ලංකාවට යුද නෞකා ලබාදීම තමිල්නාඩු ධීවරයින්ගේ ජීවිතවලට තර්ජනයක් යැයි මදුරාසි මහාධිකරණයට ඉදිරිපත්ව තිබූ පෙත්සමක දැක්වෙයි. එහි වැඩිදුරටත් දැක්වෙන්නේ ‍ශ්‍රී ලංකාවට යුද නෞකා ලබාදීම තමිල්නාඩු ධීවරයින්ට සිය ධීවර කටයුතු කරගෙන යාමට අවදානමක් බවයි. මේ නිසා ශ්‍රී ලංකාවට යුද නෞකා විකිණිමෙන් වළකින ලෙසට අදාළ පෙත්සමෙන් ඉල්ලීමක් කර ඇත. කෙසේ වුවද ශ්‍රී ලංකා නාවික හමුදාව අතින් 2011 අප්‍රේල් මාසයේ සිට එකදු ඉන්දීය ධීවරයෙකු හෝ ඝාතනයට ලක්ව නැති බවත් ශ්‍රී ලංකා නාවික හමුදාව ඉන්දීය මුහුදු සීමාවේ කටයුතුවලට මැදිහත්ව නැති බවත් අදාළ පෙත්සමට එරෙහිව මදුරාසි මහාධිකරණයට ඉදිරිපත් කළ දිවුරුම් පෙත්සමක දැක්වෙයි. ශ්‍රී ලංකා නාවික හමුදා සිය මුර සංචාරක කටයුතු සිදුකරන්නේ ඔවුන්ටම අයත් මුහුදු සීමාවේ බවද එම පෙත්සම මගින් දක්වා ඇති අතර මේ නිසා තමිල්නාඩු ධීවරයින්ගේ ජීවිතවලට බලපෑමක් නැතැයි ද ඒ නිසා එකී පෙත්සම ‍ප්‍රතික්ෂේප කරන‍ ලෙස ද එමගින් ඉල්ලා ඇත. තවද ඉන්දියාවත් ශ්‍රී ලංකාවත් එකඟතාවයකට විත් කටයුතු කරන බවද ශ්‍රී ලංකාවට අලෙවි කර ඇත්තේ දිගින් මීටර් 105.7ක වෙරළාරක්ෂක මුර සංචාරක යාත්‍රා පමණක් බවද එකී දිවුරුම් පෙත්සම මගින් වැඩිදුරටත් දක්වා ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=40524", "Category": null, "Parent URL": null}