{"Source": "Adaderana", "Timestamp": "March 11, 2012 02:31 pm", "Headline": "උපාධිධාරීන් 20,000 ක් රාජ්‍ය සේවයට ගන්නවා", "News Content": "උපාධිධාරීන් විසි දහසක් රාජ්‍ය සේවය සඳහා බඳවා ගන්නා බව විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතා පවසයි. රජය ගෙන යන ආර්ථික සංවර්ධන වැඩසටහන් වල දී මෙලෙස බඳවා ගන්නා උපාධිධාරින් ඊට දායක කර ගැනීම රජයේ ප්‍රධාන අරමුණ බව අමාත්‍යවරයා පෙන්වා දෙයි. රංජිත් සියඹලාපිටිය අමාත්‍යවරයා මෙම අදහස් පළ කරනු ලැබුවේ අනුරාධපුර ප්‍රදේශයේ පැවති උත්සවයකට එක් වෙමිනි. මෙරට උපාධිධාරීන් විශ්ව විද්‍යාලයෙන් පිටවන විට ‍ඔවුන්ට අයිතිවාසිකම් කීමට ඇතැම් දේශපාලන කණ්ඩායම් කටයුතු කරන බව අමාත්‍යවරයා කියා සිටියේය. එහෙත් උපාධිධාරීන් වෙනුවෙන් එම දේශපාලන කණ්ඩායම් කිසිඳු කාර්යයක් සිදු නොකරන බව රංජිත් සියඹලාපිටිය අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22725", "Category": null, "Parent URL": null}