{"Source": "Adaderana", "Timestamp": "March 23, 2017 01:11 pm", "Headline": "  බන්ධනාගාර ප්‍රහාරය-ත්‍රිපුද්ගල කමිටු වාර්තාව අප්‍රේල් මසදී එයි ", "News Content": "කළුතර බන්ධනාගාර ප්‍රහාරය සම්බන්ධයෙන් සොයාබැලීමට පත් කළ ත්‍රිපුද්ගල කමිටු වාර්තාව අප්‍රේල් මස පළමු සතියේදී බන්ධනාගාර අමාත්‍ය ඩී.එම්.ස්වාමිනාදන් මහතා වෙත බාරදීමට නියමිතව තිබේ. බන්ධනාගාර අමාත්‍යංශය සඳහන් කළේ සිද්ධිය පිළිබඳ අදාළ කමිටුව මේ වන විටත් පුළුල් විමර්ශන සිදුකරන බවයි. විශ්‍රාමික විනිසුරු රූමි මර්ෂුක්, හිටපු නියෝජ්‍ය පොලිස්පති ගාමිණී නවරත්න සහ හිටපු ආරක්ෂක අමාත්‍යංශ අතිරේක ලේකම්වරයෙකු වන එස්.මැදිවැව යන අය මෙම ත්‍රිපුද්ගල කමිටු සාමාජිකයන් වෙයි. ඊයේ දිනයේ ද එම ත්‍රිපුද්ගල කමිටුව අපරාධ ස්ථානය වෙතගොස් පරීක්ෂණ පවත්වා ඇති අතර අද (23) පස්වරුවේ ද කමිටුව රැස්වී සාකච්ඡාවක් පැවැත්වීමට නියමිත බව සඳහන්ය. මෙම සිද්ධියට බන්ධනාගාර නිලධාරීන්ගේ යම් සම්බන්ධතාවක් තිබේ ද, මෙවැනි ප්‍රහාරයන් නැවත සිදුවීම වළක්වාගැනීම, ප්‍රහාරයට ලක්වු බන්ධනාගාර නිලධාරීන්ගේ තත්ත්වය ඇතුළු කරුණු ගණනාවක් සම්බන්ධයෙන් මෙම කමිටුව මඟින් සොයා බැලීමට නියමිතය. පසුගිය පෙබරවාරි මස 27 වැනිදා සමයං ඇතුළු රැඳවියන් පස් දෙනෙකු රැගත් කළුතර බන්ධනාගාර බස් රථයකට එල්ල වූ ප්‍රහාරයෙන් සමයං ඇතුළු රැඳවියන් පස් දෙනෙකු සහ බන්ධනාගාර නිලධාරීන් දෙදෙනෙකු ජීවිතක්ෂයට පත්වුණි.", "URL": "https://sinhala.adaderana.lk/news.php?nid=71253", "Category": null, "Parent URL": null}