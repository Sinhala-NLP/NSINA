{"Source": "Adaderana", "Timestamp": "October 30, 2015 01:02 pm", "Headline": "අත්අඩංගුවේ සිටි සිසුන්ට ඇප ලැබෙයි", "News Content": "ඊයේ විශ්වවිද්‍යාල ප්‍රතිපාදන කොමිෂන් සභාව ඉදිරිපිට විරෝධතාවක නියැළීම අතුරතුරදී අත්අඩංගුවට ගනු ලැබූ සිසු සිසුවියන් 39 දෙනාට අධිකරණය විසින් ඇප ලබා දී තිබේ.ඊයේ අත්අඩංගුවට ගනු ලැබූ එච්.එන්.ඩී.ඒ සිසුන් අද(30) අධිකරණයට ඉදිරිපත් කරන ලද අතර එහිදී රු.ලක්ෂයක් බැගින් වන පුද්ගලික ඇප මත මොවුන් නිදහස් කළ බව අද දෙරණ වාර්තාකරු පවසයි.මෙම විරෝධතා ව්‍යාපාරයේ මූලිකත්වය ගෙන කටයුතු කළ සෙසු පිරිස් වහා අධිකරණයට ඉදිරිපත් කරන ලෙසත්, මෙම නඩුව යළි ජනවාරි මස 08 වන දින කැඳවන බවත් කොළඹ ප්‍රධාන මහේස්ත්‍රාත් ගිහාන්පිලපිටිය විසින් නියෝග කර තිබේ.උසස් ජාතික ගණකාධිකාරී ඩිප්ලෝමා පාඨමාලාව උපාධි පාඨමාලවක් ලෙස පිළිගැනීම ඇතුළු ඉල්ලීම් කිහිපයක් වෙනුවෙන් එම සිසු සිසුවියන් විශ්වවිද්‍යාල ප්‍රතිපාදන කොමිෂන් සභාව ඉදිරිපිට විරෝධයක් දියත් කළ අතර ඊට පොලීසිය විසින් කඳුළු ගෑස් හා බැටන් ප්‍රහාරයක් එල්ල කර විසුරුවා හරින ලදී.මෙම සිද්ධියෙන් සිසුන් ගණනාවක් තුවාල ලැබා රෝහල් ගත කළ අතර තවත් සිසු සිසුවියන් 39 දෙනෙකු පොලීසිය විසින් අත්අඩංගුවට ගෙන තිබුණි.මෙම සිද්ධිය සම්බන්ධයෙන් පරීක්ෂණයක් පවත්වා වහාම වාර්තාවක් ලබාදෙන ලෙස අග්‍රාමාත්‍ය රනිල් වික්‍රමසිංහ මහතා විසින් නීතිය හා සාමය පිළිබඳ අමාත්‍ය තිලක් මාරපන මහතාට උපදෙස් දී තිබුණි.කෙසේ වෙතත් මෙලෙස සිසුන්ට කළ පහරදීම හෙළාදකිමින් ජනතා විමුක්ති පෙරමුණ හා පෙරටුගාමී සමාජවාදී පක්ෂය විසින් ද, ශ්‍රී ලංකා මානව හිමිකම් කේන්ද්‍රය විසින්ද නිවේදන නිකුත් කර තිබේ.", "URL": "https://sinhala.adaderana.lk/news.php?nid=54771", "Category": null, "Parent URL": null}