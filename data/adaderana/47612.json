{"Source": "Adaderana", "Timestamp": "November 26, 2014 11:21 am", "Headline": "මෛත්‍රිපාල පොදු අපේක්ෂකයාවීමෙන් පසු වෙඩි තැබීම් 4ක් - කැෆේ", "News Content": "විපක්ෂයේ පොදු අපේක්ෂකයා වශයෙන් හිටපු අමාත්‍ය මෛත්‍රිපාල සිරිසේන මහතා ඉදිරිපත්වීමෙන් පසුව කළුතර - මග්ගොන, පුත්තලම - මාදම්පේ (මැදගම - වෙඩි තැබීම් 2ක්) සහ මහනුවර - මාවිල්මඩ ප්‍රදේශවලින් වෙඩි තැබීමේ සිද්ධීන් 4ක් මේවන විට වාර්තා වී ඇති බව කැෆේ සංවිධානය කියයි. එහි ආසන්නම සිදුවීම මහනුවර, මාවිල්මඩ සිද්ධිය බව එම සංවිධානය පවසයි. මහනුවර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී එම්.එච්.ඒ.හලීම්ගේ මාවිල්මඩ පිහිටි කාර්යාලයට නොවැ. 25 දින අලුයම වෙඩි ප්‍රහාර තුනක් එල්ල කොට ඇතැයි කැෆේ කියයි. ප්‍රහාරයෙන් කාර්යාලයේ ජනෙල් සහ බිත්ති වලට අලාභ සිදු ව තිබේ. ගිනි අවි භාවිතයෙන් සිදුවූ සිව්වන ප්‍රචණ්ඩක්‍රියාව එය බව කැෆේ කියයි. මෛත්‍රිපාල සිරිසේන මහතාගේ මහනුවර සංචාරයේ දී මහනුවර මුස්ලිම් දේවස්ථානය වෙත ගොස් ආශිර්වාද ලබා ගැනීමේ අවස්ථාව සංවිධානය කරනු ලැබූවේ පාර්ලිමේන්තු මන්ත්‍රී හලීම් මහතාය. මග්ගෝන සිදු වූ වෙඩි තැබීම සම්බන්ධයෙන් සැකකරුවන් පැමිණි රථය හඳුනාගෙන ඇතත් සී.සී.ටී.වී කැමරා සහ වෙනත් ඡායාරූපමය සාක්ෂි මේ සම්බන්ධයෙන් ඇති නමුත් කිසිවෙකුත් මේ දක්වා අත්අඩංගුවට ගෙන නොමැත. ප්‍රහාරයෙන් තුවාල ලැබූ කොළඹ ජාතික රෝහලේ ප්‍රතිකාර ලබන චමිල රණසිංහ මහතාගේ තත්ත්වය බරපතළ බවද කැෆේ සංවිධානය කියයි. මාවතගම සිදුවූ පහරදීමට අදාළ ඡායාරූපමය සාක්ෂි තම සංවිධානය ද වෙනත් පුද්ගලයින් විසින් ද ප්‍රසිද්ධ කොට ඇත. එසේ තිබිය දී චෝදනා එල්ල වී ඇති ප්‍රාදේශීය සභා සභාපතිවරයාගෙන් ප්‍රකාශයක් සටහන් කර ගැනීම හෝ මේ දක්වා සිදුවී නොමැත. මාදම්පේ හෝ මාවිල්මඩ වෙඩි තැබීම් රාත්‍රියේ සිදුවූ බැවින් ඒවා පිළිබඳව පරීක්ෂණය අතහැර දැමීමට ඇති අවස්ථා විශාල බව කැෆේ සංවිධානය විශ්වාස කරයි. මැතිවරණය ප්‍රකාශයට පත්වීමෙන් පසුව කළුතර, පුත්තලම, කුරුණෑගල හා මහනුවර දිස්ත්‍රික්කවල සිදුවූ ප්‍රචණ්ඩක්‍රියා කැෆේ සංවිධානය දැඩිලෙස හෙළාදකින බවත්, මෙම සිදුවීම් පිළිබඳ නීතිය ක්‍රියාත්මක කරන මෙන් පොලීසිය ඇතුළු බලධාරීන්ගේ දැඩිව ඉල්ලා සිටින බවත් එම සංවිධානය කියයි. (ඡායා රූප - මාවිල්මඩ එජාප කාර්යාලයට එල්ල වූ ප්‍රහාරය)", "URL": "https://sinhala.adaderana.lk/news.php?nid=47612", "Category": null, "Parent URL": null}