{"Source": "Adaderana", "Timestamp": "October 24, 2013 01:45 pm", "Headline": "නීතියට පිටින් ගියොත් බලපත්‍ර අහෝසිවෙයි", "News Content": "පානීය ජල බෝතල් නිපදවීම සම්බන්ධයෙන් ලබා දී තිබෙන මාර්ගෝපදේශන ක්‍රියාත්මක නොකරන නිෂ්පාදකයින්ගේ බලපත්‍ර අහෝසි කිරීමට කටයුතු කරන බව ‍ සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා පවසයි. මේ වනවිට මෙරට තුළ පානීය ජල බෝතල් නිෂ්පාදන කර්මාන්තය පුළුල්ව පවතින අතර ව්‍යාජ ලෙස සකසන ලද ජල බෝතල් බහුල වශයෙන් වෙළදපොළ තුල පවතින බව සිදුකළ වමර්ශනවල දී අනාවරණවී තිබේ. ඒ අනුව පානීය ජල බෝතල් නිෂ්පාදන කර්මාන්තය මහජන සෞඛ්‍ය ආරක්ෂණයට හේතු වන පරිදි අවශ්‍ය මාර්ගෝපදේශන සෞඛ්‍ය අමාත්‍යංශය විසින් ලබා දී ඇති බව සඳහන් වෙයි. පානීය ජල බෝතල් නිෂ්පාදන කර්මාන්තයේ යෙදී සිටින පුද්ගලයින් දැනුවත් කිරීම සඳහා අද(24) පෙරවරුවේ සම්මන්ත්‍රණයක් සංවිධානය කර තිබු අතර එම අවස්ථාවට එක්වෙමින් සෞඛ්‍ය සේවා අධ්‍යක්ෂ ජෙනරාල්වරයා සඳහන් කළේ අදාල මාර්ගෝදේශන අනුව කටයුතු කිරීම සියලු නිෂ්පාදනකරුවන්ගේ වගකීම බවයි.", "URL": "https://sinhala.adaderana.lk/news.php?nid=38349", "Category": null, "Parent URL": null}