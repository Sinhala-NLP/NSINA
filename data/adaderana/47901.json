{"Source": "Adaderana", "Timestamp": "December 9, 2014 11:37 pm", "Headline": "එයා දැනගෙන හිටියේ නෑ අරලියගහ මන්දිරය ඇතුළෙමයි ඉන්නේ කියලා", "News Content": "මහින්ද රාජපක්ෂ මහත්තයා 8 වැනිදා ඡන්දය දිනන්න හදන්නේ ධන බලයෙන් හා අවි බලයෙන් නමුත් මේ රටේ ශ්‍රී ලාංකීය ජනතාව ධනබලය අවි බලය දණ ගස්සලා ජනවාරී 8 වැනිදා අලුත් ආණ්ඩුවක් බිහිකිරීමට සුදානමින් සිටින්නේ යැයි පොදු අපේක්ෂක මෛත්‍රිපාල සිරිසේන මහතා අද (09) මහනුවරදී පැවසීය. “සටනක් දෙන්න පෙනෙන තෙක් මානයේ කෙනෙක් නෑ කිවුවා ජයග්‍රාහී පරාජිතයා කවුදැයි කියලා ඇහුවා, හැබැයි එහෙම කියනකුට එයා දැනගෙන හිටියේ නෑ අරලියගහ මන්දිරය ඇතුළෙමයි ඉන්නේ එයා පරාජය කරන මිනිහා ඉන්නේ කියලා ඒ නිසා රනිල් වික්‍රමසිංහ මහත්තයාට මඩ ගහන්න පොත් ගැහුවා කරන්න තියෙන දේ ඔක්කොම කළා“. යනුවෙන්ද හෙතෙම පැවසුවේය. “ දැන් ආණ්ඩුවේ මැති ඇමතිවරු කියනවා කොහොම හරි දිනනවා මොනවා හරි කරලා දිනනවා“ යනුවෙන් පැවසූ සිරිසේන මහතා “ මහින්ද රාජපක්ෂ මහත්තයාටයි ඔහු වටා ඉන්න හොර රැළටයි කියනවා එහෙම කරන්න බෑ අපි ජනතා බලයෙන් 8 වැනිදා අලුත් ආණ්ඩුවක් හදනවා“ යැයි එහිදී කියා සිටියේය. මේ රටේ අධ්‍යාපන ක්ෂේත්‍රය බිඳ වැටී ඇති බවත්, සරසවි සිසුන් වහලුන් බවට පත්කර ඇති බවත් එස්.බී දිසානායක මහතාට ඒ සඳහා “ලොකු උන්නැහේගේ“ ආශිර්වාදය ලැබෙන බවද හෙතෙම පැවසීය. මේ නිසා සරසවි සිසුන්, ආචාර්යවරුන් සියයට 99ක් ආණ්ඩුවට විරුද්ධව කටයුතු කිරීමට තීරණය කර අවසන් බවද සිරිසේන මහතා කියා සිටියේය.", "URL": "https://sinhala.adaderana.lk/news.php?nid=47901", "Category": null, "Parent URL": null}