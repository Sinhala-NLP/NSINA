{"Source": "Adaderana", "Timestamp": "October 15, 2013 12:51 pm", "Headline": "නව ඊලාම් ව්‍යාපෘතිය ඉදිරියට යමින් තියෙනවා", "News Content": "නව ඊලාම් ව්‍යාපෘතිය පියවරෙන් පියවර ඉදිරියට යමින් සිටින බව ජාතික නිදහස් පෙරමුණ පවසයි. බෙදුම්වාදී බලතල සහිතව උතුරේ පළාත් සභාව පිහිටවූ ද්‍රවිඩ ජාතික සන්ධානය ඊලාම් සිහිනය සැබෑ කරගැනීම සඳහා කටයුතු කරමින් සිටින බව ජාතික නිදහස් පෙරමු‍ණේ මාධ්‍ය ප්‍රකාශක,නාගරික මන්ත්‍රී මොහොමඩ් මුසම්මිල් මහතා කියා සිටියි. ඊලාම් සිහිනය සැබෑකර ගැනීමේ පළමු පියවර බෙදුම්වාදී බලතල සහිතව පළාත් සභාව ස්ථාපිත කර ගැනීම බව තමන් මැතිවරණයට පෙරාතුව සිට පවා කියා සිටි වග හෙතෙම කියා සිටියේ අද (15) කොළඹ පැවති මාධ්‍ය හමුවකදීය. එහි දෙවෙනි පියවර වන්නේ දැනට වෙන්ව පවත්නා උතුරු-නැගෙනහිර පළාත් ඒකාබද්ධ කිරීම බවත්, එය කළ යුතුව ඇති බව උතුරේ ප්‍රධාන අමාත්‍ය සී.වී විග්නේශ්වරන් මහතා පසුගිය දිනෙක ප්‍රකාශ කර තිබුණු බව මුසම්මිල් මහතා සිහිපත් කළේය. පළාත් සභා අමාත්‍යවරයෙකු ලෙස වෙල්ලමුල්ල වෛක්කාල් ප්‍රදේශයේදී දිවුරුම් දුන්නු එම්.කේ ශිවාජිලිංගම් මහතා අභ්‍යන්තර ස්වයං පාලනය ලබානොදුනහොත් ජාත්‍යන්තර බලපෑම් හරහා එය ලබාගැනීමට කටයුතු කරන බව පවසා ඇති වග හෙතෙම පෙන්වාදුන්නේය. ඒ අනුව ඔවුන් තම ඉලක්කය කරා ක්‍රමයෙන් ළඟාවෙමින් සිටින බවට ජාතික නිදහස් පෙරමු‍ණේ මාධ්‍ය ප්‍රකාශක,නාගරික මන්ත්‍රී මොහොමඩ් මුසම්මිල් මහතා අනතුරු ඇඟවීමක් කළේය.", "URL": "https://sinhala.adaderana.lk/news.php?nid=38156", "Category": null, "Parent URL": null}