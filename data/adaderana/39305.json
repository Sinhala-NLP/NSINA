{"Source": "Adaderana", "Timestamp": "December 4, 2013 08:36 am", "Headline": "අතුරුදහන්ව සිටි ධීවරයින් 5ක් ගොඩබිමට ", "News Content": "සුළි කුණාටුවට හසුවී අතුරුදන්ව සිටිය දී මුදාගත් ධීවරයින් 05 දෙනෙකු මාතර වරාය වෙත රැගෙනවිත් තිබේ. ඊයේ(03) පස්වරුවේ ඔවුන් රැගත් යාත්‍රාව දිවයිනට පැමිණ ඇති බව සඳහන් වෙයි. පසුගිය 27 වැනිදා අළුයම ත්‍රිකුණාමලයට නාවික සැතපුම් 450 ක් පමණ දුරින් ගමන් කරමින් තිබු යාත්‍රා 03ක් සුළි කුණාටුවට හසුවී අනතුරට ලක්වුණි. ඉන් එක් යාත්‍රාවක ගමන් කරමින් සිටි ධීවරයින් 05 දෙනෙකු අතුරුදන්වුවන් සොයා ගමන් කරමින් තිබු ලක් දෙරණ නම් ධීවර යාත්‍රාව මගින් මුදාගෙන තිබේ. තවත් ධීවරයින් 08 දෙනෙකු මේ වන විටත් අතුරුදන්ව ඇති බව සඳහන් වෙයි. ඔවුන් සොයා ගැනීම සඳහා අවශ්‍ය පියවර ගෙන ඇති බව නියෝජ්‍ය ධීවර අමාත්‍ය සරත් කුමාර ගුණරත්න මහතා පවසයි.", "URL": "https://sinhala.adaderana.lk/news.php?nid=39305", "Category": null, "Parent URL": null}