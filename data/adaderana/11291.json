{"Source": "Adaderana", "Timestamp": "October 5, 2010 08:56 am", "Headline": "බඳවාගැනීම් නැවතූ බව කියන පුවත මුසාවක්", "News Content": "සෞදි අරාබියේ සේවය කිරීම සඳහා ශ්‍රී ලාංකිකයන් බඳවා නොගැනීමට එරට තීරණය කර ඇති බවට පළවූ පුවත්පත් වාර්තාව ශ්‍රී ලංකා රජය විසින් ප්‍රතික්ෂේප කර තිබේ. මෙම වාර්තාවෙහි කිසිදු සත්‍යතාවයක් නොමැති බව ශ්‍රී ලංකා තානාපති අහමඩ් ඒ. ජවාඩ් මහතා අරාබි මාධ්‍යයක් වෙත අදහස් දක්වමින් පවසා ඇත. මේ පිළිබඳව සෞදි රජය විසින් කිසිදු නිල දැනුම් දීමක් කර නොමැති බව ඔහු පෙන්වාදෙයි. එමෙන්ම දෙරට අතර කිසිදු අමනාපකමක් නොමැති බව ද අහමඩ් මහතා අවධාරණය කර ඇත. මෙම පුවත මාධ්‍යය මගින් ගොඩ නගන කල්පිතයක් පමණක් බව සෞදි අරාබියානු ජාතික නව බඳවාගැනීමේ කමිටුවේ හිටපු සභාපති සහ මේ වනවිට කම්කරු අමාත්‍යාංශයේ නිල නියෝජිතවරයා ලෙස කටයුතු කරන වලීඩ් අල් -ස්වෙයිදන් මහතා සඳහන් කර ඇත. අදාළ තහනම පිළිබඳ කිසිදු පුවතක් දැනගැනීමට නොලැබී ඇති බවත්, සෞදි සේවය සඳහා ශ්‍රී ලාංකිකයන් බඳවා ගැනීමේ කටයුතු තවදුරටත් සිදුකෙරෙන බවත් හෙතෙම කියා සිටියි. පසුගිය වසර තුළ පමණක් ශ්‍රී ලාංකිකයන් 42, 906 දෙනෙකු සේවය සඳහා සෞදි අරාබිය වෙත යවා ඇති අතර මෙම වසරේ මුල් කාල සීමාව තුළ 19, 000 ක පමණ පිරිසක් සෞදි අරාබිය වෙත පිටත්ව ගොස් ඇත. ශ්‍රී ලාංකිකයන් සෞදි අරාබියේ සේවය සඳහා බඳවා ගැනීම සඳහා ගිවිසුම් වලට එළඹීම නවතන ලෙස සෞදි අරාබියානු ජාතික නව බඳවාගැනීමේ කමිටුව විසින් එරට පෞද්ගලික බඳවාගැනීමේ ආයතන වෙත දැනුම් දී ඇති බව පසුගියදා අරාබි මාධ්‍යයක් වාර්තා කර තිබිණි.", "URL": "https://sinhala.adaderana.lk/news.php?nid=11291", "Category": null, "Parent URL": null}