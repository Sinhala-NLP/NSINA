{"Source": "Adaderana", "Timestamp": "November 28, 2014 07:01 am", "Headline": "වැස්ස නිසා බලාගෙනයි!", "News Content": "කලාඔයේ ජල මට්ටම ඉහළගොස් ඇති නිසා පුත්තලම - මන්නාරම මාර්ගය එළුවන්කුලම ප්‍රදේශයේදී තවමත් වසා දමා ඇති ව පුත්තලම ආපදා කළමනාකරණ ඒකකය පවසයි. ඊයේ (27)රාත්‍රීය වන විට රාජාංගණ ජලාශයේ වාන් දොරටු 03 ක් අඩි 02 බැගින්ද,දැදුරුඔය ව්‍යාපාරයේ ජල දොරටු 03 ක් අඩි 02 බැගින්ද විවෘත කර ඇත. රාජංගණය ජලාශයේ වාන් ජලය කලාඔයට මුදා හැරෙන බැවින් කලාඔයේ ජල මට්ටම තවමත් ඒ ආකාරයටම පවතින බවද ආපදා කළමනාකරණ ඒකකය කියා සිටී. මේ අතර වැසි ජලය බැස නොයාම හේතුවෙන් පුත්තලම අට්ටවිල්ලුව ප්‍රදේශයේ නිවාස කීපයකට බලපෑම් එල්ලවී ඇත. ජලය බැස යන එක් ස්ථානයක් අවහිර වන ලෙස ඉදි කර ඇති බාධයකයක් මෙම තත්ත්වයට හේතුව බව හඳුනා ගෙන ඇති බවද ආපදා කළමනාකරණ ඒකකය කියයි. පුත්තලම - තිල්අඩිය ප්‍රදේශය තුළද ස්ථාන කීපයක් ජලය බැස නොයාමේ අවදානමක් ඇති බවට හඳුනා ගෙන ඇති බවත්,එම ජලය බැස යාමට ඇති අවහිර කඩිනමින් ඉවත් කිරීමට කටයුතු කරන බවද අප කළ විමසුමකදී පුත්තලම ආපදා කළමනාකරණ ඒකකයේ නිලධාරියෙකු පැවසීය. මේ අතර මන්නාරම සිට කන්කසන්තුරෙයි හරහා ත්‍රීකුණාමලය දක්වා ඉතා රළු විය හැකි බවත්, සුළඟ පැයට කි.මී 70 ක පමණ වේගයෙන් හමායා හැකි බවත් කාලගුණ විද්‍යාදෙපාර්තමේන්තුව නිවේදනය කරයි.", "URL": "https://sinhala.adaderana.lk/news.php?nid=47660", "Category": null, "Parent URL": null}