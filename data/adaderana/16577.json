{"Source": "Adaderana", "Timestamp": "June 6, 2011 11:31 am", "Headline": "සෞඛ්‍ය සම්මන්ත්‍රණවලට සුපිරි හෝටල් තහනම්", "News Content": "සෞඛ්‍ය අමාත්‍යාංශය විසින් සංවිධානය කරනු ලබන වැඩමුළු, සම්මන්ත්‍රණ සහ සාකච්ඡා සඳහා මින් ඉදිරියට සුපිරි හෝටල් යොදාගැනීමට අනුමැතිය ලබානොදෙන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. දිවයිනපුරා සෑම පළාතකම සහ දිස්ත්‍රික්කයකම විහිදි පවතින සෞඛ්‍ය අමාත්‍යාංශය සතු ශ්‍රවනාගාර තිබියදී සුපිරි හෝටල් භාවිත කිරීම අනවශ්‍ය වියදමක් බව අමාත්‍යවරයා පෙන්වා දෙයි. අන්තර්ජාතික වශයෙන් නියෝජිතයින් සහභාගී වන සැසිවාර හැර අනෙකුත් උත්සව ‍හෝටල් තුළ පැවැත්වීම තුළින් මහජන මුදල් විශාල වශයෙන් අපතේ යන බව අමාත්‍ය මෛත්‍රීපාල සිරිසේන මහතා සඳහන් කළේය. දිවයින පුරා තිබෙන විවිධ රාජ්‍ය අංශවලට අයත් ශ්‍රවනාගාර ඉදිකිරීම සඳහා රජයේ මුදල් විශාල වශයෙන් වැය කර ඇති බැවින් මින් ඉදිරියට පැවැත්වෙන සම්මන්ත්‍රණ සහ අනෙකුත් වැඩසටහන් සඳහා එම ශ්‍රවනාගාර යොදා ගන්නා ලෙස මෛත්‍රීපාල සිරිසේන මහතා දැනුම් දී සිටියි.", "URL": "https://sinhala.adaderana.lk/news.php?nid=16577", "Category": null, "Parent URL": null}