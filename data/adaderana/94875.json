{"Source": "Adaderana", "Timestamp": "August 23, 2018 10:49 am", "Headline": "ආනවිළුන්දාව සිදෙයි-කුඹුරු අක්කර 306 ක් අවදානමේ", "News Content": "ආරච්චිකට්ටුව-ආනවිළුන්දාව වැව සිදී යාම හේතුවෙන් ඒ යටතේ වගා කර ඇති කුඹුරු අක්කර 306 ක් විනාශ වීමේ අවදානමක් ඇති වී තිබේ. අක්කර 280 ක් විශාල මෙම වැව පිහිටා ඇත්තේ ආනවිළුන්දාව රම්සා තෙත් බිම තුළය. රතඹලාඔය හරස් කර ආනවිළුන්දාව වැව ඉදි කර ඇති අතර‍ මෙම වැවට පහලින් පිහිටා ඇති සුරුවිල, මයියව, පිංකට්ටිය, මරදන්සෝල, වෙල්ලවල, ඉහළවැව සහ අන්දනන්කට්ටුව යන වැව්ද පෝෂණය වන්නේ ආනවිළුන්දාව වැව යටතේය. මෙම වැව් අතීතයේ ඉදිකර ඇත්තේ “එල්ලංගා පද්ධතියට”අනුව බව ගොවීන් කියති. මෙම වැව් පද්ධතිය යටතේ කුඹුරු අක්කර 1027 ක් වගා කරති. රතඹලා ඔය හරස් කර පසු කාලෙක කටුපතවැව ඉදිකර ඇත. මෙම වැව ඉදිකිරීමේදී කටුපත සහ ආනවිළුන්දාව ගොවීන් අතර අතීතයේ දී ගිවිසුමක් අත්සන් කර ඇති බව කියති. එම ගිවිසුමට අනුව ආනවිළුන්දාව වැවට ජලය අවශ්‍ය වූ විට කටුපත වැවේ තිබෙන මුදා හැරිය යුතුය. නමුත් වසර කීපයකින් මෙම ගිවිසුම ක්‍රියාත්මක වී නොමැති බව ගොවීන් කියති. මේ වන විටත් කටුපත වැවේ ප්‍රමාණයටත් වඩා ජලය ඇති බැවින් අඩියක ප්‍රමාණයක් තමන්ට ජලය ලබා දෙන්නේ නම් වියලී යමින් තිබෙන කුඹුරු යාය මිය යන්නට නොදී රැක ගත හැකි බව ආනවිළුන්දාව ගොවීන් කියා සිටිති. පසුගිය වැසි සමයේදී ආනවිළුන්දාව වැව උතුරා පිටාර ගලා ගියේය. නමුත් මෙම වැව් පද්ධතිය ගොඩ වී ඇති නිසා ප්‍රමාණවත් තරම් ජලය රඳවා ගත නොහැකි බවද ඔවුන් කියති. ආනවිළුන්දාව රම්සා අභය භූමිය පිහිටා ඇත්තේද මෙම වැව් පද්ධතිය තුළ වන බැවින් වැව් ප්‍රතිසංස්කරණය කිරීමට නම් වන ජීවී දෙපාර්තමේන්තුවේ අවසරය ලබා ගත යුතුය. නමුත් වැව් ප්‍රතිසංස්කරණය කිරීම සඳහා වන ජීවී දෙපාර්තමේන්තුව අවසර ලබා නොදීම නිසා ගොඩ වී ඇති වැව් ප්‍රතිසංස්කරණය කිරීමටද නොහැකි වී ඇත. මේ වන විට රතඹලාඔයේ ඉතිරි වී ඇති ජලය අඟල් 06 බැගින් වන පොම්ප දෙකක් භාවිතා කර ආනවිළුන්දාව වැවට ලබා ගැනීමට ගොවීන් කටයුතු කර ඇත. දිවා රාත්‍රී මෙම පොම්ප ක්‍රියාත්මක කරන බවත්, ඒ සඳහා ඉන්ධනවලට විශාල මුදලක් වැය කිරීමට සිදුවී ඇති බවත් ආනවිළුන්දාව ගොවි සංවිධානය කියයි. මේ සම්බන්ධයෙන් අප පුත්තලම දිසා ලේකම් එන්.එච්.එම්.චිත්‍රානන්ද මහතාගෙන්ද විමසා සිටි අතර ඔහු කියා සිටියේ, පුත්තලම් දිස්ත්‍රික්කයේ වැව් බොහෝමයක් සිඳී ගොස් ඇති බවයි. වියළි කාලගුණය සහ සුළඟ ඊට ප්‍රධාන හේතුව බව ද ඔහු පවසයි. ඉදිරියේදී මේ සම්බන්ධයෙන් සාකච්ඡා කර කිසියම් විසඳුමක් ලබා දීමට අදහස් කරන නමුත් සෙංගල්ඔය ව්‍යාපාරයේ වැඩ කටයුතු අවසන් වූ විට ආනවිළුන්දාව ගොවීන්ට මෙම ගැටළුවෙන් නිදහස් විය හැකි බව ද ඔහු සඳහන් කළේය.", "URL": "https://sinhala.adaderana.lk/news.php?nid=94875", "Category": null, "Parent URL": null}