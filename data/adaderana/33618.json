{"Source": "Adaderana", "Timestamp": "April 27, 2013 10:53 am", "Headline": "සබරගමුව සරසවිය 7දා ඇරෙයි", "News Content": "ජ්‍යෙෂ්ඨ සිසුන් සඳහා සබරගමු විශ්ව විද්‍යාලයේ අධ්‍යයන කටයුතු ලබන මැයි මස 07 වන දින ආරම්භ කරන බව එම විද්‍යාලයීය ලේඛකාධිකාරී එම්.එම්.විමලසිරි මහතා පවසයි. ඒ අනුව විශ්ව විද්‍යාලයේ නේවාසික පහසුකම් හිමි සියලුම සිසුන් මැයි මස 06 වන දින පස්වරු 5ට පෙර විශ්ව විද්‍යාලයට පැමිණිය යුතු බව ඔහු සඳහන් කළේය. පසුගිය 04 වැනිදා සිට සබරගමුව සරසවිය තාවකාලිකව වසා දැමිණ. ඒ සිසුන් විසින් ආරම්භ කර තිබූ පන්ති වර්ජනයක් නිසාවෙනි. කෙසේ වෙතත් පසුගිය 15 වැනිදා සිට ක්‍රියාත්මක වන පරිදි විශ්ව විද්‍යාලයීය මහා ශිෂ්‍ය සංගමය සහ පීඨ ශිෂ්‍ය සංගම් තාවකාලිකව අත්හිටුවා ඇති අතර විශ්ව විද්‍යාලයේ ශිෂ්‍ය නායකයින් හය දෙනෙකුගේ ශිෂ්‍ය භාවය ද තාවකාලිකව අත්හිටුවා තිබේ. අවුරුදු නිවාඩුවෙන් පසු සබරගමුව විශ්ව විද්‍යාලය පසුගිය 16 වැනිදා විවෘත කිරීමට නියමිතව තිබුණ ද විශ්ව විද්‍යාලය දින නියමයක් නොමැතිව ජ්‍යෙෂ්ඨයින් හට වසා දැමීමට තීරණය කර ඇති බවට සබරගමුව සරසවිය සුරැකීමේ ජනතා ව්‍යාපාරයේ කැඳවුම්කරු දිනේෂ් බණ්ඩාර මහතා පැවසීය.", "URL": "https://sinhala.adaderana.lk/news.php?nid=33618", "Category": null, "Parent URL": null}