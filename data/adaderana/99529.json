{"Source": "Adaderana", "Timestamp": "November 21, 2018 10:15 am", "Headline": "පොදු අපේක්ෂකයා රංජන්ව රවට්ටපු හැටි", "News Content": "2014 අවසන් කාර්තුවේ දී පොදු අපේකෂකයෙක් ලෙස පැමිණි මෛත්‍රීපාල සිරිසේන මහතා විසින් එවකට ප්‍රකාශ කළ කථා නිසා තමන් ආකර්ශනයට පත් වු බව පාර්ලිමේන්තු මන්ත්‍රී රංජන් රාමනායක මහතා පවසයි. ඊයේ(20) ටීවි දෙරණ ඔස්සේ විකාශය වු වාද පිටිය සංවාදාත්මක දේශපාලන කතිකාවත සමඟ එක්වෙමින් මන්ත්‍රීවරයා මෙම අදහස් පළ කළේය. එහිදී එතුමා විශේෂයෙන් බොහෝ දේ ප්‍රකාශ කළ බවත්, මහින්ද රාජපක්ෂ මහතා තමාව අඩි 6ක් පොළොව යටට යවන්න සිටින බවද කියා සිටි බව ද පැවසීය. මහින්ද රාජපක්ෂ මහතාගේ දකුණු අත ලෙස හා පක්ෂයේ මහලේකම්වරයා වශයෙන් සිටි එතුමා එවැනි ප්‍රකාශයක් සිදු කිරීමෙන් ජනතාව ඒ සියල්ල විශ්වාස කරන තත්ත්වයකට පත් වු බව ද රංජන් රාමනායක මහතා කියා සිටියේය. එහෙත් කල් යන විට පොඩි පොඩි සැකයන් ඇති වු බවත් දිනක් ගුවන් තොටුපල වසා හොරු සියල්ල අල්ලන බව ප්‍රකාශ කර පසුව මෛත්‍රීපාල සිරිසේන මහතා තමා එවැන්නක් ප්‍රකාශ නොකළ බව පැවසිම එයට හේතු වු බව ද සඳහන් කළේය. දිනක් තමාට කළ ආරාධනයක් නිසා කැබිනට් මණ්ඩල හමුවට ගිය අතර, එහිදී විධායක ජනාධිපති ධූරය සම්බන්ධයෙන් මෛත්‍රීපාල සිරිසේන මහතා දැක්වු අදහස් නිසා තමා තවත් තණ්ණාව නැති අයෙකු යැයි සිතා ආකර්ශනය වු බව ද කියා සිටියේය. කෙසේ වෙතත් පසුව ලයිට් නිවා දමා හොර රහසේ සමහර අය සමඟ සාකච්ඡා පවත්වන බවට බුද්ධි අංශවලට යම් යම් තොරතුරු ලැබී තිබු බවත්, රංජන් රාමනායක මහතා මෙහිදී වැඩිදුරටත් කියා සිටියේය. එනිසා අප සියලු දෙනා කඩේ යා යුත්තේ කිසිවෙකු වෙනුවෙන් නොව සත්‍යයට පමණක් බවද සඳහන් කළ මන්ත්‍රීවරයා, නැවතත් පොදු අපේක්ෂකයා වීමේ අවශ්‍යතාවය තම පක්ෂයෙන් විමසූ විට එයට ග්‍රීන් ලයිට් එකක් පත්තු නොවු නිසා මහින්ද රාජපක්ෂ මහතා තෝරා ගත් බවද සඳහන් කර සිටියේය.", "URL": "https://sinhala.adaderana.lk/news.php?nid=99529", "Category": null, "Parent URL": null}