{"Source": "Adaderana", "Timestamp": "June 16, 2013 08:53 am", "Headline": "විනෝද චාරිකාවේ ගිය තරුණයා දියේ ගිළී නසියි", "News Content": "සංචාරක හෝටලයක පිහිණුම් තටාකයක දිය නාමින් සිටි තරුණයෙකු දියේ ගිළීමෙන් මියගොස් ඇති බව වෙන්නප්පුව පොලීසිය පවසයි. ඊයේ සවස වෙන්නප්පුව, නයිනමඩම ප්‍රදේශයේ පිහිටි සංචාරක හෝටලයකදී මෙම අනතුර සිදුවී ඇත. මියගොස් ඇත්තේ කැලණිය, තෙළඑළ පාර පදිංචිව සිටි කළුඋසගේ ප්‍රසන්න ලක්මාල් (21) නම්වු තරුණයෙකු බව අද දෙරණ වාර්තාකරු පවසයි. මියගොස් ඇති තරුණයා පෑලියගොඩ ප්‍රදේශයේ පෞද්ගලික ආයතනක සේවය කරමින් සිට ඇත. ඊයේ එම ආයතනයේ සේවක පිරිසක් විනෝද චාරිකාවක් සදහා වෙන්නප්පුව නයිනමඩම පිහිටි මෙම හෝටලයට පැමිණ තිබේ. එම හෝටලයේ පිහිණුම් තටාකයේ දිය නාමින් සිටින අතරතුර එකී තරුණයා එක්වරම දියේ ගිළී ඇත. ඔහු සමග සිටි සෙසු පිරිස කඩිනමින් දියේ ගිළෙමින් සිටි තම මිතුරාව ගොඩට ගෙන මාරවිල මුලික රෝහල වෙත ගෙන ආවත් ඒ වන විටත් ඔහු මිය ගොස් සිට තිබේ. පශ්චාත් මරණ පරීක්ෂණය පැවැත්වීමට නියමිතව ඇත. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=34961", "Category": null, "Parent URL": null}