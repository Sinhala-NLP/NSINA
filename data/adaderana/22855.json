{"Source": "Adaderana", "Timestamp": "March 17, 2012 09:48 am", "Headline": "සංගණනයේ තොරතුරු රැස්කිරීම 85% න් අවසන්", "News Content": "ජන සංගණනයේ තොරතුරු රැස්කිරීමේ කටයුතු 85% න් පමණ මේ වන විට අවසන් කර ඇති බව ජ‍නලේඛන හා සංඛ්‍යාලේඛන දෙපාර්තමේන්තුව පවසයි. ලබන 19 වැනි දින දක්වා තොරතුරු රැස්කිරීම සඳහා කාලය වෙන් කර ඇති බව එම ‍දෙපාර්තමේන්තු‍වේ අධ්‍යක්ෂ වයි.එල්. ප්‍රනාන්දු මහතා ප්‍රකාශ කළේය. එයින් අනතුරුව සංශෝධන වටය ලබන 20 සහ 21 යන දෙදින ක්‍රියාත්මක කරන බව ප්‍රනාන්දු මහතා සඳහන් කළේය. 19 වන දින වනවිට සංගණන කටයුතු 100% ප්‍රමාණයකින් අවසන් කිරීමට බලාපොරොත්තු වන බවත්, එසේ අවසන් කිරීමේ හැකියාව නොපවතින්නේ කොළඹ වැනි නාගරික ජනගහණය අධික ප්‍රදේශවල බව ද ඔහු පෙන්වාදුන්නේය. අනෙකුත් සියලුම ප්‍රදේශවල තොරතුරු 19 වනදාට පෙර අවසන් කිරීමට බලාපොරොත්තු වන බව ප්‍රනාන්දු මහතා කියා සිටියේය. සංශෝධන වටයේ දී සංගණන නිලධාරීන් නැවත වරක් සෑම නිවසකටම ගොස් තොරතුරු රැස්කිරීමක් සිදුකරන බවත්, එහිදී පළමුව සංගණනය සිදුකළ දින සිට 19 වන දින අතර අදාළ නිවසෙහි උපතක් හෝ විපතක් සිදුවී ඇද්ද යන්න පිළිබඳව විමසා ඒ අනුව තොරතුරු සංශෝධනය කිරීම 20 හා 21 දෙදින තුළ සිදුකෙරෙන බව ඔහු සඳහන් කළේය.", "URL": "https://sinhala.adaderana.lk/news.php?nid=22855", "Category": null, "Parent URL": null}