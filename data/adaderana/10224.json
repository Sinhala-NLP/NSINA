{"Source": "Adaderana", "Timestamp": "August 14, 2010 08:29 am", "Headline": "ශ්‍රී ලංකාවට කඩුලු 3 ක ජයක්", "News Content": "තුන්කොන් එක්දින තරගාවලියේ ඊයේ පැවති තරගයෙන් කඩුළු 3 ක ජයක් අත්කරගැනීමට ශ්‍රී ලංකා කණ්ඩායම සමත්විය. දඹුල්ල ජාත්‍යන්තර ක්‍රිකට් ක්‍රීඩාංගණයේ දිවා රාත්‍රී තරගයක් ලෙස පැවති මෙම තරගයේ ප්‍රථමයෙන් පන්දුවට පහරදුන් නවසීලන්ත කණ්ඩායම පන්දුවාර 48 එක් පන්දුවක දී සියලු දෙනා දැවී රැස්කරගත්තේ ලකුණු 192ක් පමණි. එහිදී බී. ජේ. වෙට්ලින් ලකුණු 55 ක් රැස්කරගැනීමට සමත්විය. පන්දුයැවීමේ දී ලසිත් මාලිංග සහ ඇන්ජ‍ලෝ මැතිව්ස් කඩුළු 3 බැගින් දවාගත් අතර රංගන හේරත් කඩුළු 2ක් දවාගත්තේය. පිළිතුරු වශයෙන් ශ්‍රී ලංකා කණ්ඩායම පන්දුවාර 40 පන්දු 5ක දී කඩුළු 7 ක් පමණක් දැවී ජයග්‍රාහී ඉලක්කය පසු කරනු ලැබීය. උපුල් තරංග ලකුණු 70 ක් සහ කුමාර් සංගක්කාර ලකුණු 48 ක් ලබාගැනීමට සමත් විය. තරගය ජයග්‍රහණය දක්වා නොදැවී ක්‍රීඩා කළ තිලාන් සමරවීර ලකුණු 36ක් රැස්කරගෙන සිටියේය. පන්දුයැවීමේ දී නවසීලන්ත කණ්ඩායම වෙනුවෙන් කයිල් මිල්ස් කඩුලු 4 ක් දවාගත්තේය. උපුල් තරංග තරගයේ විරයාට හිමි සම්මානය දිනාගත්තේය.", "URL": "https://sinhala.adaderana.lk/news.php?nid=10224", "Category": null, "Parent URL": null}