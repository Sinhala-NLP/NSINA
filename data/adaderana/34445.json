{"Source": "Adaderana", "Timestamp": "May 28, 2013 11:24 am", "Headline": "අකුරැස්සේ ළාබාල දැරියට හදි කළ තවත් තිදෙනෙක් සොයයි", "News Content": "අකුරැස්ස, හේනේගම ප්‍රදේශයේ දී 14 හැවිරිදි ගැහැණු ළමයෙකු සමූහ දූෂණය කිරීමේ සිද්ධියට අදාළ තවත් සැකකරුවන් තිදෙනෙකු අත්අඩංගුවට ගැනීම සඳහා විමර්ශන සිදුකරන බව පොලිසිය පවසයි. පොලිස් මාධ්‍ය ප්‍රකාශක කාර්යාලය කියා සිටියේ සිද්ධියට අදාළ සැකකරුවන් තිදෙනෙකු මේ වන විට අත්අඩංගුවට ගෙන ඇති බවයි. පසුගිය 26 වැනිදා පස්වරුවේ ත්‍රිරෝද රථයකින් සහ යතුරුපැදියකින් පැමිණි පුද්ගලයින් හය දෙනෙකු අදාළ දැරිය පැහැරගෙන ගොස් අපයෝජනය ලක්කර තිබේ. අපයෝජනයට ලක්වු දැරිය මේ වන විට මාතර මහරෝහලේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය සඳහන් කරයි. මේ සම්බන්ධයෙන් අකුරැස්ස පොලිසියට ලැබුණු පැමිණිල්ලකට අනුව සිදුකළ විමර්ශන වලදී සැකකරුවන් දෙදෙනෙකු ඊයේ දිනයේදීත් තවත් එක් සැකකරුවෙකු අද දිනයේදීත් අත්අඩංගුවට ගෙන ඇති බව කියැවෙයි. අත්අඩංගුවට ගත් සැකකරුවන් අද (28) අධිකරණය හමුවට ඉදිරිපත් කිරීමට නියමිත බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=34445", "Category": null, "Parent URL": null}