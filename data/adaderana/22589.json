{"Source": "Adaderana", "Timestamp": "March 5, 2012 11:32 am", "Headline": "විදේශ රැකියා පොළක් හා රැකියා ප්‍රවර්ධන වැඩසටහනක්", "News Content": "සබරගමුව පළාත් සභාව විසින් ශ්‍රී ලංකා විදේශ සේවා නියුක්ති කාර්යංශයේද සහාය ඇතිව පළමු වරට විදේශ රැකියා පොළක් සහ රැකියා ප්‍රවර්ධන වැඩසටහනක් සංවිධානය කර තිබේ. 2012 මාර්තු 12 වන දින පෙ.ව. 9.00 සිට පස්වරු 4.00 දක්වා එම විදේශ රැකියා ප්‍රවර්ධන වැඩසටහන සහ විදේශ රැකියා පොළ කෑගල්ල නගර ශාලාවේදී පැවැත්වේ. සබරගමුව පළාත් වෘත්තීය කුසලතා සංවර්ධන වැඩසටහන 2012 /2014 යටතේ මෙම රැකියා පොළ සහ රැකියා ප්‍රවර්ධන වැඩසටහන සබරගමුව මහ ඇමති මහීපාල හේරත් මහතාගේ අදහසක් අනුව ක්‍රියාත්මක වන්නක් බව පළාත් සභාවේ මාධ්‍ය ඒකකය සඳහන් කරයි. එහි සමාරම්භක අවස්ථාවට විදෙස් රැකියා ප්‍රවර්ධන අමාත්‍ය ඩිලාන් පෙරේරා , සබරගමුව මහ ඇමති මහීපාල හේරත්, පාර්ලිමේන්තු මන්ත්‍රී කනක හේරත් යන මහත්වරු ප්‍රධාන ආරාධිතයන් වශයෙන් සහභාගීවීමට නියමිතය. ශ්‍රී ලංකා විදේශ සේවා නියුක්ති කාර්යාංශයේ ඇගයුමට ලක් වූ රැකියා නියෝජිත ආයතන 10 ක් මෙම රැකියා වෙළපොළට සහභාගී වීමට නියමිත වන අතර ඊට අමතරව විදේශ රැකියා පිළිබද තරුණ තරුණීයන් දැනුවත් කිරීමේ වැඩමුළුද එදින පැවැත්වේ. කිසිදු අයකිරීමකින් තොරව ඇතුළත් විය හැකි මෙ රැකියා පොල සහ ප්‍රවර්ධන වැඩසටහන සියල්ලට විවෘත යැයි සබරගමුව පළාත් සභාව වැඩිදුරටත් සදහන් කරයි.", "URL": "https://sinhala.adaderana.lk/news.php?nid=22589", "Category": null, "Parent URL": null}