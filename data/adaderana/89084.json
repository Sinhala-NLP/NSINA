{"Source": "Adaderana", "Timestamp": "May 14, 2018 04:28 pm", "Headline": "ලක්ෂ 24ක රත්‍රං රේගුවේ හිරවෙයි", "News Content": "රුපියල් ලක්ෂ 24 ක් පමණ වටිනා රත්‍රං කුට්ටි 04 ක් සිය ගමන් මල්ලේ සඟවා ගෙන , නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මඟියෙකු 5/14 දින දහවල් කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු කොළඹ ප්‍රදේශයේ පදිංචි 56 හැවිරිදි පිරිමි පුද්ගලයෙකි. ඔහු 5/14 දින දහවල් 11.50 ට පමණ ඉන්දියාවේ චෙන්නායි සිට පැමිණි ශ්‍රී ලන්කන් ගුවන් සේවයේ යූ.එල්.- 122 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ , මෙම ග්‍රෑම් 100 බැඟින් වූ රත්‍රං කුට්ටි 4 හි මුළු බර ග්‍රෑම් 400 ක් බව රේගුව සඳහන් කරයි. කටුනායක ගුවන් තොටුපොළ රේගුවේ ගමන් මලු ස්කෑනින් අංශයේ සේවය කළ නිලධාරීන් මෙම අත් අඩංගුවට ගැනීම සිදු කර තිබූ අතර , ගුවන් තොටුපොළ රේගු අධ්‍යක්ෂ ඕ.එම්. ජාබීර් මහතාගේ මෙහෙය වීම යටතේ මේ පිළිබඳව වැඩිදුර පරීක්ෂණ ක්‍රියාත්මක කර තිබේ.", "URL": "https://sinhala.adaderana.lk/news.php?nid=89084", "Category": null, "Parent URL": null}