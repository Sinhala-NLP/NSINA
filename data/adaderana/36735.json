{"Source": "Adaderana", "Timestamp": "August 19, 2013 08:18 am", "Headline": "තායිලන්තයේ රජ කුමරිය දිවයිනට පැමිණෙයි", "News Content": "තායිලන්තයේ මහා චක්‍රී සිරිදෝන් රජකුමරිය සිව්දින නිල සංචාරයක් සඳහා දිවයිනට පැමිණ තිබේ. ඇය අද (19)දිනයේ ජාතික කෞතුකාගාරය නැරඹීමට නියමිතයි. අනතුරුව ඇය පොළොන්නරුව, අනුරාධපුරය සහ සීගිරිය නැරඹීමට නියමිතව ඇත. තායිලන්ත රජකුමරිය මහනුවර දී ජනාධිපති මහින්ද රාජපක්ෂ මහතා හමුවී සාකච්ඡා කිරීමට නියමිතයි. මේ අතර ජපානයේ සුගුකෝ රජකුමරිය සිව්දින නිල සංචාරයක් සඳහා අද දිවයිනට පැමිණීමට නියමිතව තිබේ. ඇය මෙම සංචාරයේ දී මහනුවර ශ්‍රී දළදා මාලිගය හා ජය ශ්‍රී මහාබෝධිය වැඳපුදා ගැනීමට ද නියමිතයි. ජපාන රජකුමරිය ඇසළ මහා පෙරහැර මංගල්‍යය නැරඹීමට ද සහභාගී වනවා. මේ අතර ඓතිහාසික මහනුවර ශ්‍රී දළදා මාලිගයේ ඇසළ පෙරහැර මංගල්‍යයේ සිව්වන රන්දෝලී පෙරහැර අද වීදි සංචාරය කෙරෙයි. රාත්‍රී 7.15ට පෙරහැර ශ්‍රී දළදා මාලිගයෙන් පිටත්වීමට නියමිතයි. රුහුණු කතරගම මහා දේවාලයේ ඇසළ පෙරහැර මංගල්‍ය යේ ගිනිපැගීමේ උත්සවය ඊයේ(18) පැවැත්වුණි. ගිනිපැගීම සඳහා 500ක පමණ බැතිමතුන් පිරිසක් ඊට සහභාගි වු බව වාර්තා වෙයි.", "URL": "https://sinhala.adaderana.lk/news.php?nid=36735", "Category": null, "Parent URL": null}