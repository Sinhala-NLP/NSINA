{"Source": "Adaderana", "Timestamp": "June 28, 2017 04:09 pm", "Headline": "නීතිඥවරියකගේ මූලික අයිතිවාසිකම් කඩවීම නිසා ලක්ෂයක වන්දියක්", "News Content": "නීතිඥවරියකගේ මූලික අයිතිවාසිකම් උල්ලංඝණය කිරීමේ සිද්ධියකට අදාළව එම නීතිඥවරියට රුපියල් ලක්ෂයක වන්දියක් සිය පෞද්ගලික මුදලින් ගෙවන ලෙස ශ්‍රේෂ්ඨාධිකරණය මාතර පොලීසියේ අපරාධ අංශයේ හිටපු ස්ථානාධිපතිවරයාට නියෝග කර තිබේ.අපරාධ අංශයේ හිටපු ස්ථානාධිපති පොලිස් පරීක්ෂක වසන්ත කුමාර මහතාට අධිකරණය මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය.මාතර ප්‍රදේශයේ සේවය කරන රාජිකා ප්‍රසාදිනි විජේතුංග නැමැති නීතිඥවරියක් ඉදිරිපත් කළ මූලික අයිතිවාසිකම් පෙත්සමක තීන්දුව ලබා දෙමින් ත්‍රි පුද්ගල ශ්‍රේෂ්ඨාධිකරණ විනිසුරු මඩුල්ල මෙම නියෝගය ලබා දී තිබේ. තමන් 2013 වසරේ මැයි මස 27 වනදා මාතර පොලිස් ස්ථානය වෙත සැකකරුවෙකු ඉදිරිපත් කිරීම සඳහා ගිය අවස්ථාවේ වගඋත්තරකාර පොලිස් පරීක්ෂකවරයා තමන්ට අවමන් සහගත ආකාරයෙන් ප්‍රකාශ සිදුකර සිය රාජකාරියට බාධා කළ බව පෙත්සම්කාර නීතිඥවරිය ප්‍රකාශ කර තිබේ. මේ තුළින් සිය මූලික අයිතීන් උල්ලංඝණය වූ බවට තීන්දුවක් ලබා දෙන ලෙස ඇය ශ්‍රේෂ්ඨාධිකරණයෙන් ඉල්ලා තිබුණි. පෙත්සම විභාග කළ ශ්‍රේෂ්ඨාධිකරණය පෙත්සම්කාර නීතිඥවරියගේ මූලික අයිතීන් කඩ වී ඇති බව තීන්දු කළේය.", "URL": "https://sinhala.adaderana.lk/news.php?nid=74661", "Category": null, "Parent URL": null}