{"Source": "Adaderana", "Timestamp": "May 20, 2011 01:20 pm", "Headline": " සේවක මුදල් සොරකම් කරන්න ආණ්ඩුව සූදානම්", "News Content": "යෝජිත පුද්ගලික අංශ සේවක විශ්‍රාම වැටුප් ක්‍රමයට සම්පූර්ණයෙන්ම විරුද්ධ බව විපක්ෂ නායක රනිල් ව්ක්‍රමසිංහ මහතා පවසයි. එමගින් සේවකයාට අයිති මුදල් ආණ්ඩුව විසින් සොරකම් කිරීමක් සිදුවන බව හෙතෙම චෝදනා කරයි. යෝජිත පුද්ගලික අංශ සේවක විශ්‍රාම වැටුප් ක්‍රමය පිළිබඳව වෘත්තීය සමිති සමග අද(20)කොළඹ පැවති සාකච්ඡාවකදී අදහස් දක්වමින් විපක්ෂනායකවරයා කියා සිටියේ විශ්‍රාම වැටුප් හිමිකම සේවකයාට තිබිය යුතු බව හා එය සේවක අයිතියක් බව ලෝකයේ බොහෝ රටවල් විසින් පිළිගන්නා බවයි. එසේ වුවද යෝජිත විශ්‍රාම වැටුප් ක්‍රමයෙන් සිදුවන්නේ රජය විසින් පුද්ගලික අංශයේ සේවකයාගේ එකී අයිතිය සුරක්ෂිත කිරීම නොව සූක්ෂම ලෙස සේවක මුදල් සොරකම් කිරිමක් බව වික්‍රමසිංහ මහතා අවධාරණය කළේය. පුද්ගලික අංශයේ සේවකයාට තමන්ගේම වැටුපෙන් ගෙවන මුදලින් හා ආයතන හිමිකරුවන්ගේ මුදලින් විශ්‍රාම සුවයෙන් කල් ගෙවීමට සේවක අර්ථ සාධක අරමුදල සහ සේවා නියුක්තික භාරකාර අරමුදල තුළින් යම් පිටුවහලක් ලැබුණද මේ වන විට එකී තත්ත්වයද අහිමිවීමේ අවදානමක් ඇති බව විපක්ෂ නායකවරයා පෙන්වා දුන්නේය.", "URL": "https://sinhala.adaderana.lk/news.php?nid=16218", "Category": null, "Parent URL": null}