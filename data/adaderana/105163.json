{"Source": "Adaderana", "Timestamp": "February 27, 2019 06:01 pm", "Headline": "ඇල්ජීරියානු සිසුන්ගෙන් එරට ජනපතිට විරෝධය", "News Content": "දහස් සංඛ්‍යාත ඇල්ජීරියානු සිසුන් එක්ව එරට වත්මන් ජනාධිපතිවරයාට එරෙහි විරෝධතාවල නිරත වෙමින් සිටියි. පිරිස් පාලනය සඳහා කැරලි මර්දන පොලීසියද යොදවා ඇති බව විදෙස් මාධ්‍ය වාර්තා කළේය. ඇල්ජීරියස් අගනුවර විශ්වවිද්‍යාලයේ රැස්වුණු සිසුන් සතියකට ආසන්න කාලයක් තිස්සේ මෙලෙස විරෝධතාවල නිරත වෙමින් සිටියි. ඔවුන් විශ්වවිද්‍යාලයෙන් ඉවතට පැමිණ විරෝධතාවේ නිරතවීම වැලැක්වීම සඳහා එහි පිටත පොලිසියද රදවා ඇති බවද විදෙස් පුවත් වාර්තා කළේය. මේ වන විටත් අගනුවර විරෝධතා රැසක් පැවැත්වෙමින් තිබීම ඊට හේතුවයි. 20 වසරක කාලයක් තිස්සේ ඇල්ජීරියාව පාලනය කළ ජනාධිපති ඇබ්දෙලාසීස් බුටෆියේකා සිය පස්වැනි ධුරකාලය වෙනුවෙන් මැතිවරණයට ඉදිරිපත්වීමට සූදානමින් පසුවෙයි. 81 හැවිරිදි ජනාධිපතිවරයා ලබන අප්‍රේල් මස 18වැනිදා පැවැත්වීමට නියමිත ජනාධිපතිවරණය සදහා ඉදිරිපත්වීමෙන් වැලකිය යුතු බවට විරෝධතාකරුවන් අවධාරණය කරයි. තමන්ට එරෙහිව දින කිහිපයක කාලයක් පුරාවට විරෝධතා පැවැත්වුණත් විරෝධතාකරුවන් සෘජුව ඇමතීමට මෙතෙක් ජනාධිපතිවරයා කටයුතු කර නැහැ. ප්‍රතිකාර සදහා ජනාධිපති ඇබ්දෙලාසීස් රටින් පිටවගොස් ඇති බවට වාර්තා පළවුවත් ඒවා මෙතෙක් තහවුරු වී නොමැතිවීම විශේෂත්වයක්.", "URL": "https://sinhala.adaderana.lk/news.php?nid=105163", "Category": null, "Parent URL": null}