{"Source": "Adaderana", "Timestamp": "August 12, 2010 02:33 pm", "Headline": "ප්‍රහාර මැදට සිවිල් ජනතාව ගෙනාවේ එල්. ටී. ටී. ඊ යයි", "News Content": "රජයේ හමුදා මානව හිමිකම් කඩකළ බවට චෝදනා කළ ද ප්‍රහාර එල්ල කරන අතරතුර සිවිල් ජනතාව ඉදිරියට රැගෙන ආවේ එල්. ටී. ටී. ඊ ත්‍රස්තවාදීන් බව ආචාර්ය ගොඩ්ෆ්‍රි ගුණතිලක මහතා සඳහන් කරයි. උගත් පාඩම් සහ ප්‍රතිසන්ධානය පිළිබඳ වූ ජනාධිපති පරීක්ෂණ කොමිෂන් සභාවේ පළමු ප්‍රසිද්ධ සැසි වාරය දෙවන දිනට අද රැස්වූ අද දිනයේ සාක්ෂි ඉදිරිපත් කරමින් ඒ මහතා මේ බව සඳහන් කළේය. එමෙන්ම දශක තුනක් තිස්සේ පැවති යුද්ධය නිසා ශ්‍රී ලංකාවේ ළමා පරපුරට විශාල අසාධාරණයක් වූ බව වෛද්‍ය හිරන්ති විජයමාන්න මහත්මිය ප්‍රකාශ කළේය. අවතැන් වූ දරුවන්ගේ අධයාපනය ගොඩනැගිය යුත්තේ ඔවුන් ජීවත්වූ ප්‍රදේශ වලම, ඔවුන්ගේ දෙමාපියන් සමග සිටියදීම බව ද එම මහත්මිය පෙන්වාදුන්නේය. මෙම සැසි වාරයේදී 2002 පෙබරවාරි මස 21 වන දින සිට 2009 මැයි මස 19 වන දින දක්වා වූ කාලය තුළ සිදුවූ සටන් විරාම ගිවිසුම් අසාර්ථක වීමට හේතූන්, මේ සම්බන්ධව පුද්ගලයෙකු හෝ පිරිසක් හෝ ආයතනයක් හෝ සෘජුව හෝ වක්‍රව හෝ වගකීම් බාරගන්නේද යන්න සහ ඉන් අනතුරුව පිළිවෙළින් සිදුවූ සිද්ධීන් ඇතුළු කරුණු කිහිපයක් පිළිබඳව විමර්ශනය කර වාර්තා කිරීම මෙම ජනාධිපති පරීක්ෂණ කොමිසමේ අරමුණ වී ඇත.", "URL": "https://sinhala.adaderana.lk/news.php?nid=10184", "Category": null, "Parent URL": null}