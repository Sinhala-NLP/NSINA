{"Source": "Adaderana", "Timestamp": "April 30, 2012 01:44 pm", "Headline": "බස් ගාස්තු වැඩිකිරීමට එරෙහි ජවිපෙ පෙත්සම ඉවතලයි", "News Content": "මෑතකදී රජය විසින් සිදුකළ බස් ගාස්තු ඉහළ නැංවීමට එරෙහිව ජනතා විමුක්ති පෙරමුණ ඉදිරිපත් කළ පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීන්දු කර තිබේ. අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ල විසින් මෙම තීන්දුව ලබා දී ඇත. ජනතා විමුක්ති පෙරමුණේ සුනිල් හඳුන්නෙත්ති මන්ත්‍රීවරයා ඇතුළු පිරිසක් විසින් පෙත්සම ගොනුකර තිබිණි. ජාතික බස් ගාස්තු ඉහළ නැංවීමේ ප්‍රතිපත්තියට අනුව බස් ගාස්තු ඉහළ නැංවිය හැක්කේ 15 . 8% න් පමණක් බව පෙත්සම්කරුවන් අධිකරණය හමුවෙහි කියා සිටියේය. එහෙත් මෙවර බස් ගාස්තු ඉහළ නැංවීම රජය විසින් 20% න් සිදුකිරීම එම ජාතික ප්‍රතිපත්තිය උල්ලංඝණය කිරීමක් බව පෙත්සම්කරුවන් පවසයි. එහිදී ඉන්ධන මිල ගණන් ඉහළයාම සහ අමෙරිකානු ‍ඩොලරයට සාපේක්ෂව රුපියල අවප්‍රමාණය වීම නිසා බස් ගාස්තු ඉහළ නැංවීම 20% න් සිදුකිරීමට කටයුතු කළ බව රජයේ නීතිඥවරයා අධිකරණය හමුවෙහි කරුණු දක්වමින් කියා සිටියේය. එය ජාතික ප්‍රතිපත්තිය උල්ලංඝණය කිරීමක් නොවන බව රජයේ නීතිඥවරයා සඳහන් කර සිටියේය. ඉදිරිපත් වූ කරුණු සලකා බැලූ ශ්‍රේෂ්ඨාධිකරණය පෙත්සම විභාග කිරීමට අවසර දීමට තරම් සාධාරණ පදනමක් නොමැති බව ප්‍රකාශ කළ අතර එයින් අනතුරුව එය ප්‍රතික්ෂේප කිරීමට තීන්දු කර තිබේ.", "URL": "https://sinhala.adaderana.lk/news.php?nid=23919", "Category": null, "Parent URL": null}