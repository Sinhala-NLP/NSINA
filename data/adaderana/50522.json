{"Source": "Adaderana", "Timestamp": "April 8, 2015 04:36 pm", "Headline": "දින 5කදී 1693දෙනෙක් නොමිලේ වයි-ෆයි පහසුකම් ලබාගෙන!", "News Content": "පොදු ස්ථාන වලින් නොමිලේ ලබා දෙන වයි-ෆයි පහසුකම දින පහක් තුළදී පුද්ගලයින් 1693 දෙනෙකු ලබා ගෙන තිබෙන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි. දිවයින පුරා පොදු ස්ථාන 26ක ස්ථාපිත කර තිබෙන වයි-ෆයි කලාප වලදී මෙම පහසුකම ලබා ගෙන තිබෙන බවත් වැඩිම පිරිසක් වාර්තා වන්නේ කොළඹ දිස්ත්‍රික්කයෙන් බවත් නියෝජිතායතනය කියයි. මෙම පිරිස මෙගා බයිට් 41,701 ක අන්තර්ජාල පහසුකම් භුක්තිවිඳ තිබෙන බවද නියෝජිතායතනය සඳහන් කරයි. යාපනය පුස්තකාලයේ දී මෙම වයි-ෆයි පහසුකම ලබා ගෙන තිබෙන පිරිස පනහ ඉක්මවා තිබේ. අගමැති රනිල් වික්‍රමසිංහ මහතා විසින් පසුගියදා කොළඹ කොටුව දුම්රිය ස්ථානයෙන් මෙම නොමිලේ වයි-ෆයි පහසුකම ලබාදීම නිල වශයෙන් ආරම්භ කළ අතර ඉදිරි මාස කිහිපය තුළදී ‍මෙවැනි ස්ථාන දහසක් දිවයින පුරා ස්ථාපිත කිරීමට නියමිත බව නියෝජිතායතනයේ කළමනාකාර අධ්‍යක්‍ෂ සහ ප්‍රධාන විධායක නිලධාරී මුහුන්දන් කනගේ මහතා පවසයි.", "URL": "https://sinhala.adaderana.lk/news.php?nid=50522", "Category": null, "Parent URL": null}