{"Source": "Adaderana", "Timestamp": "June 19, 2014 12:18 pm", "Headline": " ශ්‍රී ලංකා මුහුදු තීරයට පැමිණි ඉන්දීය ධීවරයින් 46 ක් දැලේ", "News Content": "ශ්‍රී ලංකා මුහුදු තීරයට අනවසරෙන් ඇතුළුවූ ඉන්දීය ධීවරයින් 46 දෙනෙකු ශ්‍රී ලංකා නාවික හමුදාව විසින් අත්අඩංගුවට ගෙන තිබේ. ධීවර යාත්‍රා 11 ක්ද නාවික හමුදා භාරයට ගත් බවට නාවික හමුදා මාධ්‍ය ප්‍රකාශක, කමාන්ඩර් කෝසල වර්ණකුලසූරිය මහතා අද දෙරණට කියා සිටියේය. අත්අඩංගුවට ගනු ලැබූ පිරිස් කන්කසන්තුරෙයි හා තලෙයිමන්නාරම යන පෙදෙස්වලට කැටුව එමින් සිටින බව නවික හමුදා මාධ්‍ය ප්‍රකාශකවරයා සඳහන් කළේය. ඉකුත් සතියේ ශ්‍රී ලංකා බලධාරීන් විසින් ශ්‍රී ලංකා අත්අඩංගුවේ සිටි ඉන්දීය ධීවරයින් 51 දෙනෙකු නිදහස් කරන ලදී. ඉකුත් මැයි 26 දිනට යෙදුණු ඉන්දීය නව අග්‍රාමාත්‍ය නරේන්ද්‍ර මෝඩිගේ දිවුරුම්දීමේ අවස්ථාවට සමගාමීව ඒ වන විට ශ්‍රී ලංකා අත්අඩංගුවේ සිටි සියලුම ඉන්දීය ධීවරයින් නිදහස් කරන ලෙස ජනාධිපති මහින්ද රාජපක්ෂ මහතා උපදෙස් දී තිබිණි.", "URL": "https://sinhala.adaderana.lk/news.php?nid=44078", "Category": null, "Parent URL": null}