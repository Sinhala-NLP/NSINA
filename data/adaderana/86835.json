{"Source": "Adaderana", "Timestamp": "April 3, 2018 03:03 pm", "Headline": " ශ්‍රේෂ්ඨාධිකරණ නියෝගයකට එරෙහිව ජනතාව විරෝධතාවයේ-පුද්ගලයින් 8ක් මරුට", "News Content": "ඉන්දීය ශ්‍රේෂ්ඨාධිකරණයේ නියෝගයකට එරෙහිව එරට වැසියන් විරෝධතාවල නිරත වෙයි. විරෝධතා අතරතුර පුද්ගලයින් 8 දෙනෙකු පමණ මියගොස් ඇති බව වාර්තා වෙයි. ඉන්දියාව තුළ කුලහීනයන්ට එරෙහි ප්‍රහාර උත්සන්න වෙමින් පවතින පසුබිමක ප්‍රහාරකයන්ට ඇප ලබාදිය හැකි වන පරිදි ශ්‍රේෂ්ඨාධිකරණය නියෝගයක් නිකුත් කර තිබේ. එමඟින් තම ජන කොටසට අසාධාරණයක් වන බව පවසමින් ඉන්දීය කුලහීන ජනතාව විරෝධතාවක් ආරම්භ කළේය. බිහාර්,ඔඩිස්සා, පන්ජාබ් සහ රාජස්ථාන් ඇතුළු ප්‍රාන්ත රැසක මෙම විරෝධතා පැවැත් වෙයි. මෙම විරෝධතා ප්‍රචණ්ඩකාරී ස්වරූපයක් ගෙන ඇති බව විදෙස් වාර්තා සඳහන් කළේය. මේ හේතුවෙන් දුම්රිය සේවාවලටද බලපෑම් එල්ල වී ඇති අතර මාර්ග රැසක් අවහිර වී තිබේ. එමෙන්ම ප්‍රදේශ කිහිපයකට ඇඳිරි නීතිය පැනවීමට ද ඉන්දීය රජය පියවර ගත්තේය. මේ අතර අදාළ තීන්දුව නැවත වරක් පරික්ෂා කරන ලෙස මධ්‍යම රජය ශ්‍රේෂ්ඨාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=86835", "Category": null, "Parent URL": null}