{"Source": "Adaderana", "Timestamp": "December 30, 2016 05:17 pm", "Headline": "අයි.ඕ.සී බාධාවට පියවරක් ගත යුතු බව තෙල් සංස්ථාව කියයි", "News Content": "ඛණිජ තෙල් සංස්ථාවේ සේවකයින් පිරිසකට ත්‍රිකුණාමලයේ පිහිටි ලංකා අයි.ඕ.සී තෙල් ටැංකි පරිශ්‍රයේදී බාධා කිරීම සම්බන්ධයෙන් නිසි ක්‍රියාමාර්ග ගත යුතු බව ඛණිජ තෙල් සංස්ථා සභාපති ටී.ජි ජයසිංහ මහතා පවසයි.ඔහු පවසන්නේ තෙල් ටැංකි කිහිපයක් පරික්ෂා කිරීම සඳහා තම සේවකයින් පිරිසක් එම පරිශ්‍රයට ඇතුළු වූ අවස්ථාවේදී ලංකා අයි.ඕ.සී සමාගමේ නිළධාරින් මෙලෙස ක්‍රියාකර ඇති බවයි. කෙසේ වෙතත් අද දෙරණ කළ විමසීමකදී ලංකා අයී.ඕ.සී සමාගමේ කළමනාකාර අධ්‍යක්ෂ ශ්‍යාම් බෝරා මහතා පැවසුවේ අදාළ චෝදනාව තරයේ ප්‍රතික්ෂේප කරන බවයි.ඛණිජ තෙල් සංස්ථා නිළධාරීන් පිරිස ත්‍රිකුණාමල තෙල් ටැංකි පරිශ්‍රයට ඇතුළුවීමට සූදානම් වූ අවස්ථාවේ තම ආරක්ෂක නිළධාරීන් ඔවුන්ගේ අනන්‍යතාව විමසා සිට ඇති අතර ඔවුන් එය ප්‍රතික්ෂේප කර ඇති බව ශ්‍යාම් බෝරා මහතා පැවසුවේය.ඛණිජ තෙල් සංස්ථා නිළධාරින්ට හිරි හැර කර ඇති බවට පළ වන වාර්තා අසත්‍ය බව ඔහු කීවේය.ශ්‍රී ලංකා රජය විසින් 2001 වසරේ සිට ගිවිසුමක් මගින් තම සමාගමට තෙල් ටැංකි 99ක හිමිකාරිත්වය පවරා දී ඇති බව ද ශ්‍යාම් බෝරා මහතා පෙන්වා දෙයි.ශ්‍රී ලංකා රජය ඉල්ලීමක් කරන්නේ නම් තම සමාගම සතුව තෙල් ටැංකි කිහිපයක් ඛණිජ තෙල් සංස්ථාවේ පරිහරණය සඳහා ලබාදීමට එකඟත්වය පළ කරන බව ලංකා අයි. ඕ.සී සමාගමේ අධ්‍යක්ෂවරයා පැවසුවේය.කෙසේ වෙතත් ශ්‍රී ලංකා රජය මේ වන තෙක් එවැනි ඉල්ලීමක් කර නොමැති බව ශ්‍යාම් බෝරා මහතා කියා සිටියේය.", "URL": "https://sinhala.adaderana.lk/news.php?nid=67519", "Category": null, "Parent URL": null}