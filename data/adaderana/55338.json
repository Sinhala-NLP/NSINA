{"Source": "Adaderana", "Timestamp": "November 26, 2015 03:47 pm", "Headline": "යළි පුබුදුමු ශ්‍රී ලංකා - යළි විකුණමු ශ්‍රී ලංකා", "News Content": "එක්සත් ජාතික පක්ෂ ආණ්ඩු විසින් මීට පෙරාතුව ඉදිරිපත් කරන ලද 'යළි පුබුදමු ශ්‍රී ලංකා'වැඩපිළිවෙළේ නම වෙනස් කර 'යළි විකුණමු ශ්‍රී ලංකා' ලෙස වැඩපිළිවෙළක් මෙවර අයවැය මගින් යෝජනා කර ඇති බව අන්තර් සමාගම් සේවක සංගමය පවසයි.එම සංගමයේ සභාපති වසන්ත සමරසිංහ මහතා මේ බව කියා සිටියේ අද(26) කොළඹ පැවති මාධ්‍ය හමුවකදීය.මහින්ද රාජපක්ෂ මහතාට තවත් වසර 2ක් කල් තිබියදී ගෙදර යන්න සිදුවුණු බවත්, මේ ආකාරයෙන් වැඩ කළොත් මේ ආණ්ඩුව ඇවිත් වසර දෙකක් යන්නටත් පෙර ගෙදර යන්නට සිදුවනු ඇති බවත් හෙතෙම සඳහන් කළේය.පැය 8ක සේවා කාලය අහෝසි කිරීමටත්, ඊ.පී.එෆ්/ඊ.ටී.‍එෆ් ඒකාබද්ධ ‍කිරීමටත් ආණ්ඩුව සැලසුම් සකස් කර ඇති බව පෙන්වා දුන් ඔහු මෙවර අයවැයෙන් භාණ්ඩ හා සේවා මත කෝටි 30,000 ක පමණ බදු ගසා ඇති බවත් අවධාරණය කළේය.කරවල කෑල්ලක, පරිප්පු ටිකක සහන පෙන්වා තවත් බොහෝ භාණ්ඩ හා සේවාවල මිල ඉහළ නංවා ඇති බවත්, මෙවර අයවැයෙන් වැඩකරන ජනතාවගේ ඔළුව මත තවත් ගිනි ගෙඩියක් පටවා ඇති බවත් වසන්ත සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=55338", "Category": null, "Parent URL": null}