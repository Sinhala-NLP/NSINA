{"Source": "Adaderana", "Timestamp": "November 2, 2017 01:33 pm", "Headline": "හිටපු  නියෝජ්‍ය ඇමති ශාන්ත ප්‍රේමරත්න වසර හතරකට හිරේ", "News Content": "හිටපු නියෝජ්‍ය අමාත්‍යවරයෙකු වන ශාන්ත ප්‍රේමරත්න මහතාට කොළඹ මහාධිකරණය බරපතල වැඩ සහිත සිව් වසරක සිර දඩුවමක් නියම කර තිබේ. එම දඩුවමට අමතරව රුපියල් දසදහසක දඩයක් ද මහාධිකරණ විනිසුරු පියසේන රණසිංහ මහතා විත්තිකරුට නියම කළ බව අද දෙරණ අධිකරණ වාර්තාකරු සඳහන් කළේය. 2007 වසරේ අම්පාර ප්‍රදේශයේදී කාන්තාවකගෙන් රුපියල් 50,000ක අල්ලසක් ලබාගැනීමේ සිද්ධියකට අදාළව අල්ලස් කොමිසම විසින් විත්තිකාර හිටපු නියෝජ්‍ය අමාත්‍යවරයාට එරෙහිව කොළඹ මහාධිකරණය හමුවේ නඩු පවරා තිබේ. දීර්ඝ නඩු විභාගයකින් අනතුරුව අද දිනයේ එහි තීන්දුව ලබාදුන් මහාධිකරණ විනිසුරුවරයා හිටපු නියෝජ්‍ය අමාත්‍ය ශාන්ත ප්‍රේමරත්න මහතා එම චෝදනාවට වරදකරු බවට තීන්දු කළ බව අද දෙරණ වාර්තාකරු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=79445", "Category": null, "Parent URL": null}