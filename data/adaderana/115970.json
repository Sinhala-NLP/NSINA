{"Source": "Adaderana", "Timestamp": "August 7, 2019 01:43 pm", "Headline": "අදත් කොළඹ තැන තැන කුණු", "News Content": "කෙරවලපිටිය අංගනයට කසළ බැහැරකිරීම අත්හිටුවීමත් සමඟ අදත් කොළඹ නගර සීමාව තුළ කසල කඳු ගොඩගැසී ඇති ආකාරයක් දක්නට ලැබුණි. මේ හේතුවෙන් තම ආදායම් මාර්ග බිඳ වැටී ඇති බවට මෙන්ම රෝග වැළඳීමේ අවදානමක් ද මතුව ඇති බවට ජනතාව චෝදා කරයි. 2017 වසරේ සිට කොළඹ මහ නගරසභා බල ප්‍රෙද්ශයේ මෙන්ම කෝට්ටේ , කැලණිය ආදී පළාත් පාලන බල ප්‍රදේශ කිහිපයක කසල කෙරවලපිටිය ප්‍රෙද්ශයේ ස්ථානයකට තාවකාලිකව බැහැරකිරීම ආරම්භ කෙරුණි. දිනකට එම ස්ථානයට කසළ මෙට්‍රික්ටොන් 300 කට අධික ප්‍රමාණයක් බැහැර කෙරුණු අතර එහි ධාරිතාව උපරිම සීමාවට පැමිණීම හේතුවෙන් එහි කසළ බැහැරකිරීම අත්හිටුවන බව මහනගර හා බස්නාහිර සංවර්ධන අමාත්‍යංශයද ප්‍රකාශ කළේය. කෙසේවෙතත් මේ වන විටත් වැඩ නිමකර ඇති අරුවක්කාරු විද්‍යාත්මක කසළ අංගනයට කසළ බැහැරකිරීම ක්‍රියාත්මක නොවන්නේ එය අයත් වන පුත්තලමේ වනාතවිල්ලුව නගරසභාව එහි කසළ බැහැරකිරීම වෙනුවෙන් දිනකට රුපියල් ලක්ෂයක මුදලක් අදාළ පළාත් පාලන ආයතනවලින් ඉල්ලා සිටීමත් සමඟයි. නමුත් ඒ සඳහා කොළඹ මහ නගරසභාව හෝ සෙසු පළාත් පාලන ආයතන එකඟතාව පළ නොකිරීම නිසා එම කටයුත්ත ඇනහිට තිබේ. මෙම අර්බුදය හේතුවෙන් මේ වන විට කොළඹ නගර සීමාවේ ස්ථාන රැසක කසල ‍ගොඩගැසී ඇති ආකාරය දක්නට ලැබුණි.", "URL": "https://sinhala.adaderana.lk/news.php?nid=115970", "Category": null, "Parent URL": null}