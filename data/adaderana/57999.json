{"Source": "Adaderana", "Timestamp": "March 8, 2016 04:49 pm", "Headline": " මට මැසේජ් එවනවා දාන්න ඕන ඕවර් ගාණ කියලා", "News Content": "ක්‍රිකට් තරඟවලදී ක්‍රීඩා කළ යුතු ක්‍රීඩකයින් හා දැමිය යුතු ඕවර් ගණන සඳහන් කරමින් තමන්ට මැසේජ් එන බව ක්‍රීඩා අමාත්‍ය දයාසිරි ජයසේකර මහතා පවසයි.අරවින්ද සිල්වාගේ සභාපතිත්වයෙන් යුත් නව ක්‍රිකට් තේරීම් කමිටුව පත්කිරීමෙන් පසු ක්‍රීඩා අමාත්‍යවරයා අද පෙරවරුවේ පැවැති මාධ්‍ය හමුවක් අමතමින් මේ බව කියා සිටියේය.තමාට මේ ආකාරයට මැසේජ් එන්නේ නම්, ඇන්ජලෝ මැතිව්ස්ම කියන විදියට ගහන්න අවශ්‍ය කණ්ඩායම තමාට නැති නම්, හිටපු තේරීම් කමිටුව ගැන කතා කිරීමෙන් ඵලක් නැති බව ඇමතිවරයා එහිදී පෙන්වාදුන්නේය.එසේම ක්‍රිකට් පාලක මණ්ඩලයම තේරීම් කමිටුව සමග යම් යම් ගැටලු ඇති බව කියා සිටි බවද පෙන්වාදුන් ඇමතිවරයා නව තේරීම් කමිටුව සමග අලුත් ගමනක් යාමට වත්මන් ක්‍රිකට් පාලක මණ්ඩලයට අවස්ථාවක් ලබාදෙන බවද කියා සිටියේය.හිටපු තේරීම් කමිටුව ගැන කතා කිරීමට තමාගේ කැමැත්තක් නැති බවද කී ඒ මහතා ශ්‍රී ලංකා ජාතික කණ්ඩායම ඇතුළේ අර්බුද ඇති බවත්, ඒවා විසඳාගත යුතු බවත්, පැවසීය.මෙම මාධ්‍ය හමුවේදී අරවින්ද ද සිල්වා හා කුමාර් සංගක්කාර ද අදහස් දක්වමින් ජාතික කණ්ඩායම මෙන්ම නවක ක්‍රීඩකයින් ඉදිරියට ගැනීම සඳහා වැඩ කළ යුතු බව පෙන්වාදුන්නේය.", "URL": "https://sinhala.adaderana.lk/news.php?nid=57999", "Category": null, "Parent URL": null}