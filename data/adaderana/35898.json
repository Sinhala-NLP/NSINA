{"Source": "Adaderana", "Timestamp": "July 18, 2013 05:18 pm", "Headline": " මිලියන 220 ක වියදමින් සරසවි සිසුන්ට නේවාසිකාගාර 60 ක්", "News Content": "විශ්ව විද්‍යාල සිසුන් සඳහා නේවාසිකාගාර 60 ක් ඉදිකිරීමේ කඩිනම් ව්‍යාපෘතියක් සඳහා කැබිනට් අනුමැතිය හිමිව තිබේ. විශ්ව විද්‍යාල වල වර්තමානයේ පොදු ප්‍රශ්නයක්ව පවතින නේවාසික පහසුකම් ප්‍රමාණවත් නොවීම වසර දෙකක ඇතුළත විසඳීමේ අරමුණින් උසස් අධ්‍යාපන අමාත්‍ය එස්.බී දිසානායක මහතා ඉදිරිපත් කළ යෝජනාවකට මෙලෙස අනුමැතිය හිමිව ඇති බව සඳහන්වේ. මෙරට විශ්ව විද්‍යාල 17 ක් ක්‍රියාත්මක වන අතර එහි සිසුහු 92, 000 ක් පමණ අධ්‍යාපන කටයුතු සිදුකරති. එම සිසුන් මෙන්ම 14 000 ක පමණ සංඛ්‍යාවකට නේවාසික පහසුකම් සැලසීමේ කඩිනම් අවශ්‍යතාවක් පවතින බැවින් සියලුම විශ්ව විද්‍යාල ආවරණය වන පරිදි නවීන තාක්ෂණයට අනුකූලව මෙම නේවාසිකාගාර ඉදිකිරීමට නියමිතය. එක් ගොඩනැගිල්ලක් කාමර 100 කින් සමන්විත වන අතර එමගින් සිසුන් 200 කට නේවාසික පහසුකම් සැලසෙයි. මෙම එක් ගොඩනැඟිල්ලක් සඳහා ඇස්තමේන්තුගත වියදම රුපියල් මිලියන 220 කි.", "URL": "https://sinhala.adaderana.lk/news.php?nid=35898", "Category": null, "Parent URL": null}