{"Source": "Adaderana", "Timestamp": "August 24, 2016 02:49 pm", "Headline": "  රජයේ තොරතුරු දෙන්න මාධ්‍ය මධ්‍යස්ථානයක්", "News Content": "රජයේ නිල තොරතුරු ලබාදෙමින් සහ තොරතුරු සම්බන්ධීකරණය කරමින් රාජ්‍ය නිල තොරතුරු ප්‍රකාශක ලෙස කටයුතු කිරීම සඳහා ජාතික මාධ්‍ය මධ්‍යස්ථානයක් ස්ථාපිත කිරීමට කැබිනට් අනුමැතිය හිමිව තිබේ.කැබිනට් තීරණ දැනුම්දීමේ මාධ්‍ය හමුවට එක්වෙමින් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය සම කැබිනට් ප්‍රකාශක ගයන්ත කරුණාතිලක මහතා මේ බව පැවසීය.රාජ්‍ය යන්ත්‍රණය ක්‍රියාත්මක කිරීමේදී අංග සම්පූර්ණ, විශ්වසනීය හා නිවැරදි නිල තොරතුරු මහජනතාව වෙත නිසි වේලාවට ලබා දීම රජයේ ප්‍රමුඛ වගකීමක් වන අතර, මෑතකදී සම්මත කරන ලද තොරතුරු දැනගැනීමේ අයිතිවාසිකම පිළිබඳ පනතේ විධිවිධාන අනුව ද එය වඩාත් තහවුරු කර ඇත.එහි තවත් එක් පියවරක් ලෙස යහපාලන මූලධර්ම වඩාත් හොඳින් ක්‍රියාවට නැංවීමේ අරමුණින්, ප්‍රතිපත්ති සම්පාදනය සඳහා මහජන අදහස් ලබාගනිමින්, විද්‍යුත් හා මුද්‍රිත මාධ්‍යන් වෙත රජයේ නිල තොරතුරු ලබා දෙමින් සහ තොරතුරු සම්බන්ධීකරණය කරමින් රාජ්‍ය නිල තොරතුරු ප්‍රකාශක ලෙස කටයුතු කරනු ලබන 'ජාතික මාධ්‍ය මධ්‍යස්ථානයක්' ස්ථාපිත කිරීම පිණිස අග්‍රාමාත්‍ය රනිල් වික්‍රමසිංහ මහතා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබේ.රජ‍යේ ප්‍රවෘත්ති දෙපාර්තමේන්තුවේ කටයුතුවලට මින් බලපෑමක් නැතැයිද එම මාධ්‍ය මධ්‍යස්ථානයේ කටයුතු ගැන මාධ්‍යවේදීන් ප්‍රශ්න කළ අවස්ථාවේදී ගයන්ත කරුණාතිලක හා රාජිත සේනාරත්න අමාත්‍යවරුන් එහිදී පෙන්වාදුන්නේය.", "URL": "https://sinhala.adaderana.lk/news.php?nid=63409", "Category": null, "Parent URL": null}