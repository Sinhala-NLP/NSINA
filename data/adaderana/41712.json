{"Source": "Adaderana", "Timestamp": "March 11, 2014 03:02 pm", "Headline": "සංචාරක වීසා මුවාවෙන් රට රැකියාවලට නොයන්න ", "News Content": "සංචාරක වීසා යොදා ගනිමින් විදෙස් රටවල රැකියා සඳහා පිටත්ව යන පුද්ගලයින් සම්බන්ධයෙන් කිසිදු වගකීමක් නොදරන බව විදේශ සේවා නියුක්ති කාර්යාංශය පවසයි. සංචාරක වීසා යොදා ගනිමින් ඩුබායි හා ඉන්දියාව හරහා සෞදි ඇතුළු රටවලට රැකියා සඳහා කාන්තාවන් පිටත් කර හැරීමේ ජාවාරමක් සම්බන්ධයෙන් තොරතුරු අනාවරණය වී ඇති බව එම කාර්යාංශය සඳහන් කරයි. විදේශ රැකියා සඳහා අවශ්‍ය කරන පුහුණුව, පවුල් පසුබිම් වාර්තාව ඇතුළු ලිපි ලේඛන ඉදිරිපත් කිරිම මග හරිමින් උප ඒජන්තවරුන් මාර්ගයෙන් සෞදි රැකියා සඳහා පිටත් කිරීම මෙම ජාවාරම්කරුවන් විසින් සිදුකර තිබේ. එලෙස සංචාරක වීසා මගින් ඉන්දියාව හරහා සෞදියට ගිය කාන්තාවක් එහිදි විවිධ කරදර වලට මුහුණදීම හේතුවෙන් විදේශ සේවා කාර්යාංශය මැදිහත් වී යළි මෙරටට ගෙන්වා ගැනීමට කටයුතු කර ඇති බව සඳහන් වෙයි. අදාළ කාන්තාවගෙන් සිදුකළ ප්‍රශ්න කිරිම් වලදී සංචාරක වීසා යොදාගනිමින් සෞදියේ රැකියා සඳහා පිටත් කර හැරෙන ජාවාරම් සම්බන්ධයෙන් තොරතුරු අනාවරණය වු බව විදේශ සේවා නියුක්ති කාර්යාංශය පවසයි. ඒ අනුව මෙම ජාවාරම පිළිබඳව කාර්යාංශය විසින් පුළුල් විමර්ශනයක් ආරම්භ කර ඇති අතර මෙවැනි ජාවාරම්කරුවන්ට හසුනොවන ලෙස එම කාර්යාංශය දැනුම්දෙයි. විදේශ රැකියා සඳහා අවශ්‍ය පුහුණුව සහ විදේශ සේවා නියුක්ති කාර්යාංශයේ ලියාපදිංචි නොවී මෙලෙස රැකියා සඳහා පිටත්ව යන පුද්ගලයින් සම්බන්ධයෙන් වගකීමක් දැරිය නොහැකි බව එම කාර්යාංශය අවධාරණය කරයි. මේ සම්බන්ධයෙන් මහජනතාව සතු තොරතුරු ඇත්නම් 0112879900 යන දුරකථන අංකයට දැනම්දෙන ලෙස විදේශ සේවා නියුක්ති කාර්යාංශය පවසයි.", "URL": "https://sinhala.adaderana.lk/news.php?nid=41712", "Category": null, "Parent URL": null}