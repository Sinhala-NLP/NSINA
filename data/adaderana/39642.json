{"Source": "Adaderana", "Timestamp": "December 17, 2013 08:21 am", "Headline": "ඉන්දීය නෞකා විකිණීම පිළිබඳ නඩුවේ දින නියමවෙයි ", "News Content": "ශ්‍රී ලංකාවට යුධ නෞකා දෙකක් විකිණීමට ඉන්දීය රජය ගෙන ඇති තීරණය අහෝසි කරන ලෙස ඉල්ලා මැඩ්රාස් මහාධිකරණයට ගොනු කර ඇති පෙත්සම විභාග කිරීම සඳහා දින නියම කර තිබේ. ඉන්දීය මාධ්‍ය වාර්තා කරන්නේ ලබන වසරේ ජනවාරි මස 07 වන දින අදාළ පෙත්සම විභාග කිරීමට මැඩ්රාස් මහාධිකරණය තීරණය ඇති බවයි. පෙත්සමේ වග උත්තරකරුවන් ලෙස ඉන්දීය ආරක්ෂ ලේකම්, විදේශ කටයුතු අමාත්‍යාංශ ලේකම් සහ ඉන්දීය වෙරළ ආරක්ෂක බලකායේ නියෝජ්‍ය අධ්‍යක්ෂ ජනරාල්වරයා නම් කර තිබේ. අදාළ පෙත්සම කැඳවන දිනයේ ඔවුන්ට අධිකරණය හමුවේ පෙනී සිටින ලෙස මැඩ්රාස් මහාධිකරණය නොතීසි නිකුත් කර ඇති බව වාර්තා වෙයි. කේ.ස්ටාලින් නැමැති නීතීඥවරයෙකු විසින් මෙම පෙත්සම ගොනුකර ඇති අතර අදාළ නෞකා දෙක ශ්‍රී ලංකාවට විකිණීම වහාම නතර කරන ලෙස නියෝගයක් නිකුත් කරන මෙන් එම පෙත්සමෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=39642", "Category": null, "Parent URL": null}