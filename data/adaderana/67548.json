{"Source": "Adaderana", "Timestamp": "December 31, 2016 01:36 pm", "Headline": " මැදපෙරදිග කාලාපයේ අධික මීදුම් තත්ත්වයක්-ගුවන් ගමන් ප්‍රමාදයි", "News Content": "මැදපෙරදිග කාලාපයේ පවතින අධික මීදුම් තත්ත්වයක් හේතුවෙන් මෙරටට පැමිණීමට නියමිතව තිබූ ගුවන් ගමන් කිහිපයක් ප්‍රමාදවී ඇති බව වාර්තා වෙයි.ඒ හේතුවෙන් අද (31) අළුයම කටුනායක බණ්ඩාරනායක ගුවන් තොටුපොළ වෙත පැමිණීමට තිබූ ගුවන් යානා 04ක් මේ දක්වා පැමිණ නොමැති බව සඳහන්ය.සාජා ගුවන් තොටුපොළේ සිට අද අළුයම 03.05ට සහ 03.55ට මෙරටට පැමිණීමට නියමිත තිබූ ගුවන් යානා දෙකක් සහ ඩුබායි සිට අද අළුයම 04.25ට සහ 05.20ට මෙරට පැමිණීමට නියමිතව තිබූ ගුවන් යානා දෙකක් මෙලෙස ප්‍රමාද වී ඇති බව සඳහන්ය.මේ අතර මේ සම්බන්ධයෙන් අද දෙරණ ගුවන් තොටුපොළ කාර්යය භාර නිලධාරිවරයාගෙන් විමසීමක් කළ අතර ඔහු සඳහන් කළේ අදාළ ගුවන් යානා සියල්ල අද පස්වරුවේ දිවයිනට පැමිණෙනු ඇති බවයි.කෙසේ වෙතත් පසුගිය දින කිහිපය තුළම මීදුම් තත්ත්වය හේතුවෙන් ගුවන් ගමන් කටයුතුවලට බාධා එල්ල වුණි.", "URL": "https://sinhala.adaderana.lk/news.php?nid=67548", "Category": null, "Parent URL": null}