{"Source": "Adaderana", "Timestamp": "January 24, 2018 10:06 am", "Headline": " මහ පාන්දර පාරෙන් පැන්න බවුසරය නිවසක් අසල නවතියි", "News Content": "දඹුල්ල හබරණ ප්‍රධාන මාර්ගය, දඹුල්ල පැල්වෙහෙර ප්‍රදේශයේදී අද (24) දින අළුයම 2.00 ට පමණ ඉන්ධන ප්‍රවාහනය කිරීම සඳහා ගමන් කරමින් තිබූ බවුසර් රථයක් මාර්ගයෙන් ඉවතට පැන පාලමක ගැටී බවුසර් රථය මාර්ගය අසල පිහිටි නිවසක් ආසන්නයේ නැවතී තිබේ. මෙම අනතුරින් බවුසර් රථයේ රියදුරුට සහ රිය සහායකට සුළු තුවාල සිදු වී තිබෙන බව පොලීසිය පවසයි. ප්‍රධාන මාර්ගයේ පාලම නොතිබෙන්නට විශාල අනතුරක් සිදුවීමට ඉඩ තිබූ බව පරීක්ෂණ පවත්වන දඹුල්ල පොලීසියේ රථවාහන අංශය කියයි. කොළඹ සිට ත්‍රිකුණාමලය තෙල් ගබඩා වෙත ඉන්ධන රැගෙන ඒම සඳහා ගමන් කරමින් තිබියදී මෙම අනතුර සිදුවී ඇත. අනතුරට හේතුව අධික වේගය සහ රියදුරුට නින්දයාම බව පොලිස් පරීක්ෂණවලදී හෙළිවී තිබේ. අනතුරින් ප්‍රධාන මාර්ගයේ පිහිටි පාලමට මෙන්ම ප්‍රධාන මාර්ගයේ පැති කාණුවකට බරපතළ හානි සිදු වී අසල තිබූ වෙළඳසැලක් ද අනූ නමයෙන් බේරී ඇති බව ද පොලීසිය කියයි. අළුයම් කාලයේ හෝ රාත්‍රී කාලයේදී අධික වේගයෙන් රිය පැදවීම මෙන්ම නිදිමතෙන් රිය පැදවීම සිදු නොකළ යුතු බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා රියදුරන්ට අවවාද කර ඇත.", "URL": "https://sinhala.adaderana.lk/news.php?nid=83431", "Category": null, "Parent URL": null}