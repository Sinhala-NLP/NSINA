{"Source": "Adaderana", "Timestamp": "May 22, 2012 08:24 am", "Headline": "පොල්ගහවෙල සිට මහවට ද්විත්ව දුම්රිය මාර්ගයක්", "News Content": "පොල්ගහවෙල සිට මහව දක්වා ද්විත්ව දුම්රිය මාර්ගයක් ඉදිකිරීමට ප්‍රවාහන අමාත්‍යාංශය සැලසුම් කර තිබේ. අදාළ මාර්ගය ඉදිකිරිමට ඇති හැකියාව සම්බන්ධයෙන් කඩිනමින් වාර්තාවක් ලබාදෙන ලෙස ප්‍රවාහන අමාත්‍ය කුමාර වෙල්ගම මහතා විසින් දුම්රිය ප්‍රධානීන්ට උපදෙස් ලබාදී ඇති බව වාර්තා වේ. මහව දුම්රිය ස්ථානයේ සිට කොළඹ කොටුව දක්වා ගමන් ගන්නා දුම්රිය මගීන් මුහුණදෙන ගැටලු සම්බන්ධයෙන් සොයා බැලීමට ඊයේ(21) මහව සිට කොටුව දක්වා දුම්රියෙන් කුමාර වෙල්ගම අමාත්‍යවරයා පැමිණ තිබේ. එහිදි දුම්රිය මගීන් දුම්රියවල පවතින අඩුපාඩු සහ දුම්රියේ ගමන් කිරිමේ දී සිදුවන අපහසුතා පිළිබඳව අමාත්‍යවරයා දැනුවත් කර ඇති බව ප්‍රවාහන අමාත්‍යාංශය සඳහන් කරයි. විශේෂයෙන් දුම්රිය තුළ පවතින සනීපාරක්ෂක පහසුකම් පිළිබඳව දුම්රිය මගීන් විසින් විවිධ චෝදනා එල්ල කර ඇත. ඒ අනුව වහාම අදාළ සනීපාරක්ෂක පහසුකම් පිළිබඳව සොයා බලා ඒවාට කඩිනමින් විසඳුම් ලබාදෙන ලෙස ප්‍රවාහන අමාත්‍යවරයා දුම්රිය බලධාරීන්ට නියෝග කළ බව ප්‍රවාහන අමාත්‍යාංශය පවසයි. විශේෂයෙන් මහව දුම්රිය ස්ථානයෙන් අනුරාධපුර, ත්‍රීකුණාමලය සහ මඩකළපුව යන ප්‍රධාන මාර්ගයන් තුනක දුම්රියන් පැමිණීම නිසා දුම්රිය තදබදයක් ඇති වන බව ද මගීන් පෙන්වාදුන්නේය. ඒ අනුව ඉදිරියේ දි එම තදබදය අවම කිරීම සඳහා මහව සිට පොල්ගහවෙල දක්වා ද්විත්ව මාර්ගයක් ඉදිකිරීමට කටයුතු කරන බව ප්‍රවාහන අමාත්‍ය කුමාර වෙල්ගම මහතා ප්‍රකාශ කළේය.", "URL": "https://sinhala.adaderana.lk/news.php?nid=24424", "Category": null, "Parent URL": null}