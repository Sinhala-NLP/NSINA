{"Source": "Adaderana", "Timestamp": "May 24, 2017 02:28 pm", "Headline": "ශ්‍රී ලංකන් එයාර් ලයින් සමාගම දෙවනවරට ලන්සු කැඳවයි", "News Content": "ශ්‍රී ලංකන් එයාර් ලයින් ආයතනය සඳහා දෙවනවරට ලන්සු කැඳවීම මේ වන විට සාකච්ඡා කරමින් සිටින බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි. අද (24) සිරිකොත පක්ෂ මුලස්ථානයේ පැවති මාධ්‍ය හමුවට එක් වෙමින් අමාත්‍යවරයා මේ බව කියා සිටියේය. ශ්‍රී ලංකන් එයාර් ලයින් ආයතනය රජය බාර ගන්නා විට පැවතියේ ඉතා දුර්වල තත්ත්වයේ බවත් එවන් අවස්ථාවක රජයත් සමඟ සම්බන්ධ වෙමින් එය ඉදිරියට ගෙන යෑමට යෝජනාවක් ඉදිරිපත් කළ ඇති බවත් එහි පළමු වටයේ ලන්සු කැඳවීම සාර්ථක නොවු හෙයින් මෙලෙස දෙවන වටයට යොමු වු බව ද අමාත්‍යවරයා පැවසීය. මහින්ද රාජපක්ෂ මහතා ආණ්ඩුව බාර දෙන විට ශ්‍රී ලංකන් එයාර් ලයින් ආයතනය වසා දැමීමේ තත්ත්වයක පැවති බව ද කබීර් හෂීම් අමාත්‍යවරයා වැඩි දුරටත් කියා සිටියේය. කෙසේ වුවද වර්තමාන රජය ආරම්භයේ දී පාඩු ලබන රාජ්‍ය ආයතන රැසක් පැවති බවත් ගත වු වසර එක හමාරක කාලය තුළ එම ආයතන බොහෝමයක් ලාබ ලැබිය හැකි ආයතන බවට පරිවර්තනය කළ බවත් සෙසු ආයතන අවම වශයෙන් පාඩුව හෝ අඩු කර ගැනීමට හැකියාව ඇති වු බව ද අමාත්‍යවරයා මෙහිදී කියා සිටියේය.", "URL": "https://sinhala.adaderana.lk/news.php?nid=73494", "Category": null, "Parent URL": null}