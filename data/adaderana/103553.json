{"Source": "Adaderana", "Timestamp": "February 1, 2019 09:06 pm", "Headline": "කෘෂිකර්මාන්තය නවීකරණය කරන්නට ඉදිරි අයවැයෙන් ආධාර සහනාධාර", "News Content": "රජයෙන් ගොවි ජනතාවට ලබා දී ඇති ඉඩම් ගසඳහා සින්නක්කර ඔප්පු ලබා දීමට කටයුතු කරන බව අග්‍රාමාත්‍ය රනිල් වික්‍රමසිංහ මහතා පැවසීය. කුරුණෑගල පැවති උත්සවයකදී අග්‍රාමාත්‍යවරයා මේ බව කියා සිටියේය. කුරුණෑගල, නිකවැරටිය, පොලිස් ක්‍රීඩාංගනයේ දී පැවති ඉඩම් ඔප්පු ප්‍රදානය කිරීමේ උත්සවය අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද (01) දින සිදු කෙරිණි. ඉඩම් ලබාදීම ඉතා වැදගත් කාරණයක් සේ සැලකිය හැකියි බවත් මේ ඉඩම්ලාභීන් නිසා මේ රටේ ආර්ථිකය දියුණු වුණ බව අග්‍රාමාත්‍ය රනිල් වික්‍රමසිංහ මහතා පැවසීය. 1931 දී ඩී. එස් සේනානායක මැතිතුමා ජනපද යෝජනා ක්‍රමය ඇති කරන්නට පැරණි වැව් වාරිමාර්ග අලූත්වැඩියා කරන්නට ගල්ඔය වැනි ව්‍යාපාර ආරම්භ කරන්නට පටන් ගත් බවත් ඒ හා සමගම එතුමා ඉඩම් බෙදා දෙන්නටද කටයුතු කළ බවත් පැවසීය. විවිධ ආණ්ඩු යටතේ මේවා ක්‍රියාත්මක වු බවත් පැවසූ අග්‍රාමාත්‍යවරයා පැවසූවේ ලංකාව වී වගාවෙන් ස්වයංපෝෂිත කරන්නට 1965 දී ඩඩ්ලි සේනානායක අගමැතිතුමා වගා සංග්‍රාමය පටන් ගත් බවත් එතුමා එම වැඩසටහන දිගටම ක්‍රියාත්මක කළ බවත්ය. 1977 දී ජේ. ආර්. ජයවර්ධන මැතිතුමා මහවැලි ව්‍යාපාරය ආරම්භ කළ බවත් සිංහල රජ සමයේ සිට නොව විජය රජතුමාගේ කාලයේ සිට වැඩිම වැව් සෑදුවේ එතුමාගේ කාලයේදී බවත් ඉඟිනිමිටියල ලූණුගම්වෙහෙර වැනි වාරි ව්‍යාපෘති අලූතින් ආරම්භ කළ බවත් පැවසීය. රටේ වගා කරන ඉඩම් ප්‍රමාණය සීඝ්‍රයෙන් වැඩි වූ බවත් ඒ වගේම 2003 තමන් අග්‍රාමාත්‍ය පදවිය දරණ කාලයේ වසර 500කට පමණ පසු පළමු වතාවට මේ රට සහලින් ස්වයංපෝෂිත වුණ බවත් ඒ කටයුතු කලේ මේ ගොවි මහත්වරුන් බවත් වර්තමානයේදී ඒ කෘෂිකර්මාන්තය නවීකරණය කරන්නට ඉදිරි අයවැයෙන් ආධාර සහනාධාර ලබා දෙන බවත් පැවසීය. ඒ සමගම මේ අයට කළයුතු යුතුකම් ඉටු කළ යුතු බවත් බොහෝ දෙනෙකුට ආණ්ඩුවෙන් මුදල් ඉඩම් ලබාදුන්නත් ඔවුන්ට ඔප්පුවක් ලැබෙන්නේ නැති බවත් කඩදාසියක් පමණක් ලැබෙන බවත් මේ නිසා සමහර විට මෙයට අදාල නිලධාරියා තීරණයක් ගත්තොත් ඉඩම අහිමි කරන්නත් හිකි නිසා රට සහලින් ස්වයංපෝෂිත කළ මේ ගොවීන්ට යුතුකම ඉටු කළ යුතු බව අග්‍රාමාත්‍යවරයා පැවසීය. ඔවුන්ට ඔවුන්ගේ ඉඩම සඳහා වන ඔප්පුව ලබාදිය යුතු බවත් ඩී. එස්. සේනානායක මැතිතුමා දකුණේ කුඩා තේ වතු ආරම්භ කළ බවත් පැවසූ අගමැතිවරයා පැවසූවේ ජේ.ආර්. ජයවර්ධන ජනාධිපතිවරයාගේ කාලයේ ඒ කුඩා තේ වතු වල සංඛ්‍යාව තවත් වැඩි කළ බවත් එහි ප්‍රතිඵලයක් වශයෙන් අද වන විට රටින් අපනයනය කරන තේ වලින් 60‍% සපයන්නේ කුඩා තේ වතු වලින් බවත්ය. මේ සඳහා ආණ්ඩුවෙන් ඉඩම් ලබා දුන්නත් ඒ අයටත් අයිතිය පිළිබඳ කඩදාසි කෑල්ලක්වත් නොමැති බවත් ඒ අනුව රට සහලින් ස්වයංපෝෂණය කළ ගොවීන්ටත් තේ අපනයනය වැඩි කර දුන් තේ ගොවින්ටත් අයිතිය පිළිබඳ කිසිදු ලියවිල්ලක් ලබා දී නොමැති බැවින් ඒ අනුව එම අයිතිය ලබාදීමට යුතුකමක් තිබෙන බව පැවසීය. මෙම අවස්ථාවට බුද්ධ ශාසන හා වයඹ සංවර්ධන අමාත්‍ය ගාමිණි ජයවික්‍රම පෙරේරා මහතා, ඉඩම් හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා, අධ්‍යාපන අමාත්‍ය අකිල විරාජ් කාරියවසම් මහතා, අභ්‍යන්තර, ස්වදේශ කටයුතු සහ පළාත් හා පලාත් පාලන රාජ්‍ය අමාත්‍ය ජේ. සි. අලවතුවල මහතා, සංවර්ධන උපාය මාර්ග හා ජාත්‍යන්තර වෙළඳ නියෝජ්‍ය අමාත්‍ය නලින් බණ්ඩාර මහතා, ප්‍රවාහන රාජ්‍ය අමාත්‍ය අශෝක අබේසිංහ මහතා, හිටපු නියෝජ්‍ය අමාත්‍ය ඉන්දික බණ්ඩාරනායක මහතා, පාර්ලිමේන්තු මන්ත්‍රි තුෂාර ඉදුනිල් යන මහත්වරු ප්‍රමුඛ දේශපාලඥයින් හා රාජ්‍ය නිලධාරීන් රැසක් සහභාගි වූහ.", "URL": "https://sinhala.adaderana.lk/news.php?nid=103553", "Category": null, "Parent URL": null}