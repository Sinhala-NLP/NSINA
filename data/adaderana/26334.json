{"Source": "Adaderana", "Timestamp": "August 5, 2012 12:22 pm", "Headline": "මැතිවරණ ක්‍රමයේ සැලැස්මක් නැති එකම රට", "News Content": "මැතිවරණ ක්‍රමයේ කිසිදු සැලැස්මක් නැති ලොව එකම රට ශ්‍රී ලංකාව යැයි එක්සත් ජාතික භික්ෂු පෙරමුණ පවසයි. මේ හේතුව නිසා මැතිවරණයක් පැවැත්වෙන සෑම අවස්ථාවකම සිදුවන්නේ ඡන්ද කොල්ලයක් යැයි කෝට්ටේ සාමග්‍රි ධර්ම මහා සංඝ සභ‍ාවේ ලේඛකාධිකාරි මහා බෝධි සමාග‍ෙම් ලේකම් මෙන්ම එක්සත් ජාතික භික්ෂු පෙරමුණේ ප්‍රධාන ලේකම් පූජ්‍ය තිනියාවල පාලිත හිමියන් පෙන්වාදෙයි. කොළඹදි අද (05) පෙරවරුවේ පැවැති මාධ්‍ය හමුවකදි එම හිමියන් මේ බව සඳහන් කළේය. 21 වැනි සියවසේ ජීවත් වන ජනතාවක් සිටියද එහෙත් දක්නට ලැබෙන්නේ 6 වැනි සියවස තරම් ඈත යුගයක ජීවත්වන පිරිසක් මෙන් යැයි උන්වහන්සේ සඳහන් කරයි. සිංහල ජනතාව කෑලි කෑලිවලට බෙදි ඇති බවත් ද්‍රවිඩ හා මුස්ලීම් ජනතාව තම වර්ගයාගේ අයිතීන් වෙනුවෙන් පෙනි සිටින බවත් පාලිත හිමියන් අවධාරණය කරයි. ඔවුන් නිහඬව ඊළම ගොඩනගා ගැනීම සඳහා කටයුතු කරමින් සිටින බව උන්වහන්සේ එම ප්‍රවෘත්ති සාකච්ඡාවේදි වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=26334", "Category": null, "Parent URL": null}