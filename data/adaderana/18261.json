{"Source": "Adaderana", "Timestamp": "August 23, 2011 02:37 pm", "Headline": "පරීක්ෂණ පෞද්ගලික රසායනාගාර වෙත යැවීම තහනම්", "News Content": "රජයේ රෝහල්වල රසායනාගාර පහසුකම් තිබිය දී ඒවා භාවිතා නොකර රසායනාගාර පරීක්ෂණ බාහිර රසායනාගාර වෙත යැවීම වහාම තහනම් කිරීමට සෞඛ්‍ය අමාත්‍යවරයා උපදෙස් ලබා දී තිබේ. ලේ, මූත්‍රා ඇතුළු රසායනාගාර පරීක්ෂණ පෞද්ගලික රසායනාගාරවලින් සිදුකර ගැනීම සඳහා ජනතාව යොමු කරන බවට සෞඛ්‍ය අමාත්‍යවරයා වෙත පැමිණිලි රැසක් ලැබී ඇති බව සෞඛ්‍ය අමාත්‍යාංශය නිවේදනයක් නිකුත් කරමින් සඳහන් කරයි. කොළඹ ජාතික රෝහල ඇතුළු ප්‍රධාන රෝහල් සියල්ලටම අදාළ රසායනාගාර පහසුකම් රජය විසින් සපයා ඇති හෙයින් ජනතාව පෞද්ගලික රසායනාගාර වෙත යොමු කිරීම වහාම තහනම් කරන ලෙස සෞඛ්‍ය අමාත්‍යවරයා බලධාරීන්ට උපදෙස් ලබා දී ඇත. මීට අදාළ චක්‍රලේඛය සියලුම රෝහල් වෙත ලබන සතියේ නිකුත් කිරීමට නියමිතය. දැනට රෝහල්වල ඇති රසායනාගාර වල යම් යම් අඩුපාඩු ඇත්නම් ඒවා පිළිබඳ වාර්තාවක් වහාම තමන්ට ලබා දෙන ලෙසත් සෞඛ්‍ය අමාත්‍යවරයා අදාළ බලධාරීන්ට උපදෙස් ලබා දී තිබේ. කොළඹ ජාතික රෝහලේ සියලු රසායනාගාර පරීක්ෂා කිරීමට සෞඛ්‍ය අමාත්‍යවරයා අද(23) දින සහභාගී වී ඇති අතර ඉන් අනතුරුව මෙම උපදෙස් ලබා දී ඇති බව සෞඛ්‍ය අමාත්‍යාංශය සදහන් කරයි.", "URL": "https://sinhala.adaderana.lk/news.php?nid=18261", "Category": null, "Parent URL": null}