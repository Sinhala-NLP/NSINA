{"Source": "Adaderana", "Timestamp": "July 31, 2012 05:57 pm", "Headline": "බාහිරින් ලැබෙන කොන්ත්‍රාත් ඉටුකරන්න එපා", "News Content": "රාජ්‍ය ආයතන ගොඩනැංවීමේදී එයට සහාය දැක්වීම සේවකයන් ඇතුළු සියලුදෙනාගේම වගකීම බව ඉදිකිරීම්,ඉංජිනේරු සේවා,නිවාස හා පොදු පහසුකම් අමාත්‍ය විමල් වීරවංශ මහතා පවසයි. විවෘත ආර්ථිකය තුළ අපේ රටේ රාජ්‍ය ආයතන කඩාවැටෙන යුගය අවසන් වී රාජ්‍ය ආයතන නඟා සිටුවීමට රජය කටයුතු කරමින් සිටින බවත්,සේවක අයිතීන් රජය පිළිගන්නා බවත් ඒවාට ගරුකරන බවත් ,එසේ වුවදසේවක අයිතීන් භාවිතා කරමින් රාජ්‍ය ආයතන කඩාවැටෙන ආකාරයෙන් කටයුතු නොකිරීම අප කාගේත් වගකීමක් බවත් අමාත්‍යවරයා කියා සිටියි. හෙතෙම මේ බව කියා සිටියේ කොළොන්නාවේ රජයේ කර්මාන්ත ශාලාවේ ඉදිකළ නිලධාරී නිල නිවාස සංකීර්ණය විවෘත කිරීම වෙනුවෙන් අද(31) දින රජයේ කර්මාන්ත ශාලා පරිශ්‍රයේදී පැවති උත්සවයට සහභාගීවෙමිනි. මෙහිදී විමල් වීරවංශ අමාත්‍යවරයා මෙසේද සඳහන් කළේය. \"මහින්ද රාජපක්ෂ ජනාධිපතිතුමාගේ රජය යුද්ධය කරන කාලයේ මුළුමහත් රටම යුද්ධය වෙනුවෙන් කැපවුණු වෙලාවේ,වැඩකරන ජනතාවට වැටුප් වැඩිකරන ලෙස ඉල්ලීම් කිරීමේ ඉඩ අහිමිවී තිබුණු වේලාවේ පවා ඉදිරිපත් කළ සෑම අයවැයකදීම හැකි පුළුවන් අයුරින් වැටුප් වැඩි කිරීමට ආණ්ඩුව කටයුතු කළා. ඒ නිසා ආර්ථිකයේ ඉදිරි වර්ධනයවීම අනුව රාජ්‍ය‍ සේවකයන්ගේ පමණක් නොවෙයි සියලුම ජනතාවගේ ප්‍රශ්න හා ගැටලු වෙනුවෙන් රජය අවධානය යොමුකරලා තියෙනවා. ඒ වෙනුවෙන් කැපවෙනවා. 2013 අයවැය යෝජනා සකස් කරන්න ආරම්භ කරලා තියෙන කාලේ සාමාන්‍යයෙන් වැඩකරන ජනතාව අතරේත්,වෘත්තීය සමිති ව්‍යාපාර අතරේත් වැටුප් වැඩිවීම් ඉල්ලීම් ඇතුළත් උද්ඝෝෂණ සාමාන්‍යයෙන් ඉදිරියේදී දක්නට ලැබෙනවා. ආර්ථික අභියෝග මතුවෙනකොට සේවකයන්ට වැටුප් වැඩිවීම් ඉල්ලන්න අයිතිය තියෙනවා. අපි ඔබතුමන්ලාගෙන් ඉල්ලා සිටින්නේ විවිධ න්‍යායපත්‍ර වලට අනුව කටයුතු කරලා රාජ්‍ය ආයතනවල කටයුතු දුර්වල කරන්න, ආයතන කඩාකප්පල් කරන්න, බාහිරින් ලැබෙන කොන්ත්‍රාත් ක්‍රියාත්මක කරන වෘත්තීය සමිති බවට පත්වෙන්න එපා කියලා. මේ රටේ යුද්ධය අවසන්වෙලා ආර්ථික අභියෝග එකෙන් එක ජය අරගෙන ඉදිරියට යන වෙලාවක අප හැමෝම සමගිවෙලා එකමුතුව සිටිමින් සේවක මහතුන්ට ඇතිවන ගැටලු සාකච්ඡා කරලා ඒවාට විසඳුම් ලබාගෙන රාජ්‍ය ආයතන නංවන්න කටයුතු කළ යුතුයි.\" යනුවෙන්ද පැවසීය. එසේම ඔහු මෙසේද කියා සිටියේය. \"2005 න් පස්සේ රාජ්‍ය ඉදිකිරීම් ආයතනවලට එම ආයතනවල ශක්තිය වැඩි කරන්න වැඩි වැඩියෙන් ඉදිකිරීම් අවස්ථා ලබාදෙන්න අතිගරු ජනාධිපතිතුමාගේ රජය කටයුතු කරලා තියෙනවා.මේ නිසා රජයේ කර්මාන්ත ශාලාව කලින්ට වඩා වැඩි ධාරිතාවයකට ඔරොත්තුදෙන ආකාරයෙන් ශකිත්මත්ව ඉදිරියට යන යුගයක්.යම් යම් අභියෝග ගැටලු තිබුණත් පොදුවේ ගත් කළ සියලුම රාජ්‍ය ඉදිකිරීම් ආයතන ඉදිරියට පැමිණි යුගයක්. මහින්ද රාජපක්ෂ ජනාධිපතිතුමාගේ රජය ප්‍රතිපත්තිය මත පිහිටා කටයුතු කළ නිසා තමයි මීට කාලයක් තිස්සේ නොසලකා හැර තිබුණු රජයේ කර්මාන්ත ශාලාව වැනි රාජ්‍ය ආයතන අද ඒවායේ අත්‍යවශ්‍ය සේවක අවශ්‍යතා වෙනුවෙන් කැපවෙලා තියෙන්නේ. නිලධාරී නිවාස සංකීර්ණ එක පැත්කින් ඉදිවෙනකොට තවත් පැත්තකින් සේවක නිවාස සංකීර්ණයේ ඉදිකිරීම් කටයුතු ආරම්භ කරලා තියෙනවා. ඒ අනුව තෘප්තිමත්ව සේවකයන්ට සේවය කිරීමේ පරිසරය මේ රජය විසින් නිර්මාණය කරනවා. රාජ්‍ය සේවය ඇතුළේ රජයේ කර්මාන්ත ශාලාව කළින් හැඳින්වූයේ සයිබීරියාව කියලා. සොවියට් සංගමය තියෙන කාලයේ සයිබීරියාවට තමයි කරදරකාරී සමාජ විරෝධී කොටස් යැව්වේ. එම නිසා රාජ්‍ය සේවය ඇතුළේ රජයේ කර්මාන්ත ශාලාව සයිබීරියාව වාගේ කියලා මතයක් තිබුණා.නමුත් දැන් නිල නිවාස හැදිලා. සේවක නිවාස ඉදිකරලා අවසන් වෙනකොට රජයේ කර්මාන්ත ශාලාවේ වැඩකටයුතු ඉදිරියේදී වර්ධනය වන විට සයිබීරියාවට සම්පූර්ණ ප්‍රතිවිරුද්ධ අර්ථයක් දෙන තැනක් බවට රජයේ කර්මාන්ත ශාලාව පත්වෙන බව අප දන්නවා. රජයේ නිල නිවාසවලට මුලින්ම ඇතුළු වන සමහර නිලධාරීන් වගේම ඒවායේ සදාකාලිකවම පදිංචිවෙන්න බලාපොරොත්තු වන පිරිසකුත් මේ රටේ ඉන්නවා. අපට තියෙන වගකීම තමයි මෙම නිල නිවාස සුදුසුම අයට සුදුසු කාලයට පමණක් ලබාදීලා අනෙකුත් අවශ්‍යතා නිලධාරීන්ට එම අවස්ථාව ලැබෙන ලෙස කටයුතු කිරීම. එය අපේ වගකීමක් වෙනවා.", "URL": "https://sinhala.adaderana.lk/news.php?nid=26215", "Category": null, "Parent URL": null}