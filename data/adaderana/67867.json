{"Source": "Adaderana", "Timestamp": "January 8, 2017 03:15 pm", "Headline": "  හම්බන්තොට සිද්ධිය-තවත් 17ක් රිමාන්ඩ්", "News Content": "අම්බලන්තොට ප්‍රදේශයේ ඇති වු නොසන්සුන්කාරී සිද්ධිය සම්බන්ධයෙන් අත්අඩංගුවටගත් තවත් පුද්ගලයින් 17 දෙනෙකු රක්ෂිත බන්ධනාගාර ගත කර තිබේ.සිද්ධියට අදාළව අම්බලන්තොට පොලීසිය විසින් අත්අඩංගුවට ගත් පුද්ගලයින් 13දෙනෙකු හෙට (09) දිනය දක්වා රක්ෂිත බන්ධනාගාර ගත කිරීමට හම්බන්තොට මහේස්ත්‍රාත් අධිකරණය නියෝග කළ බව අද දෙරණ වාර්තාකරු සඳහන් කළේය.අධිකරණයට ඉදිරිපත් කළ කාන්තාවන් දෙදෙනෙකු ඇප මත මුදාහැරීමටද අධිකරණය නියෝග කර තිබේ. සූරියවැව පොලීසිය විසින් අත්අඩංගුවට ගෙන තිබු තවත් පුද්ගලයින් සිව් දෙනෙකු ලබන 10 වන දින දක්වා රක්ෂිත බන්ධනාගාර ගත කිරීමට හම්බන්තොට මහේස්ත්‍රාත් අධිකරණය නියෝග කර ඇති බව සඳහන්ය.හම්බන්තොට මිරිජ්ජවිල යෝජිත කර්මාන්තපුරය සඳහා මුල්ගල් තැබීම ඊයේ(07) පෙරවරුවේ සිදුකෙරුණු අතර ඊට එරෙහිව විරෝධතා පැවැත්වුණි.අධිකරණ නියෝග නොතකමින් පැවති එම විරෝධතා අතර තුර නොසන්සුන්කාරීව හැසිරුණු පුද්ගලයින් හැට තුන් දෙනෙකු මේ වන විට අත්අඩංගුවට ගෙන ඇති අතර ඒඅතරින් ඊයේ රාත්‍රී අධිකරණයට ඉදිරිපත් කළ 23 දෙනෙකු හෙට දින දක්වා රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=67867", "Category": null, "Parent URL": null}