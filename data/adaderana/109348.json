{"Source": "Adaderana", "Timestamp": "May 6, 2019 10:44 am", "Headline": "ත්‍රිරෝද රථයක් පෙරළී හයකට බරපතළයි", "News Content": "කළුගහකඳුර - පිටමාරුව ප්‍රධාන මාර්ගයේ බෝගස්තැන්න මංසන්ධිය ආසන්නයේදී අද (06) උදෑසන 10ට පමණ ත්‍රිරෝද රථයක් අනතුරට ලක්වීමෙන් එහි ගමන් ගත් කුඩා දරුවන් දෙදෙනෙකු, කාන්තාවක් ඇතුළු හයදෙනෙකු බරපතළ තුවාල ලබා රෝහල්ගත කර ඇත. ඔවුන් මීගහකිවුල රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා බදුල්ල පළාත් මහ රෝහල වෙත මාරු කර යවා ඇත. අනතුරින් තුවාල ලබා ඇත්තේ බදුල්ල බදුලුසිරිගම ප්‍රදේශයේ පිරිසකි. ත්‍රිරෝද රථයේ තිරිංග ක්‍රියා විරහිත වීමත් සමඟම රියදුරුගේ පාලනයෙන් මිදුණු ත්‍රිරෝද රථය පල්ලම් සහිත මාර්ගය ඔස්සේ අධික වේගයෙන් පැමිණ මාර්ගය අයිනේ වූ වේල්ලක හැපීමෙන් අනතුරු සිදුව ඇති බව අද දෙරණ වාර්තාකරු සඳහන් කරයි. ඥාති නිවසකට ගොස් ආපසු එමින් සිටියදී ඔවුන් මෙම අනතුරට ලක්ව ඇත. අනතුරින් ත්‍රිරෝද රථයට බරපතළ හානි සිදුව ඇත. කන්දකැටිය පොලීසිය සිද්ධිය පිළිබඳ වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=109348", "Category": null, "Parent URL": null}