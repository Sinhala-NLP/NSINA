{"Source": "Adaderana", "Timestamp": "August 9, 2019 02:25 pm", "Headline": "ප්‍රගීත් එක්නැලිගොඩගේ නඩුවට නීතිපති ත්‍රිපුද්ගල විනිසුරු මඩුල්ලක් ඉල්ලයි", "News Content": "මාධ්‍යවේදී ප්‍රගීත් එක්නැලිගොඩ පැහැර ගැනීම සහ ඝාතනය කිරීමේ සිද්ධියට අදාළ සැකකරුවන් නම දෙනාට එරෙහි නඩු විභාග කිරීම සඳහා ත්‍රිපුද්ගල විනිසුරු මඩුල්ලක් පත් කරන ලෙස නීතිපතිවරයා විසින් අගවිනිසුරුවරයාගෙන් ඉල්ලීමක් කර තිබේ. හෝමාගම මහාධිකරණයේ අදාළ නඩුව විභාග කිරීම සඳහා එම විනිසුරු මඩුල්ල පත් කරන ලෙස නීතිපතිවරයා විසින් මෙම ඉල්ලීම සිදුකර ඇති බව නීතිපතිවරයාගේ සම්බන්ධීකරණ නිලධාරිනි රජයේ අධි නීතිඥ නිශාරා ජයරත්න මෙනවිය සඳහන් කළේය. මාධ්‍යවේදී ප්‍රගීත් එක්නැලිගොඩ පැහැර ගැනීම සහ ඝාතනය කිරීමේ සිද්ධියට අදාළ සැකකරුවන් නම දෙනාට එරෙහිව චෝදනා 17ක් ගොනු කිරීමට ප්‍රමාණවත් සාක්ෂි ඉදිරිපක් වී ඇති බව නීතිපතිදෙපාර්මේන්තු පවසයි. අදාළ සැකකරුවන් විසින් මෙම චෝදනා ඉතාම සංවිධානත්මක සහ සූක්ෂමව සැලසුම් කර සිදු කර ඇති බව නීතිපතිදෙපාර්මේන්තු සඳහන් කරයි. මෙලෙස චෝදනා එල්ලවී ඇති සැකකරුවන් විවිධ තරාතිරමේ හමුදා නිලධාරීන් වන අතර ඔවුන් ගිරිතලේ යුද හමුදා බුද්ධි අංශයේ රාජකාරි කළ අය වන ශම්මි අර්ජුන් කුමාරරත්න, අර්.එම්.පී.කේ. රජපක්ෂ නොහොත් නාදන්, ප්‍රියන්ත ඩිලන්ජන් උපසේන නොහොත් සුරේෂ්, රවින්ද්‍ර රූපසේන නොහොත් රංජි, චමින්ද කුමාර අබේරත්න, කනිෂ්ක ගුණරත්න, අයියසාමි බාලසුබ්‍රමනියම්, තරංග ප්‍රසාද් ගමගේ, ටී.ඊ.ආර්. පීරිස් යන සැකකරුවන්ය.", "URL": "https://sinhala.adaderana.lk/news.php?nid=116162", "Category": null, "Parent URL": null}