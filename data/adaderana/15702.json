{"Source": "Adaderana", "Timestamp": "April 26, 2011 06:29 am", "Headline": "මූන් ගේ වාර්තාව ප්‍රසිද්ධ කරයි..!", "News Content": "එක්සත් ජාතීන්ගේ සංවිධානයේ මහ ලේකම් බෑන් කී මූන් විසින් ශ්‍රී ලංකාව සම්බන්ධයෙන් තමන්ට උපදෙස් ලබාගැනීම සඳහා පත් කළ බව කියූ විශේෂ ත්‍රිපුද්ගල කමිටුවේ මහත් ආන්දෝලනයකට ලක් වූ වාර්තාව අද(26) එක්සත් ජාතීන් විසින් ප්‍රකාශයට පත් කර තිබේ. ශ්‍රී ලංකාවේ පැවති යුදමය වාතාවරණයේ අවසාන කාල පරිච්ඡේදය තුළ සිදුවූ බව කියන මානව හිමිකම් උල්ලංඝනයවීම් හා යුද අපරාධ සම්බන්ධයෙන් වන චෝදනා පිළිබඳ ත්‍රිපුද්ගල කමිටුවක් විසින් මෙම වාර්තාව සකස් කොට ඇත. පසුගිය 12 වන දින ත්‍රිපුද්ගල කමිටුව විසින් සකස් කළ මෙම වාර්තා එක්ත් ජාතීන්ගේ මහ ලේකම්වරයාට ලබාදුන් අතර එහි පිටපතක් විනිවිදභාවය හා රාජ්‍ය අවධානයට ලක්කිරීම සඳහා එදිනම ශ්‍රී ලංකා රජයට ලැබීමට කටයුතු කරන බව මහ ලේකම්වරයාගේ මාධ්‍ය ප්‍රකාශකයා විසින් දෛනික මාධ්‍ය හමුවේදී අනාවරණය කරන ලදී. ශ්‍රී ලංකා රජය ආරම්භයේ සිටම මෙම කමිටුව සම්බන්ධයෙන් නිල වශයෙන් සිය විරෝධය පළ කළ අතර මෙම වාර්තාව ප්‍රසිද්ධියට පත් නොකරන්නැයි එක්සත් ජාතීන්ගෙන් ඉල්ලා තිබිණි. එසේ වුවද මෙම වාර්තාව අද(26)නිල වශයෙන් ප්‍රකාශයට පත් කරන්නට ප්‍රථමයෙන් එහි ඇතැම් කරුණු පිළිබඳ හා එහි යම් යම් කොටස් ඇතැම් මාධ්‍ය මගින් ප්‍රකාශයට පත් කෙරුණු අතර එකී සිදුවීම සම්බන්ධයෙන්ද තමන්ගේ මැදිහත්වීමක් සිදුනොවූ බව ශ්‍රී ලංකා රජය විසින් ප්‍රකාශ කරනු ලැබිණි. ශ්‍රී ලංකාවේ ජාතික ඒකාග්‍රතාවය හා සාමය ශක්තිමත් කරමින් යන ක්‍රියාදාමයට මෙමගින් මහත් පිටුවහලක් වෙනු ඇතැයි තමන් බලාපොරොත්තු වන බව එක්සත් ජාතීන්ගේ මහ ලේකම්වරයා විශේෂ ප්‍රකාශයක් කරමින් සඳහන් කර තිබේ. මරුසුකි දරුස්මන්ගේ සභාපතිත්වයෙන් හා යෂ්මින් සුකා,ස්ටීවන් රැට්නර් යන දෙදෙනාගෙන්ද සමන්විතව එක්සත් ජාතීන්ගේ මෙම විශේෂ කමිටුව 2010 සැප්තැම්බර් මාසයේදී පත්කරනු ලැබිණි.", "URL": "https://sinhala.adaderana.lk/news.php?nid=15702", "Category": null, "Parent URL": null}