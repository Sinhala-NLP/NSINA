{"Source": "Adaderana", "Timestamp": "April 16, 2013 08:05 pm", "Headline": "බෝස්ටන් බෝම්බ ප්‍රහාරය ජනපති හෙළාදකියි", "News Content": "බෝස්ටන් මැරතන් ධාවන තරඟය අතරතුර අද(16) සිදුවු බෝම්බ පිපිරීම හෙළාදකින බව ජනාධිපති මහින්ද රාජපක්ෂ මහතා අමෙරිකානු ජනාධිපති බැරක් ඔබාමා වෙත පණිවිඩයක් යවමින් දන්වා තිබේ. එසේම එම ප්‍රහාරයෙන් විපතට පත් පුද්ගලයින්ගේ ඥාතීන් වෙත ජනාධිපතිවරයා සිය ශෝකය පළ කළ බවද ජනාධිපති ප්‍රකාශක මොහාන් සමරනායක මහතා පවසයි. බෝස්ටන් මැරතන් ධාවන තරඟය අතරතුර සිදුවු බෝම්බ පිපිරීමෙන් පුද්ගලයින් ති‍දෙනෙකු මියගොස් තවත් සියයක වැඩි පිරිසක් තුවාල ලබා තිබේ. මිය ගිය අය අතර වයස අවුරුදු 8ක ළමයෙකුද වන බව විදෙස් වාර්තා සඳහන් කළේය. එකී සිද්ධිය සම්බන්ධයෙන් වහාම පරීක්ෂණයක් පවත්වන ලෙස අමෙරිකානු ජනාධිපතිවරයා බුස්ටන් නගරාධිපතිවරයාට උපදෙස් ලබාදී ඇත.", "URL": "https://sinhala.adaderana.lk/news.php?nid=33321", "Category": null, "Parent URL": null}