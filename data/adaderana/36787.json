{"Source": "Adaderana", "Timestamp": "August 21, 2013 08:46 am", "Headline": "නොරොච්චෝලේ ගල් අගුරු බලාගාරය අද සිට වැඩ නවතියි ", "News Content": "නොරොච්චෝලේ ලක්විජය ගල් අගුරු බලාගාරය අද(21) සිට තාවකාලිකව වසා දමන බව ලංකා විදුලි බල මණ්ඩලය පවසයි. එම මණ්ඩලය පවසන්නේ සති 03ක කාලයක් මෙම විදුලි බලාගාරය වසා දැමීමට පියවර ගන්නා බවයි. වාර්ෂික නඩත්තු කටයුත්තක් සඳහා මෙලෙස බලාගාරය වසා දමන බව ලංකා විදුලි බල මණ්ඩලය කියා සිටියි. මෙම කාලය තුළ දී බලාගාරයේ වාර්ෂික නඩත්තු කටයුතු මෙන්ම දෙවන අදියරේ යන්ත්‍ර හා අන්තර් සම්බන්ධනය කිරීමට ද නියමිත බව එම මණ්ඩලය පවසයි. විදුලි බලාගාර ආශ්‍රිත ජලාශ සියල්ලම පාහේ සම්පූර්ණයෙන් පිරී ඇති අතර ජල විදුලි බලාගාර උපරිම ධාරිතාවයෙන් ක්‍රියාකරවීමට හැකියාව පවතින බව ද එම මණ්ඩලය පෙන්වා දෙයි. මේ හේතුවෙන් විදුලිබල සැපයුමට බාධාවක් සිදු නොවන බව ලංකා විදුලි බල මණ්ඩලය අවධාරණය කරයි.", "URL": "https://sinhala.adaderana.lk/news.php?nid=36787", "Category": null, "Parent URL": null}