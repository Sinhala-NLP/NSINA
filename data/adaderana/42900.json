{"Source": "Adaderana", "Timestamp": "May 1, 2014 07:18 am", "Headline": "  දුම්රිය අනතුර වෙනුවෙන් පස් දෙනෙකුගේ වැඩතහනම්", "News Content": "පොතුහැර දුම්රිය ස්ථානයේ සිදුවු දුම්රිය අනතුරට අදාළව දුම්රිය සේවකයින් පස්දෙනෙකුගේ වැඩ තහනම් කර තිබේ. අදාළ අනතුර සම්බන්ධයෙන් සිදුකරන පරීක්ෂණ අවසන් වන තෙක් මෙම වැඩ තහනම සිදු කර ඇති බව දුම්රිය පාලක මැදිරිය සඳහන් කරයි. පොතුහැර දුම්රිය ස්ථානය අසළ දී කොළඹ සිට පලෙයි බලා ධාවනය වු දුම්රිය, වව්නියාවේ සිට මාතර බලා ධාවනය වු දුම්රියේ ගැටීමෙන් ඊයේ උදෑසන මෙම අනතුර සිදුවු අතර ඉන් පුද්ගලයින් 45 දෙනෙකු තුවාල ලැබූහ. අනතුර සම්බන්ධයෙන් පරීක්ෂණ පැවැත්වීමට සිව් පුද්ගල කමිටුවක්ද මේවන විට පත් කර තිබේ. අදාළ පරීක්ෂණ අවසන් වනතුරු කොළඹ සිට පලෙයි බලා ධාවනය වු දුම්රියේ රියදුරු, රියදුරු සහායක, ප්‍රධාන නියාමක , පොතුහැර දුම්රිය ස්ථානයේ දුම්රිය ස්ථානාධිපතිගේ සහ සංඥාකරුගේ වැඩ තහනම් කර තිබේ. මෙම අන‍තුරට නිශ්චිත හේතුව මෙතෙක් අනාවරණය වී නැතත් දුම්රිය සාමාන්‍යාධිකාරී බී.ඒ.පී ආරියරත්න මහතා කියා සිටියේ කොළඹ සිට පලෙයි බලා ධාවනය වු දුම්රිය සංඥා නොතකා ධාවනය කර ඇති බවට සැක පළ වන බවයි. කෙසේ වෙතත් මෙම අනතුර සම්බන්ධයෙන් හෙට දිනයේ ප්‍රකාශක් සිදුකරන බව දුම්රිය රියදුරන්ගේ සංගමය පවසයි. එම සංගමයේ සභාපති පී.ජී විජේරත්න මහතා කියා සිටියේ මෙම අනතුරට පත් වු දුම්රියවල පවතින ගැටළු පිළිබඳව මෙන්ම දුම්රිය සංඥා පද්ධති වල පවතින දෝෂ පිළිබදව අවස්ථා ගණනාවක දීම බලධාරීන් දැනුවත් කර තිබුණු බවයි. මේ අතර උතුරු දුම්රිය මාර්ගයේ අද උදෑසන ධාවනය වීමට තිබු දුම්රිය කිහිපයක් ද අවලංගු කර තිබේ. දුම්රිය පාලක මැදිරිය කියා සිටියේ අද උදෑසන කොළඹ සිට පලෙයි සහ මඩකළපුව දක්වා ධාවනය වීමට නියමිත දුම්රියන් මෙලෙස අවලංගු කර ඇති බවයි. අදාළ දුම්රිය මාර්ගයේ පිළිසකර කිරීමේ කටයුතු ආරම්භ කර ඇති අතර අද පස්වරුව වන විට දුම්රිය මාර්ගය යථාතත්ත්වයට පත් කිරීමට බලාපොරොත්තු වන බව දුම්රිය පාලක මැදිරිය කියා සිටියි.", "URL": "https://sinhala.adaderana.lk/news.php?nid=42900", "Category": null, "Parent URL": null}