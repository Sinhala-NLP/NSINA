{"Source": "Adaderana", "Timestamp": "November 28, 2016 10:54 am", "Headline": "සිරියානු ගැටුමින් තවත් 250ක් මරු දකියි ", "News Content": "නැගෙනහිර ඇලැෆ්පෝ හි සන්නද්ධ කණ්ඩායම්වල ග්‍රහණයේ පැවැති විශාලම දිස්ත්‍රික්කය සිරියානු රජයේ හමුදාව විසින් යළි අත්පත් කරගෙන තිබේ.ඊශාන දිග ඇලැෆ්පෝහි හි මාසාකේන් හනානෝ ප්‍රදේශය අත්පත් කර ගැනීමත් සමග අදාළ දිස්ත්‍රික්කය අත්පත් කර ගැනීමට හැකියාව ලැබූණු බව විදෙස් මාධ්‍ය වාර්තා කළේය.නැගෙනහිර ඇලැෆ්පෝ දිස්ත්‍රික්කය යළි අත්පත් කර ගැනීම සඳහා මීට දින 10කට පමණ පෙරදී සිරියානු රජයේ හමුදාව විසින් ප්‍රහාර එල්ල කරනු ලැබීය.අදාළ ප්‍රහාර එල්ල කරන විටත් පුද්ගලයින් දෙලක්ෂ 75,000ක් පමණ එහි සිරවී සිටි බව වාර්තා වෙයි.කෙසේ වෙතත් මෙම ගැටුම්වලදී පුද්ගලයින් 250කට ආසන්න සංඛ්‍යාවක් මියගොස් ඇති බව සිරියානු නිරීක්ෂකයින් පවසයි.මියගිය පුද්ගලයින් අතර පාසල් සිසුන් ද වන බව එම නිරීක්ෂණ සංවිධාන පවසා ඇත.මේ අතර සිරියාවේ ඇලැප්පෝ නුවර සිට සරණාගතයින් දහස් ගණනක් රජයේ පාලන ප්‍රදේශ වෙත පැමිණෙමින් සිටියි.විදෙස් වාර්තා පවසන්නේ අයි.එස් සටන්කාමීන්ගෙන් නැගෙනහිර ඇලැප්පෝ ප්‍රදේශය මුදාගැනීම සඳහා රජයේ හමුදා මෙහෙයුම් ඉදිරියට ක්‍රියාත්මක කිරීම හේතුවෙන් සාමාන්‍ය වැසියන් ඉන් ඉවත්වීම ආරම්භ කර ඇති බවයි.මානව හිමිකම් සංවිධාන පවසන්නේ දැනටමත් දහ දහසක පමණ පිරිසක් ප්‍රදේශ අතහැර ගොස් ඇති බවයි.", "URL": "https://sinhala.adaderana.lk/news.php?nid=66482", "Category": null, "Parent URL": null}