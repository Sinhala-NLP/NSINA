{"Source": "Adaderana", "Timestamp": "May 10, 2019 03:30 pm", "Headline": "ගුවන් මගීන් ඉවසීමෙන් කටයුතු කරන්න", "News Content": "පාස්කු ඉරිදා ප්‍රහාරයත් සමඟම කටුනායක ගුවන් තොටුපළේ ආරක්ෂාව තහවුරු කිරීම සඳහා පියවර ගත් බවත්, එහිදී ගුවන් මගීන්ට 100%ක පහසුකම් පෙර දා මෙන් සැළසීම අපහසු වී ඇති බැවින්, ගුවන් මගීන් ඉවසීමෙන් කටයුතු කළ යුතු බව සීමාසහිත ගුවන් තොටුපළ සහ ගුවන් සේවා සමාගමේ සභාපති ධම්මික රණතුංග මහතා පවසයි. අද(10) උදෑසන කටුනායක ගුවන් තොටුපළේ පැවති ප්‍රවෘත්ති සාකච්ඡාවකට එක්වෙමින් ඒ මහතා මේ බව සඳහන් කළේය. මෙම ප්‍රවෘත්ති සාකච්ඡාව කටුනායක ගුවන් තොටුපළ \" සිල්ක් රූට්\"විශේෂ අමුත්තන්ගේ මැදිරි ශ්‍රවණාගාරයේ දී පැවැත්වූ අතර , එයට දෙස් - විදෙස් මාධ්‍යවේදීන් විශාල පිරිසක් ද සහභාගී වී සිටියහ. එහිදී වැඩිදුරටත් අදහස් දැක්වූ ගුවන් තොටුපළ සභාපතිවරයා මේ බව පැවසීය. “ගුවන් හමුදාව, යුද හමුදාව, පොලීසිය, ගුවන් තොටුපළ ආරක්ෂක නිලධාරීන්, රාජ්‍ය බුද්ධි අංශ සහ සිවිල් ආරක්ෂක නිලධාරීන් ඇතුළත් ආරක්ෂක අංශ සමඟ සාකච්ඡා කර, ඔවුන්ගේ දැනුම අනුව නව ආරක්ෂක වැඩපිළිවෙළ සම්පාදනය කර ඇති බවත් පැවසීය. මෙහිදී මුළින්ම ගුවන් තොටුපළ ආරක්ෂාව සඳහා ප්‍රමුඛත්වය ලබා දීම සිදු කෙරෙන අතර, දෙවනුව ගුවන් මගීන්ගේ පහසුකම් පිළිබඳව අවධානය යොමු කර ඇති බවද පැවසීය. එහිදී මෙම කරුණු දෙක පිළිබඳව සමබරතාවයකින් යුතුව කටයුතු කිරීම අපහසු වී ඇති අතර, වැඩි බරක් ගුවන් තොටුපළ ආරක්ෂාව සඳහා යොදවා ඇති බවද පැවසීය. මීළඟට අදහස් දැක්වූ ගුවන් තොටුපළ කළමනාකරණ ප්‍රධානී එච්.එස්.හෙට්ටිආරච්චි මහතා ඉකුත් 21 දින සිට ගුවන් තොටුපළ ගත් ක්‍රියාමාර්ග රූප රාමු සහිතව මාධ්‍යවේදීන්ට ගෙනහැර දැක්වීය . එහිදී මුළින්ම ගුවන් තොටුපළ ආරක්ෂාව තහවුරු කිරීම සඳහා විවිධ පියවර රැසක් ගත් අතර, ඒ නිසා ගුවන් මගීන්ට අපහසුතා ඇති වූ බවද තමා පිළිගන්නා බවද පැවසීය. දෙවනුව ගුවන් යානා ප්‍රමද වීම් සහ අවලංගු වීම් නොමැති වන ආකාරයට දෛනික කටයුතු බාධාවකින් තොරව පවත්වා ගැනීමට අප කටයුතු කළා. මේ සදහා ගුවන් තොටුපළ සේවකයින් කැපවීමෙන් තම සහයෝගය ලබා දුන්නා. ගුවන් තොටුපළට පිවිසීමේ දී අමතර ආරක්ෂක කටයුතු නිසා ඇති විය හැකි ප්‍රමාද වීම් අවම කිරීම සඳහා තම ගුවන් යානය පිටත්වීමට පැය 04 කට ගුවන් තොටුපළ වෙත මගීන්ට පැමිණ සිටින ලෙසද කළමනාකරණ ප්‍රධානීවරයා දැනුම් දුන්නේය. ගුවන් තොටුපළ වෙත පිවිසෙන මගීන් තම පවුලේ උදවිය සහ හිතවතුන් රැගෙන ඒමෙන් වලකින ලෙසත්, ඔවුන්ට ගුවන් තොටුපළ වෙත පිවිසීමට අවසර නොමැති බවද දැන්වීය. කටුනායක ගුවන් තොටුපළෙන් පිටත්ව යන මගීන් සඳහා අනුගමනය කරන නව ආරක්ෂක ක්‍රියාමාර්ග රැසක් ද එතුමා සඳහන් කළේය. මුළින්ම ගුවන් තොටුපළ වෙත පිවිසෙන වාහන ප්‍රධාන පිවිසුමේදී ශ්‍රී ලංකා ගුවන් හමුදාව විසින් පරීක්ෂා කෙරෙන අතර, පසුව පිටත්වීමේ පර්යන්තය ආසන්නයේ දී ගුවන් මගීන් ඔවුන් පැමිණි වාහන වලින් බස්සවා, ඔවුන් රැගෙන ආ භාණ්ඩ සහ ගමන් මලු විශේෂ පරීක්ෂාවකට ලක් කෙරෙන බව පැවසීය . එහිදී ගුවන් මගීන්ගේ සහය සඳහා භාණ්ඩ ප්‍රවාහනය කෙරෙන ට්‍රොලි රථ සහ ඒවා රැගෙන යන පෝටර්වරුන් ද එම ස්ථානයේ රඳවා සිටින බවද දැන්වීය. මෙසේ ගුවන් තොටුපළ වෙත පිවිසෙන තනි තනි පුද්ගලයන් සහ කණ්ඩායම් වශයෙන් පැමිණෙන පිරිස් වෙන වෙනම මං තීරු ඔස්සේ රැගෙන විත් පරීක්ෂා කරන බවද වැඩිදුරටත් සදහන් කළේය. මෙහිදී මගීන්ගේ ගමන් මලු සහ භාණ්ඩ පරීක්ෂා කිරීම සඳහා අවශ්‍ය එක්ස්-කිරණ යන්ත්‍ර දිනක් වැනි කෙටි කාළයක් තුළ පිටත්වීමේ පර්යන්තයෙන් පිටත සවි කිරීමට කටයුතු කළ ගුවන් තොටුපළ ඉංජිනේරු අංශයේ සේවක පිරිස් වෙත කළමකාර ප්‍රධානීවරයා සිය ප්‍රසංශාව ප්‍රකාශ කළේය. මීට අමතරව එම පිටත්වීමේ පර්යන්තය ආසන්නයේ මගීන් වැසි, පිනිවලින් ආරක්ෂා කිරීම සඳහා විශේෂ ආවරණයක් සකස් කර ඇති බවද පැවසීය. තවද ගුවන් තොටුපළ ප්‍රධාන පිවිසුමේ සිට පිටත්වීමේ පර්යන්තය දක්වා මගීන් සහ ඔවුන්ගේ භාණ්ඩ රැගෙන යෑම සදහා නොමිලේ සපයන අභ්‍යන්තර බස් සේවාවක් ක්‍රියාත්මක කර ඇති බවද ඔහු අනාවරණය කළේය. මෙම ක්‍රියාමාර්ග නිසා ගුවන් තොටුපළ තුළ හට ගන්නා වාහන තදබදය අවම කිරීම සඳහා ගුවන් තොටුපළ පිටත්වීමේ පර්යන්තයේ සිට මිනුවන්ගොඩ මහා මාර්ගය දක්වා ක්ෂණිකව ඉදි කර දුන් සේවා අංශයේ සේවක පිරිස් වෙත ද තම කෘතඥතාව පළ කළේය. මීට අමතරව පිටත්වීමේ පර්යන්තය තුළ දවසේ පැය 24 පුරාම ක්‍රියාත්මක වන වෛද්‍ය සේවාවක් ද , ගුවන් මගීන්ට අවශ්‍ය තොරතුරු සහ අවශ්‍ය මග පෙන්වීම් සදහා විශේෂ ගුවන් තොටුපළ කාර්යය මණ්ඩලයේ සාමාජිකයන් පිරිසක් ද යොදවා ඇති බවද පැවසීය. මෙහිදී ගුවන් තොටුපළ වෙත ගුවන් මගින් පැමිණ, පිටත්ව යන මගීන්ගේ රථ වාහන නැවැත්වීම සදහා දුරස්ථ රථ ගාල් දෙකක් හදුන්වා දී ඇති අතර , පැම්ණීමේ පර්යන්තයේ සිට එම රථ ගාල් වෙත නොමිලේ ක්‍රියාත්මක වන අභ්‍යන්තර බස් රථ සේවාවක් හදුන්වා දී තිබේ . මෙම අභ්‍යන්තර බස් රථ සේවාව සදහා වායු සමනය කළ නවීනතම බස් රථ 06 ක් යොදවා තිබේ . ගුවන් තොටුපළ පැමිණීමේ පර්යන්තයේ සිට පිටතට යන මගීන්ගේ වාහන තදබදයකට ලක් වුවහොත් , එහිදී අලුතෙන් ඉදිකර ඇති විකල්ප මාර්ග භාවිතා කළ හැකි පහසුකම් සළසා තිබේ . මීට අමතරව පැමිණීමේ පර්යන්තයේ පිටත ආලින්දයේ සිට ප්‍රවාහන පහසුකම් නොමැති ගුවන් මගීන් සදහා කුළී රථ සේවාවක් මෙන්ම, නගරාන්තර සුඛෝපභෝගී බස් රථ සේවාවක්ද හඳුන්වා දී තිබෙන බවද හෙතෙම පැවසීය. මෙම සිද්ධිය නිසා සංචාරකයන්ගේ පැමිණීම අඩු වී තිබුණත් එය යථා තත්වයට පත් කිරීම සඳහා ගුවන් සමාගම් නියෝජිතවරුන් සමග තමන් සාකච්ඡා කරන බවද පැවසීය.", "URL": "https://sinhala.adaderana.lk/news.php?nid=109687", "Category": null, "Parent URL": null}