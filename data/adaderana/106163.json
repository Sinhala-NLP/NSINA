{"Source": "Adaderana", "Timestamp": "March 16, 2019 12:28 pm", "Headline": "ශ්‍රී ලංකාව සහ ඔස්ට්‍රේලියාව අතර ද්විපාර්ශවික ආරක්ෂක අභ්‍යසයක්", "News Content": "ශ්‍රී ලංකාව සහ ඔස්ට්‍රේලියාව අතර විශාලතම ද්විපාර්ශවික ආරක්ෂක අභ්‍යසයක් පැවැත්වීමට සැලසුම් කර ඇත. ඔස්ට්‍රේලියාවේ වැඩබලන මහකොමසාරිස් ජෝන් ෆිලිප් සහ එරට මහ කොමසාරිස් කණ්ඩායමේ කපිතාන් සීන් අන්වින් මේ බව නිවේදනය කර ඇති බව සඳහන්ය. එම ආරක්ෂක අභයායසය ලබන 23 වනදා සිට 29 වනදා දක්වා මෙරටදී පැවැත්වෙන බව ඔවුන් සඳහන් කර ඇත. මෙය ඉන්දු - පැසිෆික් ඒකාබද්ධ මෙහෙයුමක් ලෙස ක්‍රියාත්මක අතර ශ්‍රී ලංකාව එහි පළමු නැවතුම්පොළ බවට පත්වන බව සඳහන් වෙයි. මේ සඳහා මැලේසියාව, තායිලන්තය, වියට්නාමය, ඉන්දුනීසියාව සහ සිංගප්පූරුව යන රටවල් ද එක්වනු ඇත. ශ්‍රී ලංකාව සහ ඔස්ට්‍රේලියාව අතර වෙළදාම ඇතුළු මුහුදු මාර්ගයේ ඉදිරි ආරක්ෂක වැඩපිළිවෙල සහ උපාය මාර්ග සම්බන්ධයෙන් වන සහයෝගීතාව වර්ධනය කර ගැනීම මෙහි අරමුණ වන අතර ඒ සඳහා මෙම ආරක්ෂක අභ්‍යාසය ප්‍රධාන සන්ධිස්ථානයක් වනු ඇති බව ඔස්ට්‍රේලියානු වැඩබලන මහකොමසාරිස් ජෝන් ෆිලිප් ප්‍රකාශ කර ඇත. දෙරට අතර පැවැත්වෙන මෙම විශාලතම ආරක්ෂක අභ්‍යාසය සඳහා යුධ, නාවික සහ ගුවන් හමුදාවන්ට අයත් නිලධාරීන් දහසකට අධික පිරිසක් යාත්‍රා 04කින් සහ ගුවන් යානා 04කින් ශ්‍රී ලංකාවට පැමිණීමට නියමිතව ඇත. ඔවුන් ආරක්ෂක අභ්‍යාසය පැවැත්වෙන කාල සීමාව තුළ ත්‍රිකුණාමලය ප්‍රදේශයේ ද සංචාරය කිරීමට නියමිතය. මෙහිදී යුධ, ගුවන් සහ නාවික හමුදාවන්ට අයත් ක්‍රියාකාරකම් රැසක් සිදු කිරීමට කටයුතු සැලසුම් කර ඇති බව ඔස්ට්‍රේලියාවේ වැඩබලන මහකොමසාරිස් ජෝන් ෆිලිප් පවසා සිටියි. දෙරටටම වැදගත් වන සමුද්‍ර අපරාධ ගැටළුවලට වඩා ඵලදායී විසදුම් සොයා ගැනීමට මෙම ආරක්ෂක අභ්‍යාසය හරහා හැකියාව ලැබෙනු ඇති බව ඔහු වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=106163", "Category": null, "Parent URL": null}