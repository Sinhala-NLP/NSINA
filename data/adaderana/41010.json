{"Source": "Adaderana", "Timestamp": "February 10, 2014 12:26 pm", "Headline": "9 වැනි දැයට කිරුළ දකුණේ", "News Content": "මීළඟ 9 වැනි දැයට කිරුළ ජාතික ප්‍රදර්ශනය දකුණු පළාතේ පවත්වන බව ජනාධිපති මහින්ද රාජපක්ෂ මහතා පවසයි. ගාල්ල, හිනිදුම ප්‍රදේශයේ අද පැවැති රැස්වීමකදී ජනාධිපතිවරයා මේ බව පවසා තිබේ. 8 වැනි දැයට කිරුළ ජාතික ප්‍රදර්ශනය මෙවර කුරුණෑගල, කෑගල්ල සහ පුත්තලම යන දිස්ත‍්‍රික්ක තුන ආවරණය වන පරිදි පැවැත්වීමට කටයුතු යොදා ඇත. මේ අතර 2014 දැයට කිරුළ ජාතික ප්‍රදර්ශනයට සමගාමීව නව නැණසල මධ්‍යස්ථාන 50ක් ස්ථාපිත කිරිමට නියමිත බව ශ්‍රි ලංකා තොරතුරු හා සන්නිවේදන තාක්ෂණ නියෝජිතායතනය පවසයි. නව නැණසල මධ්‍යස්ථාන 50 , කෑගල්ල, කුරුණෑගල සහ පුත්තලම යන දිස්ත්‍රික්ක වල ස්ථාපනය කිරිමට නියමිතය. ඒ අනුව මේ වන විටත් කුරුණෑගල දිස්ත්‍රික්කයේ නව නැණසල මධ්‍යස්ථාන 5ක් විවෘත කර ඇත. දිවයින පුරා මේ වන විට ස්ථාපිත කර තිබෙන නැණසල මධ්‍යස්ථාන ගණන 746ක් බවද එම නියෝජිතායතනය පවසයි.", "URL": "https://sinhala.adaderana.lk/news.php?nid=41010", "Category": null, "Parent URL": null}