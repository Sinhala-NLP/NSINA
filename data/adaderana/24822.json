{"Source": "Adaderana", "Timestamp": "June 7, 2012 09:29 am", "Headline": "වර්ජනයේ නිරත අනධ්‍යයන සේවකයින්ට වැටුප් නෑ", "News Content": "වැඩ වර්ජනයේ නිරත වන විශ්ව විද්‍යාල අනධ්‍යයන සේවකයින්ගේ වැටුප් කපා හැරීමට උසස් අධ්‍යාපන අමාත්‍යාංශය තීරණය කර තිබේ. වැඩ වර්ජනයේ නිරත දිනවල ඔවුන්ගේ දෛනික වැටුප කපා හැරීමට තීරණය කර ඇති බව උසස් අධ්‍යාපන අමාත්‍යාංශ ලේකම් ආචාර්ය සුනිල් ජයන්ත නවරත්න මහතා සඳහන් කළේය. විශ්ව විද්‍යාල අනධ්‍යයන සේවකයින්ගේ වැටුප් ගැටලුව විසඳීමට බලධාරීන් මේ වන විටත් කටයුතු කර තිබියදී වැඩ වර්ජනවල නිරත වීම අනුමත කළ නොහැකි බව සුනිල් ජයන්ත නවරත්න මහතා පවසයි. සාකච්ඡා මාර්ගයෙන් විසඳා ගැනිමට ඇති ගැටලු වැඩ වර්ජන සිදුකිරීමෙන් ලබාගත නොහැකි බව ඔහු පෙන්වා දෙයි. කෙසේවෙතත් වැටුප් ගැටලුව ඇතුළු ඉල්ලීම් කිහිපයක් මුල් කරගනිමින් ඊයේ(06) දිනයේ සිට ආරම්භ කළ අඛණ්ඩ වැඩ වර්ජනය සිය ඉල්ලීම් ලැබෙන තුරු සිදුකරන බව අන්තර් විශ්ව විද්‍යාලයීය වෘත්තීය සමිති මහා සම්මේලනය පවසයි. බලධාරීන් අවස්ථා ගණනාවකදීම සිය ගැටලුව විසඳීමට ලබාදුන් පොරොන්දු කඩ කළ බව එම සම්මේලනයේ සම සභාපති ආර්.එම්.චන්ද්‍රපාල මහතා සඳහන් කළේය.", "URL": "https://sinhala.adaderana.lk/news.php?nid=24822", "Category": null, "Parent URL": null}