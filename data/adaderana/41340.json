{"Source": "Adaderana", "Timestamp": "February 24, 2014 09:03 am", "Headline": "ප්‍රීතිපුරේ නෑ අක්කා - මලෝ අතුරුදන්", "News Content": "වත්තල, ප්‍රීතිපුර මුහුදු ප්‍රදේශයේ දිය නාමින් සිටි එකම පවුලේ සහොදරයෙක් සහ සහොදරියක් දියේ ගිළී අතුරුදන්ව තිබේ. අතුරුදන් වු සහෝදරියට වයස අවුරුදු 20ක් වන අතර සහෝදරයාට වයස අවුරුදු 12ක් වන බව වාර්තා වේ. මොවුන් වත්තල, හැඳල, බලගලවත්ත ප්‍රදේශයේ පදිංචිකරුවන් බව සඳහන්ය. අතුරුදන් වුවන් සොයා නාවික හමුදා නිලධාරින් සහ වත්තල පොලිසියේ නිලධාරින් මේ වන විට මෙහෙයුමක් ආරම්භ කර ඇත. මේ අතර ගල්කිස්ස, රත්මලාන, වෙඩිකන්ද මුහුදු වෙරළේ තිබි මියගිය පුද්ගලයෙකුගේ මළ සිරුරක් සොයාගෙන ඇති බව පොලීසිය පවසයි. පොලිස් හදිසි ඇමතුම් අංශයට ලද තොරතුරක් මත මෙම පුද්ගලයා සොයා ගෙන ඇති අතර ඒ වන විටත් ඔහු මියගොස් සිට ඇති බව වාර්තා වේ. මරණකරු මෙතෙක් හඳුනාගෙන නොමැති අතර මෘත ශරිරය කළුබෝවිල රෝහලේ මෘත ශරිරාගාරයේ තැන්පත් කර ඇත. ගල්කිස්ස පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=41340", "Category": null, "Parent URL": null}