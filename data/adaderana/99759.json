{"Source": "Adaderana", "Timestamp": "November 25, 2018 01:45 pm", "Headline": "රාජ්‍ය සේවයේ වැටුප් විෂමතාව නිවැරදි කිරීම් අවසන් ", "News Content": "රාජ්‍ය සේවයේ වැටුප් විෂමතාව නිවැරදි කිරීම සඳහා පත් කළ කොමිෂන් සභාවේ වාර්තාව ලබන සතියේදී ජනාධිපතිවරයා වෙත භාරදීමට නියමිතව තිබේ. එම කොමිසමේ සභාපති එස්. රනුග්ගේ මහතාගෙන් අද (25) දෙරණ කළ වීමසීමකදී ඔහු සඳහන් කළේය අදාළ වාර්තාව මේ වන විට සකස් කර අවසන් බවයි. ජනාධිපතිවරයා විසින් දිනයක් ලබාදුන් පසු අදාළ වාර්තාව භාරදීමට සිය කොමිසම සූදානමින් සිටින බව එස්. රනුග්ගේ මහතා සඳහන් කළේය. රාජ්‍ය සේවයේ පවතින වැටුප් ගැටලුව නිරාකරණය කිරීම සඳහා පසුගිය අගෝස්තු මස 20 වන දින ජනාධිපති මෛත්‍රීපාල සිරිසේන මහතා විසින් මෙම කොමිෂන් සභාව පත් කරනු ලැබුවාය. සාමාජිකයින් 15 දෙනෙකුගෙන් සමන්විත මෙම කොමිසමේ සභාපතිවරයා ලෙස එස්. රනුග්ගේ මහතා කටයුතු කරන අතර එහි ලේකම්වරයා ලෙස කටයුතු කරනු ලබන්නේ එච්.ජී සුමනසිංහ මහතායි. දුම්රිය, තැපැල්, සෞඛ්‍ය වැනි ක්ෂේත්‍ර වල වැටුප් ව්‍යුහයන්හි පවතින විෂමතා ඉවත් කිරීමට නිර්දේශ ඉදිරිපත් කිරීම මෙම කොමිසමට පැවරුණු ප්‍රධාන වගකීම වේ.", "URL": "https://sinhala.adaderana.lk/news.php?nid=99759", "Category": null, "Parent URL": null}