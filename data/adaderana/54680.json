{"Source": "Adaderana", "Timestamp": "October 26, 2015 01:20 pm", "Headline": "යුරෝපා නියෝජිතයින් එන්න කලින් ධීවර වරාය සුදානම් කරන්න", "News Content": "යුරෝපා නියෝජිතයින්ගේ සංචාරයට පෙර ධීවර වරාය සියල්ල සුදානම් කිරීමේ කටයුතු කඩිනමින් අවසන් කරන ලෙස ධීවර රාජ්‍ය අමාත්‍ය දිලිප් වෙදආරච්චි මහතා නිලධාරීන්ට උපදෙස් ලබාදී තිබේ.සියලු ධීවර වරායන් සුදානම් කිරීමේ කටයුතු කඩිනමින් අවසන් කිරීමට අවශ්‍ය පියවර ගන්නැයි ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා ධීවර වරාය නීතිගත සංස්ථාවේ නිලධාරීන්ට උපදෙස් ලබා දී තිබේ.අමාත්‍යවරයා අවධාරණය කළේ ලබන මාසය වන විට අදාළ කටයුතු අවසන්ව තිබිය යුතු බවය.යුරෝපා සංගමය විසින් පනවා ඇති යුරෝපා රට වලට මාළු අපනයනය කිරීමේ තහනම ඉවත් කිරීමට ඇති හැකියාව සොයා බැලීම සඳහා එම සංගමයේ විශේෂ නියෝජිත කණ්ඩායමක් ඉදිරි මාසය තුළ ශ්‍රී ලංකාවට පැමිණීමට නියමිතය. ශ්‍රී ලංකාවට පැමිණෙන එම යුරෝපා නියෝජිත කණ්ඩායම ධීවර වරායන් ආශ්‍රිතව සංචාරය කර ධීවර වරායන්හි කටයුතු පිළිබඳ අධ්‍යයනයක නිරත වීමට නියමිතව ඇත.එබැවින් යුරෝපා නියෝජිතයින්ගේ ශ්‍රී ලංකා සංචාරයට පෙර අදාළ ප්‍රතිසංසකරණ කටයුතු අවසන් කළ යුතුව ඇති බැවින් එම කටයුතු නිසි පරිදි සිදුකළ යුතු බව දිලිප් වෙදආරච්චි අමාත්‍යවරයා අවධාරණය කළේය.ධීවර වරාය නීතිගත සංස්ථාවේ කටයුතු සොයා බැලීමේ නිරීක්ෂණ චාරිකාවකට එක් වෙමින් ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා මේ බව කියා සිටියේය.මෙම නිරීක්ෂණචාරිකාවේදී එහි පාලනාධිකාරිය සමඟ මෙන්ම සේවක සංගම් නියෝජිතයින් සමඟ ද සාකච්ඡා කළහ.ධීවර වරාය නීතිගත සංස්ථාවේ පාලක පක්ෂය හා සේවක සංගම් නියෝජිතයන් සමඟ සිදුකළ සාකච්ඡාවේදී පවතින බොහෝ ගැටළු අවබෝධ කර ගැනීමට හැකි වූ බව සඳහන් කළ අමාත්‍ය දිලිප් වෙදආරච්චි මහතා ඒ පිළිබඳ වාර්තාවක් අග්‍රාමාත්‍ය රනිල් වික්‍රමසිංහ මහතාට මෙන්ම ධීවර අමාත්‍ය මහින්ද අමරවීර මහතාට ද ලබාදී අදාළ විසඳුම් ලබාදීමට ක්‍රියා කරන බව සඳහන් කළේය. මෙම අවස්ථාවට ධීවර වරාය නීතිගත සංස්ථාවේ නිලධාරීන් ඇතුළු පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=54680", "Category": null, "Parent URL": null}