{"Source": "Adaderana", "Timestamp": "January 18, 2013 07:49 pm", "Headline": "කූඩන්කුලම් න්‍යෂ්ඨික අනතුර ගැන නොසිතන්නේ ඇයි?", "News Content": "කූඩන්කුලම් න්‍යෂ්ඨික බලාගාරය යනු අප ඉදිරියේ තිබෙන විශාල ව්‍යවසනයක් යැයි කූඩන්කුලම් න්‍යෂ්ඨික බලාගාරයට එරෙහි ජනතා ව්‍යාපාරයේ මෙහෙයුම් කමිටු සාමාජික දුමින්ද නාගමුව මහතා පවසයි. කූඩන්කුලම් න්‍යෂ්ඨික බලාගාරයෙන් සිදු විය හැකි අනතුරු පිළිබඳව ජනතාව දැනුවත් කිරීම සඳහා ගොවි, කම්කරු, ධීවර, ශිෂ්‍ය, කාන්තා ඇතුළු බලවේග බුද්ධිමතුන්, විශ්වවිද්‍යාල ප‍්‍රජාව, කලාකරුවන් ඇතුළු සියලු පාර්ශ්ව සම්බන්ධ කර ගත් වැඩපිළිවෙළක් ගොඩනැගීම පිළිබඳ සාකච්ඡා සභාවක් අද ජාතික පුස්තකාල හා ප‍්‍රලේඛන සේවා මණ්ඩල ශ‍්‍රවණාගාරයේදී පැවැත් විණි. එම වැඩසටහන ආරම්භ කරමින් කූඩන්කුලම් න්‍යෂ්ඨික බලාගාරයට එරෙහි ජනතා ව්‍යාපාරයේ මෙහෙයුම් කමිටු සාමාජික දුමින්ද නාගමුව මහතා ඇතුළු එම ව්‍යාපාරයේ සාමාජිකයින් වැඩිදුරටත් මෙසේ ද පවසන ලදී. ‘‘පසුගිය දෙසැම්බර් 21 වැනිදා ලෝකය විනාශ වෙනවා කියලා ලොකු සංවාදයක් තිබුණා. නමුත් ඇත්තටම ලෝකය විනාශ වුණේ නෑ. ඒ සංවාදය තුළ යටපත් කර දැමුවේ අද වන විටත් ලෝකය තුළ සිදු වෙමින් තිබෙන විනාශය. ලෝකය විනාශ වෙන්නේ නෑ කියන මතය හරහා අදත් සිදු වෙමින් තිබෙන විනාශය යටපත් කර දැමුවා. කූඩන්කුලම් න්‍යෂ්ඨික බලාගාරය කියලා කියන්නේ අප ඉදිරියේ තිබෙන විශාල ව්‍යසනයක්. අනතුරක්. සාමාන්‍යයෙන් අපේ රටේ දේශපාලන ව්‍යාපාර, විවිධ සංවිධාන මත දක්වන්නේ සහ ක‍්‍රියාකාරී වන්නේ ඒ මොහොතේ මාධ්‍යවල ඉහළින්ම තිබෙන මාතෘකා එක්ක විතරයි. අද එක මාතෘකාවක් එක්ක ඉන්න ඔවුන් හෙට ඒක යට ගියාම මාධ්‍යයවලින් උස්සන තවත් එකක් පස්සේ යනවා. නමුත් මිනිස් සංහතියට විශාල විනාශයක් කැන්ඳන මෙවැනි දිගුකාලීන අනතුරු පිළිබඳව සංවේදී වන්නේ නැහැ. ඒ දැක්ම ඔවුන්ට නෑ. ඇතැම් විට මාධ්‍යයවලින් පවා මෙවැනි කරුණු කෙරෙහි අවධානය යොමු වන්නේ නැහැ. මීළඟට අදහස් දක්වන අය න්‍යෂ්ඨික බලාගාරයක තිබෙන අනතුර පිළිබඳව කරුණු පැහැදිළි කරනවා. එවැනි අනතුරක් වළක්වා ගන්න පුළුවන් වෙන්නේ මුළු රටේම ජනතාව දැනුවත් වීමෙන් පමණයි. දැනුවත්වීම විතරක් ප‍්‍රමාණවත් නැහැ. ක‍්‍රියාකාරී වන්නත්, විරෝධය පළ කරන්නත් ඕන. දැනටමත් ඉන්දියාවේ ජනතාව කූඩන්කුලම් න්‍යෂ්ඨික බලාගාරයට විරුද්ධව ක‍්‍රියාත්මක වෙමින් සිටිනවා. අපේ රටේ ජනතාවත් ඒ විරෝධතාවට එක් විය යුතුයි.’’ මෙහෙයුම් කමිටු සාමාජික ප‍්‍රසාද් මංජුල අම්බලන්යාය මහතා ‘‘කාලෙකට කලින් විශ්වාසයක් තිබුණා අපේ රටේ භූමි කම්පා සිදු වන්නේ නැහැ කියලා. නමුත් දැන් අපේ රට භූ කම්පන කලාපයකට ඇතුළත් වෙලා තිබෙනවා. කූඩන්කුලම් න්‍යෂ්ඨික බලාගාරය ඉදි කර තිබෙන්නේ භූ කම්පන සිදු වන ප‍්‍රදේශයක. ජනතාවගේ ජීවිතවල තිබෙන ගිනි කඳු ඇරුණාම භෞතිකව මහ පොළොවෙන් මතු වුණු ගිනි කඳු අපේ රටේ නැහැ. නමුත් දැන් එවැනි ගිනි කන්දක් අපේ රටේ පිළිකන්නේ ඉදි වෙමින් තිබෙනවා. ඒ තමයි, ඉන්දියාවේ එඩින්තන්කරායිහි ඉදිවෙමින් පවතින, කූඩන්කුලම් නමින් හැඳින්වෙන න්‍යෂ්ඨික බලාගාරය. ජපානයේ ෆුකුෂිමා බලාගාරයේ සිදු වූ අනතුරෙන් පසුව ලෝකය න්‍යෂ්ඨික තාක්ෂණය අත්හරිමින් සිටිනවා. ජර්මනිය 2020 වන විට එරට සියලුම න්‍යෂ්ඨික බලාගාර වසා දමන්න තීරණය කර තිබෙනවා. යුරෝපයේ අනෙකුත් රටවල් ඒ තීරණ ගනිමින් සිටිනවා. අ‍ෙමරිකාව, රුසියාව අලුතින් න්‍යෂ්ඨික බලාගාර ඉදි කරලා නැහැ. එහෙම තිබියදී තමයි ඉන්දියාව පැරණි තාක්ෂණය භාවිත කරමින්, අඩු ප‍්‍රමිතියෙන් යුතු න්‍යෂ්ඨික බලාගාරයක් අවදානම් බහුල කලාපයක ඉදි කරන්නේ. ෆුකුෂිමා න්‍යෂ්ඨික බලාගාරයේ අනතුර සිදු වුණේ භූ කම්පනයකි. කූඩන්කුලම් න්‍යෂ්ඨික බලාගාරය තිබෙන්නේ භූකම්පන සිදු වන ප‍්‍රදේශය. ඒ වගේම එය තිබෙන්නේ බෙංගාල බොක්ක ආසන්නයේ. බෙංගාලබොක්ක කියන්නේ සුළං ජනනය වන ප‍්‍රදේශයක්. ලෝකයේ මීට පෙර මෙවැනි අනතුරුදායක ස්ථානයක බලාගාර ඉදිකරලා නැහැ. චර්නෝබිල් න්‍යෂ්ඨික බලාගාරයේ අනතුර සිදු වුණාට පස්සේ, ඒ ප‍්‍රදේශය අවුරුදු 20,000ක් යන තුරු මිනිස් පරිහරණයට නුසුදුසුයි කියලා නිර්දේශ කරලා තිබෙනවා. චර්නෝබිල් න්‍යෂ්ඨික අනතුරේ බලපෑම, එම බලාගාරය පිහිටා තිබුණු ස්ථානයේ සිට කිලෝමීටර් 5000ක් පමණ ඈතට බලපෑවා. එම අනතුර නිසා ඇති වූ විවිධ රෝගාබාධ හේතුවෙන් 2011 වන විට මිය ගිය පිරිස 2,40,000ක්. තවමත් විකෘති දරුවන්, මළ දරු උපත් සිදු වෙනවා. පිළිකා ඇති වෙනවා. කූඩන්කුලම් බලාගාරයේ න්‍යෂ්ඨික අපද්‍රව්‍ය හෙළන්නේ කාවේණි ද්‍රෝනියට. එය ලංකාවේ සහ ඉන්දියාවේ ලක්ෂ ගණනක් වූ ධීවරයින්ට තමන්ගේ රැකියා අහිමි වෙන්න බලපානවා. ඒ වගේම ජනතාවගේ පෝෂණයට ප‍්‍රශ්නයක් වෙනවා.’’ මෙහෙයුම් කමිටු සාමාජික රවීන්ද්‍ර කාරියවසම් මහතා ‘‘ජපානයේ ෆුකුෂිමා බලාගාරයේ සිදු වූ අනතුර නිසා ඊට කිලෝමීටර් 700ක් දුරින් පිහිටි කුඹුරුවල සහල්වල විකිරණ තිබෙන බව පර්යේෂණවලින් සොයා ගත්තා. ලංකාවේ පසට, පරිසරයට මේ විකිරණ නිසා විශාල අනතුරක් සිදු වෙනවා. මුහුදු ඌරන්, කොරල්පර, කැස්බෑ විශේෂ පහම විනාශ වෙන්න පුළුවන්. ජනතාවට ජීවත්වීමට තිබෙන අයිතිය උල්ලංඝණය කර න්‍යෂ්ඨික බලාගාරයක් ඇති කරන්නේ කා වෙනුවෙන්ද කියන ප‍්‍රශ්නයයි අපි නගන්නේ.’’", "URL": "https://sinhala.adaderana.lk/news.php?nid=30874", "Category": null, "Parent URL": null}