{"Source": "Adaderana", "Timestamp": "March 5, 2018 11:33 am", "Headline": "නිධන් හොරකමේ ගිය 10 පොලීසියට මාට්ටු", "News Content": "මුලතිව්, ඔඩ්ඩුසුඩාන් ප්‍රදේශයේ නිධන් හෑරීම සිදුකළ පුද්ගලයින් 10 දෙනෙකු පොලිස් විශේෂකාර්ය බළකා නිළධාරීන් විසින් ඊයේ(04) අත්අඩංගුවට ගෙන ඇති බව ඔඩ්ඩුසුඩාන් පොලීසිය පවසයි. පොලීසිය පැවසූවේ වයස අවුරුදු 24 - 49 ත් අතර වයසේ පසුවන මුලතිව්,ඔඩ්ඩුඩුඩාන්,විශ්වමඩු, මහනුවර, නුවරඑළිය,නිට්ටඹුව හා වත්තේගම ප්‍රදේශයන්ගේ පදිංචි පිරිසක් එලෙස අත්අඩංගුවට ගෙන ඇති බවය. පොලිස් විශේෂකාර්ය බළකා නිළධාරීන් වෙත ලද තොරතුරක් මත සැකකරුවන් අත්අඩංගුවට ගෙන ඇති අතර, සැකකරුවන් සතුව තිබි කුඩා විදුලි ජනක යන්ත්‍රයක්, කළුගල් පිපිරීමට යොදාගන්නා පුපුරණ ද්‍රව්‍ය තොගයක්, පොළොව හැරීමට යොදාගන්නා උපකරණයක් ඇතුළු උපකරණ තොගයත් අත්අඩංගුවට ගත් බවද පොලීසිය සඳහන් කළේය. පොලීසිය වැඩිදුරටත් පැවසූවේ සැකකරුවන් මුලතිව් ම‍හේස්ත්‍රාත් අධිකරණයට ඉදිරිපත් කිරීමේදී එළැඹෙන 14 වැනිදා දක්වා රක්ෂිත බන්ධනාගාර ගත කිරීමට අධිකරණය නියෝගය කළ බවය. සිද්ධිය සම්බන්ධයෙන් ඔඩ්ඩුසුඩාන් පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=85191", "Category": null, "Parent URL": null}