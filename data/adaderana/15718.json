{"Source": "Adaderana", "Timestamp": "April 26, 2011 01:43 pm", "Headline": "වළස්මුල්ලේ දෙගුරුන් ඉල්ලීම් වෙනුවෙන් ගස් නගියි", "News Content": "වළස්මුල්ල, අළුපොත්දෙනිය විද්‍යාලයේ දරුවන්ගේ මව්පියන් පිරිසක් ගසක් මත නැග මාරාන්තික උපවාසයක් ආරම්භ කර තිබේ. අදාළ පා‍සලේ පන්ති 9 වසරට පමණක් සීමා වී තිබීම ඊට හේතු වී ඇත. එම විද්‍යාලයීය දරුවන්ගේ මව්පියන් සිව්දෙනෙකු මෙසේ උපවාසය නිරතව සිටින බව අද දෙරණ ඇඹිලිපිටිය ප්‍රාදේශීය වාර්තාකරු සඳහන් කළේය. පා‍සලේ පන්ති 10 -11 වසර දක්වා දීර්ඝ කරන ලෙස මෙම මව්පියන් ඉල්ලා සිටින බව ඔහු කියා සිටියේය. මේ වනවිටත් එම පාසලේ 10 -11 පන්ති පැවැත්වුණද එම පන්ති නීතිමය තත්ත්වයකින් තොරව පැවැත්වෙන බව සඳහන්ය. නමුත් එම පන්ති වල අධ්‍යාපනය ලබන සිසුන්ට මෙවර සාමාන්‍ය පෙළ විභාගයට ඉදිරිපත් විය නොහැකි බව මව්පියන් සඳහන් කර තිබේ. මෙම ඉල්ලීම් ඉටුනොවුණහොත් සිරුරට ගිනි තබාගන්නා බව එම මව්පියන් ප්‍රකාශ කර ඇති බව ද අද දෙරණ වාර්තාකරු කියා සිටියේය.", "URL": "https://sinhala.adaderana.lk/news.php?nid=15718", "Category": null, "Parent URL": null}