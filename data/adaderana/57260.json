{"Source": "Adaderana", "Timestamp": "February 16, 2016 11:34 am", "Headline": "ශරීර ඇප දෙකයි-රු.25,000යි-වෙල්ගමට ඇප ලැබෙයි", "News Content": "හිටපු ප්‍රවාහන අමාත්‍ය,පාර්ලිමේන්තු මන්ත්‍රී කුමාර වෙල්ගම මහතා රු.25,000ක මුදල් ඇප හා ලක්ෂ 10 බැගින්වන ශරීර ඇප දෙකක් මත මුදා හැරීමට කොළඹ මහේස්ත්‍රාත් අධිකරණය විසින් නියෝග කර තිබේ.ලංකා ගමනාගමන මණ්ඩලය තුළ උප සභාපති තනතුරක් ස්ථාපිත කිරීම තුළින් රජයට රු.බිලියන 3.2ක පාඩුවක් සිදුකළ බවට අල්ලස් හෝ දූෂණ චෝදනා විමර්ශන කොමිෂන් සභාව විසින් මන්ත්‍රීවරයාට එරෙහිව මෙම නඩුව පවරා තිබූණි.අදාළ නඩුව අද(16)කැඳවූ අවස්ථාවේදී මන්ත්‍රීවරයාට එරෙහි චෝදනා පත්‍රය විවෘත අධිකරණයේදී කියවීමට තීරණය කෙරුණද එම තීරණයට එරෙහිව විත්තිකාර පාර්ශවයේ නීතිඥයින් විසින් කරුණු දැක්වීම නිසා චෝදනා කියවීම ඊළඟ නඩුදිනය දක්වා කල්තැබූ බව අදදෙරණ වාර්තාකරු පවසයි.ඒ අනුව අදාළ නඩුව මාර්තු මස 24 වන දිනට කල්තැබීමට තීරණය කළ කොළඹ ප්‍රධාන මහේස්ත්‍රාත් ගිහාන් පිලපිටිය මහතා එදිනට වැඩිදුර කරුණු සලකා බලන බව නිවේදනය කළේය.", "URL": "https://sinhala.adaderana.lk/news.php?nid=57260", "Category": null, "Parent URL": null}