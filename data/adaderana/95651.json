{"Source": "Adaderana", "Timestamp": "September 6, 2018 01:47 pm", "Headline": "හොරට රටින් පිට කරන්න ගිය විදෙස් මුදල් සමඟ 60 හැවිරිදි කත මාට්ටු", "News Content": "විදේශ මුදල් තොගයක් නීතිවිරෝධී ලෙස ඉන්දියාව බලා රැගෙන යෑමට තැත් කළ ශ්‍රී ලාංකික ගුවන් මගී කාන්තාවක් අද(06) දින අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. ඇය 60 හැවිරිදි මීගමුව ප්‍රදේශයේ පදිංචි ව්‍යාපාරික කාන්තාවකි. ඇය අද දින අලුයම 4.00 ට ඉන්දියාව බලා පිටත්ව යන ජෙට් එයා වේස් ගුවන් සේවයේ 9W255 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඇය විසින් රැගෙන ආ ගමන් මල්ලේ ශ්‍රී ලංකා රුපියල් 37,27,344 ක් වටිනා ඇමෙරිකානු ඩොලර් සහ ස්විස් ෆ්‍රෑන්ක් තොගයක් සඟවා ගෙන සිටියදී රේගු නිලධාරීන් විසින් සොයාගෙන අත්අඩංගුවට ගෙන තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත මේ පිළිබඳ වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=95651", "Category": null, "Parent URL": null}