{"Source": "Adaderana", "Timestamp": "December 21, 2018 08:44 am", "Headline": "පරිගණකවලට හොරෙන් ගිය චීන ජාතිකයින් 2කට අධි චෝදනා", "News Content": "අමෙරිකාව ඇතුළු බටහිර රටවල් කිහිපයක රාජ්‍ය ආයතන වල පරිගණක වලට අන්තර්ජාලය හරහා අනවසරයෙන් ඇතුළු වූ බව පවසමින් අමෙරිකානු අධිකරණ දෙපාර්තමේන්තුව විසින් චීන ජාතිකයින් දෙදෙනෙකු හට අධි චෝදනා ගොනු කර තිබේ. අමෙරිකාව පවසන්නේ ඔවුන් දෙදෙනා නමගිය පරිගණක හැකර්වරුන්ගේ කල්ලියක සාමාජිකයින් බවට හා චීනයේ ප්‍රධාන බුද්ධි අංශ සේවයට අනුබද්ධ පුද්ගලයින් බවට ද කරුණු අනාවරණය වී ඇති බවයි. අමෙරිකානු එෆ්.බී.අයි ආයතනය පවසා ඇත්තේ එරට රාජ්‍ය ආයතන කිහිපයක මෙන්ම අමෙරිකානු වාණිජ හා ආරක්ෂණ තාක්ෂණ ආයතන 45ක පරිගණක පද්ධති වලට ඔවුන් අනවසරයෙන් ඇතුළු වී ඇති බවයි. එමෙන්ම බ්‍රිතාන්‍යය, බ්‍රසීලය, කැනඩාව, ප්‍රංශය, ජර්මනිය ඇතුළු රටවල් 12ක රාජ්‍ය ආයතන ඇතුළු ආයතන රැසක පරිගණක පද්ධති වලට ද එලෙස ඇතුළු වී තිබේ. කෙසේවෙතත් විදෙස් මාධ්‍ය සඳහන් කලේ මේ වන තෙක් ඔවුන් අත්අඩංගුවට ගෙන නොමැති බවයි.", "URL": "https://sinhala.adaderana.lk/news.php?nid=101076", "Category": null, "Parent URL": null}