{"Source": "Adaderana", "Timestamp": "August 14, 2019 04:39 pm", "Headline": "සංක්‍රාන්ති ලිංගික කාන්තාවන් සිය ගණනක් එක්වු තැනක්", "News Content": "සංක්‍රාන්ති ලිංගික කාන්තාවන් සිය ගණනක් එක්වූ උත්සවයක් පිළිබද පුවතක් ඉන්දියාවෙන් වාර්තා වෙයි. මේ වෙනස්ම ආරයේ උත්සවය අතරතුර සුබවාදී ලෝකයක් වෙනුවෙන් ආයාචනා සිදු කෙරුණි. දකුණු ඉන්දියාවේ මදුරෙයි නගරයේ පැවැති මේ උත්සවය නම් කර තිබුණේ ආදි සැණකෙලිය ලෙසයි. ඊට එක්වූ සංක්‍රාන්ති ලිංගික කාන්තාවන් දමිළ පුරාවෘත්තවල සදහන් මාරිඅම්මාන් දේවතාවිය වෙනුවෙන් පුද සත්කාර සිදුකළේය. හින්දු ආගමික දින දර්ශනයට අනුව ජූලි සහ අගෝස්තු මාස සැලකෙන්නේ දමිළ ජනතාවගේ පූජනීය මාසයන් ලෙසයි. එවන් පූජනීය මාසයක පැවති මෙම උත්සවයට එක් වූ කාන්තාවන් නර්ථනයේ යෙදෙමින් හා ගිනි කැවූ මැටි බදුන් ඔසවාගෙන ඔබමොබ ගමන්කරමින් පුද පූජා සිදුකර තිබේ. තමන් වෙත ජීවත්වීම සදහා මුදල් ලබාදෙන පුද්ගලයින්ට ආශිර්වාද කිරීමටද තමන් මේ මගින් අපේක්ෂා කළ බවයි ඊට එක්වූ කාන්තාවක් පැවසුවේය. සියවස් ගණනාවක් තිස්සේ ඇතැම් පිරිස් සංක්‍රාන්ති ලිංගික කාන්තාවන්ට ගෞරවනීය ලෙස සලකද්දී, තවත් පිරිසක් මේ පුද්ගලයන්ට පරිභව කරමින් කටයුතු කරන බවත්ය. මේ හේතුවෙන් උත්සවය අතරතුර සුබවාදී ලෝකයක් වෙනුවෙන් ආයාචනා සිදු කෙරුණු බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=116535", "Category": null, "Parent URL": null}