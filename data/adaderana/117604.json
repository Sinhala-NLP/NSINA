{"Source": "Adaderana", "Timestamp": "August 27, 2019 02:33 pm", "Headline": "සහරාන්ගේ සගයෝ දෙන්නෙක් අත්අඩංගුවට", "News Content": "රාජ්‍ය බුද්ධි අංශයේ අම්පාර කාර්යාලයට ලැබුණු තොරතුරැ මත ජාතික තව්හීද් ජමාත් සංවිධානයේ ක්‍රියාකාරි සාමාජිකයින් ලෙස කටයුතු කල ජමාතේ මිල්ලතේ ඊබ්‍රහිම් සංවිධානයේ සාමාජිකයින් දෙදෙනෙකු අද(27) අත්අඩංගුවට ගෙන තිබේ. මොවුන් දෙදෙනා නුවරඑළිය සහ හම්බන්තොට කඳවුරුවල පුහුණු වී තිබෙන බව රාජ්‍ය බුද්ධි සේවාවේ නිලධාරින් විසින් තහවුරු කරගෙන තිබේ. මොහොමදු රයිසුධීන් අබ්දුල් රහුමාන් වන එක් සැකකරුවෙක් වත්තේගෙදර, පොල්ගොල්ල ප්‍රදේශයේ පදිංචිකරුවෙකි. මෙම පුද්ගලයා සහාරන් විසින් පැවැත්වු නුවරඑළිය කඳවුරට සහභාගි වී ඇති අතර පුහුණුවෙන් පසුව අබු අනස් යන අනුවර්ථ නාමය ලබා දී ඇත. අනෙක් සැකකරු වන්නේ, සෙයිනුල් ආබ්දීන් හප්සල් යන අයෙකි. ඔහු කෝන්දෙණියගොඩ, මාවනැල්ල ප්‍රදේශයේ පදිංචිකරුවෙකි. එම පුද්ගලයා සහාරාන් විසින් පැවැත්වු හම්බන්තොට කඳවුරට සහාභාගි වී ඇති අතර පුහුණුවෙන් පසුව අබු රාවා නැමැති අනුවර්ථ නාමය ලබා දී ඇත. අම්පාර රාජ්‍ය බුද්ධි සේවයේ නිලධාරින්ගේ තොරතුරු අනුව මේ වෙන විට පුද්ගලයින් 17 දෙනෙකු අම්පාර කොට්ඨාශ අපරාධ විමර්ශන ඒකකය මඟින් අත්අඩංගුවට ගෙන තිබේ. අම්පාර කොට්ඨාශ භාර පොලිස් අධිකාරි ගයාන්ග මාරපන මහතාගේ උපදෙස් පරිදි අම්පාර දිස්ත්‍රික් අපරාධ විමර්ශන ඒකකයේ ස්ථානාධිපති පොලිස් පරීක්ෂක සතිස් කුමාර , උ.පො.ප. උප ශාන්ත,පොකො.2424 ජයම්පති,පො.කො.70341 සෙනෙවිරත්න මහතා ඇතුලු නිලධාරින් වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=117604", "Category": null, "Parent URL": null}