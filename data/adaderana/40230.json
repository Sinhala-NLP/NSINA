{"Source": "Adaderana", "Timestamp": "January 10, 2014 07:16 am", "Headline": "අපි සැම විටම සාමයට උදව් කරනවා", "News Content": "ඊශ්‍රායාලයේ සංචාරයේ නිරත ජනාධිපති මහින්ද රාජපක්‍ෂ මහතා, ජෙරුසලම් නුවර ජනාධිපති කාර්යාලයේ දී ඊශ‍්‍රායල් ජනාධිපති ෂිමොන් පෙරෙස් මහතා සමග සාකච්ඡා පවත්වා තිබේ. ජනාධිපති රාජපක්‍ෂ මහතා මැද පෙරදිග රටවල් තුනක සිය චාරිකාවේ අවසන් අදියර සඳහා ඊයේ ජෙරුසලම වෙත ළඟාවිය. ජනාධිපති රාජපක්‍ෂ මැතිතුමාගේ නායකත්වයට පැසසුම් කළ ජනාධිපති පෙරෙස් මැතිතුමා, ”රාජපක්‍ෂ මැතිතුමාගේ පාලන සමය තුළ අත්කර ගෙන ඇති ප‍්‍රගතිය ඉතා ආකර්ශනීය වාර්තාවක්” යයි හැඳින්වූ බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කරයි. දශක තුනකට ආසන්න ත‍්‍රස්තවාදී යුද්ධයේ අවසානයෙන් පසු සංවර්ධනය හා සමගි සන්ධානය අතින් ශ‍්‍රී ලංකාව ලබා ඇති ප‍්‍රගතිය ඊශ‍්‍රායල් ජනාධිපතිතුමාගේ ප‍්‍රසාදයට ලක්වූ බව මාධ්‍ය ඒකකය විසින් නිකුත් කළ නිවේදනයක දැක්වෙයි. 2004 සුනාමි ව්‍යසනයේ දී ඊශ‍්‍රායලයෙන් ලැබුණු ආධාර උපකාර පිළිබඳව ස්තුතිය පළ කළ ජනාධිපති රාජපක්‍ෂ මැතිතුමා, යුද්ධය අවසන් කිරීමෙන් පසු ශ‍්‍රී ලංකාව අත්කර ගෙන ඇති සංවර්ධන ප‍්‍රගතිය එහිදී විස්තර කළේය. මහාමාර්ග, විදුලිය, සෞඛ්‍යය, අධ්‍යාපනය, සේවා නියුක්තිය වැනි මූලික අවශ්‍යතා සපුරාලීමට ශ‍්‍රී ලංකාව අවධානය යොමු කළ බව කී ජනාධිපතිවරයා, ත‍්‍රස්තවාදය පරාජය කොට සිව් වසරක් වැනි කෙටි කාලයක් තුළ යළි ඉදිකිරීම්, යළි පදිංචි කිරීම්, පුනරුත්ථාපනය, පැරණි සටන්කරුවන් සමාජගත කිරීම හා සමගි සන්ධානය වැනි අංශවලින් ශ‍්‍රී ලංකාව විශාල ප‍්‍රගතියක් අත්කර ගෙන ඇති බව පෙන්වා දුන්නේ ය. පොහොසත් ඉතිහාසයක් සමග ඉතා බුද්ධිමත් ජනතාවක් ශ‍්‍රී ලංකාව සතුව ඇතැයි පැවසූ පෙරෙස් ජනාධිපතිතුමා, ධනාත්මක ජයග‍්‍රහණ කෙරෙහි අවධානය යොමු කිරීම වැදගත් බව සඳහන් කළේය. ඊශ‍්‍රායල්-පලස්තීන තත්ත්වය ගැන සාකච්ඡා කරමින් ඊශ‍්‍රායලයට සහ පලස්තීනයට සාමයෙන් විසිය හැකි වන අයුරින් ඊශ‍්‍රායල්-පලස්තීන ගැටුමට විසඳුමක් ලෙස රාජ්‍ය දෙකක් බිහි කිරීමේ එක්සත් ජාතීන්ගේ නිර්දේශයට ශ‍්‍රී ලංකාවේ සහයෝගය ලැබෙන බව ජනාධිපති රාජපක්‍ෂ මහතා මෙහිදී පැවසීය. ”අප සෑම විටම සාමයට උදව් කරනවා, අපි හැම විටම රාජ්‍ය දෙකේ ප‍්‍රතිපත්තියට සහය දුන්නා. සියලූ ජනතාවන් උදෙසා සාමය සහතික කිරීමට අපේ සහය ලැබෙනවා” රාජපක්‍ෂ මැතිතුමා කීය. ඊශ‍්‍රායල් ජනාධිපතිතුමා සමග සාකච්ඡාවලින් අනතුරුව ජනාධිපති රාජපක්‍ෂ මැතිතුමා දැනට ශ‍්‍රී ලංකාව සමග ව්‍යාපාරික කටයුතුවල නිරත ඊශ‍්‍රායල් ව්‍යාපාරික ප‍්‍රජාවේ සාමාජිකයන් පිරිසක් හමුවිය. ඊශ‍්‍රායල් ව්‍යාපාරිකයිනට ආයෝජනයට ඉඩ ලැබෙන අංශ ගණනාවක් සොයා බැලීමෙන් ව්‍යාපාරික සබඳතා වැඩි දියුණු කිරීම පිළිබඳව අවධානය යොමු කෙරුණු බවත්, කෘෂිකර්මය, කිරි නිෂ්පාදන, වාරි කර්මාන්තය, තේ කර්මාන්තය සහ දුරස්ථ ඉගෙනුම සාකච්ඡාවට භාජන වූ ක්ෂේත්‍ර කිහිපයක් බවත් මාධ්‍ය ඒකකය පෙන්වා දෙයි. ජෙරුසලම් නුවර ජාතීන්ගේ වනෝද්‍යානය වෙත ගිය ජනාධිපති රාජපක්‍ෂ මැතිතුමා සිය චාරිකාව සිහිවනු පිණිස එහි ඔලිව් පැළයක් ද රෝපණය කළේය. සාමය හා සහජීවනය සඳහා අභිලාෂය පළ කරනු වස් යුනෙස්කෝවේ හා යුරෝපා මණ්ඩලයේ මුල පිරීමෙන් ස්ථාපිත ඔලිව් ගස් මාවත ජෙරුසලම් ජාතීන්ගේ වනෝද්‍යානයේ කොටසකි. විදේශ අමාත්‍ය මහාචාර්ය ජී.එල් පීරිස්, විදේශ අමාත්‍යංශයේ අධීක්‍ෂණ මන්ත‍්‍රී සජින් ද වාස් ගුණවර්ධන, පාර්ලිමේන්තු මන්ත‍්‍රී රොෂාන් රණසිංහ, ජනාධිපති ලේකම් ලලිත් වීරතුංග, ඊශ‍්‍රායලයේ ශ‍්‍රී ලංකා තානාපති සරත් ඞී. විජේසිංහ සහ නවදිල්ලියේ නේවාසික ශ‍්‍රී ලංකා ඊශ‍්‍රායල් තානාපති ඇලෝන් උෂ්පිස් යන මහත්වරු හමුවට එක්ව සිටියහ.", "URL": "https://sinhala.adaderana.lk/news.php?nid=40230", "Category": null, "Parent URL": null}