{"Source": "Adaderana", "Timestamp": "March 12, 2015 07:22 am", "Headline": " පොලිස් මාධ්‍ය ප්‍රකාශක පුටුව වෙනස්වෙයි", "News Content": "නව පොලිස් මාධ්‍ය ප්‍රකාශක ලෙස සහකාර පොලිස් අධිකාරී රුවන් ගුණසේකර මහතා පත් කර තිබේ.මහජන සාමය හා ආපදා කළමනාකරණ අමාත්‍යාංශ ලේකම්වරයා විසින් අදාළ පත්වීම සිදුකර ඇති බව වාර්තා වේ.ඒ අනුව පොලිස් මාධ්‍ය ප්‍රකාශකවරයා ලෙස කටයුතු කළ ජ්‍යෙෂ්ඨ පොලිස් අධිකාරී අජිත් රෝහණ මහතා කොළඹ උතුර කොට්ඨාසය භාර ජ්‍යෙෂ්ඨ පොලිස් අධිකාරීවරයා ලෙස පත්කර ඇත.සහකාර පොලිස් අධිකාරී රුවන් ගුණසේකර මහතා කොළඹ ආනන්ද විද්‍යාලයේ ආදි ශිෂ්‍යයෙකු වන අතර පේරාදෙණිය විශ්වවිද්‍යාලයේ දේශපාලන විද්‍යාව පිළිබඳ ශාස්ත්‍රවේදී උපාධිධරයෙක් බව සඳහන්ය.නීති විද්‍යාලයෙන් නීති උපාධිය ලබා ඇති රුවන් ගුණසේකර මහතා ශ්‍රී ජයවර්ධනපුර විශ්වවිද්‍යාලයේ අපරාධ විද්‍යාව පිළිබඳ පශ්චාත් උපාධි අපේක්ෂකයෙකි.මේ අතර අද දිනයේ සිට ක්‍රියාත්මක වන පරිදි තවත් පොලිස් නිලධාරීන් පිරිසකට ස්ථාන මාරුවීම් ලබාදී ඇත.නියෝජ්‍ය පොලිස්පතිවරුන් තිදෙනෙකු, ජ්‍යෙෂ්ඨ පොලිස් අධිකාරීවරුන් දස දෙනෙකුට සහ පොලිස් අධිකාරීවරුන් තිදෙනෙකුට මෙලෙස ස්ථාන මාරුවීම් ලබාදී ඇති බව පොලිස් මූලස්ථානය සඳහන් කළේය.ඊට අමතරව පොලිස් ස්ථානාධිපතිවරුන් 28 දෙනෙකුටද ස්ථාන මාරුවීම් ලබාදී ඇත.", "URL": "https://sinhala.adaderana.lk/news.php?nid=49904", "Category": null, "Parent URL": null}