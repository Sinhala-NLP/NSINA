{"Source": "Adaderana", "Timestamp": "March 6, 2018 12:40 pm", "Headline": " අල ගොවීන්ගෙන් මැසිවිලි", "News Content": "රජය විසින් ආනයනික අර්තාපල් සඳහා බද්ද වැඩි කිරීමත් සමඟම යාපනයේ අර්තාපල් තොග රුපියල් 70 ත් 80 ත් අතර මිලකට අලෙවි කරගැනීමට හැකි වුවත් අර්තාපල් අලෙවි කිරීමේදී ගැටළු රැසක්ම පැන නැගී ඇති බව යාපනයේ අල වගා කරන්නගේ සංගමයේ සම සභාපති රාමලිංගම් දේවේන්ද්‍රන් මහතා පවසයි. රජය බද්ද වැඩි කිරීමට පෙර යාපනයේ අර්තාපල් කිලෝවක් රුපියල් 40 ත් 50 ත් අතර මිලකට පහත වැටුණු බව කියා සිටින සම සභාපතිවරයා දඹුල්ලට යාපනයේ සිට අර්තාපල් තොග රැගෙන ගොස් රුපියල් 45 කට අලෙවි කිරීමට යාපනයේ ගොවීන්ට සිදු වූ බවද කියා සිටියි. කොළඹ හා පිටස්තර ප්‍රදේශවල සිට යාපනයේ අර්තාපල් තොග මිලට ගැනීම සඳහා වෙළෙන්දන් යාපනයට නොපැමිණීම නිසා යාපනයේ අර්තාපල් ගොවීන්ට සිය අල තොග රැගෙන දඹුල්ල හෝ වෙනත් ප්‍රදේශයක ආර්ථික මධ්‍යස්ථානයක් වෙත යාමට සිදුව ඇතැයි ඔහු පැවසීය. වැඩි වශයෙන්ම යාපනයේ සිට අර්තාපල් තොග රැගෙන යනු ලබන්නේ දඹුල්ලට වුවත් යාපනයේ සිට දඹුල්ලට අයකරණ ලොරි කුළී ඉතා අධික වීම නිසා රුපියල් 80 කට අර්තාපල් කිලෝවක් අලෙවිකර ගැනීමට හැකියාව ලැබී ඇතත් ඉන් යාපනයේ අර්තාපල් ගොවීන්ට ලැබෙන ලාබයක් නැතැයි සම සභාපතිවරයා කියා සිටියි. මේ තත්ත්වයෙන් යාපනයේ අලගොවියා ආරක්ෂා කරගැනීමට නම් යාපනයට පැමිණ යම් සාධාරණ මිලකට අර්තාපල් තොග මිලට ගන්නා ක්‍රමයක් රජය මගින් ආරම්භ කල යුතුව ඇතැයි යාපනයේ අර්තාපල් වගා කරන්නගේ සංගමයේ සම සභාපති රාමලිංගම් දේවේන්ද්‍රන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=85242", "Category": null, "Parent URL": null}