{"Source": "Adaderana", "Timestamp": "August 29, 2013 03:53 pm", "Headline": "වැලිවේරියේ ගැටුම - වෙඩි තැබීමට අණදුන් පුද්ගලයින් හඳුනාගෙන තිබෙනවා", "News Content": "වැලිවේරීයේදී සිදුවූ වෙඩි තැබීමේ සිද්ධියට අදාළව දැනට කරගෙන යන පරීක්ෂණවලට අනූව අධිකරණ කටයුතුවලට සහයවීම සඳහා අධිනීතිඥයෙකු පත් කරන‍්නැයි නීතිපතිවරයාට දැනුම්දෙන බව ගම්පහ ප්‍රධාන මහේස්ත්‍ර‍ාත් ටිකිරි කේ. ජයතිලක මහතා පවසා තිබේ. ඒ අදාළ සිද්ධියේදී මියගිය පුද්ගලයින් තිදෙනා සම්බන්ධ පරීක්ෂණයේ සාක්ෂි ගම්පහ ප්‍රධාන මහේස්ත්‍රාත් ටිකිරි කේ. ජයතිලක මහතා හමුවේ අද කැඳවූ අවස්ථාවේදීය. එහිදී අගතියට පත් පාර්ශවය වෙනුවෙන් පෙනී සිටි ශ්‍රී ලංකා නීතිඥ සංගමයේ සභාපති නීතිඥ උපුල් ජයසූරිය මහතා කියා සිටියේ මෙම සිද්ධියේදී යුද හමුදාවට වෙඩි තැබීමට අණදුන් පුද්ගලයින් හඳුනාගෙන ඇති බවයි. ඒ අනුව අදාළ පුද්ගලයින්ට රටින් පිටවීම නතර කරන්නැයි කියා ඉල්ලීමක් කරන බවද හෙතෙම පවසා ඇත. එම අවස්ථාවේදී ගම්පහ ‍පොලීසිය පවසා ඇත්තේ මෙම සිද්ධිය සම්බන්ධයෙන් තවදුරටත් පරීක්ෂණ කටයුතු සිදුකෙරෙන බැවින් ස්ථීර නිගමනයකට එළඹිය නොහැකි බවයි. මීළඟ සාක්ෂි කැඳවීම ලබන මස 06 වැනිදා යළි සිදුකිරීමට නියමිතය.", "URL": "https://sinhala.adaderana.lk/news.php?nid=36989", "Category": null, "Parent URL": null}