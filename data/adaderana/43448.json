{"Source": "Adaderana", "Timestamp": "May 25, 2014 09:14 am", "Headline": "දියණියන් දෙදෙනා අපයෝජනය කළ පියා රිමාන්ඩ් ", "News Content": "තම බාල වයස්කාර දියණියන් දෙදෙනා ලිංගික අපයෝජනයට ලක් කළ බවට චෝදනා මත මදුරන්කුලිය, සෙම්බැට්ටේ ප්‍රදේශයේ පදිංචිකරුවෙකු රක්ෂිත බන්ධනාගාර ගත කර තිබේ. මුන්දලම පොලීසිය විසින් සැකකරු පුත්තලම වැඩබලන මහේස්ත්‍රාත්වරයා වෙත ඉදිරිපත් කිරීමෙන් පසු ලබන මස 04 වන දින දක්වා රක්ෂිත බන්ධානාගාර ගත කරන ලෙස නියෝග කෙරුණි. සැකකරු විසින් අපයෝජනයට ලක් කර ඇත්තේ අවුරුදු 15ක සහ අවුරුදු 8ක දියණියන් දෙදෙනෙකු බව පොලීසිය පැවසුවේය. පසුගිය මාර්තු මාසයේ සිට වරින් වර අදාළ දැරියන් දෙදෙනා අපයෝජනයට ලක් කර ඇති බවට මුන්දලම ප්‍රාදේශීය ලේකම් කාර්යාලයට ලැබුණු තොරතුරක් මත පොලීසිය විසින් සැකකරු අත්අඩංගුවට ගෙන තිබේ. සැකකරුගේ බිරිඳ වන දැරියන් දෙදෙනාගේ මව විදෙස් රැකියාවක් සඳහා පිටත්ව ගොස් ඇති බවට අනාවරණය වෙයි. දැරියන් දෙදෙනා වෛද්‍ය පරීක්ෂණ සඳහා හලාවත මහ රෝහලට ඇතුළත් කර ඇති අතර එම පවුලේ 13 හැවිරිදි පිරිමි දරුවා පොලිස් භාරයට ගෙන තිබේ.", "URL": "https://sinhala.adaderana.lk/news.php?nid=43448", "Category": null, "Parent URL": null}