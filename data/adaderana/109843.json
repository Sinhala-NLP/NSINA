{"Source": "Adaderana", "Timestamp": "May 13, 2019 10:46 am", "Headline": "දකුණු අප්‍රිකානු මහමැතිවරණයේ ජය සිරිල් රම්පෝසාට", "News Content": "දකුණු අප්‍රිකානු මහමැතිවරණයෙන් ජය ගැනීමට ජනාධිපති සිරිල් රම්පෝසාගේ අප්‍රිකානු ජාතික කොංග්‍රසය සමත් විය. එම පක්ෂයේ ආධාරකරුවන් ජනාධිපතිවරයා සමඟ සිය ජයග්‍රහණය සැමරුවේය. ඉකුත් අටවැනිදා පැවති දකුණු අප්‍රිකානු මහමැතිවරණයෙන් අප්‍රිකානු ජාතික කොංග්‍රසය ජයග්‍රහණය කළේ සියයට පනස් හතයි දශම පහක ඡන්ද ප්‍රතිශතයක් හිමිකරගනිමින්. කෙසේ නමුත් 1994 වර්ෂයේ සුදු ජාතික පාලනය අවසන් කිරීමෙන් පසුව එම කොංග්‍රසය මහමැතිවරණයකදී ලබාගත් අවම ඡන්ද ප්‍රතිශතය මෙය බව විදෙස් වාර්තා සඳහන් කළේය. එහෙත් මෙම ජයග්‍රහණයත් සමඟ අඛණ්ඩව හය වන වරටත් රටේ පාලන බලය හිමිකර ගැනීමට අප්‍රිකානු ජාතික කොංග්‍රසය සමත්ව තිබේ. එරට පළාත් නවයෙන් අටකම බලය එම පක්ෂයට හිමිව ඇති බව සඳහන්. එහිදී ජයග්‍රහණය සඳහා උරදුන් පිරිසට ස්තූතිය පල කළ ජනාධිපතිවරයා ආර්ථික වර්ධනයක් ඇති කරමින් රටට නව යුගයක් උදා කරන බවද ප්‍රකාශ කළේය. දකුණු අප්‍රිකාවේ හිටපු ජනාධිපති ජේකබ් සූමා ධුරයෙන් ඉල්ලා අස්වීම හේතුවෙන් 2018 වර්ෂයේ පෙබරවාරි මාසයේ සිට එරට ජනාධිපතිවරයා ලෙස කටයුතු කරන්නේ සිරිල් රම්පෝසාය. එලෙස ධුරයට පත්වීමෙන් පසුව රම්පෝසා මුහුණපෑ පළමු මහමැතිවරණයද මෙයයි.", "URL": "https://sinhala.adaderana.lk/news.php?nid=109843", "Category": null, "Parent URL": null}