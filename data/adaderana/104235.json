{"Source": "Adaderana", "Timestamp": "February 13, 2019 03:09 pm", "Headline": "දින 21ක් පුරා අතුරුදන් වූ පියවරුන් ඉල්ලා දරුවන් හඬා වැළපෙයි", "News Content": "පැහැර ගැනීමට ලක්වූ බව කියන බූස්ස, රත්න උදාගම ප්‍රදේශයේ ව්‍යාපාරිකයින් දෙදෙනා සොයා දෙන ලෙස ඔවුන්ගේ ඥාතීන් බලධාරීන්ගෙන් ඉල්ලා සිටියි. මීට දින 21කට පෙර පොලිස් නිල ඇඳුමින් සැරසුණු පිරිසක් විසින් ඔවුන් පැහැර ගෙන ගිය බව ව්‍යාපාරිකයින් දෙදෙනාගේ ඥාතීන් සඳහන් කළේය. බූස්ස රත්න, උදාගම ගම්මානයේ පදිංචි මංජුල අසේල හා රසේන් වින්තක නම් ව්‍යාපාරිකයින් දෙදෙනෙක් පසුගිය ජනවාරි 23 වැනිදා පෙරවරු 10ට පමණ පොලිස් නිල ඇඳුමින් සැරසී මෝටර් රථයකින් හා වෑන් රථයකින් පැමිණි පිරිසක් විසින් රැගෙන ගොස් තිබේ. රසේන් චින්තක, මංජුල අසේලගේ නිවසට පැමිණ සිටි අවස්ථාවේ මෙය සිදුවූ බව ඥාතීන් සඳහන් කළේය. මෙලෙස රැගෙන ගොස් ඇති රසේන් චින්තක 31 හැවිරිදි එක්දරු පියෙක් වන අතර මංජුල අසේල 33 හැවිරිදි සිව්දරු පියෙකි. කෙසේ වෙතත් මෙම සිදුවීම සම්බන්ධයෙන් පොලීසියට කිහිප වරක් පැමිණිලි කළද ඊට නිසි ප්‍රතිචාරයක් නොලැබුණු බව පවසමින් පසුගිය ජනවාරි 26 වැනිදා ඔවුන්ගේ ඥාතීන් ගාල්ල රත්ගම නගරයේදී උද්ඝෝෂණයකද නිරත වුණි. මෙවන් පසුබිමක පැහැර ගැණුනු පුද්ගලයින්ගේ ඥාතීන්ට පසුගිය 6 වැනිදා ලියාපදිංචි තැපෑලෙන් ලිපියක් ලැබී තිබූ අතර, එහි සඳහන්ව ඇත්තේ පොලිස් ස්ථානයක නිලධාරීන් පිරිසක් ඔවුන් පැහැර ගොස් පහර දී ඇති අතර එහිදී ඔවුන් ඝාතනයට ලක්ව ඇති බවයි. එම ලිපියද ඥාතීන් විසින් රත්ගම පොලීසියට මේ වන විට බාර දී ඇති අතර, අදාළ ව්‍යාපාරිකයින් දෙදෙනා රැගෙන ගොස් දින 21ක් මේ වන විට ගතවී ඇතත් ඔවුන් සම්බන්ධයෙන් කිසිදු තොරතුරක් මෙතෙක් ලැබී නොමැති බව ඥාතීන් පැවසීය.", "URL": "https://sinhala.adaderana.lk/news.php?nid=104235", "Category": null, "Parent URL": null}