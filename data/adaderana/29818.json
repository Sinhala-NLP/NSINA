{"Source": "Adaderana", "Timestamp": "December 9, 2012 10:00 am", "Headline": "ලයිලා සුරුක්කු ආයෙත් ඇවිත්", "News Content": "රජය විසින් තහනම් කර ඇති ලයිලා සහ සුරුක්කු දැල් භාවිතා කරමින් කල්පිටිය මුහුදේ නැවතත් මසුන් මැරීම සිදු වන බවට සුළුපන්න ධීවරයින් චෝදනා කරන බව අප වාර්තාකරු පවසයි. ලයිලා සහ සුරුක්කු දැල් භාවිතා කරමින් මසුන් මැරීම රජය විසින් මීට වසර 02 කට පමණ පෙර තහනම් කර ඇති අතර එම දැල් භාවිතා කරමින් මසුන් මැරීමේදී මුහුදේ සිටින කුඩා මසුන් විශාල වශයෙන් මිය යාමත්, මුහුදු ශාඛ විනාශ වීමත් ඊට හේතුව වී තිබේ. නමුත් එක්තරා සංවිධානාත්මක කණ්ඩායමක් විසින් කල්පිටිය මුහුදේ බත්තලංගුණ්ඩුව දූපතට ආසන්නයෙන් පිහිටි අරිප්පු නම් ප්‍රදේශයේ ලයිලා සහ සුරුක්කු දැල් භාවිතා කරමින් මසුන් මැරීම නිරන්තර සිදු කරන බව සුළුපන්න ධීවරයින් පවසන්නේ යැයි අප වාර්තාකරු කියයි. මසුන් මැරීම සඳහා තහනම් දැල් භාවිතා කරන ධීවරයින් සහ එම තහනම් දැල් අත්අඩංගුවට ගැනීම නාවික හමුදාව විසින් නිතර සිදු කළත් විවිධ උපක්‍රම භාවිතා කරමින් මෙම ජාවාරම ජයටම සිදු වන බවද සුළු පන්න ධීවරයෝ කියා සිටිති. මෙම තහනම් දැල් භාවිතා කරන පුද්ගලයින් සහ සුළුපන්න ධීවරයින් අතර මීට පෙර කල්පිටිය ප්‍රදේශයේදී ගැටුම් පවා ඇති වු බවද අප වාර්තාකරු වැඩිදුරටත් පවසයි.", "URL": "https://sinhala.adaderana.lk/news.php?nid=29818", "Category": null, "Parent URL": null}