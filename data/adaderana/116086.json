{"Source": "Adaderana", "Timestamp": "August 8, 2019 02:37 pm", "Headline": "පුවටො රිකෝවට නව ආණ්ඩුකාරවරියක්", "News Content": "පුවටෝ රිකෝහි නව ආණ්ඩුකාරවරිය ලෙස වොන්ඩා වැස්කස් ඊයේ දිවුරුම් දුන්නාය. සතියකටත් අඩු කාලයක් තුල පුවටො රිකෝවට පත්වූ තුන්වන ආණ්ඩුකාරවරිය ඇයයි. අමෙරිකානු භූමියට අයත් කැරිබියන් දූපතක් වන පුවටෝ රිකෝහි හිටපු ආණ්ඩුකාර රිකාඩෝ රොසෙලෝ ඉකුත් සතියේදී ධුරයෙන් ඉල්ලා අස්වුණි. ඒ පුවටෝරිකොවේ ආර්ථික අර්බුදයට ආණ්ඩුකාරවයා වගකිවයුතු බව පවසමින් පැවති දැවැන්ත විරෝධතාවලින් අනතුරුවයි. ඔහුගෙන් හිස්වූ ධුරයට පෙඩ්‍රෝ පියර්ලුවිසි තෝරාපත් කරගත්තද ඔහුටත් ජනතා විරෝධය පලවුණේ පියර්ලුවිසිද රොසෙලෝ පාලනයේ පාර්ශවකරුවෙක් බව පවසමින්. මේ අතර පෙඩ්‍රෝ පියර්ලුවිසිගේ පත්වීම ව්‍යවස්ථා විරෝධී බවට දුන් ශ්‍රේෂ්ඨාධිකරණය නියෝගය හේතුවෙන් ඔහුගේ පත්වීම අවලංගු කෙරුණි. පුවටෝ රිකෝහි නව ආණ්ඩුකාරවරිය ලෙස වොන්ඩා වැස්කස් පත්වුණේ ඉන් පැය කිහිපයකට පසුවයි. වොන්ඩා වැස්කස් පුවටෝරිකෝවේ හිටපු අධිකරණ ලේකම්වරියයි. ඇයගේ දිවුරුම්දීම සැන් ජුවාන් අගනුවරදී සිදුවුණි. තමා මෙම ධුරයට පත්වුණේ ව්‍යවස්ථාමය විධිවිධාන හා නීතියට අනුව බවත් සිය ජනතාවට සේවය කිරීම එකම අධිෂ්ඨානය හා තමාට ගෞරවයක් බවත් වොන්ඩා වැස්කස් එහිදී ප්‍රකාශ කළාය. එමෙන්ම සිය දේශයේ ඉරණම මෙහෙයවීමේ වගකීම භාර ගන්නේ ඉතා නිහතමානීව හා කැපවීමෙන් බව නව ආණ්ඩුකාරවරිය වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=116086", "Category": null, "Parent URL": null}