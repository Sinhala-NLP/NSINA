{"Source": "Adaderana", "Timestamp": "November 22, 2012 10:11 pm", "Headline": " තෙල් පිරිපහදු අනතුර ගැන පරීක්ෂණයට කමිටුවක්", "News Content": "සපුගස්කන්ද තෙල් පිරිපහදුවේ ගුවන්යානා ඉන්ධන කොටසෙහි අලූත්වැඩියා කටයුත්තකදී හදිසි අනතුරකට ලක්ව සේවක මහත්වරුන් දෙදෙනෙකු අභාවයට පත්වීමේ සිද්ධිය සම්බන්ධයෙන් පූර්ණ පරීක්‍ෂණයක් කිරීමට තීරණය කර තිබේ. ඒ සඳහා විශ‍්‍රාමලත් මහාධිකරණ විනිසුරුවරයෙකුගේ සහභාගිත්‍වයෙන් යුත් ත‍්‍රිපුද්ගල කමිටුවක් ඛනිජතෙල් කර්මාන්ත අමාත්‍ය සුසිල් පේ‍්‍රමජයන්ත මහතා විසින් අද (22) පත්කරනු ලැබූ බව එම අමාත්‍යංශය නිවේදනය කරයි. ඒ අනුව මෙම ත‍්‍රිපුද්ගල කමිටුවේ සභාපති ලෙස විශ‍්‍රාමලත් මහාධිකරණ විනිසුරු පී.කේ.ඩබ් විජේරත්න මහතා ද සෙසු සාමාජිකයන් ලෙස සිවිල් ගුවන්සේවා අමාත්‍යංශයේ හිටපු ලේකම් රංජිත් ද සිල්වා මහතා හා මොරටුව විශ්ව විද්‍යාලයේ රසායන විද්‍යා ඉංජිනේරු දෙපාර්තමේන්තුවේ මහාචාර්ය අජිත් ද අල්විස් යන මහත්වරුන් පත් කර තිබේ. මෙම ත‍්‍රිපුද්ගල කමිටුව විසින් සති 3ක කාලයක් තුළ තෙල් පිරිපහදුවේ වූ හදිසි අනතුර පිළිබදව සොයා බලා වාර්තාවක් අමාත්‍ය සුසිල් පේ‍්‍රමජයන්ත මහතාට භාරදෙන මෙන් එම කමිටුවට දැනුම් දී ඇති බව අමාත්‍යංශය විසින් නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=29410", "Category": null, "Parent URL": null}