{"Source": "Adaderana", "Timestamp": "February 8, 2010 07:04 pm", "Headline": "ලසන්ත ඝාතනයට ෆොන්සේකාට චෝදනා", "News Content": "සන්ඩේ ලීඩර් පුවත්පතේ කර්තෘ ලසන්ත වික්‍රමතුංග මහතාගේ ඝාතනයට සම්බන්ධ කරමින් තමා අත්අඩංගුවට ගැනීමේ කූට සැලසුමක් ක්‍රියාත්මක වන බව ජෙනරාල් සරත් ෆොන්සේකා මහතා පවසයි. ලසන්ත වික්‍රමතුංග මහතාගේ ඝාතනය සම්බන්ධයෙන් මේ වන විට අත්අඩංගුවේ සිටින ආරක්ෂක අංශ නිලධාරියෙකුට විවිධ අකාරයෙන් බලපෑම් කරමින් එකී ඝාතනය තමාගේ මැදිහත්වීමෙන් සිදුවූවක් බවට ඔහුගෙන් ප්‍රකාශයක් ලබා ගැනීමට උත්සාහ ගනිමින් සිටින බවට තමාට ආරංචි වී ඇතැයිද හෙතෙම කියා සිටියේය. අද සවස කොළඹ රාජකීය මාවතේ පිහිටි ෆොන්සේකා මහතාගේ කාර්යාලයේදී දැනට අත්අඩංගුවේ සිටින හමුදා නිලධාරීන්ගේ ඥාතීන් හා මාධ්‍යවේදීන් හමුවේ කරුණු දක්වමින් ඔහු මේ බව සඳහන් කළේය. ආරක්ෂක ලේකම්වරයා සිය තනතුරේ කටයුතු අත්තනෝමතික ලෙස පාවිච්චි කරමින් සිටින බවත්,නූතන ඉඩි අමීන් කෙනෙකු පහළ වී දරුණු ඒකාධිපති පාලනයකට රට ගමන් කරමින් සිටින බවත් ෆොන්සේකා මහතා පැවසීය. තමන්ගේ කාර්යාල වලට පහරදීම්,ආධාරකරුවන්ට පහරදීම්,තම කාර්යාලයේ බඩු බාහිරාදිය පැහැර ගැනීම් හා විනාශ කිරීම් වලට අදාලව පැමිණිලි බාර ගැනීමටවත් පොලීසිය ක්‍රියා නොකළ බව ද ඔහු සිහිපත් කළේය. තම ජීවිතයට එල්ල වී ඇති තර්ජන මෙන්ම කුමන්ත්‍රණ පිළිබඳ ජාත්‍යනතර අධිකරණ මගින් හෝ සහනයක් ලබා ගැනීමට තමන් කටයුතු කරන බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=6564", "Category": null, "Parent URL": null}