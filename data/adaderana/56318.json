{"Source": "Adaderana", "Timestamp": "January 12, 2016 06:39 pm", "Headline": "රියදුරු බලපත්‍රය අරන්දෙන්න 5000ක් ගනිද්දී මාට්ටු", "News Content": "රියදුරු බලපත්‍රයක් ලබාදීම සඳහා රුපියල් 5000ක අල්ලසක් ලබා ගැනීමේ චෝදනාව මත කොටහේන ප්‍රදේශයේ පවත්වාගෙන යන පුද්ගලික රියදුරු පාසලක හිමිකරුවෙකු අල්ලස් හෝ දූෂණ විමර්ශන කොමිසම විසින් අද අත්අඩංගුවට ගෙන තිබේ.එම සැකකරු අදාළ මුදල වේරහැර මෝටර් රථ ප්‍රවාහන කොමසාරිස් කාර්යාලයේ ප්‍රායෝගික පරීක්ෂණ පවත්වන නිලධාරියාට ලබාදීමට අවශ්‍ය බව පැමිණිලිකරු වෙත දන්වා තිබේ.ඒ අනූව වේරහැර මෝටර් ප්‍රවාහන කොමසාරිස් කාර්යාල භූමියේදී රුපියල් 5000ක මුදලක් අල්ලස් වශයෙන් ගනිද්දී එම පුද්ගලයා අල්ලස් හෝ දූෂණ විමර්ශන කොමිසමේ නිලධාරීන් විසින් අද අත්අඩංගුවට ගෙන ඇත.සැකකරු කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිත බව අල්ලස් හෝ දූෂණ විමර්ශන කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරි ප්‍රියන්ත චන්ද්‍රසිරි මහතා පැවසීය.", "URL": "https://sinhala.adaderana.lk/news.php?nid=56318", "Category": null, "Parent URL": null}