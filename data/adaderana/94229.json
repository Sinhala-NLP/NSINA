{"Source": "Adaderana", "Timestamp": "August 11, 2018 09:27 am", "Headline": "අඟ මුවෙක් මැරූ සැකකරුට වැඩ වැරදුන හැටි", "News Content": "නීති විරෝධී ලෙස මෙරට නිපදවන ලද ගිනි අවියක් අටවා අඟ මුවෙකු ඝාතනය කළ බව කියන දෙදෙනෙකුට පුත්තලම මහේස්ත්‍රත් හා අතිරේක දිසා විනිසුරු ලහිරු එන්.සිල්වා මහතා විසින් රුපියල් 60,000 ක දඩ මුදලක් නියම කර තිබේ. මෙසේ දඩ නියම වූයේ මදුරන්කුලිය - උනාවේලිය පදිංචිකරුවෙකු වන බුලත්සිංහල ආරච්චිලාගේ විජේසිංහ සහ මහකුඹුක්කඩවල - සෙම්බුකුලිය පදිංචිකරුවෙකු වන අධිකාරි මුදියන්සේලාගේ චන්දන පද්මසිරි නම් දෙදෙනෙකුටය. මදුරන්කුලිය පොලිස් මුර පොලේ නිලධාරීන් විසින් ඉකුත් 10 වැනිදා දහවල් සැකකරුවන් දෙදෙනාව අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව මෙම දඩ මුදල නියම විය. මදුරන්කුලිය - මහකුඹුක්කඩවල මාර්ගයේ පිහිටි පොල් වත්තක වෙඩි තබා අනතුරුව පොළුවලින් පහර දී අඟ මුවෙකු ඝාතනය කර ඇති බවට මදුරන්කුලිය පොලිස් මුර පොලට ලැබුණු තොරතුරකට අනුව අදාල වැටලීම සිදු කර ඇත. එහිදී ඝාතනය කරන ලද කිලෝ ග්‍රෑම් 64 ක් බර පිරිමි අඟ මුවෙකුව තම බාරයට ගෙන ඇති පොලිස් නිලධාරීන් සිද්ධියට සම්බන්ධ සැකකරුවන් දෙදෙනෙකුව අත්අඩංගුවට ගෙන ඇත. සැකකරුවන් දෙදෙනා ගෙන් එක් අයෙකු මුවා ඝාතනය කරන තිබූ පොල් වත්තේ මුරකරු වන අතර,අනෙක් සැකකරු යාබද පොල් වත්තේ මුරකරු බවට හදුනා ගෙන ඇත. ඝාතනය කර තිබූ අඟ මුවාට අඩි 2 යි අඟල් 2 ක් උස අඟක්ද තිබුණි. තමන් සේවය කරන පොල් වත්තට දිය සහ කෑම සොයා පැමිනෙන මුවන් ගිනි අවි අටවා ඝාතනය කර පසුව මස් කර අලවි කර ඇති බවට විමර්ශණ වලදී හෙලිවී ඇති බව පොලීසිය පවසයි. සැකකරුවන් විසින් ඝාතනය කර තිබූ අඟ මුවාගේ සිරුර විනාශ කිරීම සදහා වන ජීවී නිලධාරීන්ට බාර දෙන ලෙසත් මහේස්ත්‍රාත්වරයා පොලීසිය නියෝග කළේය. මදුරන්කුලිය පොලිස් මුර පොලේ ස්ථානාධිපති උප පොලිස් පරීක්ෂක ඩී.එම්.එස්.රණවීර,පොලිස් කොස්තාපල්වරුන් වන 67607 පෙරේරා,91051 දිසානායක යන නිලධාරීන් විසින් මෙම අත්අඩංගුවට ගැනීම සිදු කර ඇත.", "URL": "https://sinhala.adaderana.lk/news.php?nid=94229", "Category": null, "Parent URL": null}