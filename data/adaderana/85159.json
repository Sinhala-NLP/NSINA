{"Source": "Adaderana", "Timestamp": "March 4, 2018 02:12 pm", "Headline": "  හේනට ගිහින් එද්දී පන්න පන්නා පහර දීලා", "News Content": "වවුනියාව- සෙට්ටිකුලම- ගණේෂපුරම් ප්‍රදේශයේ ගොවියෙකු 4 දා අළුයම වන අලි ප්‍රහාරයකට ලක්ව බරපතළ ලෙස තුවාල ලබා තිබේ. වයස අවුරුදු 47 ක් වූ රාමසාමී ලෝගනාදන් නැමති මෙම ගොවියා පෙරදින ඔහුගේ කුඹුරේ පැලට ගොස් අළුයම සිය නිවස වෙත පැමිණෙමින් සිටියදී මාර්ගය අයිනේ සිටි වන අලියෙකු ඔහුට පන්න පන්නා පහර දී තිබේ. පළමු ප්‍රහාරයේදී ඔහු පාපැදිය සමග බිම ඇද වැටී ඇති අතර වන අලියා දෙවනුව ප්‍රහාර එල්ල කොට ඇත්තේ ගොවියාගේ පා පැදියටය. ඒ අතරතුර මාර්ගයේ වාහනයක් ගමන් කිරීම නිසා වන අලියා වනයට පලාගොස් ඇති අතර පැමිණි වාහනයෙන් තුවාලකරුව සෙට්ටිකුලම රෝහල වෙත රැගෙනවිත් තිබේ. වන අලියා පහරදීම නිසා ඔහු ඉතා බරපතළ ලෙස තුවාල ලබා ඇති හෙයින් ඔහුව වැඩිදුර ප්‍රතිකාර සඳහා වවුනියාව මහ රෝහල වෙත මාරු කොට තිබේ.", "URL": "https://sinhala.adaderana.lk/news.php?nid=85159", "Category": null, "Parent URL": null}