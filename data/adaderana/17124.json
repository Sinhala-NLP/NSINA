{"Source": "Adaderana", "Timestamp": "July 1, 2011 02:07 pm", "Headline": " එංගලන්තය හා ගැටෙන දෙවන එක්දින තරගය අදයි", "News Content": "සංචාරක ශ්‍රී ලංකා කණ්ඩායම සහ එංගලන්ත කණ්ඩායම අතර දෙවන එක්දින ජාත්‍යන්තර ක්‍රිකට් තරගය ශ්‍රී ලංකා වේලාවෙන් අද පස්වරු 3.15ට ආරම්භ වීමට නියමිතය. එංගලන්තයේ හෙඩින්ග්ලිහි ලීඩ්ස් ක්‍රීඩාංගණයේ පැවැත්වෙන මෙම තරගය සඳහා එංගලන්ත කණ්ඩායම කිසිදු වෙනස්කමකින් තොරව සහභාගී වන බව විදෙස් වාර්තා පවසයි. පළමු එක්දින තරගයේ ශ්‍රි ලංකා කණ්ඩායමේ ආරම්භක පිතිකරු වූ සනත් ජයසූරිය අද තරගය සඳහා ක්‍රීඩා නොකරන බැවින් එම අවස්ථාව දිනේෂ් චන්දිමාල්ට හෝ තිසර පෙරේරාට හිමිවනු ඇති බව සඳහන්වේ. තරගාවලිය පිළිබඳ බලාපොරොත්තු තබාගැනීමට නම් අද තරගය ජයගැනීම ශ්‍රී ලංකා කණ්ඩායමට බෙහෙවින් වැදගත් වනු ඇති බව ක්‍රීඩා විචාරකයින් පෙන්වාදෙයි. ලීඩ්ස් තණතිල්ල වේගපන්දු යවන්නන්ට වඩාත් උචිත බැවින් ශ්‍රී ලංකා කණ්ඩායමේ වේගපන්දු යවන්නන්ගෙන් වැඩි කාර්යභාරයක් බලාපොරොත්තු වන බව ඊයේ පැවති මාධ්‍ය හමුවේ දී ශ්‍රී ලංකා නායක තිලකරත්න ඩිල්ෂාන් ප්‍රකාශ කර තිබේ.", "URL": "https://sinhala.adaderana.lk/news.php?nid=17124", "Category": null, "Parent URL": null}