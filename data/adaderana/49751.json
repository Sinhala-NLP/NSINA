{"Source": "Adaderana", "Timestamp": "March 5, 2015 12:23 pm", "Headline": "ශ්‍රී ලංකා පාර්ලිමේන්තුව අමතන පළමු ඉන්දීය අගමැතිවීමට මෝදී සුදානම්", "News Content": "ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය හෙට දිවයිනට පැමිණීමට නියමිතව තිබේ.දෙදින නිල සංචාරයක් සඳහා ඉන්දීය විදේශ කටයුතු ඇමතිවරිය හෙට පස්වරුවේ දිවයිනට පැමිණෙයි.ඉන්දීය අග්‍රාමාත්‍ය නරේන්ද්‍ර මෝදි මහතා ලබන 13 වනදා දිවයිනට පැමිණීමට නියමිත අතර එම සංචාරය පිළිබඳව මූලික සාකච්ඡා සිදුකිරීම සුෂ්මා ස්වරාජ් මහත්මියගේ මෙරට සංචාරයේ අරමුණ වී ඇත.ඉන්දීය විදේශ අමාත්‍යවරිය මෙරට රැඳී සිටින කාලය තුළ ජනාධිපතිවරයා, අග්‍රාමාත්‍යවරයා සහ විදේශ කටයුතු ඇමතිවරයා ඇතුළු රජයේ ඉහළ පෙලේ නියෝජිතයින් මුණ ගැසී සාකච්ඡා පැවැත්වීමට නියමිතව තිබේ.මේ අතර ලබන 13 වනදා දිවයිනට පැමිණෙන ඉන්දීය අග්‍රාමාත්‍යවරයා මෙරට පාර්ලිමේන්තුව ඇමතීමට නියමිත ඇති බව ආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක මහතා පවසයි.13 වනදා පස්වරුවේ ඉන්දීය අගමැතිවරයා පාර්ලිමේන්තුව ඇමතීමට නියමිත බව අමාත්‍යවරයා සඳහන් කළේය.ඒ අනුව නරේන්ද්‍ර මෝදි මහතා මෙරට පාර්ලිමේන්තුව අමතන පළමු ඉන්දීය අගමැතිවරයා බවට පත්වනු ඇත.ඉන්දීය අග්‍රාමාත්‍යවරයා දින 03ක් මෙරට රැදී සිටීමට නියමිත අතර ඔහු උතුරු ප්‍රදේශයේ මෙන්ම අනුරාධපුර සහ මහනුවර යන ප්‍රදේශවල ද සංචාරය කිරිමට සැලසුම් කර තිබේ.රජීව් ගාන්ධි හිටපු අගමැතිවරයා 1987 වසරේ මෙරට සිදුකළ නිල සංචාරයෙන් අනතුරුව ඉන්දිය අග්‍රාමාත්‍යවරයකු මෙරට නිල සංචාරයක නිරතවන පළමු අවස්ථාව ද මෙය වේ.", "URL": "https://sinhala.adaderana.lk/news.php?nid=49751", "Category": null, "Parent URL": null}