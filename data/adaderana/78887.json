{"Source": "Adaderana", "Timestamp": "October 19, 2017 10:58 am", "Headline": "අමෙරිකාවේ වෙඩි තැබීමකින් 3ක් මරුට", "News Content": "අමෙරිකාවේ මේරිලන්ඩ් ප්‍රාන්තයේ, එජ්වුඩ් ප්‍රදේශයේ සිදුවූ වෙඩි තැබීමකින් පුද්ගලයින් තුන් දෙනෙකු ජීවිතක්ෂයට පත්ව තිබේ. වෙඩි තැබීමෙන් තවත් පුද්ගලයින් දෙදෙනෙකු තුවාල ලබා ඇති අතර ඔවුන්ගේ තත්ත්වය බරපතළ බව විදෙස් මාධ්‍ය පැවසුවේය. එජ්වුඩ් ප්‍රදේශයේ ව්‍යාපාර ස්ථානයක මෙම වෙඩි තැබීම සිදුව ඇති අතර අදාළ ආයතනයේ සේවය කළ පුද්ගලයෙකු මෙම වෙඩි තැබීම සිදුකර ඇති බව සඳහන් වෙයි. එම වෙඩි තැබීමෙන් පැය දෙකකට පමණ පසු තවත් වෙඩි තැබීමක් ඔහු විසින් ඩෙලවෙයර් ප්‍රදේශයේදී ද සිදු කර ඇති අතර එහිදීද එක් පුද්ගලයෙකු තුවාල ලබා තිබේ. රදී ලබීබ් ප්‍රාන්ස් නැමැති 37 හැවිරිදි පුද්ගලයෙකු විසින් අදාළ වෙඩි තැබීම සිදුකර ඇති අතර ඔහු අත්අඩංගුවට ගැනීම සඳහා මෙහෙයුම් සිදුකරන බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=78887", "Category": null, "Parent URL": null}