{"Source": "Adaderana", "Timestamp": "January 25, 2011 06:56 am", "Headline": "චෙන්නායි බෞද්ධ විහාරයට ප්‍රහාරයක්-තිදෙනෙක් රෝහලේ", "News Content": "ඉන්දියාවේ,චෙන්නායි හි පිහිටි මහා බෝධි බෞද්ධ විහාරයට ඊයේ(24) රාත්‍රීයේ කිසියම් පිරිසක් විසින් පහර දී ඇතැයි වාර්තා වේ. ඊයේ රාත්‍රි 10.00 ට පමණ මහා බෝධි විහාරයට ඇතුළු වූ පිරිසක් විහාරස්ථානයේ ගොඩනැගිලි වලට අලාභ හානි සිදුකරමින් එහි වැඩ වාසය කළ භික්ෂූන්ට පහරදී ඇතැයි සඳහන් වේ. තුවාල ලැබූ ‍බෞද්ධ භික්ෂූන් තිදෙනෙකු චෙන්නායි හි පිහිටි පෞද්ගලික රෝහලකට ඇතුළත් කර ඇති අතර ශ්‍රී ලාංකික භික්ෂූන් දෙදෙනෙකු හා එක් නේපාල ජාතික භික්ෂූවක ඒ අතර වන බව චෙන්නායි හි ශ්‍රී ලංකා නියෝජ්‍ය මහ කොමසාරිස් වී. ක්‍රිෂ්ණමූර්ති මහතා සඳහන් කරයි. තත්ත්වය මේ වන විට පාලනය කර ඇතත්,සිද්ධිය සම්බන්ධයෙන් කිසිවෙකුත් මෙතෙක් අත්අඩංගුවට ගෙන නැත. මෙම ප්‍රහාරය සඳහා පුද්ගලයින් 10 -15 ක් පමණ සහභාගි වී ඇතැයි වාර්තා වී ඇති බව ද සඳහන්ය. මේ වන විට විහාරස්ථානය අවට ආරක්ෂාව තර කර ඇති බව ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=13726", "Category": null, "Parent URL": null}