{"Source": "Adaderana", "Timestamp": "July 30, 2010 06:47 am", "Headline": "සියතට ගින්නක්", "News Content": "සියත මාධ්‍ය ආයතනයට අද අලුයම පෙට්‍රල් බෝම්බ ප්‍රහාරයක් එල්ල වී ඇති බව වාර්තා වෙයි. මේ සම්බන්ධයෙන් පරීක්ෂණ සිදුකිරීමට කණ්ඩායම් තුනක් මේ වන විට යොදවා ඇති බව කොළඹ දිසාව භාර නියෝජ්‍ය පොලිස්පති එච්.එම්.ඩී. හේරත් මහතා ප්‍රකාශ කළේය. කොළඹ යුනියන් පෙදෙසේ පිහිටි එම මාධ්‍ය ආයතනය පිහිටි ගොඩනැගිල්ලේ බිම් මහල අදාළ ප්‍රහාරය හේතුවෙන් ගිනිගෙන ඇති අතර ගින්නෙන් තුවාල ලැබූ ආයතනයේ සේවකයින් දෙදෙනෙකු ද රෝහල් ගතකර ඇති බව නියෝජ්‍ය පොලිස්පතිවරයා පැවසීය. අද අලුයම 1.30 ට පමණ ‍ඇති වූ මෙම ගින්නෙන් බිම් මහලේ පිහිටි පරිගණක විශාල ප්‍රමාණයක් විනාශයට පත්ව ඇති බව ද වාර්තා වෙයි. කොළඹ ගිනි නිවීමේ ඒකකයේ නිලධාරීන් විසින් ගින්න පැතිරීම මැඩ පවත්වා තිබේ.", "URL": "https://sinhala.adaderana.lk/news.php?nid=9915", "Category": null, "Parent URL": null}