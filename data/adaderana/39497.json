{"Source": "Adaderana", "Timestamp": "December 11, 2013 12:12 pm", "Headline": "ආණ්ඩුවට මාස 3ක් දෙනවා   -විසඳුම් නැතිනම් දැඩි ක්‍රියාමාර්ග", "News Content": "දැනට පවතින ජාතික ප්‍රශ්නය විසඳීම සඳහා ආණ්ඩුවට මාස 03ක කාලයක් ලබා දී ඇති බව දෙමළ ජාතික සන්ධානය විසින් මෙරටට පැමිණි සිටින ජපාන විශේෂ නියෝජිත යසුෂි අකාශි මහතාට පවසා තිබේ. නිල සංචාරයක් සඳහා දිවයිනට පැමිණ සිටින ජපාන විශේෂ නියෝජිත යසුෂි අකාශි මහතා ඊයේ(10) රාත්‍රී කොළඹ දී දෙමළ ජාතික සන්ධානය සමඟ මුණගැසී සාකච්ජා කර තිබුණි. පැය දෙකහමාරකට අධික කාලයක් අදාළ සාකච්ජා පැවති බව සඳහන් වෙයි. මෙම කාලය ඇතුළත අදාළ ක්‍රියාමාර්ග නොගතහොත් ආණ්ඩුවට විරුද්ධව උද්ඝෝෂණ ක්‍රියාමාර්ග ආරම්භ කරන බව දෙමළ ජාතික සන්ධානය ප්‍රකාශ කර ඇත. එමෙන්ම නැවත පදිංචි කරවීම් පිළිබඳව දෙමළ ජාතික සන්ධාන නියෝජිතයන් යසුෂි අකාශි මහතා දැනුවත් කර ඇති බව වාර්තා වෙයි. මෙහිදී යසුෂි අකාශි මහතා පවසා ඇත්තේ ජනාධිපති මහින්ද රාජපක්ෂ මහතා අතර පැවති සාකච්ජාවේ දී තමන් උතුරු පළාත් සභාව පිළිබඳව දීර්ඝ ලෙස සාකච්ජා කළ බවයි. කෙසේ වෙතත් ඉක්මන් තීරණ නොගෙන වැඩකටයුතු කිරීම වඩාත් උචිත බව යසුෂි අකාශි මහතා දෙමළ ජාතික සන්ධනයට පවසා ඇත.", "URL": "https://sinhala.adaderana.lk/news.php?nid=39497", "Category": null, "Parent URL": null}