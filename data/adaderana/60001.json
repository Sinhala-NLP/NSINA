{"Source": "Adaderana", "Timestamp": "May 10, 2016 11:19 am", "Headline": "  යෝෂිත FCIDයට-නාමල් වංචා සෙවීමේ කොමිසමට", "News Content": "යෝෂිත රාජපක්ෂ මහතා පොලිස් මූල්‍ය අපරාධ විමර්ශන කොට්ඨාශය වෙත පැමිණ තිබේ.ප්‍රකාශයක් ලබාදීම සඳහා යෝෂිත රාජපක්ෂ මහතා එහි පැමිණ ඇති බව සඳහන්ය.අයථා වත්කම් ඉපැයීමේ චෝදනා මත යෝෂිත රාජපක්ෂ මහතාට එරෙහිව කඩුවෙල මහේස්ත්‍රාත් අධිකරණය හමුවේ නඩුවක් විභාග වෙමින් පවතින අතර ඊට අදාළව ප්‍රකාශයක් ලබාගන්නා ලෙස අධිකරණය පොලිස් මුල්‍ය අපරාධ විමර්ශන ඒකකයට නියෝග කර තිබු බව වාර්තා වෙයි. මේ අතර පාර්ලිමේන්තු මන්ත්‍රී නාමල් රාජපක්ෂ මහතා ද බරපතළ වංචා විමර්ශන ජනාධිපති කොමිසම හමුවට පැමිණ තිබේ.පසුගිය මැතිවරණ සමයේ ගුවන් යානා අවභාවිතය සම්බන්ධයෙන් සිදුකෙරෙන විමර්ශනයකට අදාළව ප්‍රකාශයක් ලබාගැනීම සඳහා නාමල් රාජපක්ෂ මහතා කොමිසම හමුවට කැඳවා ඇති බව සඳහන්ය. තමාව අද දිනයේ බරපතළ වංචා විමර්ශන ජනාධිපති කොමිසමට සහ පොලිස් මූල්‍ය අපරාධ කොට්ඨාශයට කැඳවා ඇති බව පාර්ලිමේන්තු මන්ත්‍රී නාමල් රාජපක්ෂ මහතා පවසා තිබුණි.කෙසේවෙතත් තමන් අද දිනයේ පෙනී සිටින්නේ බරපතළ වංචා විමර්ශන ජනාධිපති කොමිසම හමුවේ පමණක් බව නාමල් රාජපක්ෂ මන්ත්‍රිවරයා සඳහන් කළේය.", "URL": "https://sinhala.adaderana.lk/news.php?nid=60001", "Category": null, "Parent URL": null}