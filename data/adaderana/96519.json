{"Source": "Adaderana", "Timestamp": "September 22, 2018 09:35 am", "Headline": "යාපනයේ පවුල් දෙකකට හමුදාවෙන් ලැබුණ උපන්දින තෑග්ග", "News Content": "යාපනය,ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතාගේ සංකල්පයක් මත යාපනය ප්‍රදේශයේ අඩු ආදායම් ලාභී පවුල් දෙකක් වෙත නිවාස දෙකක් සාදා පරිත්‍යාග කිරීම යාපනය අ‍ලවෙඩ්ඩි හා පලාලි ප්‍රදේශයේදී ඊයේ (21) යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතාගේ ප්‍රධානවත්යෙන් සිදු කෙරිණි. වදිනි ශංකර් හා මොහාන් ශංකර් නමැති දෙපළගේ පුතු වන විකාශ් සංකර් නමැත්තාගේ උපන්දිනය වෙනුවෙන් අදාළ පිරිසගේ මුල්‍ය පරිත්‍යාගයෙන් යාපනය ආරක්ෂක සේනාවන්ගේ ශ්‍රම දායකත්වයෙන් නිවාස ඉදිකොට තිබිණ. යාපනය අ‍ලවෙඩ්ඩි පදිංචි විජයකුමාර් සිංදුජන් නමැත්තා හා යාපනය පලාලි පදිංචි සින්නපුල්ලේ සිවනාවියන් යන අය වෙනුවෙන් එලෙස නිවාස ඉදිකොට පවරාදීම සිදුකරනු ලැබීය. යාපනය ආරක්ෂක සේනා 7 වන ගජබා රෙජිමේන්තුව හා දෙවන ගැමුණු හේවා බලකා නිළධාරීන්ගේ ශ්‍රම දායකත්වය යටතේ නිවාස සකස් කොට තිබිණ. වැඩසටහන් අවස්ථාවට,යාපනය ආරක්ෂක සේනා උසස් නිළධාරීන්,ප්‍රදේශවාසීන් ඇතුළු පිරිසක් සහභාගි වී සිටියහ.", "URL": "https://sinhala.adaderana.lk/news.php?nid=96519", "Category": null, "Parent URL": null}