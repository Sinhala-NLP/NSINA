{"Source": "Adaderana", "Timestamp": "April 13, 2014 05:02 pm", "Headline": "කාබන් ගැන ජගත් සංවිධානය ලොවටම අනතුරු අඟවයි", "News Content": "අධික කාබන් ප්‍රතිශතයක් සහිත ඉන්ධන භාවිතය අවසන් කළ යුතු බව එක්සත් ජාතීන්ගේ සංවිධානය පවසයි. එක්සත් ජාතීන්ගේ සංවිධානයේ විද්‍යාඥයින් පිරිසක් සහ රාජ්‍ය නිලධාරීන් පිරිසක් විසින් සිදුකළ සමීක්ෂණයකින් අනතුරුව මෙය අනාවරණය කර ඇති බව විදෙස් මාධ්‍ය වාර්තා කරයි. අධික කාබන් ප්‍රතිශතයක් සහිත ඉන්ධන භාවිතය, හදිසි කාලගුණික විපර්යාස ඇති වීමට හේතු වන බව ද විද්‍යාඥයින් පවසයි. පසුගිය වර්ෂ 40ක කාලය තුළ මිනිසා විසින් වායුගෝලයට කාබන් මුදාහැරීමේ ප්‍රතිශතය ඉහළ ගොස් ඇති බව ඔවුන් පෙන්වාදෙයි. වර්ෂ 2000න් පසු මෙම තත්ත්වය තවත් උත්සන්න වී ඇති බව එම සමීක්ෂණයෙන් අනාවරණය වී ඇත. කෙසේ වෙතත් අධික කාබන් සහිත ඉන්ධන භාවිතය අවම කිරීමෙන් මෙම තත්ත්වය යම් දුරකට අඩුකර ගත හැකි බව විද්‍යාඥයින් පවසයි.", "URL": "https://sinhala.adaderana.lk/news.php?nid=42518", "Category": null, "Parent URL": null}