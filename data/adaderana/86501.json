{"Source": "Adaderana", "Timestamp": "March 28, 2018 12:11 pm", "Headline": "සූර්යාභිෂේකය සඳහා කප් සිටුවීම ජනපති ප්‍රධානත්වයෙන්", "News Content": "මහානගර හා බස්නාහිර සංවර්ධන අමාත්‍යාංශයත්, අනුබද්ධ ආයතන සහ රාජ්‍ය හා පෞද්ගලික ආයතන ඒකාබද්ධව සංවිධානය කරනු ලබන සූර්යාභිෂේකය - 2018, මහානගරයේ මහා අවුරුදු වසන්ත සැණකෙළිය අපේ‍්‍රල් 08 වන ඉරිදා දින උදෑසන 07.00 සිට මධ්‍යම රාත‍්‍රී 12.00 දක්වා කොළඹ නිදහස් චතුරස‍්‍ර පරිශ‍්‍රයේදී අදියර 4 ක් යටතේ පැවැත්වෙන බව අමාත්‍ය පාඨලී චම්පික රණවක මහතා පවසයි. අද(28) උදෑසන නිදහස් චතුරස‍්‍රයේදී යෙදුනු කප් සිටුවීමේ නැකැත් චාරිත‍්‍රයට එක් වෙමින් අමාත්‍යවරයා මේ බව සඳහන් කර සිටියේ ය. කප් සිටුවීමේ නැකැත් චාරිත‍්‍රයේ මංගල පහන දැල්වීම අතිගරු ජනාධිපති මෛත‍්‍රීපාල සිරිසේන මැතිතුමාගේ ප‍්‍රධානත්වයෙන් සිදු කළ අතර මෙම අවස්ථාවට අමාත්‍ය මනෝ ගනේෂන් මහතා ද එක් විය. සුභ මොහොතින් කප් සිටුවීම විෂය භාර අමාත්‍ය පාඨලී චම්පික රණවක මහතාගේ ප‍්‍රධානත්වයෙන් සිදු කෙරුණු අතර එම අවස්ථාවට නියෝජ්‍ය අමාත්‍ය කරුණාරත්න පරණවිතාන මහතා, ජනාධිපති ලේකම් ඔස්ටින් ප‍්‍රනාන්දු, අමාත්‍යාංශ ලේකම් ඉංජි. නිහාල් රූපසිංහ ප‍්‍රමුඛ ආයතන නිලධාරීන් ද එක්විය. එදා මෙදා තුර ශ‍්‍රී ලංකාවේ විචිත‍්‍රවත්ම මහා වසන්ත සැණකෙළිය සහ වෙළඳ සල්පිල බවට සූර්යාභිෂේකය - 2018 සැලසුම් කර ඇත. අතිගරු ජනාධිපතිතුමාගේ ප‍්‍රධානත්වයෙන් පැවැත්වෙන මහා අවුරුදු උත්සවය උදෑසන 7.00 සිට සවස 5.30 දක්වා ටොරිංටන් ක‍්‍රීඩාංගනයේදී පැවැත්වේ.", "URL": "https://sinhala.adaderana.lk/news.php?nid=86501", "Category": null, "Parent URL": null}