{"Source": "Adaderana", "Timestamp": "March 19, 2013 08:21 am", "Headline": "ලංකා යයි කීවම ගහන්න ගත්තා-තමිල්නාඩුවේදී ප්‍රහාරයට ලක්වූ හිමිනම කියයි", "News Content": "තමන් තවත් පුද්ගලයෙකු සමග දිල්ලියේ සිට චෙන්නායි දුම්රිය ස්ථානයට දුම්රියෙන් ගමන් කරමින් සිටියදී ප්‍රහාරයට ලක්වූ බව තමිල්නාඩුවේදී ප්‍රහාරයට ලක්වූ ලාංකික භික්ෂුන් වහන්සේ පවසයි. තමන් සිටි දුම්රිය මැදිරියට කැමරාවක් සහිත පුද්ගලයෙකු හා තවත් අයෙකු ගොඩවූ බවත්, කැමරාවක් අතින්ගෙන සිටි පුද්ගලයා \"ලංකා\"යයි කීමත් සමග අනෙක් පුද්ගලයා තමාට පහරදුන් බවත්, ඉන්පසු තමන් බිමට බැසීමෙන් පසු බිම සිටි පිරිසක්ද පහරදීමට එක්වූ බවත් උන්වහන්සේ කියා සිටියි. අද දෙරණ සමග දුරකථනයෙන් සම්බන්ධවෙමින් උන්වහන්සේ පවසා සිටියේ තමාට පහර දුන් නමුත් කිසිදු තුවාලයක් හෝ බරපතළ තත්ත්වයක් දක්නට නොලැබෙන බවයි. එසේම මහා බෝධි විහාරයේ ආරක්ෂා සහිතව සිටින තමන් අද දවසේ යළි මව්බිමට පැමිණීමට නියමිත බවත්, මහනුවර ප්‍රදේශයේ පන්සලක වැඩවසන තමන්ගේ නම ප්‍රසිද්ධ නොකරන ලෙසත් උන්වහන්සේ අද දෙරණින් විශේෂ ඉල්ලීමක් කළේය. කෙසේ වෙතත් බෞද්ධ භික්ෂූන් වහන්සේ ඇතුළු වන්දනාකරුවන්ට ඉන්දියාවේ දී සිදුවන හිරිහැර නතර කිරීමට පියවර ගන්නා ලෙස ලංකා කම්කරු කොංග්‍රසය ඉන්දීය රජයෙන් හා තමිල්නාඩු ප්‍රාන්ත රජයෙන් ඉල්ලීමක් කර තිබේ. ලංකා කම්කරු කොංග්‍රසයේ ප්‍රධාන ලේකම් අමාත්‍ය ආරුමුගන් තොන්ඩමන් මහතා නිවේදනයක් නිකුත් කරමින් මේ බව සඳහන් කර ඇත. ඉතා ඈත අතීතයේ සිටම ශ්‍රී ලංකාව හා ඉන්දියාව අතර ඇත්තේ සමීප සම්බන්ධතාවයක් වන අතර එය පළුදුවීමට කිසිසේත් ඉඩදිය නොහැකි බව ආරුමුගන් තොන්ඩමන් මහතා එයින් පෙන්වා දෙයි. ශ්‍රී ලංකාවේ සිට ඉන්දියාවේ බෞද්ධ සිද්ධස්ථාන වැඳපුදා ගැනීමට ගිය බෞද්ධ භික්ෂූන් වහන්සේට සිදුවු බව කියන හිරිහැර ලංකා කම්කරු කොංග්‍රසය තරයේ හෙළාදකින බව අදාළ නිවේදනයේ වැඩිදුරටත් සඳහන් කරයි. මේ අතර ඉන්දියාවේ සංචාරය කරන සිංහල ජාතිකයින්ට හා බෞද්ධ භික්ෂූන් වහන්සේ ඉලක්ක කර සිදුවන හිංසාකාරී ක්‍රියා වහාම නැවැත්වීමට පියවර ගන්නා ලෙස තමිල්නාඩු මහ ඇමතිනි ජයලලිතා ජයරාම්ගෙන් ප්‍රජාතන්ත්‍රවාදී ජනතා පෙරමුණේ නායක මනෝගනේෂන් මහතා ඉල්ලීමක් කර තිබේ. විද්‍යුත් තැපෑල් පණිවිඩයක් යවමින් මනෝගනේෂන් මහතා මෙම ඉල්ලීම් සිදුකර ඇති බව සදහන්ය. මේ අතර දඹදිව වන්දනාවේ පැමිණෙන ශ්‍රී ලාංකිකයින් වෙනුවෙන් විශේෂ ආරක්ෂක වැඩපිළිවෙලක් ක්‍රියාවට නංවා ඇති බව චෙන්නායි මහබෝධී විහාරස්ථානයේ විහාරාධිකාරී පුජ්‍ය කලවානේ මහනාම හිමියන් කියා සිටියි. ජිනීවා මානව හිමිකම් සමුළුව අවසන් වන තුරු අත්‍යවශ්‍ය කරුණකට හැර ශ්‍රී ලාංකිකයින් තමිල්නාඩුවට පැමිණීමෙන් වැළකී සිටින ලෙස ද පුජ්‍ය කලවානේ මහනාම හිමියන් මෙහිදී ඉල්ලීමක් කළේය.", "URL": "https://sinhala.adaderana.lk/news.php?nid=32537", "Category": null, "Parent URL": null}