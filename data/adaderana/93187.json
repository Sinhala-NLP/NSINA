{"Source": "Adaderana", "Timestamp": "July 25, 2018 03:15 pm", "Headline": " දූෂණයට එරෙහිව ක්‍රියා කරන රටවල් අතර ලංකාව පළමු තැනට පත් කිරීම අරමුණයි", "News Content": "තම ධුර කාලය තුළ දී ලෝකයේ දුෂණයට එරෙහිව ක‍්‍රියාකරන රටවල් අතර ශ‍්‍රී ලංකාව පළමු තැනට පත්කිරීම සිය අපේක්ෂාව බව ජනාධිපති ගරු මෛත‍්‍රීපාල සිරිසේන මහතා පැවසීය. ජනාධිපතිවරයා මේ බව අවධාරණය කළේ අද (25) පෙරවරුවේ කොළඹ දී ආරම්භ වූ ජකර්තා මූලධර්ම පිළිබඳ එක්සත් ජාතීන්ගේ විශේෂඥ කණ්ඩායම් රැස්වීමේ ප‍්‍රධාන ආරාධිතයා ලෙස එක්වෙමිනි. ලොව පුරා දුෂණයට එරෙහිව ක‍්‍රියාකරන ආයතන ශක්තිමත් කිරීමේ අරමුණින් 2012 වසරේ දී ඉන්දුනීසියාවේ ජකර්තා නුවර දී රැස්වූ රටවල් 88 කට අයත් සංවිධාන සහ ආයතන විසින් පැමිණි එකඟතා, ජකර්තා මූලධර්ම ලෙසින් හැඳින්වෙන අතර, එහිදී එළිදක්වන ලද ප‍්‍රකාශය ශක්තිමත් කිරීමේ අරමුණින් මෙවර සමුළුව කොළඹ දී සංවිධානය කොට ඇත. බලය සහ දුෂණය එක්ව බැඳී ඇති දම්වැලක් සේ එකට ගමන් ගන්නා බව මෙහිදී සඳහන් කළ ජනාධිපතිවරයා, අල්ලස සහ දූෂණය ද අපරාධ සහ මත්ද්‍රව්‍ය ද ලොව පුරා සංවර්ධිත හා සංවර්ධනය වෙමින් පවතින රටවල් මුහුණ දෙන ප‍්‍රධානතම අභියෝගය බව ද කියා සිටියේය. 2015 ජනාධිපතිවරණය ජයග‍්‍රහණය කිරීමෙන් අනතුරුව එම ජනාධිපතිවරණ සටනේ ප‍්‍රධාන පොරොන්දුවක් වූ ජනාධිපති ධුරයේ අසීමිත බලතල ඉවත් කිරිමට තමා කළ කැපවීම මෙහිදී සිහිපත් කළ ජනාධිපතිවරයා, තමා ජනාධිපති ධුරයට පත්වන විට 18 වන ව්‍යවස්ථා සංශෝධනය මගින් රාජාණ්ඩුවක තත්ත්වයේ බලතල ජනාධිපති ධුරයට එක්කර තිබූ බව සිහිපත් කළේය. ස්වාධීන කොමිෂන් සභා ස්ථාපනය කොට, ස්වාධීන අල්ලස් හෝ දුෂණ විමර්ශන කොමිසම, ස්වාධීන අධිකරණය ඇතුළු ආයතන රට තුළ තහවුරු කිරීමට හැකිවීම මෙරට පොදු ජනයා ලද සුවිශාල ජයග‍්‍රහණයක් බව ප‍්‍රකාශ කළ ජනාධිපතිවරයා දුරකතන ඇමතුම් මඟින් විනිශ්චයකාරවරුන් දිය යුතු නඩු තීන්දුව දේශපාලනඥයින් විසින් දැනුම් දුන් යුගය එයින් අවසන් කිරීමට හැකි වූ බව ද සඳහන් කළේය. එසේම ශ‍්‍රී ලංකාවේ අල්ලස් කොමිසම පිහිටුවා වසර 25 කට ආසන්න කාලයක් ගතව තිබුණ ද මෙරට අල්ලස හෝ දුෂණය මැඞීමට ප‍්‍රමාණවත් බලයක් එම ආයතනයට හිමි ව නොතිබූ බව සඳහන් කළ ජනාධිපතිවරයා, 19 වන සංශෝධනය මඟින් පූර්ණ ස්වාධීනත්වයෙන් යුත් අල්ලස් හෝ දුෂණ කොමිසමක් ස්ථාපනය කිරීමට හැකිවූ බව ද ප‍්‍රකාශ කළේය. දුෂණයට එරෙහිව එක්සත් ජාතීන්ගේ සංවිධානය ප‍්‍රමුඛ ජාත්‍යන්තර සංවිධාන සමඟ ශක්තිමත්ව එක්ව ගමන් කිරීම තම රජයේ අරමුණ බව ද පෙන්වා දුන් ජනාධිපතිවරයා විදේශ රටවල සැඟව සිටින මහා පරිමාණ දුෂණ ක‍්‍රියා සිදුකළ පුද්ගලයින් නීතියේ රැහැනට හසුකර ගැනීමට ජාත්‍යන්තර සංවිධානවල ද මැදිහත්වීම සහ සහාය අපේක්ෂා කරන බව ද කියා සිටියේය. දුෂිත රාජ්‍ය නිලධාරීන් සහ දුෂිත දේශපාලනඥයින් පාට පක්ෂ භේදයකින් තොරව සන්ධානගත වී දූෂණ විරෝධී වැඩපිළිවෙල වැළැක්වීමට ක‍්‍රියාමාර්ග ගනිමින් සිටින බව ද මෙහිදී කියා සිටි ජනාධිපතිවරයා කුමන බාධක පැමිණියත් එම වැඩපිළිවෙල අඛණ්ඩව ක‍්‍රියාත්මක කරන බව අවධාරණය කළේය.", "URL": "https://sinhala.adaderana.lk/news.php?nid=93187", "Category": null, "Parent URL": null}