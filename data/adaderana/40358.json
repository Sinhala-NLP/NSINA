{"Source": "Adaderana", "Timestamp": "January 15, 2014 07:19 am", "Headline": " පිරිමි දරුවෙකු අපහරණය කරන්න හැදූ සැකකරුවෙක් දැලේ", "News Content": "වයස අවුරුදු 11 යි මාස 08 ක පිරිමි දරුවෙකු අපයෝජනයට ලක් කිරීමට උත්සහ කළ බව කියන 34 හැවිරිදි අයෙකු අත්අඩංගුවට ගෙන ඇති බව හලාවත පොලීසිය පවසයි. අපයෝජනයට ලක් කිරීමට උත්සහ කර ඇත්තේ හලාවත - මුගුණුවටවන පදිංචි පිරිමි දරුවෙකි. මෙම දරුවා මුගුණුවටවන ප්‍රදේශයේ පාසලක 06 වන වසර පන්තියේ ඉගෙණුම ලබමින් සිටින අතර ඉකුත් 13 වැනිදා රාත්‍රීයේ එම පාසලේ පිරිත් පිංකමක් පවත්වා ඇත. එම පිංකමට සහභාගි වීම සඳහා දරුවා තම මිත්තණිය සමග ගොස් ඇති බව සඳහන් වේ. රැය පහන් වීමෙන් පසුව නිවසට යාමට පැමිණෙන ලෙස මිත්තණිය විසින් දරුවාට කතා කර ඇති නමුත් තමන් අසල්වැසියෙකු වන සැකකරු සමග නිවසට පැමිණෙන බව පවසා දරුවා පාසලේම නැවතී ඇත. ඉන් අනතුරුව සැකකරු එම දරුවා සමග නිවස බලා යන අතර තුර මුගුණුවටවන වැව් බැම්ම මතදී මෙම අපරාධය සිදු කිරීමට උත්සහ කර ඇති බව පොලීසිය පවසයි. නමුත් දරුවා ඊට අකමැත්ත පල කර නිවසට දුව ගොස් සිද්ධිය තම මව්පියන්ට පවසා ඇත. ඒ අනුව සිද්ධිය හලාවත පොලීසියට වාර්තා වීමෙන් පසුව සැකකරු අත්අඩංගුවට ගෙන ඇත. දරුවාට හානියක් සිදුවී නොමැති බවට අනුමාන කරන බවත්,සැකකරු හලාවත දිසා අධිකරණය වෙත ඉදිරිපත් කිරීමට නියමිත බවත් පොලීසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=40358", "Category": null, "Parent URL": null}