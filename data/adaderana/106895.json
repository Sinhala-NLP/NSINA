{"Source": "Adaderana", "Timestamp": "March 28, 2019 01:13 pm", "Headline": "අනතුරකින් තරුණ ජීවිතයක් මහ මඟ නවතී", "News Content": "දඹුල්ල, පැල්වෙහෙර ප්‍රදේශයේ දී වැලි ප්‍රවාහනය කරමින් තිබූ ටිපර් රථයක් සහ යතුරු පැදියක් එකිනෙක ගැටීමෙන් සිදුවූ අනතුරකින් එක් පුද්ගලයෙකු මියගොස් තිබේ. ඊයේ(27) රාත්‍රීයේ මෙම අනතුර සිදුව ඇති බව අද දෙරණ වාර්තාකරු පවසයි. පොලොන්නරුව ප්‍රදේශයේ සිට දඹුල්ල දෙසට ටිපර් රථයක වැලි ප්‍රවාහනය තොගයතක් ප්‍රවාහනය කරමින් පැමිණ ඇති අතර යතුරුපැදිකරු දඹුල්ල දෙසින් පැල්වෙහෙර දෙසට මාර්ගයේ ප්‍රතිවිරුද්ධ දිසාවෙන් ගමන් කර ඇති බව පොලීසිය සඳහන් කළේය. මෙම රිය අනතුරින් මියගොස් ඇත්තේ දඹුල්ල පැල්වෙහෙර සේරුගස්යාය ප්‍රදේශයේ පදිංචි එම්.එම්. රත්නසිරි බණ්ඩාර (34)අවිවාහක තරුණයෙකි. මියගිය අයගේ මව කියා සිටියේ පුත්‍රයා කොළඹ ප්‍රදේශයේ පෞද්ගලික ආයතනයක සේවය කරන බවත් නඩු කටයුත්තක් සඳහා මෙදින නිවසට පැමිණ සීගිරිය පොලිසියට ගොස් නැවතත් එන අතරතුර දී මෙම අනතුරට ලක්ව ඇති බවයි. යතුරුපැදිකරු හිස්වැසුමක් නොමැතිව ප්‍රධාන මාර්ගයේ දකුණු පසින් අධික වේගයෙන් ගමන් කොට මෙම අනතුර සිදුව ඇති බව මූලික පරීක්ෂණවලදී හෙළි වූ බව දඹුල්ල පොලීසිය පවසයි. අනතුරින් යතුරු පැදියට බරපතළ හානි සිදුව තිබෙන බවත් අනතුර සම්බන්ධයෙන් වැලි ප්‍රවාහනය කරමින් තිබූ ටිපර් රථය සහ රියදුරා සැකපිට අත්අඩංගුවට ගෙන ඇති බව ද පොලීසිය වැඩිදුරටත් සඳහන් කළේය. මෙම අනතුර සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් මත රථවාහන අංශයේ ස්ථානාධිපති පොලිස් පරීක්ෂක මෙන්ඩිස් මහතා ඇතුළු කණ්ඩායමක් පරීක්ෂණ පවත්වති.", "URL": "https://sinhala.adaderana.lk/news.php?nid=106895", "Category": null, "Parent URL": null}