{"Source": "Adaderana", "Timestamp": "August 12, 2019 11:20 am", "Headline": "ස්පාඤ්ඤයේ දහසකට අධික පිරිසක් ආරක්ෂිත ස්ථානවලට ", "News Content": "ස්පාඤ්ඤයේ කැනරි දිවයිනේ පැතිර යන ලැව්ගින්නක් හේතුවෙන් දහසකට අධික පිරිසක් ආරක්ෂිත ස්ථානවලට යොමු කර තිබේ. කැනරි දිවයිනේ හටගෙන ඇති ලැව්ගින්න එහි පිහිටි ජාතික වනෝද්‍යානයක් වෙතද පැතිර යමින් තිබෙන බව වාර්තා වෙයි. මේ වන විට කිලෝමීටර් 32ක පමණ දුරකට ගින්න ව්‍යාප්තවී ඇති බව බලධාරීන් පවසයි. ලැව්ගින්න ජනාකීර්ණ ප්‍රදේශවලටත් පැතිර යාමේ අවදානමක් මතුව ඇති බව විදෙස් වාර්තාවල දැක්වෙයි. මේ හේතුවෙන් දහසකට අධික පිරිසක් ආරක්ෂිත ස්ථානවලට යැවීමටත් පියවර ගෙන ඇති බව සඳහන්. ලැව් ගින්න පාලනය කිරීම සඳහා ගුවන් යානා සහ හෙලිකොප්ටර් යානා රැසක්ද යොදවා තිබේ. පුද්ගලයෙක් විසින් යකඩ පෑස්සුම් උපකරණයක් භාවිත කිරීමේදී මෙම ගින්න හටගෙන ඇති බවට පොලීසිය විශ්වාස කරයි. ඒ සම්බන්ධයෙන් සැකපිට අදාළ උපකරණ භාවිත කළ පුද්ගලයා අත්අඩංගුවට ගෙන ඇති බවත් විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=116353", "Category": null, "Parent URL": null}