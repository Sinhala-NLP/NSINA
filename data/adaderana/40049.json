{"Source": "Adaderana", "Timestamp": "January 3, 2014 10:10 am", "Headline": "චීන දූත පිරිසක් ලංකාවේ සංචාරයක ", "News Content": "ශ්‍රි ලංකා චීන මිත්‍රත්වය තවදුරටත් ශක්තිමත් කිරිමේ අරමුණින් චීන රජයේ දූත කණ්ඩායමක් මෙරට සංචාරයක නිරතවෙයි. සංචාරයේ නිරත වන චීන ටියෑන්ජිංග් නාගරික මහජන කොංග්‍රසයේ ස්ථාවර කමිටුවේ සභාපති සියාඕ හයියුආන් මහතා සහ එහි මහ ලේකම් යැන්ග් ෆුගැන්ග් මහතා ඇතුළු චීන දූන කණ්ඩායම ඊයේ(02) පස්වරුවේ සෞඛ්‍ය අමාත්‍ය මෛත්‍රීපාල සිරිසේන මහතා හමුවී තිබේ. එහිදි දෙරට අතර මිත්‍රත්ව සබඳතා තවදුරටත් ශක්තිමත් කිරීම සහ වසර 30ක ත්‍රස්තවාදය පරාජය කිරීම උදෙසා චීන රජය ලබාදුන් සහයෝගය පිළිබඳව සාකච්ඡා පවත්වා ඇති බව වාර්තා වෙයි. මීට අමතරව වෛද්‍ය අධ්‍යාපනය සඳහා ශ්‍රී ලාංකික සිසුන්ට චීන රජය මඟින් ලබාදෙන සහයෝගය පිළිබඳවද සෞඛ්‍ය අමාත්‍යවරයා චීන රජයට සිය ප්‍රශංසාව පළ කර තිබේ. සැප්තැම්බර් මාසයේ දි චීනයේ පැවැත්වෙන කොමියුනිස්ට් පක්ෂයේ සමුළුවට සහභාගි වන ලෙස සෞඛ්‍ය අමාත්‍ය මෛත්‍රීපාල සිරිසේන මහතාට චීන දූත කණ්ඩායම ආරාධනයක්ද කළ බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=40049", "Category": null, "Parent URL": null}