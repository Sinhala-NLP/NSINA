{"Source": "Adaderana", "Timestamp": "October 18, 2015 08:07 am", "Headline": "දෙරණෙ දරුවෝ සජීවී ක්‍රියාන්විතය ඇරඹෙයි", "News Content": "වකුගඩු රෝගයෙන් දුෂ්කරතාවට පත් පවුල්වල දරුවන් වෙනුවෙන් ක්‍රියාත්මක “ දෙරණෙ දරුවෝ“ මාපිය කැපකරු ශිෂ්‍යත්ව වැඩසටහනේ දෙවන අදියර මේ වන විට ආරම්භ වී තිබේ.අභිමානවත් දස වන සංවත්සරයට සමගාමීව දෙරණ රූපවාහිනිය ඔස්සේ මේ පිළිබඳ අඛණ්ඩ සජීවී විකාශයක් අද පෙරවරුවේ සිට පස්වරු 4 දක්වා පැය අටක කාලයක් ගෙනඒමට සැලසුම් කර ඇත.වකුගඩු රෝගයෙන් මව්පියන් අහිමි වූ දරුවන්ට සහ එම රෝගී තත්ත්වයෙන් බරපතළ අසරණභාවයට පත් මව්පියන්ගේ දූදරුවන්ට මාපිය කැපකරු ශිෂ්‍යත්ව පිරිනැමීම සිදුවෙයි. සහෘද ප්‍රේක්ෂක ජනතාවගේ නොමසුරු පරිත්‍යාගයෙන් 2013 වසරේ ඇරඹී මනුසත් දෙරණ සමාජ සත්කාරක වැඩසටහන යටතේ දෙරණෙ දරුවෝ මාපිය කැපකරු ශිෂ්‍යත්ව වැඩසටහන හඳුන්වාන්වා දෙන ලදී.ඒ යටතේ පසුගිය වසරේ නොවැම්බර් මාසයේ දී සංවිධානය කළ දෙරණෙ දරුවෝ පළමු සජීව විකාශයේ දී අපේක්ෂා නොකළ තරම් මහජන සහයෝගයක් හිමිවූණි.එහි ප්‍රතිඵලයක් ලෙස මේ වන විට දරුවන් 2000කට ආසන්න සංඛ්‍යාවක් වෙත කැපකරු මාපිය ශිෂ්‍යත්ව පිරිනමා තිබේ.මෙම වැඩසටහන යටතේ විධිමත් ක්‍රමවේදයක් ඔස්සේ තෝරාගත් දරුවන්ට මාසිකව අවමය රුපියල් 1500 බැගින් වසර පහක් දක්වා ශිෂ්‍යත්ව හිමිවෙයි.දෙරණ මාධ්‍ය ජාලයේ ප්‍රජා සත්කාරක කාර්යයක් ලෙස සිදුකෙරෙන මාපිය කැපකරු ශිෂ්‍යත්ව වැඩසටහනට මුදල් එකතු කිරීමක් සිදුනොවන අතර ඊට දායකවීමට කැමති පුද්ගලයින් කළ යුත්තේ තම බැංකු ගිණුමෙන් ස්ථාවර නියෝගයක් මගින් තෝරාගත් දරුවාගේ ගිණුමට මාසිකව මුදල් බැර කිරීම වෙයි. දැනට පවත්වාගෙන යන ශිෂ්‍යත්ව වැඩසටහන තවදුරටත් ව්‍යාප්ත කිරීමට සහ සහෘද ප්‍රේක්ෂක, ශ්‍රාවක ජනතාව දැනුම්වත් කිරීමේ අරමුණින් අද සිදුකෙරෙන සජීව විකාශය ඔස්සේ සම්බන්ධ වී ඔබටත් මේ සඳහා දායකවිය හැකිය. වැඩි විස්තර ලබාගැනීම සඳහා දුරකථන අංක 0115 300 700 අද පෙරවරු අටේ සිට විවෘතව තැබේ.මව් දෙරණේ හෙට දවස වෙනුවෙන් මාපිය සෙනෙහසින් දෑත් දිගු කිරීමට දෙරණ මාධ්‍ය ජාලය සමග එක්වන්නැයි ඔබට ද ආරාධනා කර සිටිමු.", "URL": "https://sinhala.adaderana.lk/news.php?nid=54507", "Category": null, "Parent URL": null}