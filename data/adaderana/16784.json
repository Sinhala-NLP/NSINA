{"Source": "Adaderana", "Timestamp": "June 16, 2011 09:23 am", "Headline": "යළි ගම් බිම් බලා ඒමට විශේෂ දුම්රිය හා බස් සේවා ක්‍රියාත්මකයි", "News Content": "පොසොන් පොහොය නිමිත්තෙන් අනුරාධපුර වන්දනාවේ නිරතව සිටින ජනතාවට යළි ගම් බිම් බලා පැමිණීමට විශේෂ දුම්රිය හා බස්රථ සේවා ක්‍රියාත්මක කර තිබේ. අනුරාධපුරයේ සිට කොළඹ කොටුව දක්වා වි‍ශේෂ දුම්රිය 3 ක් ධාවනය කරවීමට කටයුතු යොදා ඇති බව දුම්රිය සැලසුම් අධ්‍යක්ෂ විජය සමරසිංහ මහතා සඳහන් කළේය. ඒ අනුව අද(16) පෙරවරු 8.20, පෙරවරු 11.20 හා පස්වරු 7 ට එම වි‍ශේෂ දුම්රිය වාර ක්‍රියාත්මක වන බව ඔහු කියා සිටියේය. තව ද හෙට(17) පෙරවරු 8.25 ට ද අනුරාධපුරයේ සිට කොළඹ කොටුව දක්වා විශේෂ දුම්රියක් ධාවනය කෙරෙන බව විජය සමරසිංහ මහතා පවසයි. මේ අතර ලංකා ගමනා ගමන මණ්ඩලය ද අනුරාධපුරයේ සිට දිවයිනේ සියලුම පළාත් ආවරණය වන පරිදි අතිරේක බස්රථ යොදවා තිබේ. ඒ අනුව අතිරේක බස්රථ ධාවනය අද සිට ලබන 18 වැනිදා දක්වා සිදුකෙරෙනු ඇත.", "URL": "https://sinhala.adaderana.lk/news.php?nid=16784", "Category": null, "Parent URL": null}