{"Source": "Adaderana", "Timestamp": "April 19, 2019 01:10 pm", "Headline": "දිය ඇල්ලට බිලි වු පාසල් සිසුවාගේ සිරුර නාවික භටයින් සොයා ගනී", "News Content": "නාවලපිටිය ගලබොඩ දිය ඇල්ලේ දියනාමට ගොස් අතුරුදහන් වු පාසල් සිසුවාගේ සිරුර අද (19) උදැසන 10.30 ට පමණ නාවික හමුදාවේ කිමිදුම්කරුවන් විසින් දිය ඇල්ලට පහල ගැඹුරු වලක තිබි ගොඩ ගත් බව නාවලපිටිය පොලීසිය පවසයි. මෙසේ ගොඩගනු ලැබුවේ ගම්පොල, බෝවල ප්‍රදේශයේ පදිංචි තුෂාර ප්‍රදිප් නැමති 18 හැවිරිදි පාසල් සිසුවාගේ සිරුරයි. මිය ගිය සිසුවා ගම්පොල වික්‍රමබාහු ජාතික පාසලේ උසස් පෙළ තාක්ෂණ විෂය හාදාරමින් සිටි සිසුවෙකු බව පොලීසිය පැවසුවේය. ගම්පොල නගරයේ පැවැත්වෙන උපකාරක පන්තියකට සහභාගි වන බව නිවසට පවසා සිසුවාගේ පෙම්වතිය සමඟ ගලබොඩ දිය ඇල්ල නැරඹිමට පැමිණ තිබේ. දිය ඇල්ලට පහලින් ගැඹුරු වලක් අසලදී සිසුවාගේ පාවහනක්වලට වැටුණ බවත්, එම පාවහන ගැනිමට ගිය සිසුවා ගැඹුරුවලට වැටි සිසුවා මද දුරක් පිනා යාමෙන් පසු සිසුවා අතුරුදහන් වු බවට මිය ගිය සිසුවාගේ පෙම්වතිය විසින් පොලීසියට පවසා ඇත. ප්‍රදේශවාසින් පවසන්නේ දිය ඇල්ලට පහලින් ගැඹුරු වලේ දෙදෙනාම දිය නාමින් සිටියදී එකවරම පාසල් සිසුවා අතුරුදහන් වු බවයි. ඊයේ (18) පස්වරුවේ සිටම අද (19) උදැසන දක්වා ගලබොඩ දිය ඇල්ල අවට ප්‍රදේශාවාසින් විසින් අතුරුදහන්වු සිසුවා සොයා මෙහෙයමුක් දියත් කර තිබුණි. ගලබොඩ දිය ඇල්ලට පහල ගැඹුරු වලක තිබි සොයාගත් පාසල් සිසුවාගේ සිරුර පශ්චාත් මරණ පරික්ෂණය සඳහා සිරුර නාවලපිටිය මුලික රෝහලේ අධිකරණ වෛද්‍යවරයා වෙත යොමු කර ඇත. ගලබොඩ දිය ඇල්ල අවට ප්‍රදේශවාසින් පවසන්නේ, ගලබොඩ දිය ඇල්ල නැරඹිමට එන දෙස් විදෙස් සංචාරකයන්ට පස්බාගේ කොරලය ප්‍රාදේශිය සභාව මඟින් ප්‍රවේශ පත්‍රයක් නිකුත් කලත් එම සංචාරකයන්ට අවශ්‍ය පහසුකම් හෝ ආරක්ෂිත වැඩ පිලිවෙලක් ප්‍රාදේශිය සභාව මඟින් දියත් කර නොමැති බවයි.", "URL": "https://sinhala.adaderana.lk/news.php?nid=108225", "Category": null, "Parent URL": null}