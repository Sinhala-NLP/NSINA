{"Source": "Adaderana", "Timestamp": "March 17, 2012 11:37 am", "Headline": "රත්නපුර මාර්ගයක මැණික් ඉල්ලමක්?", "News Content": "රත්නපුර, වෙරළුක ප්‍රදේශයේ මාර්ගයක් පිළිසකර කිරීමේ දී මැණික් ඉල්ලමක් පවතින බවට සැකකෙරෙන ප්‍රදේශයක් හඳුනාගෙන තිබේ. අදාළ මාර්ගය පිළිසකර කළ ප්‍රදේශයේ තිබුණු පස් ප්‍රදේශවාසීන් විසින් රැගෙන ගොස් ඇති බව ජාතික මැණික් හා ස්වර්ණාභරණ අධිකාරියේ අධ්‍යක්ෂ ජනරාල් නිමල් බණ්ඩාර මහතා සඳහන් කළේය. අද(17) පෙරවරුවේ සිදුකළ විමර්ශනයක දී වර්ග මීටර 100 ක පමණ ප්‍රදේශයක පස් මෙලෙස රැගෙන ගොස් ඇති බවට අනාවරණය වූ බව නිමල් බණ්ඩාර මහතා ප්‍රකාශ කළේය. කෙසේවෙතත් අදාළ ප්‍රදේශයේ මැණික් පවතින්නේ ද යන්න සම්බන්ධයෙන් දැනට නිශ්චිතව ප්‍රකාශ කළ නොහැකි බව ඔහු පවසයි. ජාතික මැණික් හා ස්වර්ණාභරණ අධිකාරියේ නිලධාරීන් කණ්ඩායමක් මේ වන විටත් අදාළ ප්‍රදේශ‍යට පිටත් කර හැර ඇති අතර ඔවුන් ලබාදෙන වාර්තාවට අනුව මැණික් ඉල්ලමක් පවතින්නේ ද යන්න සම්බන්ධයෙන් ඉදිරියේ දී ප්‍රකාශ කළ හැකි බව නිමල් බණ්ඩාර මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=22859", "Category": null, "Parent URL": null}