{"Source": "Adaderana", "Timestamp": "June 25, 2014 11:11 am", "Headline": "කාරියවසම් ඔබාමාට අක්තපත්‍ර බාරදීමට යයි", "News Content": "අමෙරිකාවේ ශ්‍රී ලංකා තානාපති ප්‍රසාද් කාරියවසම් මහතා ජනාධිපති බරක් ඔබාමා වෙත අක්තපත්‍ර පිළිගැන්වීමට නියමිතව තිබේ. ලබන ජුලි මස 14 වනදා ධවල මන්දිරයේ ඕවල් කාර්යාලයේ දී අක්තපත්‍ර පිළිගැන්වීමේ උත්සවය පැවැත්වීමට නියමිත බව වාර්තා වේ. මීට පෙර අමෙරිකාවේ ශ්‍රී ලංකා තානාපතිවරයා ලෙස කටයුතු කළ ජාලිය ජයසුරිය මහතාගේ ධුරය ප්‍රතිස්ථාපනය කිරීම සඳහා ප්‍රසාද් කාරියවසම් මහතා පසුගියදා පත්කරනු ලැබීය. 1981 වසරේ ශ්‍රී ලංකා විදේශ සේවාව සඳහා එක්වු ප්‍රසාද් කාරියවසම් මහතා ඉන්දියාවේ ශ්‍රී ලංකා මහකොමසාරිස්වරයා ලෙසත්, ජිනීවා හි ශ්‍රී ලංකා නිත්‍ය නියෝජිතවරයෙකු ලෙසත් කටයුතු කර ඇත. එමෙන්ම ප්‍රසාද් කාරියවසම් මහතා එක්සත් ජාතීන්ගේ මානව හිමිකම් පිළිබද 53 වන, 54 වන, සහ 55 වන සැසිවාර වලදී ශ්‍රී ලංකාව නියෝජනය කළ අතුරු නියෝජිතවරයෙකු ලෙස සිය ක්‍රියාකාරී දායකත්වය ලබා දී තිබේ.", "URL": "https://sinhala.adaderana.lk/news.php?nid=44216", "Category": null, "Parent URL": null}