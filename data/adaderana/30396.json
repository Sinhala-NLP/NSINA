{"Source": "Adaderana", "Timestamp": "December 31, 2012 04:19 pm", "Headline": "අනියත බිය එපා - නිවාඩුව දෙනවා", "News Content": "පොහොය යෙදෙන දිනවලට ලබාදෙන වෙළඳ නිවාඩුව 2013 වසරේ දින දර්ශනයෙන් ඉවත් කර ඇති බවට අනාවරණය කර ඇති චෝදනා ප්‍රතික්ෂේප කරන බව රජය පවසයි. රාජ්‍ය පරිපාලන අමාත්‍යංශයේ ලේකම් පී.බී. අබේකෝන් මහතා අත්සනින් යුතුව නිකුත් කළ නිවේදනයක ඒ බව මෙසේ සඳහන් කර ඇත. 2013 වර්ෂයේ දින දර්ශනයේ පොහොය දින නිවාඩුවට දුන් වෙළඳ නිවාඩුව ඉවත් කර ඇති බවට චෝදනා කර මාධ්‍ය වාර්තා පළ කර තිබේ. රජයේ නිවාඩු දින තීරණය කිරීම සියලු රාජ්‍ය ආයතනවල එකඟතාව සහ නිවාඩු පනතේ විධි විධානවලට යටත්ව රාජ්‍ය පරිපාලන හා ස්වදේශ කටයුතු අමාත්‍යාංශය මඟින් සිදු කරනු ලබයි. 2013 වර්ෂය සදහා ද පසුගිය වසරවල පරිදිම ශ්‍රී ලංකා දින දර්ශනය සකස් කර ඇති අතර එය රජයේ මුද්‍රණ දෙපාර්තමේන්තුව විසින් මුද්‍රණය කර ඇත. එම දින දර්ශනයට අනුව පුර පසලොස්වක පොහොය දින සියලුම සේවකයන්ට බලපාන පොදු නිවාඩුවක් බව පැහැදිළිව සටහන් කර ඇත. එබැවින්, දින දර්ශනයේ පොහොය නිවාඩුව වෙළඳ නිවාඩුවක් ලෙස විශේෂයෙන් සදහන් කිරීමේ අවශ්‍යතාවක් නොමැත. පසුගිය වසර ගණනාවක් තිස්සේම ශ්‍රී ලංකා දින දර්ශනයේ පොහොය නිවාඩු දිනය වෙළඳ නිවාඩුවක් ලෙස විශේෂයෙන් සඳහන් කර නොමැත. මේ අනුව පොහොය නිවාඩුව පෞද්ගලික අංශයේ සේවකයන්ට ද ලැබෙන නිවාඩු දිනයක් බවත්, ඒ පිළිබඳ අනියත බියක් ඇති කර නොගන්නා ලෙසත් රාජ්‍ය පරිපාලන අමාත්‍යාංශය අවධාරණය කර සිටී.", "URL": "https://sinhala.adaderana.lk/news.php?nid=30396", "Category": null, "Parent URL": null}