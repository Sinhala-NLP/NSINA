{"Source": "Adaderana", "Timestamp": "August 2, 2012 09:34 am", "Headline": "නීතිවිරෝධී පෝස්ටර් සහ කටවුට් ඉවත්කිරීම අරඹයි", "News Content": "ඉදිරි පළාත් සභා මැතිවරණයට අදාළව නීතිවිරෝධී පෝස්ටර් සහ කටවුට් ඉවත් කිරීමේ කටයුතු මේ වන විට ආරම්භ කර තිබේ. මැතිවරණය පැවැත්වෙන පළාත්වල ජ්‍යේෂ්ඨ නියෝජ්‍ය පොලිස්පතිවරුන්ගේ අධීක්ෂණය යටතේ මෙම වැඩපිළිවෙළ ක්‍රියාත්මක වන බව මැතිවරණ කටයුතු භාර ජ්‍යේෂ්ඨ නියෝජ්‍ය ‍පොලිස්පති ගාමිණී නවරත්න මහතා සඳහන් කළේය. ඒ සඳහා රුපියල් ලක්ෂ 50 ක මුදලක් මැතිවරණ මහලේකම් කාර්යාලය විසින් පොලිසියට ලබාදී තිබේ. ඒ අනුව පළාත් සභා පනතේ 74 වන වගන්තියට පටහැනිව ප්‍රදර්ශනය කර ඇති පෝස්ටර් සහ කටවුට් ඉවත් කිරීම මේ යටතේ සිදුකරන බව ගාමිණී නවරත්න මහතා සඳහන් කළේය. මේ අතර නීතිවිරෝධී මැතිවරණ ප්‍රචාරණ කටයුතු සම්බන්ධයෙන් දැනුම් දෙන ලෙස ද පොලිසිය මහජනතාවගෙන් ඉල්ලීමක් කරයි. උතුරු මැද, සබරගමුව සහ නැගෙනහිර පළාත් සභා මැතිවරණයට අදාළව පැමිණිලි 6 ක් මේ වන විට ලැබී ඇති බව ජ්‍යේෂ්ඨ නියෝජ්‍ය පොලිස්පති ගාමිණී නවරත්න මහතා වැඩිදුරට‍ත් සඳහන් කරයි.", "URL": "https://sinhala.adaderana.lk/news.php?nid=26252", "Category": null, "Parent URL": null}