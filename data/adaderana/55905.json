{"Source": "Adaderana", "Timestamp": "December 23, 2015 04:16 pm", "Headline": "නැගෙනහිර  හෙද වර්ජනය තවදුරටත් ක්‍රියාත්මකයි ", "News Content": "නැගෙනහිර පළාතේ ආරම්භ කර ඇති හෙද වර්ජනය අඛන්ඩව සිදු කරන බව රජයේ හෙද නිලධාරින්ගේ සංගමය පවසයි.එම සංගමයේ සභාපති සමන් රත්නප්‍රිය මහතා පෙන්වා දෙන්නේ නව පත්විම් ලැබූ හෙද නිලධාරින් ත්‍රිකුණාමලය, මඩකලපුව සහ අම්පාර යන දිස්ත්‍රික්කයන්හි රෝහල් වෙත අවශ්‍යතා මත බෙදාවෙන් කිරිමේදී සිදුව ඇති අසාධාරණය කඩිනමින් නිවැරදි කිරිමට පියවර ගත යුතු බවයි.එම දිස්ත්‍රික්කයන්හි රෝහල් වෙත හෙද නිලධාරින් අවශ්‍යතා මත බෙදාවෙන් කළ යුතු වුවත් ත්‍රිකුණාමලය සහ මඩකලපුව යන දිස්ත්‍රික්ක වෙත පමණක් හෙද නිළධාරින් පත් කිරිමට සෞඛ්‍ය නිළධාරින් පියවර ගෙන ඇති බවයි සමන් රත්නප්‍රිය මහතා පැවසුවේය.මේ හේතුවෙන් අම්පාර දිස්ත්‍රික්කයේ දෙහිඅත්තකණ්ඩිය, මහඔය, පදියතලාව ඇතුලු හෙද හිඟය පවතින අනෙකුත් රෝහල්වලට දැඩි අසාධාරණයක් සිදුව ඇති බව ඔහු සදහන් කරයි.ඒ අනුව අදාළ ගැටළුව සඳහා කඩිනම් විසදුමක් ලබා දෙන තුරු ඊයේ පස්වරුවේ ආරම්භ කළ වැඩවර්ජනය අඛන්ඩව පවත්වාගෙන යන බව රජයේ හෙද නිලධාරින්ගේ සංගමයේ සභාපති සමන් රත්නප්‍රිය මහතා පැවසුවේය.", "URL": "https://sinhala.adaderana.lk/news.php?nid=55905", "Category": null, "Parent URL": null}