{"Source": "Adaderana", "Timestamp": "March 5, 2018 04:43 pm", "Headline": "හලාවත දස හැවිරිදි දරුවාගේ ඝාතන සැකකරු ලබන 8 දක්වා රිමාන්ඩ්", "News Content": "හලාවත ඉරණවිල සමිඳුගම ප්‍රදේශයේ දී 10 හැවිරිදි පිරිමි දරුවෙකු පැහැරගෙන ගොස් ඝාතනය කිරීමේ සිද්ධියේ සැකකරු රක්ෂිත බන්ධනාගාර ගත කර තිබේ. අදාළ සැකකරු ලබන 8 වෙනි දින දක්වා බන්ධනාගත කිරීමට හලාවත මහේස්ත්‍රාත් අධිකරණය අද (05) නියෝගය කර තිබේ. මුලතිව් නයාරූ ධීවර ගම්මානයේ සැඟව සිටි සැකකරු ඊයේ (04) උදෑසන මුලතිව් පොලීසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. ඉරණවිල සමිඳුගම ප්‍රදේශයේ පදිංචිව සිටි සුසිත් නිර්මාල් නමැති 10 හැවිරිදි පිරිමි දරුවා පසුගිය මස 25 වැනිදා සිට අතුරුදන්ව සිටියේය. පසුව සිදුකළ සෝදිසි මෙහෙයුම්වල දී දින දෙකකට පසු ප්‍රදේශයේ කැළෑවක තිබී දරුවාගේ මළ සිරුර ප්‍රදේශවාසීන් විසින් සොයාගනු ලැබීය. දරුවා ඝාතනය කිරීමට පෙර ඔහු ලිංගික අපයෝජනයට ලක්කර ඇති අතර හිසට සිදුවූ බරපතළ තුවාල හේතුවෙන් මරණය සිදුව ඇති බවට පශ්චාත් මරණ පරීක්ෂණයේ දී අනාවරණය වී තිබුණි. සිද්ධිය සම්බන්ධයෙන් සිදුකළ විමර්ශනවලදී අදාළ සැකකරු පිළිබඳව තොරතුරු අනාවරණය වු අතර ඔහු ඒ වන විට ප්‍රදේශයෙන් පළාගොස් තිබුණි. ඒ අනුව ජූඩ් ෆොන්සේකා නමැති එම සැකකරු, මුලතිව්හි නයාරු ධීවර ගම්මානයේ සැඟව සිටියදී ඊයේ පෙරවරුවේ මුලතිව් පොලීසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=85203", "Category": null, "Parent URL": null}