{"Source": "Adaderana", "Timestamp": "November 21, 2016 08:46 am", "Headline": " අකාර්යක්ෂම අමාත්‍යංශ ලේකම්වරු-දෙපාර්තමේන්තු ප්‍රධානීන් ඉවත් කරන්න තීන්දුයි!", "News Content": "රජයේ සංවර්ධන වැඩපිළිවෙළ ක්‍රියාත්මක කිරිමේදී දැනට අකාර්යක්ෂමව කටයුතු කරන අමාත්‍යංශ ලේකම්වරු සහ දෙපාර්තමේන්තු ප්‍රධානීන් ඉවත් කිරීමට රජය තීරණය කර තිබේ.ඉදිරි වසර 03ක කාලය තුළ රජය සීඝ්‍ර සංවර්ධන වැඩපිළිවෙළක් ක්‍රියාත්මක කිරීමට සැලසුම් කර ඇති බව සඳහන්ය.අමෙරිකාව, චීනය, ජපානය වැනි රටවල් මේ වන විටත් සංවර්ධන සඳහා ආධාර ලබාදීමට එකඟතාව පළ කර තිබේ.කෙසේ වෙතත් සංවර්ධන කටයුතු සිදු කිරීමේදී සංස්ථාපිත මණ්ඩල, දෙපාර්තමේන්තුවල සිටින ඇතැම් නිලධාරීන් ඉතා අකාර්යක්ෂම බවට තොරතුරු ලැබී ඇති බව රජයේ ආරංචි මාර්ග සඳහන් කළේය.ඒ අනුව මේ මොහොත වන විටත් අකාර්යක්ෂමව කටයුතු කරන නිලධාරීන් කිහිපදෙනෙකු ඉන් ඉවත් කිරීමට ද තීරණය කර තිබේ.මෙවැනි නිලධාරීන් රජයේ ඉදිරි සංවර්ධන වැඩකටයුතුවලට බාධාවත් බව ද රජය පෙන්වා දෙයි. ඒ අනුව මෙම නිලධාරීන් ඉවත් කර ඒ වෙනුවට වෙනත් නිලධාරීන් පත් කිරීමට සැලසුම් කර තිබේ.ඉවත් කරනු ලබන නිලධාරීන් රාජ්‍ය පරිපාලන අමාත්‍යංශයේ සංචිතයට කැඳවනු ඇත.", "URL": "https://sinhala.adaderana.lk/news.php?nid=66232", "Category": null, "Parent URL": null}