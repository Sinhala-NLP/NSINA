{"Source": "Adaderana", "Timestamp": "June 15, 2018 07:08 pm", "Headline": "පොලිස් ලොක්කගේ ගෙදර වැඩ කරන පොලිස් පොඩ්ඩෝ", "News Content": "කෑගල්ල පොලිස් කොට්ඨාසයට අනුයුක්තව සේවය කරන සහකාර පොලිස් අධිකාරීවරයෙකුගේ පෞද්ගලික නිවස පිහිටි වත්ත සුද්ද කිරීමට පොලිස් කොස්තාපල්වරුන් දෙදෙනෙකු යොදවා තිබෙන අයුරු දැක්වෙන රූපරාමු පෙළක් අද දෙරණ ප්‍රේක්ෂකයෙකු විසින් අප වෙත ලබා දෙනු ලැබීය. මේ පිළිබදව අද දෙරණ සිදු කළ විමසීමකදී කෑගල්ලේ ඉහළ පොලිස් නිලධාරියෙකු පැවසුවේ මේ සම්බන්ධයෙන් පැමිණිල්ලක් ලැබී ඇති අතර ඊට අදාල පරීක්ෂණ කටයතු සිදුකරන බවයි. රඹුක්කන කඩිගමුව ප්‍රදේශයේ පිහිටි මෙම පෞද්ගලික නිවස කෑගල්ල පොලිස් කොට්ඨාසයට අනුයුක්ත සහකාර පොලිස් අධිකාරීවරයෙකුට අයත් වූවක්. රාජකාරී වේලාව තුළ පොලිස් කොස්තාපල්වරුන් දෙදෙනෙකු මෙහි ගෙවත්ත සුද්ද කිරීමේ නිරතවන ආකාරය දක්වෙන රූපරාමු පෙළක් අප කැමරා කාචයේ සනිටුහන් විය. මෙලෙස මෙහි සේවය කරනු ලබන්නේ කෑගල්ල මූලස්ථාන පොලිසියේ වැඩ ඒකකයේ පොලිස් කොස්තාපල්වරුන් දෙදෙනෙක්. මේ සම්බන්ධයෙන් කෑගල්ල කොට්ඨාසය භාර භාර පොලිස් අධිකාරී චාමික වික්‍රමසිංහ මහතාගෙන් අද දෙරණ කළ විමසීමකදී ඔහු පැවසුවේ මෙම සිදුවීම පිළිබඳව තමන්ට ද පැමිණිල්ලක් ලැබී ඇති අතර ඒ පිළිබඳව පරීක්ෂණයක් ආරම්භ කර ඇති බවයි.", "URL": "https://sinhala.adaderana.lk/news.php?nid=90946", "Category": null, "Parent URL": null}