{"Source": "Adaderana", "Timestamp": "January 7, 2017 01:52 pm", "Headline": "  සංවර්ධන කලාප ව්‍යාපෘතියේ ප්‍රධාන අරමුණ රැකියා උත්පාදනයයි", "News Content": "ශ්‍රී ලංකා- චීන සංවර්ධන කලාපය ව්‍යාපෘතියේ වාසිය ලැබෙන්නේ පොදු ජනතාවට බවත්, ඒ මගින් ජනතා හානියක් නොව ජනතා සහනයක් ලබා දීමට අපේක්ෂා කරන බවත් නිවාස හා ඉදිකිරීම් අමාත්‍ය සජිත් ප්‍රේමදාස මහතා ප්‍රකාශ කරයි.මෙම දැවැන්ත ව්‍යාපෘතියේ ප්‍රධාන අරමුණ රැකියා උත්පාදනය බවත්, යොවුන් පරපුරේ අත්මිට සරු සාර කිරීම මෙහි අරමුණ බවත් ඒ මහතා කියා සිටියේය.රැකියා ප්‍රශ්නයට තිරසාර විසඳුමක් ලබාදීමට කටයුතු කරන බවත්, රැකියා ප්‍රශ්නය විසඳනවාට බංකොළොත් දේශපාලඥයින් බිය වී ඇති බවත් නිවාස හා ඉදිකිරීම් අමාත්‍ය සජිත් ප්‍රේමදාස මහතා ප්‍රකාශ කර තිබේ. ශ්‍රී ලංකා- චීන සංවර්ධන කලාපය අද (07) හම්බන්තොට දී ආරම්භ කරන උත්සව අවස්ථාවට සහභාගීවෙමින් අමාත්‍යවරයා මේ බව ප්‍රකාශ කළේය.එහිදී වැඩිදුරටත් අදහස් දැක්වූ ඒ මහතා,ජනතා විජයග්‍රහණයේ සමාරම්භක විජයග්‍රහණයක් අද සමරනවා. සමාජ ගිවිසුම ක්‍රියාවට නංවන අවස්ථාවක්. මේ දැවැන්ත ව්‍යාපෘතියේ ප්‍රධාන අරමුණ රැකියා උත්පාදනයයි. යොවුන් පරපුරේ අත්මිට සරු සාර කිරීමයි.රැකියා ප්‍රශ්නයට තිරසාර විසඳුමක් ලබාදීමටයි.අපි කරන්නේ ජනතා හානියක් නොවේ ජනතාවට සහනයක් ලබදීමයි. ශ්‍රී ලංකා- චීන සංවර්ධන කලාපය ව්‍යාපෘතියේ වාසිය ලැබෙන්නේ පොදු ජනතාවටයි.අවාසිය විපක්ෂයටයි. රැකියා ජනපද බිහිවනවා වෙනුවට කාන්තාර බිහිවීම විපක්ෂයට වාසියි. මිත්‍යා මත පදනම් කරගෙන කර්මාන්ත ජනපදනයට විරෝධතා එල්ල කරනවා.මේ රටේ ඉතිහාසික ඓතිහාසික මට්ටමේ ජාත්‍යන්තර කර්මාන්ත ජනපදයක් බිහිවීම සිදු වෙනවා.සමාජයේ කුහකයන් කොටසක් රැකියා ප්‍රශ්නය විසඳනවාට කැමති නෑ. දේශ ආලයෙන් ඉඩම් අයිතිය ගැන අද කතා කරනවා. තිස්ස- කතරගම රෙස් පදින්නට පාරවල් නිර්මාණය කරනකොට කවුද උද්ඝෝෂණය කළේ? රේස් පිටිවලට අක්කර දහස් ගණන් වෙන් කරකොට කවුද කතා කළේ? එදා තිබුණේ රාජ්‍ය භීෂණය තිබුණු යුගයක් තිබුණේ. අද යහපාලන රජය ඉඩ දී තිබෙනවා පක්ෂ විපක්ෂ භේදයකින් තොරව හඩනගන්න. මේ ව්‍යාපෘතිය ක්‍රියාත්මක කරන්නේ රජයේ ඉඩම්වලයි. පාරම්පරික ඉඩම්වලට කිසිම හානියක් නෑ යැයි ද අමාත්‍යවරයා ප්‍රකාශ කළේ ය.", "URL": "https://sinhala.adaderana.lk/news.php?nid=67823", "Category": null, "Parent URL": null}