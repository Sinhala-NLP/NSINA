{"Source": "Adaderana", "Timestamp": "April 6, 2018 11:31 am", "Headline": "විශ්වාසභංගයට පක්ෂව හා විපක්ෂව ඡන්දෙ දුන්න SLFP මන්ත්‍රීවරු ගැන තීන්දුව ලබන සතියේ ", "News Content": "අග්‍රාමාත්‍ය රනිල් වික්‍රමසිංහ මහතාට එරෙහිව ගෙන එන ලද විශ්වාසභංග යෝජනාවට පක්ෂව හා විපක්ව ඡන්දය භාවිතා කළ ශ්‍රී ලංකා නිදහස් පක්ෂයේ මන්ත්‍රීවරු සම්බන්ධයෙන් ලබන සතියේ දී මධ්‍යම කාරක සභාව රැස්ව තීරණයක් ගන්නා බව ජනාධිපති මෛත්‍රීපාල සිරිසේන මහතා පවසයි. අද(06) උදෑසන ජනාධිපතිවරයා හා මාධ්‍ය ආයතන ප්‍රධානින් අතර පැවති විශේෂ මාධ්‍ය හමුවට එක්වෙමින් ජනාධිපතිවරයා මේ බව කියා සිටියේය. යහපාලන ආණ්ඩුව සම්බන්ධයෙන් එකඟතාවයන් ඇති කර ගනු ලැබුවේද ශ්‍රී ලංකා නිදහස් පක්ෂයේ මධ්‍යම කාරක සභාව එක්වී බවත්, එනිසා මන්ත්‍රීවරුන් සම්බන්ධයෙන් තීරණයක් ගැනීම ද ලබන සතියේ සිදුකරන බව ද ජනාධිපතිවරයා මෙහිදී වැඩිදුරටත් සඳහන් කර තිබේ. විශ්වාසභංග යෝජනාවේදී ශ්‍රී ලංකා නිදහස් පක්ෂයේ මන්ත්‍රීවරුන් බහුතරයක් ඡන්ද විමසන අවස්ථාවෙන් බැහැරව සිටි නමුත් පිරිසක් යෝජනාවට පක්ෂව ඡන්දය භාවිත කළේය. මේ අතර විශ්වාසභංග යෝජනාව පිළිබඳ ඡන්ද විමසිමේදී රජයට එරෙහිව ඡන්දය භාවිත කළ ශ්‍රී ලංකා නිදහස් පක්ෂ අමාත්‍යවරුන් ඇතුළු පිරිසට එරෙහිව අද කථානායකවරයාට විශ්වාසභංග යෝජනාවක් භාරදෙන බව එක්සත් ජාතික පක්ෂය පවසයි. එම පක්ෂයේ පාර්ලිමේන්තු මන්ත්‍රී මුජිබර් රහුමාන් මහතා සඳහන් කළේ දැනටමත් එම යෝජනාව සඳහා මන්ත්‍රීවරුන් 15 දෙනෙකු පමණ අත්සන් තබා ඇති බවයි. ආණ්ඩුවේ කටයුතු පවත්වාගෙන යාමේදී අදාළ අමාත්‍යවරුන්ගේ ක්‍රියාකලාපය හේතුවෙන් විශ්වාසය බිඳ වැටී ඇති බව මන්ත්‍රීවරයා ප්‍රකාශ කළේය. ඒ අනුව ශ්‍රී ලංකා නිදහස් පක්ෂය නියෝජනය කරන එස්.බී. දිසානායක, ඩබ්.ඩී.ජේ.සෙනෙවිරත්න, අනුර ප්‍රියදර්ශන යාපා, සුසිල් ප්‍රේම්ජයන්ත්, චන්දිම වීරක්කොඩි හා දයාසිරි ජයසේකර යන ඇමතිවරුන්ට එරෙහිව එක්සත් ජාතික පක්ෂය විසින් මෙම තීරණය ගෙන තිබේ.", "URL": "https://sinhala.adaderana.lk/news.php?nid=87032", "Category": null, "Parent URL": null}