{"Source": "Adaderana", "Timestamp": "May 12, 2019 07:30 pm", "Headline": "ප්‍රතිඅපනයනය සිදු කරන ව්‍යාපාරිකයින් ප්‍රහාරවලට සම්බන්ධ බවට තොරතුරු තියෙනවා", "News Content": "භාණ්ඩ ප්‍රතිඅපනයනයේදී මුල්තැන් සහතික නිකුත් කරන වාණිජ දෙපාර්තමේන්තුව ජාත්‍යන්තර වෙළෙඳ සබඳතා අමාත්‍යාංශය යටතේ තිබිය යුතු නමුත්, මේ වන විට එම දෙපාර්තමේන්තුව පවතින්නේ කර්මාන්ත හා වාණිජ කටයුතු අමාත්‍යාංශය යටතේ බව එක්සත් ජනතා නිදහස් සන්ධාන පාර්ලිමේන්තු මන්ත්‍රී බන්දුල ගුණවර්ධන මහතා පවසා සිටියි. ඔහු වැඩිදුරටත් පවසා සිටින්නේ භාණ්ඩ ප්‍රතිඅපනයනය කරනු ලබන ඇතැම් ව්‍යාපාරිකයින් පසුගියදා සිදුවු ප්‍රහාරවලට සම්බන්ධ බවට තොරතුරු ලැබී ඇති බැවින් මේ පිළිබඳ විමර්ශනයක් ආරම්භ කළ යුතු බවයි. \"මරාගෙන මැරුණු ප්‍රහාරයට සම්බන්ධ ව්‍යාපාරිකයෝ මේ ව්‍යාපාරවල හිටියා කියලා ප්‍රසිද්ධයි. භාණ්ඩ ප්‍රතිඅපනයනය කරද්දී ඒ සඳහා සහතිකයක් නිකුත් කරනවා ප්‍රභවස්ථානය කියලා. සහතිකය දෙන්නේ වාණිජ දෙපාර්තමේන්තුවෙන් වාණිජ දෙපාර්තමේන්තුව තියෙන්න ඕනේ ජාත්‍යන්තර වෙළෙඳ සබඳතා අමාත්‍යාංශය යටතේ. නමුත් ඒක තියෙන්නේ රිෂාඩ් බදුර්දීන් ඇමතිතුමා යටතේ. රිෂාඩ් ඇමතිතුමා යටතේ තමයි මුල්තැන් සහතික නිකුත් කරලා තියෙන්නේ. ආන්දෝලනාත්මක ප්‍රතිඅපනයනවර්ග එනම් ගම්මිරිස්, තඹ, කරුංකා 2015 ඉඳන් නිකුත් කරපු අය ගැන හොයන්න. මම ජාත්‍යන්තර වෙළඳ කටයුතු ඇමති වී සිටි කාලේ ජනාධිපතිතුමාට කිව්වා ප්‍රභවස්ථාන සහතිකය දෙන වාණිජ දෙපාර්තමේන්තුව මගේ යටතට දෙන්න කියලා. ජනාධිපතිතුමා ඒක ගැසට් කළා. ආණ්ඩුව වෙනස් වුණාට පස්සේ ආයෙත් කර්මාන්ත අමාත්‍යාංශය යටතට වාණිජ දෙපාර්තමේන්තුව ගිහිං\"යනුවෙන් ඒ මහතා ප්‍රකාශ කර සිටියේය. අද (13) පැවති මාධ්‍ය හමුවකදී සිය අදහස් දක්වමින් ඒ මහතා මේ බව ප්‍රකාශ කර සිටියේය.", "URL": "https://sinhala.adaderana.lk/news.php?nid=109818", "Category": null, "Parent URL": null}