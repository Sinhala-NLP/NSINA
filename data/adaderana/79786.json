{"Source": "Adaderana", "Timestamp": "November 12, 2017 03:33 pm", "Headline": "ව්‍යාපාරිකයා පැහැරගන්න කොළඹින්  ගිය පාතාලයන්ට ගුටි පූජාවක් - වවුනියාව මොහොතකට දෙමළ චිත්‍රපටයක සිරි ගනී", "News Content": "වවුනියාව ප‍්‍රදේශයේ ව්‍යාපාරිකයකු පැහැරගැනීමට පැමිණි කණ්ඩායමක සාමාජිකයින් තිදෙනකු අද (12) දිනයේ උදෑසන වවුනියාව නගරයේදී අත්අඩංගුවටගත් බව වවුනියාව පොලිසිය පවසයි. යෝගරාසා ගජේන්ද්‍රන් නැමති ව්‍යාපාරිකයා වවුනියාව ප‍්‍රදේශයේ ඉන්ධන පිරවුම් හලකට පැමිණ තම වෑන් රථයට ඉන්ධන ලබාගැනීමෙන් අනතුරුව ගමන් කරමින් සිටියදී මෝටර් රථ දෙකකින් පැමිණි පිරිසක් විසින් පහරදුන් බවට පොලිසියට පැමිණිල්ලක් කොට ඇති බව පොලිසිය පැවසීය. කණ්ඩායමක් පහරදීමෙන් අනතුරුව තමන් මෝටර් රථයකට බලහත්කාරගෙන් නංවාගෙන පැහැරගෙන යාමට උත්සහ කොට ඇති බවත් පසුව ඔහු තමන් ආත්මආරක්ෂාව සඳහා පැහැරගැනීමට පැමිණි පුද්ගලයින් වෙත පහරදුන් බව ව්‍යාපාරිකයා පොලිසිය පවසා ඇත. ව්‍යාපාරිකයා පහරදෙන අවස්ථාවේ ප‍්‍රදේශවාසීන්ද පැමිණ ඇති අතර, එම පහරදීම හේතුවෙන් එක් සැකකරුවකු තුවාල ලබා රෝහල් ගතකොට ඇති බවද පොලිසිය පැවසීය. ප‍්‍රදේශවාසීන්ගේ පැමිණීමත් සමඟ ව්‍යාපාරිකයා පැහැරගැනීමට පැමිණි එක් මෝටර් රථයක් හා පැමිණි පුද්ගලයින් කිහිපදෙනකු පළාගොස් ඇති බව පොලිසිය ප්‍රකාශ කළේය. විදේශ රැකියා ලබාදෙන බවට සිදුකළ මුදල් වංචාවක් හේතුවෙන් අදාළ ව්‍යාපාරිකයාගෙන් මුදල් ලබාගැනීම සඳහා තමන් ඇතුලු කණ්ඩායම පැමිණි බවට අත්අඩංගුවට ගත් සැකකරුවන් පොලිසියට පවසා ඇති බවද පොලිසිය සඳහන් කළේය. කොළඹ සිට පැමිණි පාතාල කල්ලියක පිරිසක් අත්අඩංගුවට ගෙන ඇති බව වවුනියාව ආරක්ෂක අංශ පැවසීය.", "URL": "https://sinhala.adaderana.lk/news.php?nid=79786", "Category": null, "Parent URL": null}