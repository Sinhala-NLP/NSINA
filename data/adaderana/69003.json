{"Source": "Adaderana", "Timestamp": "February 2, 2017 03:11 pm", "Headline": "නිරිතදිග සංවර්ධන කවුළුවේ වැඩ ආරම්භ වුණා ", "News Content": "ජාත්‍යන්තර මට්ටමේ අධිවේගී මාර්ගයක් පළමුවරට ශ්‍රී ලංකා සමාගම් විසින් ඉදිකිරීම හරහා ශ්‍රී ලංකාවේ නිරිතදිග සංවර්ධන කවුළුවේ වැඩකටයුතු ආරම්භ වන බව අග්‍රමාත්‍ය රනිල් වික්‍රමසිංහ මහතා පවසයි.ඊයේ (01) දින මීරිගම සිට කුරුණෑගල දක්වා ඉදිවන මධ්‍යම අධිවේගී මාර්ග ව්‍යාපෘතියේ දෙවන අදියරේ ඉදිකිරීම් ආරම්භ කරමින් අග්‍රාමාත්‍ය රනිල් වික්‍රමසිංහ විසින් මෙම අදහස් පළ කර සි‍ටියේය.එහිදී වැඩිදුරටත් අදහස් දැක්වූ ඒ මහතා,ජාත්‍යන්තර මට්ටමේ අධිවේගී මාර්ගයක් පළමුවතාවට ශ්‍රී ලංකා සමාගම් විසින් ඉදිකිරීම හරහා අපගේ නිරිතදිග සංවර්ධන කවුළුවේ වැඩකටයුතු ආරම්භ වනවා. එම නිසා කරුණු දෙකක් හේතුවෙන් අද දිනය වැදගත් වනවා. 1978 ජේ.ආර්. ජයවර්ධන හිටපු ජනාධිපතිතුමා මහවැලිය සහ වෙළෙඳ කලාප ඇති කළා වගේ වර්තමානයේ මේ රටේ තරුණ තරුණියන්ගේ රැකියා ප්‍රශ්නය විසඳීමට නම් අපට විශාල සැලැස්මක් සහිතව සංවර්ධන කටයුතු ආරම්භ කළ යුතු වෙනවා. එම සංවර්ධනය ආරම්භ නොකරනවා නම් තරුණ තරුණියන්ට රැකියා අවස්ථාවන් ලබාදීමට අපට නොහැකි වනවා. එම නිසායි අප මේ රටේ විශාල සංවර්ධනයක් ආරම්භ කර තිබෙන්නේ. අපගේ මූලික සංවර්ධන කටයුතු සඳහා තෝරා ගනු ලැබුවේ නිරිතදිග ආර්ථික කවුළුවයි. මහනුවර, වයඹ, බස්නාහිර, සබරගමුව, දකුණ, මොණරාගල මේ සියලූ ප්‍රදේශවල සංවර්ධනය එකවර ආරම්භ කරනවා. මේ අවුරුද්ද අප ආරම්භ කළේ කුරුණෑගල කර්මාන්ත ශාලා දෙකක් විවෘත කරමින්. ඉන්පසුව අප හම්බන්තොට ප්‍රදේශයට අවදානය යොමු කළා. එහි නොදියුණු ප්‍රදේශ තෝරා ගනිමින් වරාය සහ ඒ ආශ්‍රිත ආර්ථික කලාප ඇති කිරීම හරහා විශාල දියුණුවක් ළඟා කර ගැනීමට පුළුවන්. ඒ සමගම කොළඹසහ මහනුවර ප්‍රදේශ දියුණු කිරීමටත් පියවර ගත යුතුයි. මෙම ප්‍රදේශයන්හි විශාල මාර්ග පද්ධතියක් තිබෙනවා. හම්බන්තොට දක්වා අධිවේගී මාර්ගයක් ඉදිවෙමින් පවතිනවා. අද අප ආරම්භ කළේ මධ්‍යම අධිවේගී මාර්ගයේ ඉදිකිරීම් කටයුතුයි. එහි දෙවැනි අදියර මීරිගම සිට පොතුහැර දක්වාත්, තුන්වන අදියර මහනුවර දක්වාත් ඉදිවනවා. එවිට මහනුවර කොළඹප්‍රදේශ හලාවත හරහා අධිවේගී මාර්ගයෙන් එකතු වනවා. කොළඹරත්නපුර යාකරමින් තවත් අධිවේගී මාර්ගයක් ඉදිරියේදී ඉදිවනවා. මේ සියලූ ප්‍රදේශ එකට එකතුවීම හරහා විශාල දියුණුවක් ඇති වනවා. අපට වරාය සහ ගුවන් තොටුපොළ දෙක බැගින් තිබෙනවා. මේ කලාපය තුළ තමයි අප සංවර්ධනය ඇති කිරීමට ක්‍රියා කරන්නේ. චීනය මැලේසියාව සහ තායිලන්තය දියුණු වුණේත් මේ ආකාරයට ප්‍රදේශ කිහිපයක් එකතු කර එම ප්‍රදේශ ශීඝ්‍ර දියුණුවකට ලක් කිරීම හරහායි. සිංගප්පූරුව සමස්ත දූපතම එකවර සංවර්ධනය කිරීම හරහා දියුණුව කරා ළඟා වුණා. එක් අවස්ථාවක තායිලන්තය එකවර අක්කර දස දහසක් ආර්ථික කලාපයක් ලෙස සංවර්ධනය කිරීමට කටයුතු කළා. අප එවැනි සැලසුමක් ක්‍රියාත්මක කරමින් එම වැඩකටයුතු ආරම්භ කළ යුතුයි. එම නිසායි යටිතල පහසුකම් සහිත නිරිතදිග ප්‍රදේශය තවත් දියුණු කිරීමට තීරණය කළේ. හම්බන්තොට දියුණු කිරීම, කොළඹනගරය සංවර්ධනය, මූල්‍ය නගරයේ ඉදිකිරීම් සහ මෙගා පොලිස් ව්‍යාපෘතිය ආදීය ක්‍රියාත්මක කරමින් එම සංවර්ධනය මෙම ප්‍රදේශයට ගෙන ඒමට අප කටයුතු කරනවා. කොළඹ සිට ගලගෙදර දක්වා මෙම අධිවේගී මාර්ගයේ වැඩි ප්‍රමාණයක් අයිති වන්නේ වයඹප්‍රදේශයටයි. එම නිසා මෙම අධිවේගී මාර්ගයත් සමග වයඹඇතුළු අවට ප්‍රදේශය විශාල දියුණුවකට ලක් වනවා. අධිවේගී මාර්ගය ඉදිකිරීම හරහා කර්මාන්ත ශාලා, සංචාරක ව්‍යාපාර මෙම ප්‍රදේශයට පැමිණෙනවා. කටුනායක සිට කුරුණෑගල දක්වාත්, කුරුණෑගල සිට අනුරාධපුරයටත්, මහනුවරටත් පහසුවෙන් ළඟාවීමේ හැකියාව මේ හරහා ඇති වනවා. මෙම අධිවේගී මාර්ගය ආශ්‍රිතව තවත් වෙළෙඳ කලාපයක් ඇති කරන්නේ කෙසේ දැයි මේ වන විට අප සාකච්ඡා කරමින් සිටිනවා. වෙළෙඳ කලාපයක් ආරම්භ කිරීම සඳහා මේ වන විට අප බිංගිරිය ප්‍රදේශයේ අක්කර 800 ක් හඳුනාගෙන තිබෙනවා. එය විශාල වෙළෙඳ කලාපයක් බවට පත් කළ හැකියි. එම වෙළෙඳ කලාපයේ වැඩකටයුතු ආරම්භ කිරීම සඳහා සපුගස්කන්ද වෙළෙඳ කලාපයේ වැඩකටයුතු සිදු කරන සමාගම සහ ඉන්දියාවේ ආන්ද්‍රා ප්‍රදේශ් කර්මාන්ත යටිතල පහසුකම් සමාගම සමග එකට එක්ව කටයුතු කිරීමට අප මේ වන විට සාකච්ඡා කරමින් සිටිනවා. ඔවුන්ගේ දැනුම සහ අපගේ ඉඩම් හරහා සංවර්ධනය ළඟා කර ගත හැකියි. දෙවනුව බිංගිරියේ දුම්මලසූරිය ප්‍රදේශයේ සිට කිලෝමීටර 15 ක් 20 ක් දුරින් මුහුද ආශ්‍රිතව පිහිටා ඇති ඉරණවිල ඇමරිකන් හඬ මධ්‍යස්ථානය පිහිටා තිබෙනවා. ඔවුන්ගේ ගිවිසුම් කාලසීමාව අවසන් වීමෙන් පසුව එම ඉඩම් අපට නැවත පවරා ගත හැකිය. එම අක්කර 500 තුළ අප විශාල සංචාරක ව්‍යාපෘතියක් ආරම්භ කිරීමට සූදානම් වනවා. එසේ නම් මේ ආකාරයේ විශාල සංවර්ධනයක් මෙම ප්‍රදේශයට ඇති වනවා. මීට අමතරව තවත් කර්මාන්ත ශාලා දෙකක් මින් පෙර අප ආරම්භ කළා. වෙනත් කර්මාන්ත ශාලා මෙම ප්‍රදේශයේ දැනටමත් පිහිටා තිබෙනවා. කුකුල් මස් නිෂ්පාදන කර්මාන්තය අපනයන කර්මාන්තයක් දක්වා දියුණු කිරීමට මේ වන විට සාකච්ඡා සිදු කරමින් සිටිනවා. ඒ වගේම කල්පිටිය ප්‍රදේශය දියුණු කිරීමට කටයුතු කරමින් සිටිනවා. මේ ආකාරයට විශාල කර්මාන්තකරණයක් හරහා වයඹ දියුණුවට පත් වනවා. වයඹ ප්‍රදේශයේ සිටින ජාතික ආණ්ඩුවේ දෙපක්‍ෂයේම මැති ඇමැතිවරුන් කැදවා එම කරුණු පිළිබඳව සාකච්ඡා කිරීමට අප බලාපොරොත්තු වනවා. ඒ වගේම මහනුවර ප්‍රදේශයේ මැති ඇමැතිවරුන්ගෙන් සැඳුම්ලත් නුවර සංවර්ධන කමිටුවක් ඇති බවත් මා දන්නවා. ඔවුන් මහනුවර සංවර්ධනය පිළිබඳව වැඩකටයුතු සිදු කරමින් යනවා. අපට ඉදිරියට යෑමට හොඳ ප්‍රතිපත්ති සහ සැලසුම් තිබිය යුතුයි. මෙම විශාල පිම්ම අප ඉදිරියට ගෙන යන්නේ නැත්නම් අපේ රටට සහ තරුණ පරපුරට අනාගතයක් උදාවන්නේ නැහැ. අප මේ පියවර තබන අතරවාරයේම ශ්‍රී ලාංකිකයින් ලෙස දියුණුවට පත් විය යුතුය. එම නිසයි ලාංකික සමාගම් 14 කින් යුත් කණ්ඩායමකට මෙම අධිවේගී මාර්ගයේ ඉදිකිරීම් කටයුතු භාර කළේ. මෙතෙක් කල් මෙම සමාගම් වැඩකටයුතු සිදු කළේ විදෙස් සමාගම්වල කොන්ත්‍රාත් ලබා ගැනීම හරහායි. ශ්‍රී ලාංකික සමාගම් තනිව කොන්ත්‍රාත් ලබා ගත්තේ නැහැ. පළපුරුද්ද තිබුණත් එම සමාගම්වලට කොන්ත්‍රාත් ලබා දුන්නේ නැහැ. නමුත් අපි ඇමැතිතුමා සමග සාකච්ඡා කිරීමෙන් පසුව එම සමාගම්වලට මෙම වැඩකටයුතු සඳහා කොන්ත්‍රාත්තුව ලබාදුන්නා. මෙම කොන්ත්‍රාත්තුව ලබාදීමට පළමු හේතුව වන්නේ මෙවැනි අධිවේගී මාර්ගයක් ඉදිකිරීම හරහා වෙනත් රටකට ගොස් ජාත්‍යන්තර මට්ටමේ කොන්ත්‍රාත් ලබා ගැනීමේ හැකියාවක් මෙම ලාංකික සමාගම්වලට ලැබීමයි. අප මෙම කොන්ත්‍රාත්තුව ලබා දුන්නේ එක් කොන්දේසියක් මතයි. එනම් මෙහි වැඩකටයුතු අවසන් වූ වහාම ඔවුන් වෙනත් රටකට ගොස් තවත් අධිවේගී මාර්ගයක් ඉදිකිරීමේ කටයුතු ආරම්භ කළ යුතුයි. එවිට අපේ සමාගම්වලට ජාත්‍යන්තර මට්ටමේ ඉදිකිරීම් කටයුතු සිදු කිරීමට අවස්ථාව ලැබෙනවා. මේ සියල්ලම සිදු කිරීමට අපට තිබෙන ප්‍රධාන ශක්තිය වන්නේ මෛත්‍රීපාල සිරිසේන ජනාධිපතිතුමාගේ ප්‍රධානත්වයෙන් පක්‍ෂ දෙකෙහිම සහභාගීත්වයෙන් ජාතික ආණ්ඩුවක් ඇති කිරීමයි. එය අපට විශාල ශක්තියක්. එතුමාව අපි පොදු අපේක්‍ෂකයා ලෙස ඉදිරිපත් කළා. එතුමා සන්ධානයේ නායකයා වීමෙන් පසුව සාකච්ඡා මාර්ගයෙන් ප්‍රධාන පක්‍ෂ දෙක එකට එකතු කිරීමට අපට හැකි වුණා. මෙම ජාතික ආණ්ඩුව අප මීළඟ මැතිවරණය තෙක් රැගෙන යනවා. පක්‍ෂ දෙක අතර ගැටළු ඇතිවීම සාමාන්‍යයි. පක්‍ෂ දෙකක් එකට කටයුතු කරන විට කඹ ඇදිල්ලක් තිබෙනවා. නමුත් පළමුවෙන් සිදු කළ යුත්තේ එකට එකතු වී මෙම ප්‍රදේශය දියුණු කිරීමයි. දියුණුවේ ප්‍රතිලාභ බෙදාගැනීම ඔබේ වැඩක්. පළමුව අපට දියුණුව ලබාදිය යුතුයි. රැකියා 50 ක් ලබාදීම ගැන නොසිතා රැකියා 500 ක් ලබාදීම පිළිබඳව ඔබ කල්පනා කළොත් ශීඝ්‍ර දියුණුවක් ඇති කිරීමට ඔබ කටයුතු කළහොත් ප්‍රතිලාභ බෙදාගැනීම ගැටළුවක් නොවන බව මා විශ්වාස කරනවා. මා යෝජනා කරන්නේ පළමුව සංවර්ධනය සිදු කරන ලෙසයි. එවිට ප්‍රධාන පක්‍ෂ දෙකේ පමණක් නොව වෙනත් පක්‍ෂවල අයටත් ප්‍රතිලාභ ලබාගත හැකියි. නායක ස්වාමීන් වහන්සේ මට පැවසූ ආකාරයට දඹදෙණිය අතීතයේ ඉතාම දියුණු ප්‍රදේශයක්. මේ වන විට අප සංවර්ධන කටයුතු සිදු කරන්නේ දඹදෙණිය කේන්ද්‍ර කර ගනිමින්. තුන්වන රාජධානිය ලෙස දඹදෙණිය පැවතුණාටත් වඩා වර්තමානයේ දඹදෙණිය සාර්ථකව දියුණු කිරීමට අප කටයුතු කරනවා. මෙම වැඩකටයුත්ත සිදු කිරීමට අපට හැකි වී තිබෙන්නේ පක්‍ෂ දෙකම සහයෝගයෙන් කටයුතු කිරීම නිසයි. අප අලුත් ආකල්ප සහිත අලූත් යුගයක් ඇති කරනවා. පරණ අදහස් අප ඉවත් කළ යුතුයි. මෙම විශාල සංවර්ධනය සිදු කිරීමට අප ආයෝජන ලබා ගත යුත්තේ කෙසේද? ලංකාවේ සියලූම බැංකුවල මුදල් ප්‍රමාණය මෙම සංවර්ධන කටයුතු සිදු කිරීම සඳහා ප්‍රමාණවත් නැහැ. කොරියාව, ජපානය, සිංගප්පූරුව, යුරෝපය සහ ඇමරිකාව ආදී රටවල ආයෝජනය හරහායි චීනය දියුණුවට පත් වුණේ. ඒ වගේම තායිලන්තය, සිංගප්පූරුව සහ මැලේසියාව ආදී රටවල් සංවර්ධනය වූයේත් විදේස් ආයෝජන හරහායි. එම විදෙස් දැනුම සහ ආයෝජන ලබා ගෙන අප කටයුතු නොකළොත් අපට දියුණු වීමට හැකියාවක් ලැබෙන්නේ නැහැ. පක්‍ෂ දෙක එකට එකතු වූ ආකාරයෙන්ම ලෝකයත් සමග එකතු වී අප ඉදිරියට යා යුතුයි. අධිවේගී මාර්ගයේ මෙම දෙවන අදියර ආරම්භ වීම අද දිනයේ වැදගත් අවස්ථාවක්. එම නිසා පාර්ලිමේන්තුවේ සභා නායක ලෙස කටයුතු කරන අතරවාරයේම මහා මාර්ග දියුණු කරමින් ශ්‍රී ලංකාවේ සියලූ දෙනා එකට එකතු කිරීමට ලක්‍ෂ්මන් කිරිඇල්ල මැතිතුමා දක්වන උනන්දුව වෙනුවෙන් මා එතුමාට ප්‍රසංශා කරනවා.", "URL": "https://sinhala.adaderana.lk/news.php?nid=69003", "Category": null, "Parent URL": null}