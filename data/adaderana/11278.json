{"Source": "Adaderana", "Timestamp": "October 4, 2010 11:58 am", "Headline": "ආණ්ඩුවේ ප්‍රබලයෙකුගේ ඩිෆෙන්ඩරය පෙරළී ජල සැපයුම ඇනහිටියි", "News Content": "රජයේ ප්‍රබල නිලධාරියෙකුට අයත් ඩිෆෙන්ඩර් රථයක්, දියවන්නා ඔය අසල ප්‍රධාන ජල නලය මතට පෙරළීමෙන් ජල නලයට සිදුවූ හානිය හේතුවෙන් කොළඹ ප්‍රදේශ රැසකට ජලය සැපයීම තාවකාලිකව අත්හිටුවා තිබේ. අඹතලේ ජල පවිත්‍රාගාරයේ සිට දෙහිවල දක්වා ජලය ගෙනයන ප්‍රධාන නල මාර්ගයට මෙසේ මෙම අනතුරින් හානි සිදුවී ඇත. අද රාත්‍රී 9 දක්වා මෙසේ ජල සැපයුම අත්හිටුවනු ලැබේ. ඒ අනුව බොරැල්ල, බෞද්ධාලෝක මාවත, ජාවත්ත, තුම්මුල්ල, හැව්ලොක් පාර, තිඹිරිගස්යාය, පොල්හේන්ගොඩ, පාමංකඩ, වැල්ලවත්ත, බම්බලපිටිය හා කිරුළපන සිට නුගේගොඩ මංසන්ධිය දක්වා යන ප්‍රදේශ වලට ජල සැපයුම අත්හිටුවනු ලබයි. එමෙන්ම තෙලවල, අත්තිඩිය, මුල්ලේරියාව, බඩෝවිට, කළුබෝවිල, කොහුවල, දෙහිවල -ගල්කිස්ස, රත්මලාන, කොහිලවත්ත, කොටිකාවත්ත, හිඹුටාන හා උඩුමුල්ල යන ප්‍රදේශ වලට ද ජල සැපයුම අත්හිටුවනු ඇත.", "URL": "https://sinhala.adaderana.lk/news.php?nid=11278", "Category": null, "Parent URL": null}