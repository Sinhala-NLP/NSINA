{"Source": "Adaderana", "Timestamp": "April 16, 2012 02:47 pm", "Headline": "බලාගාරය ගැන කිව්වේ ඡන්දය දුන් ආකාරයට එරෙහිව නොවේ", "News Content": "ශ්‍රී ලංකාව කූඩන්කුලම් බලාගාරයේ ආරක්ෂාව පිළිබඳව සඳහන් කරනු ලබන කරුණු, ඉන්දියාව එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරයේදී ඡන්දය ප්‍රකාශ කරන ලද ආකාරයට එරෙහිව සිදුකරන ලද්දක් නොවන බව පරමාණු බලශක්ති අධිකාරිය පවසයි. පසුගිය අප්‍රේල් මස 10 ටයිම්ස් ඔෆ් ඉන්දියා පුවත්පත මගින් ශ්‍රී ලංකාවේ විදුලිබල හා බලශක්ති අමාත්‍ය පාඨලී චම්පික රණවක මහතා විසින් ඉන්දියාවේ කූඩන්කුලම් න්‍යෂ්ඨික බලාගාරය නිසා ජපානයේ ෆුකුෂිමා අනතුරක් වැන්නකින් ශ්‍රී ලංකාවට තර්ජනයක් වන බවට ප්‍රකාශ කර ඇති බව එම අධිකාරිය නිවේදනයක් නිකුත්කරමින් පෙන්වාදෙයි. අමාත්‍යවරයා විසින් ඉදිරි සැප්තැම්බර් මාසයේදී මේ පිළිබඳව ජාත්‍යන්තර පරමාණු බලශක්ති ඒජන්සියට කරුණු දැක්වීමට බලාපොරොත්තු වන බව ද ටයිම්ස් ඔෆ් ඉන්දියා පුවත්පත ප්‍රවෘත්ති පත්‍ර වාර්තාකරුවන්ට පුන පුනා ප්‍රකාශ කළ බව වාර්තා කරන තිබූ බව පරමාණු බලශක්ති අධිකාරිය එම නිවේදනයෙන් පෙන්වාදෙයි. මෙවැනි වැරදි තොරතුරක් ටයිම්ස් ඔෆ් ඉන්දියා පුවත්පත මගින් එළිදැක්වීම මගින් දෙරටෙහි සබඳතා පිළිබඳව ආතතියක් ඇතිකිරීම අතිශයින් අවාසනාවන්ත තත්ත්වයක් බව ද අධිකාරිය වැඩිදුරටත් සඳහන් කරයි. පරමාණු බලශක්ති අධිකාරිය නිකුත් කළ නිවේදන‍ය වැඩිදුරටත් පහත පරිදි දැක්වේ. \"පසුගිය අප්‍රේල් 10 දා ටයිම්ස් ඔෆ් ඉන්දියා පුවත්පත, ශ්‍රී ලංකාවේ ගරු විදුලිබල හා බලශක්ති අමාත්‍ය පාඨලී චම්පික රණවක විසින් ඉන්දියාවේ කූඩන්කුලම් න්‍යෂ්ඨික බලාගාරය නිසා ජපානයේ ෆුකුෂිමා අනතුරක් වැන්නකින් ශ්‍රී ලංකාවට තර්ජනයක් වන බවට ප්‍රකාශ කළ බව වාර්තා කරන ලදී. ගරු ඇමතිතුමා විසින් ඉදිරි සැප්තැම්බර් මාසයේදී මේ පිළිබඳව ජාත්‍යන්තර පරමාණු බලශක්ති ඒජන්සියට කරුණු දැක්වීමට බලාපොරොත්තු වන බව ටයිම්ස් ඔෆ් ඉන්දියා පුවත්පත, ප්‍රවෘත්ති පත්‍ර වාර්තාකරුවන්ට පුන පුනා ප්‍රකාශ කළ බවද වාර්තා කරන ලදී. මෙවැනි වැරදි තොරතුරක් ටයිම්ස් ඔෆ් ඉන්දියා පුවත්පත මගින් එළිදැක්වීම මගින් දෙරටෙහි සබඳතා පිළිබඳව ආතතියක් ඇති කිරීම අතිශයින් අවාසනාවන්ත තත්ත්වයකි. ශ්‍රී ලංකාව කූඩන්කුලම් බලාගාරයේ ආරක්ෂාව පිළිබඳව සඳහන් කරනු ලබන කරුණු ඉන්දියාව එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරයේදී ඡන්දය ප්‍රකාශ කරන ලද ආකාරයට විරුද්ධව කරන ලද්දක් නොවේ. ශ්‍රී ලංකාව හා ඉන්දියාව ජාත්‍යන්තර පරමාණු බලශක්ති ඒජන්සියේ සාමාජිකත්වය දරන රටවල්ය. ජාත්‍යන්තර පරමාණු බලශක්ති ඒජන්සිය න්‍යෂ්ටික තාක්ෂණය සංවර්ධන කටයුතු සඳහා යොදාගැනීම වෙනුවෙන් කැපවී සිටී. න්‍යෂ්ටික ශක්තිය විදුලිබල උත්පාදනය සඳහා යොදා ගැනීම සම්බන්ධයෙන් ශ්‍රී ලංකාව පූර්ණ අවබෝධයකින් සිටී. සිය විදුලිබල අවශ්‍යතාවන් සඳහා න්‍යාෂ්ටික ශක්තිය යොදාගැනීමට ඉන්දියාවට පූර්ණ අයිතියක් ඇත. ශ්‍රී ලංකා රජය කිසිවිටෙකත් සිය විරෝධතාවය හෝ එවැනි විරෝධයක් ඉන්දීය භූමිය තුළ න්‍යෂ්ටික බලාගාර පිහිටුවීම පිළිබඳව සටහන් නොමැත. න්‍යෂ්ටික බලය යොදාගැනීම ඉන්දියාවේ ස්වෛරී අයිතියකි. එහෙත් මාධ්‍ය වාර්තා අනුව ඉන්දීය ජන කොටස් කුඩන්කුලම් බලාගාරයට විරෝධය පළකළ බව සඳහන් විය. ශ්‍රී ලංකා පරමාණු ශක්ති අධිකාරියට මෙරට ජනතාව සහ පරිසරය, අයනික විකිරණයේ අනිසි ප්‍රතිඵලවලින් ආරක්ෂා කිරීමේ වගකීම පැවරී ඇත. ශ්‍රී ලංකා රජය සිය පරමාණු ශක්ති අධිකාරිය මගින් හදිසි විකිරණ ආපදා වැඩසටහනක් ක්‍රියාත්මක කිරීමේ වගකීම පිළිබඳව අවබෝධයෙන් සිටී. එවැනි වැඩසටහනක් ජාතික ආපදා කළමණාකරන මධ්‍යස්ථානය හා එක්ව පිළියෙළ කොට ඇත. මේ වැඩසටහන ශක්තිමත් කිරීම සඳහා ජාත්‍යන්තර පරමාණ් බලශක්ති ඒජන්සියේ සහයෝගය ඉල්ලුම් කොට ඇත. ජාත්‍යන්තර පරමාණු බලශක්ති ඒජන්සිය පූර්ව විකිරණ ආපදා අනතුරු හැඟවීමේ පද්ධතියක් පිහිටුවීමට සහයෝගයදීමට එකගවී ඇත. ජාත්‍යන්තර පරමාණු බලශක්ති ඒජන්සියේ තාක්ෂණ සහයෝගීතා දෙපාර්තමේන්තුව මගින් මෙම උපකරණ මෙරටට එවීමට බලාපොරොත්තු වේ. ගරු පාඨලි චම්පික රණවක අමාත්‍යතුමා 2010 වසරේ ජාත්‍යන්තර බලශක්ති ඒජන්සියේ මහාසමුළුවට සහභාගී වූ ශ්‍රී ලංකා දූත පිරිසේ නායකත්වය දරන ලදී. එහිදී ඉන්දීය දූත පිරිස සමග අතිශයින්ම සුහද වූ ද්වීපාර්ශවීය සාකච්ඡාවක්ද පවත්වන ලදී. ගරු ඇමතිතුමා ඉන්දීය පරමාණු බලශක්ති කොමිසමෙහි සභාපතිතුමා සමග කූඩන්කුලම් න්‍යෂ්ටික බලාගාරයේ නිරීක්ෂණ චාරිකාවකටද සහභාගි විය. එහෙයින් ශ්‍රී ලංකාව කූඩන්කුලම් බලාගාරයට සිය විරෝධය පළකරන අයුරින් එළි දක්වන ලද මාධ්‍ය වාර්තා පදනම් විරහිත මෙන්ම සත්භාවයෙන්ද තොරය. න්‍යෂ්ටික බලාගාර පිහිටුවනු ලබන්නේ ඉතා සැලකිල්ලෙන් තෝරා ගන්නා ලද ස්ථානයක අතිශයින් දැඩි නියාමන ක්‍රියාවලියකින් පසුවය. රටවල් වල දේශසීමා සමීපයෙහි හෝ රටවල් තුළ ප්‍රාන්ත සීමාවලට ආසන්නයෙහි න්‍යෂ්ටික බලාගාර පිහිටුවීම අසාමාන්‍ය දෙයක් නොවේ. මෑතදී 2011 සිදුවූ පුකුෂිමා අනතුර සහ 1986 දී සිදුවූ චර්නොබිල් අනතුර ජාත්‍යන්තර පරමාණුබල ඒජන්සියේ මැදිහත්වීමෙන් කලමනාකරණය කරන ලද ආකාරය ලොවට පැහැදිලි විය. න්‍යෂ්ටික අනතුරු කලමනාකරණය සම්බන්ධයෙන් ජාත්‍යන්තර පරමාණු බල ඒජන්සියේ, ජාත්‍යන්තර සහයෝගීතාව පිළිබඳව සම්මුතීන් ස්ථාපිත බව කවුරුත් දන්නා කාරණයකි. ඒ පිළිබඳව සම්මුතීන් 03 ක් මීට අදාළ වේ. එම සම්මුතීන් නම් න්‍යෂ්ටික ආරක්ෂා සම්මුතිය, න්‍යෂ්ඨික ආපදාවකදී ආධාර ලබාදීමේ සම්මුතිය හා න්‍යෂ්ඨික ආපදා පිළිබඳව ක්ෂණික දැනුම්දීමේ සම්මුතිය වේ. න්‍යෂ්ටික ආරක්ෂා සම්මුතියෙහි 07 වගන්තියට අනුව න්‍යෂ්ඨික බලාගාර පිහිටුවා ඇති රටවල් න්‍යෂ්ටික බලාගාර සම්බන්ධයෙන් පරිපූර්ණ නියාමන ක්‍රියාවලියක් ස්ථාපිත කළ යුතුය. 16 වගන්තිය අනුව න්‍යෂ්ටික අනතුරකින් සිදුවන පසු විපාක කලමනාකරණය සඳහා හදිසි ආපදා වැඩසටහනක් ක්‍රියාත්මක කළයුතු වේ. න්‍යෂ්ටික ආපදාවකදී ආධාර ලබාගැනීමේ සම්මුතියේ 01 වගන්තියට අනුව ජාත්‍යන්තර පරමාණුක බලශක්ති ඒජන්සියේ සාමාජික රටවල් ජාත්‍යන්තර පරමාණුබල ඒජන්සියට සහයෝගය දැක්විය යුතු වේ. මෙහි අරමුණු වන්නේ න්‍යෂ්ටික ආපදාවලින් සිදුවන පසුවිපාක අවම කිරීම, ජන ජීවිතය හා දේපල ආරක්ෂා කිරීම හා පරිසරය ආරක්ෂා කිරීම වේ. මෙම සහයෝගීතාව සඳහා සාමාජික රාජ්‍යයන්ට ද්වීපාර්ශවීක ගිවිසුම්වලට එළඹිය හැක. න්‍යෂ්ටික ආපදාවකදී ආධාර ලබාගැනීමේ සම්මුතියේ 02 වගන්තිය අනුව සාමාජික රාජ්‍යයකට එම රට තුළදී හෝ එම රටෙහි දේශ සීමාවෙන් පිටතදී සිදුවන අනතුරකදී ආපදා කලමනාකරණය සඳහා සෘජුව හෝ ජාත්‍යන්තර පරමාණුක බලශක්ති ඒජන්සියේ මැදිහත්වීමෙන් හෝ වෙනත් ජාත්‍යන්තර ආයතනවලින් ආධාර ඉල්ලා සිටිය හැක. මේ සම්මුතීන්හි අරමුණ වන්නේ න්‍යෂ්ටික බලාගාරයක් ක්‍රියාත්මක කරනු ලබන හෝ ඉදිකිරීමට බලාපොරොත්තු වන රටක ජනතාවට හෝ ඊට යාබද රටක ජනතාවට ආරක්ෂාව සැපයීම වේ. ඉන්දියාවේ න්‍යෂ්ටික බලාගාර මේවනවිට පිහිටා තිඛෙන අතර ඉදිරියේදීද ක්‍රියාත්මක කිරීමට බලාපොරොත්තු වන නිසා අප ශ්‍රී ලංකාවට කළ හැක්කේ ඉහත කී සම්මුතීන්ට අනුකූලව ද්වීපාර්ශවීය ගිවිසුමක් මගින් තොරතුරු හුවමාරු කරගැනීම සහ හදිසි විකිරණ ආපදා වැඩසටහනක් සඳහා ආධාර ලබාගැනීම වේ. තෙවසරකට පමණ පෙර ජාත්‍යන්තර පරමාණු බලශක්ති ඒජන්සිය මගින් ශ්‍රී ලංකා පරමාණු බලශක්ති අධිකාරිය වෙත ඉන්දියාව සමග න්‍යෂ්ටික ආපදා වැඩසටහනක් සැලසුම් කිරීම සහ න්‍යෂ්ටික ආපදා කලමනාකරණය සඳහා වූ ද්වීපාර්ශ්වීය ගිවිසුමකට එළඹීමේ ශක්‍යතාවය සඳහා කටයුතු කරන ලෙස දන්වා සිටින ලදී. ශ්‍රී ලංකා පරමාණු බලශක්ති අධිකාරිය මේ සම්බන්ධයෙන් විදේශ කටයුතු අමාත්‍යාංශයට දන්වා සිටින ලදී. 2010 අප්‍රේල් මාසයේදී පරමාණුක ශක්තිය සිය අමාත්‍යාංශයට අයත් විෂයක් වීමෙන් පසුව ගරු විදුලිබල හා බලශක්ති අමාත්‍ය පාඨලී චම්පික රණවක මහතා ඒ සම්බන්ධව විශේෂ අවධානයෙන් කටයුතු කරන ලෙස පරමාණුක ශක්ති අධිකාරියට උපදෙස් දෙන ලදී. පරමාණු ශක්ති අධිකාරිය, දෙවසරකට පමණ පෙර විදේශ කටයුතු අමාත්‍යාංශයට ගිවිසුම් කෙටුම්පතක් ඉදිරිපත් කර තිබිණ. එහෙත් ඉන්දීය පාර්ශවයෙන් පරමාණු ශක්ති අධිකාරියට ප්‍රතිචාරයක් නොලැබුණ අතර ඉන්දියාව සමග එවැනි විද්‍යාත්මක හා තාක්ෂණික දෘෂ්ටි කොණයක් තුළ ගිවිසුමක් පිළියෙළ කිරීම පිළිබඳව වූ විශ්වාසය මෙතෙක් පළුදුවී නොමැත. සැම වර්ෂයකදීම පැවැත්වෙන ජාත්‍යන්තර පරමාණු බල ඒජන්සියේ මහා සමුළුව පැවැත්වෙන අතරවාරයේදී ඊට සහභාගී වන ඉන්දිය හා ශ්‍රී ලංකා දූත පිරිස් අතිශ්‍යයින් සුහද වූ පරිසරයක මුණගැසීම සම්ප්‍රදායක්ව පවතී. ශ්‍රී ලංකාව සඳහා ද්වීපාර්ශවීය ගිවිසුමකට එළඹීම පිළිබඳව වූ විශ්වාසය එළෙසෙම නොවෙනස්ව පවතින අතර න්‍යෂ්ටික ආපදා සිදුවීමේ සම්භාවිතාවය අල්ප බවද වර්තමාන න්‍යෂ්ටික බලාගාර දියුණු ආරක්ෂා පිළිවෙත් අනුගමනය කරන බවද හා දැඩි නියාමන ක්‍රියාවලියකට යටත් බවද ශ්‍රී ලංකාව අවබෝධ කොට සිටී. විදෙස් මාධ්‍ය මගින් අල්ප සම්භාවිතාවක් ඇති න්‍යෂ්ටික ආපදාවන්, එක්සත් ජාතීන්ගේ මානව හිමිකම් කොමිසමේ ඡන්දය ප්‍රකාශ කළ ආකාරයට සම්බන්ධ කරමින් සමාජයෙහි බිය හා සැකසංකා ඉස්මතු කිරීම අතිශයින් අවාසනාවන්ත තත්ත්වයකි\" ආචාර්ය රන්ජිත් විජේවර්ධන, සභාපති, පරමාණු බලශක්ති අධිකාරිය.", "URL": "https://sinhala.adaderana.lk/news.php?nid=23551", "Category": null, "Parent URL": null}