{"Source": "Adaderana", "Timestamp": "March 28, 2019 04:02 pm", "Headline": "රට හමුවේ ඇති අභියෝග ජයගන්න රාජ්‍ය සේවයේ පරිවර්තනීය වෙනසක් අවශ්‍යයි-ජනපති", "News Content": "රට හමුවේ ඇති අභියෝග ජය ගැනීමට මෙරට රාජ්‍ය සේවයේ පරිවර්තනීය වෙනසක් ඇතිවිය යුතු බව ජනපති පවසයි. ඒ සඳහා නව දැක්මකින් යුතුව නව සැලසුම් සකස් කිරීම ඉතා අත්‍යාවශ්‍ය මෙන්ම හදිසි කටයුත්තක් වී ඇති බව ජනාධිපතිවරයා ප්‍රකාශ කර සිටියි. අද (28) පෙරවරුවේ කොළඹ නෙළුම් පොකුණ රඟහලේ පැවති ශ්‍රී ලංකා පරිපාලන සේවා සංගමයේ 36 වන වාර්ෂික මහා සමුළුව අමතමින් ඒ මහතා මේ බව ප්‍රකාශ කර සිටියේය. රට මුහුණ දී තිබෙන ආර්ථීක අර්බුදයෙන් රට නිදහස් කර ගැනීමට මෙරට පරිපාලන සේවය, සැලසුම් සේවය, ගණකාධිකාරි සේවය ඇතුළු රාජ්‍ය සේවයේ ඉහළ ක්ෂේත්‍ර ප්‍රමුඛත්වය ගතයුතු බව අවධාරණය කළ ජනාධිපතිවරයා වැටී ඇති ආර්ථීක අර්බුදයෙන් රට ගොඩගැනීම දේශපාලඥයන්ට පමණක් තනිව සිදුකළ නොහැකි බව කියා ප්‍රකාශ කර සිටියි. දැනට 30%ක් වන මෙරට රාජ්‍ය සේවයේ කාර්යක්ෂමතාවය ඉදිරියේදී අවම වශයෙන් 50%ක් දක්වාවත් වර්ධනය කර ගැනීමේ අවශ්‍යතාව අවධාරණය කළ ජනාධිපතිතුමා නැතහොත් රටක් ලෙස ඉදිරියට යන ගමන සාර්ථක කර ගත නොහැකි බව සඳහන් කළේය. මෙහිදී වැඩිදුරටත් අදහස් දක්වමින් ජනාධිපතිවරයා කියා සිටියේ සියලු ක්ෂේත්‍රවල අභිමානය සහ අයිතින් දිනාදීමට රජය කැපවී සිටින අතර, එහිදී සෑම ක්ෂේත්‍රයකම වෘත්තීය ඉල්ලීම් හැකි උපරිම අන්දමින් දිනාදීමට රජය කිසිවිටෙක පසුබට නොවන බවය.", "URL": "https://sinhala.adaderana.lk/news.php?nid=106911", "Category": null, "Parent URL": null}