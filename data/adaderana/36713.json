{"Source": "Adaderana", "Timestamp": "August 18, 2013 08:57 am", "Headline": "රෝහලට ඇතුළත් කරද්දී බිළිඳිය මරුට - අනියම් සැමියා අතුරුදහන්", "News Content": "අවුරුදු 1යි මාස 02ක් වයසැති දැරියක වැලිමඩ රෝහලට ඇතුළත් කිරීමේදී මිය යාම සම්බන්ධයෙන් වැලිමඩ පොලීසිය පරීක්ෂණ ආරම්භ කර තිබේ. ඊයේ පෙරවරු 10.10 ට පමණ වැලිමඩ මූලික රෝහලේ වෛද්‍ය නිලධාරී විසින් වැලිමඩ පොලිස් ස්ථානය වෙත පණිවුඩයක් ලබා දෙමින් පවසා ඇත්තේ කුඩා දැරියක් වැලිමඩ රෝහලට ඇතුළත් කිරීමේදී මිය ගොස් ඇති බවයි. මෙම මරණය සැක කටයුතු බව සඳහන් කරමින් ලබා දුන් තොරතුරකට අනුව වැලිමඩ පොලිසිය විමර්ශන ආරම්භ කර ඇත. මිය ගිය දැරිය අමුර්ද රාජා අනුෂා නැමති ක්‍රිස්තියානි පල්ලිය අසල, අඹේවෙල පාර බොරගස් ප‍්‍රදේශයේ පදිංචිකාරියක බව පොලීසිය කියයි. මෘත ශරීරය වැලිමඩ රෝහලේ මෘත ශරීරාගාරයේ තබා ඇති අතර එම මරණය සැක සහිත බැවින් බදුල්ල රෝහලට රැගෙන ගොස් පශ්චාත් මරණ පරීක්ෂණ කටයුතු කිරීමට තීරණය කර තිබේ. දැරියගේ මව බවට සැලකෙන කාන්තාවද මේ වන විට අසනීප තත්ත්වයෙන් වැලිමඩ රෝහලේ ප්‍රතිකාර ලබයි. ඇය සමග අනියම් සබඳතාවයක් පැවැත් වූ බව කියන පුද්ගලයා මෙම සිද්ධියත් සමග අතුරුදහන් බවද දැරියගේ මරණයට ‍ඔහුගේ සම්බන්ධයක් ඇත්දැයි යන සැකය මත පොලීසිය පරීක්ෂණ පවත්වයි. සැකකරු උඩුපුස්සල්ලාව ප්‍රදේශයේ පදිංචිකරුවෙකු බවට අනාවරණය කරගෙන ඇත.", "URL": "https://sinhala.adaderana.lk/news.php?nid=36713", "Category": null, "Parent URL": null}