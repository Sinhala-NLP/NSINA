{"Source": "Adaderana", "Timestamp": "June 6, 2011 03:54 pm", "Headline": "තහනම් ලැයිස්තුවෙන් එල්. ටී. ටී. ඊය ඉවත්කරන්නැයි පෙත්සමක්  ", "News Content": "යුරෝපා සංගමය තුළ ත්‍රස්තවාදී කණ්ඩායම් ලෙස නම්කර තහනමට ලක්කර ඇති කණ්ඩායම් අතරින් එල්. ටී. ටී. ඊ සංවිධානය ඉවත්කිරීම පිළිබඳව සලකා බලන ලෙස ඉල්ලමින් යුරෝපීය එල්. ටී. ටී. ඊ ක්‍රියාකාරිකයින් විසින් නීතිඥයින් මාර්ගයෙන් යුරෝපීය අධිකරණය වෙත පෙත්සමක් ගොනුකර තිබේ. ද්‍රවිඩ ජනතාවගේ අයිතීන් වෙනුවෙන් එල්. ටී. ටී. ඊ සංවිධානය 1987 වර්ෂයේ සිට 2009 දක්වා ශ්‍රී ලංකා රජය සමග ආයුධ සන්නද්ධ ගැටුමකට අවතීර්ණව සිටි බව අදාළ පෙත්සමෙන් පෙන්වා දී ඇති බව විදෙස් මාධ්‍ය වාර්තා පවසයි. එල්. ටී. ටී. ඊ සංවිධානය යුරෝපය තුළ තහනම් කිරීම තුළින් අදාළ අයිතීන් වෙනුවෙන් කටයුතු කිරීම සඳහා වන අවස්ථාව ව්‍යර්ථ කර ඇති බව පෙත්සම් පාර්ශවයේ නීතිඥ වික්ටර් කොපේ තර්ක කර ඇත. 2009 මැයි මාසය වනවිට එම සංවිධානය යුදමය වශයෙන් මුළුමනින්ම පරාජයට පත්වූ බවත්, එමනිසා තවදුරටත් එම සංවිධානය ශ්‍රී ලංකාව තුළ ක්‍රියාත්මක නොවන බවත් පෙත්සම මගින් සඳහන් කර තිබේ. එවැනි තත්ත්වයක් මත එල්. ටී. ටී. ඊ සංවිධානය තවදුරටත් සිය අරමුණු වෙනුවෙන් යුදමය උපක්‍රම භාවිත කිරීමට කටයුතු නොකරන බවද ඒ මගින් ප්‍රකාශ කර ඇති බව විදෙස් මාධ්‍ය වාර්තා පවසයි. ඒ අනුව යුරෝපා සංගමය මගින් ත්‍රස්තවාදී කණ්ඩායම් ලෙස නම්කරනු ලබන කරුණු මේ වනවිට එල්. ටී. ටී. ඊ සංවිධානයට අදාළ නොවන බව නීතිඥ වික්ටර් වැඩිදුරටත් තර්ක කර තිබේ.", "URL": "https://sinhala.adaderana.lk/news.php?nid=16587", "Category": null, "Parent URL": null}