{"Source": "Adaderana", "Timestamp": "February 28, 2013 05:05 pm", "Headline": "අනෙකාත් මරු දකියි", "News Content": "මෝටර් රථයක් පැහැර ගැනීමේ සිද්ධියට අදාළව ආරක්ෂක අංශ සමග දිඹුලාගල කැලේදී ඇතිවූ වෙඩි හුවමාරුව අතරතුර පලාගිය සැකකරු ද අද (28) දහවල් වෙඩි පහරකින් මියගොස් තිබේ. සැකකරු අත්අඩංගුවට ගැනීමට යාමේදී එම පුද්ගලයා පොලීසිය දෙසට අත්බෝම්බ ප‍්‍රහාරයක් එල්ල කිරීමට තැත්කළ අවස්ථාවේදී පොලිස් වෙඩි පහරින් මියගොස් ඇතැයි සඳහන්ය. වාලච්චේන, පූනානි ප‍්‍රදේශයෙන් පසුගිය 26 වැනිදා මෝටර් රථයක් පැහැර ගත් සිව්දෙනෙකු දිඹුලාගල, දලූකාන මාර්ගය ඔස්සේ පැමිණෙමින් සිටියදී මඩකළපුව හන්දිය හමුදා මුරපොළේ දී ඔවුන් ආරක්ෂක අංශ විසින් පරීක්ෂා කරන ලදී. එම අවස්ථාවේ මෝටර් රථය අතහැර සැකකරුවෝ දිඹුලාගල කැලේට පලා ගියහ. පසුව පලාගිය දෙදෙනෙක් දිඹුලාගල කැලේදී අත්අඩංගුවට ගැනීමට යාමේදී ආරක්ෂක අංශ සමග ඇතිවූ වෙඩි හුවමාරුවකින් ජීවිතක්ෂයට පත්විය. එම අවස්ථාවේ පලාගිය අනෙක් සැකකරුවා අද අත්අඩංගුවට ගැනීමට යාමේදී මෙලෙස මියගිය පොලීසිය පවසයි.", "URL": "https://sinhala.adaderana.lk/news.php?nid=32003", "Category": null, "Parent URL": null}