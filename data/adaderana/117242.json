{"Source": "Adaderana", "Timestamp": "August 22, 2019 05:48 pm", "Headline": "මම ඒ වරද කරා-සජිත්", "News Content": "තමාට ඇති චෝදනාව වන්නේ පන්සල් ගොඩනැඟීම වන බවත් එය වරදක් නම් තමා නිරන්තරයෙන් එය සිදු කරන බව එක්සත් ජාතික පක්ෂ නියෝජ්‍ය නායක අමාත්‍ය සජිත් ප්‍රේමදාස මහතා පවසයි. අද(22) අකුරැස්ස, මලිදුව, විලගම ශ්‍රී විවේකාරාම විහාරස්ථානයේ චෛත්‍යයක් සඳහා මුල්ගල් තැබීමට එක්වෙමින් අමාත්‍යවරයා මෙම අදහස් පළ කළේය. තමන්ගේ කාලයේ විධායක තිබිය දීත් පසුගිය ආණ්ඩුව විසින් චෛත්‍ය නිර්මාණය කිරීමක් හෝ දහම් පාසල් ගොඩනැඟිල්ලක් හෝ ඉදි කර නොමැති බව අමාත්‍යවරයා මෙහිදී පැවසීය. ගම්මුදාවක් ගම්මුදාවක් පාසා චෛත්‍ය නිර්මාණය කළ ප්‍රේමදාස මහතාගේ පුතා එදාටත් වඩා අද දවසේ ආගමික සේවයක් සිදු කිරීම මහා භීතිකාවක් වී ඇතැයි ද සජිත් ප්‍රේමදාස අමාත්‍යවරයා කියා සිටියේය. අද සිටින ඇතැමුන්ට එය උහුලා ගැනීමට නොහැකිව කියවන බවත් පැවසු අමාත්‍යවරයා, අද වන විට පන්සල් ඉදිකර,චෛත්‍ය ඉදිකර , ශාසනික සේවයක් කරන විට එය වරදක් නම් තමා හිරේ යෑමට වුවත් සුදානම් බව පැවසීය. චෛත්‍ය ඉදි කරන එක වරදක් නම් තමා සිරගත වීමට වුවත් සුදානම් බව ද පැවසු සජිත් ප්‍රේමදාස මහතා, ඒ වරදට නිසැකයෙන්ම තමා වරදකරු බවද සඳහන් කළේය. තමාට ඇති චෝදනාව පන්සල් ගොඩනැඟීම බවත් පැවසු ඇමතිවරයා, එය වරදක් යැයි සිතන අයට “ඔව් මම ඒ වරද කරලා තියෙනවා“ යනුවෙන් ද පැවසීය.", "URL": "https://sinhala.adaderana.lk/news.php?nid=117242", "Category": null, "Parent URL": null}