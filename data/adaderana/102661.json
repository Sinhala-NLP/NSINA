{"Source": "Adaderana", "Timestamp": "January 19, 2019 04:40 pm", "Headline": "වෑන් රථයක ඇතෙක් ගැටෙයි-ළමුන් දෙදෙනෙක්ට තුවාල", "News Content": "අනුරාධපුර - කුරුණෑගල ප්‍රධාන මාර්ගයේ ශ්‍රාවස්තිපුර මොරගොඩ ප්‍රදේශයේදී මාර්ගයේ ධාවනය වූ වෑන් රථයක ඇතෙක් ගැටීමෙන් රථයේ ගමන් ගත් කුඩා ළමුන් දෙදෙනෙක් සුළු තුවාල ලබා තිබේ. අද උදෑසන සිදුවූ මෙම අනතුරින් වෑන් රථයට දැඩි අලාභ හානි සිදුව ඇති බවයි අද දෙරණ වාර්තාකරු පැවසුවේ. අනුරාධපුර කුරුණෑගල ප්‍රධාන මාර්ගයේ ශ්‍රාවස්තිපුර මොරගොඩ ප්‍රදේශයේදී මෙම අනතුර සිදුව තිබුණේ අද(18) උදෑසන 6ට පමණය. මාර්ගය හරහා මාරු වූ ඇතෙකු මෙලෙස මාර්ගයේ ධාවන වූ වෑන් රථයක ගැටී ඇති අතර එහිදී වෑන් රථයට දැඩි අලාභ හානි සිදුව තිබේ. එම අවස්ථාවේ වෑන් රථයේ රියදුරු සමඟ කාන්තාවන් දෙදෙනෙක් සහ කුඩා ළමුන් දෙදෙනෙක් ගමන් කර ඇති අතර අනතුරින් ළමුන් දෙදෙනා සුළු තුවාල ලබා අනුරාධපුර ශික්ෂණ රෝහලට ඇතුළත් කර ඇති බවයි අද දෙරණ වාර්තාකරු පැවසුවේ. කෙසේ වෙතත් අනතුර සිදුවූ ස්ථානයේ අලි මාරුවෙන ස්ථානයක් බවට දන්වා දැන්වීම් පුවරුවක්ද සවි කර තිබූ අතර එම ස්ථානයේ ඇති අලි වැට කැඩී ඇති අයුරුද දක්නට ලැබුණි.", "URL": "https://sinhala.adaderana.lk/news.php?nid=102661", "Category": null, "Parent URL": null}