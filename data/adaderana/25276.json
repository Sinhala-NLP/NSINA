{"Source": "Adaderana", "Timestamp": "June 24, 2012 11:18 am", "Headline": "ජනපති යළි දිවයිනට පැමිණෙයි", "News Content": "\"රියෝ ප්ලස් ටුවෙන්ටි\" පරිසර සමුළුවට සහභාගී වීම සඳහා බ්‍රසීලය බලා පිටත්ව ගිය ජනාධිපති මහින්ද රාජපක්ෂ මහතා සිය නිල සංචාරය නිමවා අද(24) අලුයම දිවයිනට පැමිණ තිබේ. මෙම සමුළුව පසුගිය විසි වැනිදා බ්‍රසිලයේ රියෝ ද ජෙනයිරෝ නුවර දී රාජ්‍ය නායකයින් රැසකගේ සහභාගීත්වයෙන් පැවැත්විණි. දරිද්‍රතා මට්ටම අඩුකොට සමාජ සාධාරණත්වය ඉහළ නංවා පෙර නොවූ විරූ ආකාරයේ ජනාකීර්ණ වී ඇති ලෝකයේ පරිසරය අපට අවශ්‍ය පරිදි ආරක්ෂා කරගන්නේ කෙසේදැයි විමසා බැලීම මෙම සමුළුවේ අරමුණ වී තිබුණි. පරිසරය සුරැකීම සංවර්ධනය වෙමින් පවතින රටවල පමණක් වගකීම නොවන බව මෙම සමුළුව ඇමතූ ජනාධිපති මහින්ද රාජපක්ෂ මහතා අවධාරණය කර සිටියේය. ශ්‍රී ලංකාව ආර්ථික සංවර්ධනය ළඟා කරගනිමින් සිටින්නේ පරිසර හිතකාමී වැඩපිළිවෙළක් ද සමගින් බව ජනාධිපතිවරයා මෙහිදි ලෝක නායකයින් හමුවේ ප්‍රකාශ කර තිබේ. සමුළුවට සහභාගීවීමෙන් අනතුරුව රාජ්‍ය නායකයින් හා නියෝජිතයින් කිහිපදෙනෙකු සමඟ ජනාධිපති මහින්ද රාජපක්ෂ මහතා ද්වීපාර්ශවික සාකච්ඡා පැවත්වූ බව ජනාධිපති මාධ්‍ය අංශය සඳහන් කරයි. ඉරාන ජනාධිපති මොහොමඩ් අහමඩ්නිජාඩ්, ඉන්දීය අග්‍රාමාත්‍ය ආචාර්ය මන්මෝහන් සිං ඇතුළු රාජ්‍ය නායකයින් කිහිපදෙනෙකු සමඟ ද්වීපාර්ශවික සාකච්ඡා පවත්වා ඇත. ඉන්දීය අග්‍රාමාත්‍යවරයා සමඟ පැවති ද්වීපාර්ශවික සාකච්ඡා ඉතා සුවිශේෂී මුහුණුවරක් ගත් අතර ඉන්දු - ශ්‍රී ලංකා සබදතා පළුදුවීමට කිසිවිටකත් ඉඩ නොතබන බවට එහිදි දෙරටේ නායකයින් අවධාරණය කළ බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=25276", "Category": null, "Parent URL": null}