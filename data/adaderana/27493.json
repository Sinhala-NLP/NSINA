{"Source": "Adaderana", "Timestamp": "September 17, 2012 06:09 pm", "Headline": " එස්.එස්.පි රණගලට එරෙහි පෙත්සමක් විභාගයට අවසර", "News Content": "අම්පාර ජ්‍යෙෂ්ඨ පොලිස් අධිකාරී ප්‍රේමලාල් රණගල මහතාට එරෙහිව ඉදිරිපත්ව ඇති මූලික අයිතිවාසිකම් පෙත්සමක් විභාග කිරීමට ශ්‍රේෂ්ඨාධිකරණය අවසර ලබාදී තිබේ. පසුගිය නැගෙනහිර පළාත් සභා මැතිවරණයේ දී ශ්‍රී ලංකා මුස්ලිම් කොංග්‍රසයට එහි අපේක්ෂකයන්ට සහ ආධාරකරුවන්ට ද්වේශ සහගත ලෙස ක්‍රියා කළ බවට චෝදනා කරමින් ශ්‍රී ලංකා මුස්ලිම් කොංග්‍රසයේ මහලේකම්වරයා ඇතුළු තිදෙනෙකු විසින් පෙත්සමක් ඉදිරිපත් කර තිබුණි. අගවිනිසුරු ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරුමඩුල්ලක් හමුවේ අද (17) එම පෙත්සම සලකා බැලීමෙන් අනතුරුව ලබන වසරේ මාර්තු මස 25 වැනිදා එය යළි කැඳවීමට තීරණය කරන ලදි. පෙත්සමෙන් පොලිස්පතිවරයා, නීතිපතිවරයා ඇතුළු වගඋත්තරකරුවන් 7 දෙනෙකු නම් කර තිබේ.", "URL": "https://sinhala.adaderana.lk/news.php?nid=27493", "Category": null, "Parent URL": null}