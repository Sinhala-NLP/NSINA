{"Source": "Adaderana", "Timestamp": "September 28, 2010 08:54 am", "Headline": "සන් සී නැවේ දරුවන් වෙනුවෙන් පාසලක්", "News Content": "පසුගිය අගෝස්තු මාසයේදී කැනඩාව වෙත ළඟා වූ සන් සී නෞකාවේ සිටි ශ්‍රී ලාංකික සරණාගත ද්‍රවිඩ දරුවන් පිරිසක් සඳහා පාසලක් ආරම්භ කර තිබේ. මෙම දරුවන් රඳවා සිටින බ්‍රිටිෂ් කොළොම්බියාවේ, බර්නාබේහි රැඳවුම් කඳවුර තුළ මෙම පාසල ආරම්භ කර ඇත. එමෙන්ම මෙම පාසලෙහි මුල් ළමාවිය සංවර්ධන වැඩසටහනක්ද ආරම්භ කර ඇති බව සඳහන්ය. මෙම පාසල ආරම්භ කර ඇත්තේ ළමුන් 41 න් යුත් පන්ති කාමරයකිනි. පසුගිය අගෝස්තු මස 13 වන දින කැනඩා මුහුදු තීරය වෙත වෙත ළඟා වූ මෙම සන් සී නෞකාවෙහි ශ්‍රී ලාංකික ද්‍රවිඩ සරණාගයින් 493 දෙනෙකු සිටියහ. ඒ අතර කුඩා දරුවන් 54 දෙනෙකු පමණ විය. නමුත් මෙම දරුවන් අතරින් ඇතැම් දරුවන් ඉතාමත් ළාබාල වියේ පසුවන බව සඳහන්ය. ඇතැම් දරුවන් කැනඩාවේ වෙනත් ප්‍රදේශ වලට පිටත්ව ගොස් ඇත. එමෙන්ම් තවත් විවිධ හේතු කිහිපයක් නිසා සියලුම දරුවන් අදාළ වැඩසටහන වෙත සහභාගි කරවා ගැනීමේ අවස්ථාව අහිමි වී ඇත. මෙම විශේෂ පාසල සඳහා බ්‍රිටිෂ් කොළොම්බියාවේ ළමා හා පවුල් සංවර්ධන අමාත්‍යාංශයේ සහයෝගය ද ලැබෙන බව විදෙස් ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=11142", "Category": null, "Parent URL": null}