{"Source": "Adaderana", "Timestamp": "August 5, 2019 01:31 pm", "Headline": "මීරිගම කසිප්පු ජාවාරමට එරෙහිව නීතිය ක්‍රියාත්මක නොවුණාට පොලීසියට චෝදනා", "News Content": "මීරිගම බාදුරාගොඩ ප්‍රදේශයේ පවත්වාගෙන යන නීති විරෝධී මත්පැන් නිෂ්පාදනාගාරයකින් මත්පැන් පානය කිරීමෙන් පසු පුද්ගලයින් 11දෙනෙක් මියගිය බවට සැලකෙන සිද්ධියෙන් අනතුරුව නීති විරෝධි මත්පැන් සම්බන්ධයෙන් නිසි පරිදි නීතිය ක්‍රියාත්මක නෙවු බවට ප්‍රදේශවාසීන්ගෙන් පොලීසියට චෝදනා එල්ල වෙයි. අද දෙරණ බිග් ෆෝකස් සංවාදයට එක්වෙමින් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේ ප්‍රදේශවාසීන්ගේ චෝදනා බැහැර කළ නොහැකි තත්ත්වයක් මතුව ඇති බැවින් පොලිස් මූලස්ථානය මේ සම්බන්ධයෙන් විශේෂ පරීක්ෂණයක් ආරම්භ කර ඇති බවයි. මීරිගම බාදුරාගොඩ ප්‍රදේශයේ පවත්වාගෙන යන නීතිවිරෝධී මත්පැන් නිෂ්පාදනාගාරයකින් ලබාගත් මත්පැන් පානය කිරීමෙන් පසු ඇතිවූ රෝගී තත්වයන්ගෙන් මියගිය බවට සැලෙකන පුද්ගලයින්ගේ සංඛ්‍යාව මේ වනවිට 11ක් දක්වා ඉහළ ගොස් ඇත. මියගිය පුද්ගලයින්ගේ පශ්චාත් මරණ පරීක්ෂණවලින් අණාවරණ වී තිබුණේ විජලන තත්ත්වයන් සහ හෘදයේ ඇතිවූ අබාධ හේතුවෙන් අදාළ පුද්ගලයින් ජීවිතක්ෂයට පත්ව ඇති බවයි. මේ අතර නීතිවිරෝධි මත්පැන් සම්බන්ධයෙන් පල්ලෙවෙල පොලීසිය නිසි පරිදි නීතිය ක්‍රියා නොකරන බවට චෝදනා කරමින් ප්‍රදේශවාසීන් මියගිය පුද්ගලයෙකුගේ දේහය මහා මාර්ගයට රැගෙන විත් ඊයේ පස්වරුවේ විරෝධතාවයකද නිරත වුණි. මේ අතර සිදුවීම් වාර්තා වීමෙන් අනතුරුව නීතීවිරෝධි මත්පැන් නිශ්පාදනාගාරයේ හිමිකරු මෙන්ම එහි සහයකයෙක් පල්ලෙවෙල පොලීසිය විසින් අත්අඩංගුවට ගෙන ඇති අතර ඒ සමඟ නීතිවිරෝධී මත්පැන් ලීටර් 8ක්ද පොලිස් භාරයට ගෙන ඇත. පල්ලෙවල පොලීසියේ ස්ථානාධිපතිවරයා පවසන්නේ එම නීතිවිරෝධී මත්පැන් සාම්පල විමර්ශන සඳහා රජයේ රස පරීක්ෂකවරයා වෙත යොමු කිරීමට කටයුතු කරන බවයි. කෙසේවෙතත් මෙම නීතිවිරෝධි මත්පැන් නිශ්පාදනාගාරය පවත්වාගෙන ගිය කාංචන අජිත් නම් ප්‍රධාන සැකකරු සම්බන්ධයෙන් මේ වනවිට අත්තනගල්ල මහේස්ත්‍රාත් අධිකරණයේ නඩු 09 ක් පවතින බවත් එම නඩු 09ම නීතිවිරෝධි මත්පැන් සම්බන්ධ නඩු වන බවත් පල්ලේවෙල පොලිසීය අද දෙරණට සඳහන් කළේය. එමෙන්ම මෙම මත්පැන් බෙදාහරිනු ලැබූ ඇලිපිටියේගෙදර සුභසිංහ නැමැති සැකකරුටද අත්තනගල්ල අධිකරණයේ නඩු 09 ක් පවතින බව පොලිසීය තවදුරටත් සඳහන් කළේය. කෙසේවෙතත් පසුගිය සෙනසුරාදා අත්අඩංගුවට පත්වූ සැකකරු ඊයේ අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 07 වනදා දක්වා රක්ෂිත බන්ධනාගාරගත කිරීමට අධිකරණය නියම කර ඇත.", "URL": "https://sinhala.adaderana.lk/news.php?nid=115790", "Category": null, "Parent URL": null}