{"Source": "Adaderana", "Timestamp": "January 29, 2017 09:54 am", "Headline": " වැසුනු රෝහල් යළි ඇරෙන ලකුණු ", "News Content": "පශ්චාත් සීමාවාසික වෛද්‍ය පත්වීම් ලබාදීමේ දී දැනට වසා දමා ඇති සියලු රෝහල් යළි විවෘත කිරීම සඳහා අවශ්‍ය වෛද්‍යවරුන් යොමුකරන ලෙස සෞඛ්‍ය අමාත්‍ය රාජිත සේනාරත්න මහතා සෞඛ්‍ය නියෝජ්‍ය අධ්‍යක්ෂ ජනරාල් අමල් හර්ෂ ද සිල්වා මහතා වෙත උපදෙස් ලබා දී තිබේ.පශ්චාත් සීමාවාසික වෛද්‍ය පත්වීම් 332ක් ලබාදීමට නියමිත අතර එම වෛද්‍යවරුන් දිවයින පුරා පිහිටි රුධිර කාන්දුපෙරන මධ්‍යස්ථානවලට ද යොමුකරන ලෙස අමාත්‍යවරයා උපදෙස් ලබා දී ඇත.නාරාහේන්පිට ජාතික රුධිර පාරවිලයන මධ්‍යස්ථානයේ පැවති පළාත් සෞඛ්‍ය අමාත්‍යවරුන්ගේ සමුළුවේ දී අමාත්‍යවරයා මේ සම්බන්ධයෙන් කරුණු අනාවරණය කර තිබේ.මේ අතර මදුරු මර්දන කටයුතු සඳහා ක්ෂේත්‍ර සහයකයින් බඳවා ගැනීමේ වැඩපිළිවෙළ යටතේ පළමු අදියර වශයෙන් බස්නාහිර පළාත සඳහා මදුරු මර්දන ක්ෂේත්‍ර සහයකයින් බඳවාගැනීමට නියමිතය. පළාත් සෞඛ්‍ය අමාත්‍ය සමුළුව සඳහා ඌව, මධ්‍යම, බස්නාහිර, නැගෙනහිර සහ උතුරු මැද යන පළාත්වල සෞඛ්‍ය අමාත්‍යවරුන් එක්වු බව එම අමාත්‍යාංශය ප්‍රකාශ කළේය.", "URL": "https://sinhala.adaderana.lk/news.php?nid=68777", "Category": null, "Parent URL": null}