{"Source": "Adaderana", "Timestamp": "August 29, 2012 05:31 pm", "Headline": "සර්වඥ ධාතු ප්‍රදර්ශනය තවත් සතියකින් දීර්ඝයි", "News Content": "කපිලවස්තුපුර, ශ්‍රී සර්වඥධාතූන් වහන්සේ මෙරට තුළ ප්‍රදර්ශනය කරන කාලය දීර්ඝ කිරීමට තීරණය කර තිබේ. ඒ අනුව සර්වඥධාතූන් වහන්සේ වැඳපුදා ගැනීම සඳහා සැප්තැම්බර් මස 05 වන දින සිට 11 වන දින දක්වා තවත් සතියක කාලයක් අවස්ථාව සැලසී ඇති බව සඳහන්ය. කපිලවස්තු ධාතුන් වහන්සේ පසුගිය 19 වන දා ඉන්දියාවේ සිට ශ‍්‍රී ලංකාවට වැඩම කෙරුණු අතර මුලින්ම දින 3 ක කාලයක් කැලණිය මානෙල්වත්ත විහාරස්ථානයේ ප‍්‍රදර්ශනය කෙරුණි. එයින් අනතුරුව සර්වඥ ධාතුන් වහන්සේ පසුගිය 22 වන දා සහ 23 වන දා පැල්මඩුල රජමහා විහාරයේ දී ප‍්‍රදර්ශනය කරන ලදී. අනතුරුව අනුරාධපුර ශ‍්‍රී සම්බුද්ධ ජයන්ති විහාරය , කන්තලේ අග‍්‍රබෝධි විහාරය යන පූජනීය ස්ථාන වල ප‍්‍රදර්ශනය කෙරුණු සර්වඥ ධාතුන් වහන්සේ අද හා හෙට යන දෙදින තුළ ගම්පොල සම්බුද්ධත්ව ජයන්තති විහාරයේ ප‍්‍රදර්ශනය කෙරෙයි. ලබන 31 වන දා සහ සැප්තැම්බර් පළමු වැනි දා වාරියපොළ ශ‍්‍රී සුමංගල පිරිවෙනේ දී ප‍්‍රදර්ශනය කෙරෙන අතර සැප්තැම්බර් 2 , 3 සහ 4 යන තෙදින තුළ මාතර කොටිකාගොඩ රජමහා විහාරයේ දී කපිල වස්තු සර්වඥ ධාතූන් වහන්සේ ප‍්‍රදර්ශනය කෙරෙනු ඇති බව සඳහන්ය.. දීර්ඝ කෙරෙන කාලය තුළ තිස්සමහාරාමය, කැලණිය, කොළඹ යන ප‍්‍රදේශ වල ධාතූන් වහන්සේ ප‍්‍රදර්ශනය කෙරෙන බව ඉන්දීය මහ කොමසාරිස් කාර්යාලය සඳහන් කරයි.", "URL": "https://sinhala.adaderana.lk/news.php?nid=26988", "Category": null, "Parent URL": null}