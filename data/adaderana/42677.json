{"Source": "Adaderana", "Timestamp": "April 20, 2014 03:04 pm", "Headline": "ආණ්ඩුව අවුරුද්දට වැඩ ඇල්ලුවේ මන්ත්‍රීවරුන්ට ගහලා ", "News Content": "ආණ්ඩුව අලුත් අවුරුද්ද සඳහා වැඩ ඇල්ලුවේ මන්ත්‍රීවරුන් පිරිසකට ප්‍රහාර එල්ල කරමින් බව එ.ජා.ප. පාර්ලිමේන්තු මන්ත්‍රී කරු ජයසුරිය මහතා පවසයි. පසුගිය දින එ.ජා.ප මන්ත්‍රීවරුන් පිරිසකට හම්බන්තොට ප්‍රදේශයේ සිදුවූ සිදුවීම දැඩි ලෙස හෙළා දකින බවද අද(20) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම හම්බන්තොට ප්‍රදේශය යනු තවමත් මුදා නොගත් ප්‍රදේශයක් බවත්, ජනධිපති මහින්ද රජපක්ෂ මහතා නායකත්වය ලබාදෙන ආසනයේ අදාළ සිද්ධිය වු බවත් හෙතෙම අවධාරණය කළේය. තවද මෙම සිද්ධිය මුළු පාර්ලිමේන්තුවටම අපහාසයක් බවද ඒ මහතා එහිදී වැඩි දුරටත් කීවේය. එම මාධ්‍ය හමුවේදී අදහස් දැක්වූ එ.ජා.ප. පාර්ලිමේන්තු මන්ත්‍රී එරාන් වික්‍රමරත්න මහතා සඳහන් කළේ තමන් ඇතුළු පිරිස අදාළ නිරීක්ෂණ චාරිකාවට සහභාගී වුයේ එහි ඇති මුල්‍යමය තත්ත්වය සොයා බැලීම සඳහා බවයි. එසේම අදාළ නිරීක්ෂණ වාර්තාව ඉදිරි දින කිහිපය තුළ ඉදිරිපත් කිරීමට නියමිත බවද ඒ මහතා එම අවස්ථාවේදී කියා සිටියේය. තමන් ඇතුළු පිරිස මත්තල ගුවන් තොටුපොළේ සිට හම්බන්තොට වරාය බලා පිටත් වූ අවස්ථාවේදී තමා විසින් නියෝජ්‍ය පොලිස්පතිවරායාටද දුරකතථනයෙන් කතා කොට ආරක්ෂාව ඉල්ලු බවත්, එම අවස්ථාවේදී ඔහු විසින් ආරක්ෂාව සපයන බවට තමන්ට එකඟ වු බවත්, එම අවස්ථාවට සහභාගී වු පාර්ලිමේන්තු මන්ත්‍රී ආර්. යෝගරාජන් මන්ත්‍රීවරයා සඳහන් කර සිටියේය. එසේම මත්තල ගුවන් තොටුපොලේදී තමන් ඇතුළු පිරිසට අඩත්තේට්ටම් කළ පිරිසම හම්බන්තොට වරාය පරීශ්‍රවයේද සිටි බවට තමන්ට දැකගත හැකි වු බව ඒ මහතා එහිදී වැඩිදුරටත් පැවසීය. එම මාධ්‍ය හමුව ඇමතු පාර්ලිමේන්තු මන්ත්‍රී අජිත් පී පෙරේරා මහතා පවසා සිටියේ දණුණේ පොලීසිට සම්බන්ධයෙන් තමන්ට කිසිදු විශ්වාසයක් නොමැති බවයි. ඒ හේතුව මත තමන් ඇතුළු පිරිස අදාළ සිද්ධිය සම්බන්ධයෙන් පොලිස් මුලස්ථානයට පැමිණිලි කළ බවද හෙතෙම කියා සිටියේය. එසේම හම්බන්තොට යනු මේ රටේම කොටසක් බවත්, එම ප්‍රදේශය වෙනම රාජ්‍යයක් නොවන බවත් ඒ මහතා එම මාධ්‍ය හමුවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42677", "Category": null, "Parent URL": null}