{"Source": "Adaderana", "Timestamp": "July 10, 2019 01:37 pm", "Headline": "අනුරපුර නගරාධිපතිට ඇප ලැබෙයි ද? තීන්දුව 22 වන දා", "News Content": "අනුරාධපුර දිස්ත්‍රික් ආහාර හා ඖෂධ පරික්ෂකවරයාගේ නිවසට බෝම්බ ගසා රුපියල් ලක්ෂ 30 ට අධික දේපල අනර්ථයක් සිදු කිරීමේ චෝදනාවක් සම්බන්ධයෙන් සැකපිට අත් අඩංගුවට ගෙන මසකට ආසන්න කාලයක් රිමාන්ඩ් කර සිටින අනුරාධපුර මහ නගර සභාවේ නගරාධිපතිවරයා ඇප මත මුදා හරින්නේද? නැද්ද? යන්න අවසන් නියෝගය ලබන 22 දා ලබා දීමට උතුරු මැද පළාත් බද මහාධිකරණ විනිසුරු සහන් මාපා බංඩාර මහතා අද (10) නියෝග කළේය. මෙහි වගඋත්තරකරුවන් නම් කර සිටින නීතිපතිවරයාට සහ තඹුත්තේගම මූලස්ථාන ප්‍රධාන පොලිස් පරීක්ෂකවරයාට එදින අධිකරණය හමුවේ පෙනී සිටින ලෙසටත් විරෝධතා ගොනු කරන ලෙසත් තවදුරටත් නියෝග කෙරිණි. තඹුත්තේගම මහේස්ත්‍රාත්වරියගේ නියෝගයකට අනුව දැනට රිමාන්ඩ් කර සිටින අනුරාධපුර නගරාධිපතිවරයා ඕනෑම ඇප කොන්දේසියක් මත මුදා හරින්නැයි ඉල්ලමින් අනුරාධපුර මහ නගර සභාවේ ශ්‍රි ලංකා පොදුජන පෙරමුනේ ජේෂ්ඨ මන්ත්‍රී නලීන් සිරිවර්ධණ මහතා නීතිඥ කාලිංග රවින්ද්‍ර මහතා මගින් මහාධිකරණයට ඉදිරිපත් කල ඇප අයදුම්පත යලි සලකා බැලීමෙන් අනතුරුව මහාධිකරණ විනිසුරුවරයා මෙසේ නියෝග කරනු ලැබීය. ඇප අයදුම්පත මහාධිකරණයට ඉදිරිපත් කරමින් නීතිඥ කාලිංග රවින්ද්‍ර මහතා සදහන් කර ඇත්තේ නගරික මන්ත්‍රි නලීන් සිරිවර්ධන යන අය මෙම ඇප අයදුම්පත මහාධිකරණයට ඉදිරිපත් කරනු ලබන්නේ සැකකාර නගරාධිපතිවරයාගේ ඥාති පුත්‍රයෙක් ලෙසත් සැකකරු නගාරාධිපතිධූරය හොබවන අනුරාධපුර මහ නගර සභාවේ නගාරික මන්ත්‍රීවරයෙකු ලෙසත්ය. 1999 වසරේ දෙසැම්බර් 19 වන දින සිදු වු බව කියන සිද්ධියකට පොලිසිය පළමු වරට සැකකාර නගරාධිපතිවරයාගෙන් ප්‍රකාශයක් ලබා ගෙන ඇත්තේ සිද්ධියෙන් වසර 20 කට පසුව 2016 වසරේ ඔක්තෝබර් මස 6 වන දින බවද නීතිඥවරයා පවසා ඇත. සැකකාර නගරාධිපතිවරයාට එල්ල කර ඇති සියළු චෝදනා නිර්මානය කරන ලද අසත්‍ය ඒවා බවද අධිකරණයට කියා සිටි නීතිඥ රවින්ද්‍ර මහතා අනුරාධපුර නගරාධිපති ධූරය හොබවන සැකකරු මසකට ආසන්න කාලයක් බන්ධනාගාර ගතව සිටීම තුලින් නගර සභාවේ දෛනික පාරිපාලන කටයුතු වලට බාධා පැමිණ ඇති බවද ප්‍රකාශ කර තිබේ. එසේ හෙයින් දැනට තඹුත්තෙග්ම මහේස්ත්‍රාත්වරියගේ නියෝගයකට අනුව රිමාන්ඩ් කර සිටින සැකකරු ඕනෑම ඇප කොන්දේසියක් මත මුදා හරින්නැයිද අධිකරණයෙන් අයැද සිටියේය. තඹුත්තේගම මහේස්ත්‍රාත්වරියගේ නියෝගයකට අනුරාධපුර මහ නගර සභාවේ නගරාධිපති එච් පී සෝමදාස යන අය සමඟ දැනට රිමාන්ඩ් කර සිටින සෙසු සැකකරුවන් වන්නේ උතුරු මැද පළාත් සභාවේ හිටපු සභාපති ටී. එමි. ආර්. සිරිපාල, තලාව ප්‍රාදේශීය සභාවේ සභාපති ඉන්දික නුවන් තෙන්නකෝන් , රාජාංගනය ප්‍රාදේශීය සභාවේ උප සභාපති සමන් නිල්මිණි සහ ග්‍රාම නිලධාරී සහ ජගත් චන්ද්‍රසිරි යන සැකකරුවන් අතුළු හත්දෙනෙකි .", "URL": "https://sinhala.adaderana.lk/news.php?nid=113810", "Category": null, "Parent URL": null}