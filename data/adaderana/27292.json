{"Source": "Adaderana", "Timestamp": "September 10, 2012 04:20 pm", "Headline": "අකුරැස්සේ ප්‍රාදේශීය සභා සභාපතිට ඇප", "News Content": "බාල වයස්කාර දැරියකට ලිංගික අතවර කිරීම සහ තවත් දැරියක් අපයෝජනයට ලක් කිරීමේ චෝදනා මත රක්ෂිත බන්ධනාගාරයේ පසු වු අකුරැස්ස ප්‍රාදේශීය සභාවේ සභාපතිවරයා ඇප මත මුදාහැර තිබේ. මාතර ප්‍රධාන මහේස්ත්‍රාත් උදේශ් රණතුංග මහතා සැකකරුවන්ට තරයේ අවවාද කර මුදාහැරි බව අද දෙරණ අධිකරණ වාර්තාකරු සඳහන් කළේය. මුදල් ඇප සහ ශරීර ඇප 04 ක් මත සැකකරු මුදාහැරි අතර සෑම ඉරු දිනකම මාතර මූලස්ථාන පොලීසියේ ළමා හා කාන්තා කාර්යාංශයේ පෙනී සිටිය යුතු බවට ද එහිදී සැකකරුට නියෝග කෙරිණි. එමෙන්ම සැකකරු විදෙස්ගතවීම වැළැක්වීමට අදාළ ක්‍රියාමාර්ග ගැනීමට ද මහේස්ත්‍රාත්වරයා විසින් නිලධාරීන්ට උපදෙස් ලබාදුන්නේය. පැමිණිලි පාර්ශවයට බලපෑම් කළහොත් නඩු විභාගය අවසන් වන තෙක් සැකකරු රක්ෂිත බන්ධනාගාර ගත කරන බව ද මහේස්ත්‍රාත්වරයා පැවසීය. අකුරැස්ස ප්‍රාදේශීය සභාවේ සභාපතිවරයාගේ ඥාතියෙකු වන ප්‍රියන්ත ඉඳුනිල් වික්‍රමසිංහ යන අයට ද ඇප හිමිවිණි. මේ පිළිබඳ නඩු විභාගය ඔක්තෝම්බර් මස 15 වන දින යළි කැඳවීමට නියමිතය.", "URL": "https://sinhala.adaderana.lk/news.php?nid=27292", "Category": null, "Parent URL": null}