{"Source": "Adaderana", "Timestamp": "October 23, 2018 02:42 pm", "Headline": "දෛවය පරදන්න මනුසත්කමට ඉඩක්", "News Content": "ජාන විකෘතිතාවක් හේතුවෙන් මහියංගණය, මීවාගල ගම්මානයේ පීඩා විඳින දරු දෙදෙනෙකු සම්බන්ධයෙන් පසුගියදා අද දෙරණ තොරතුරු වාර්තා කළේය. අදාල පුවත නැරඹු කොළඹ සෙන්තේනියල් සිංහ සමාජයේ නියෝජිතයින් එම දරුවන්ට උපකාර කිරිම සඳහා පසුගියදා කටයුතු කර ඇත. මහියංගණය මීවාගල ගම්මානයේ දිවිගෙවන 14 හැවිරිදි ඊ.ජී ගුණරත්න සහ දස හැවිරිදි දියණිය ඊ.ජී කෞෂල්‍යා යන දරුවන් දෙදෙනා උපතින්ම ඇතිවූ ජාන විකෘතිතාවක් හේතුවෙන් පීඩා විදින ආකාරය අද දෙරණ ඉකුත් අගොස්තු 17වැනිදා රටට වාර්තා කළේය. ඒ අනුව ඔවුන්ට අයත් රථයකින්ම එම දරුවන්ව සහ ඔවුන්ගේ මව කොළඹට ගෙන්වා ගැනිමට කටයුතු කළ සෙන්තේනියල් සිංහ සමාජයේ නියෝජිතයින් ප්‍රථමයෙන්ම ඔවුන්ව ශ්‍රී ජයවර්ධනපුර විශ්ව විද්‍යාලයේ වෛද්‍ය ඒකකයේ වෛද්‍ය චන්දිම ජීවානන්ද මහතා වෙත ඉදිරිපත් කරනු ලැබුවේය. වැඩිදුරටත් පරික්ෂණයක් සිදුකිරිම සඳහා එම දරුවන්ව බොරැල්ලේ පිහිටි වෛද්‍ය පරීයේෂණ ආයතනය වෙතද රැගෙන ගිය අතර ඉන් පසු කොළඹ රිජ්වේ ආර්යා ළමා රෝහලේ සමේ රෝග ඒකකයේ වෛද්‍ය ජයමිණි සෙනෙවිරත්න මහත්මිය හමුවටද දරුවන්ව ඉදිරිපත් කෙරුණි. පසුව දරුවන් දෙදෙනා අම්බලන්ගොඩ , කොබෙයිතුඩුව සිරි පශ්චිමාරාම විහාරස්ථානය වෙත රැගෙන ගිය සිංහ සමාජ නියෝජිතයින් , විහාරාධිපති පූජ්‍ය ලෙල්ලුපිටියේ භද්දිය හිමියන් වෙත ඉදිරිපත් කරනු ලැබුවේ දේශිය වෛද්‍ය විද්‍යාවෙන් හෝ මෙම දරුවන්ට සහනයක් ලබාදීමේ අරමුණ පෙරදැරිවයි. එහිදි විහාරාධිපති හිමියන් දරුවන් දෙදෙනාට ප්‍රතිකාර කිරිමේ පළමු අදියර සිදුකරනු ලැබුවෝය. අනතුරුව උන්වහන්සේ ප්‍රකාශ කළේ තමන්ට මෙම දරුවන් දෙදෙනා සුවපත් කිරිමට හැකි බවයි. දරුවන් දෙදෙනාට ප්‍රතිකාර කිරිමේ පළමු අදියර එලෙස අවසන් වීමෙන් අනතුරුව සෙන්තේනියල් සිංහ සමාජයේ නියෝජිතයින් ඔවුන් දෙදෙනා වෙළදසැලක් වෙත කැදවාගෙන ගියේ දරුවන්ට ක්‍රීඩා කිරිම සඳහා අවශ්‍ය උපකරණ ලබාදීමටයි. මෙකෙත් එම දරුවන් දෙදෙනා සිය ගොවිපලේ සත්වයින් සමඟ ක්‍රීඩා කලද , දැන් ඔවුන්ට නව උපකරණ වලින් ක්‍රීඩා කිරිමට අවස්ථාව උදාව විය.", "URL": "https://sinhala.adaderana.lk/news.php?nid=98106", "Category": null, "Parent URL": null}