{"Source": "Adaderana", "Timestamp": "October 31, 2011 08:46 am", "Headline": "ඉන්ධන මිල වැඩිකළේ ලෝක වෙළඳපොළ හා සහන මිලට තෙල්දීම නිසයි", "News Content": "ඉන්ධන මිල වැඩිකිරීම සම්බන්ධයෙන් ප්‍රධාන කරුණු දෙකක් බලපෑ බව ලංකා ඛනිජ තෙල් සංස්ථාවේ සභාපති හැරී ජයවර්ධන මහතා පවසයි. ලෝක වෙළඳපොළේ තෙල් මිල වැඩිවීම හා සහන මිලට විදුලි බල මණ්ඩලයට තෙල් ලබාදීම ‍මීට ප්‍රධාන වශයෙන් හේතු වූ බව ඔහු පෙන්වා දෙයි. බොහෝ කාලයක සිට මැදපෙරදිග හා යුරෝපයේ ඇති වී තිබෙන අර්බුද හා ආර්ථික ගැටලු මත ලෝක වෙළඳපොළේ තෙල් මිල වැඩිවෙමින් පවතින බව හැරී ජයවර්ධන මහතා පවසයි. පසුගිය කාලයේ විදුලිබල නිෂ්පාදනය සඳහා අමතර ඉන්ධන තොග සහනාධාර මිලකට විදුලිබල මණ්ඩලයට ලබාදීම හේතුවෙන් ද විශාල පාඩුවක් සිය සංස්ථාවට දැරීමට සිදු වූ බව ඔහු පෙන්වා දෙයි. තෙල් මිල ඉහළ නොදමා පාරිභෝගිකයින්ට සහනදායි මිලකට ඉන්ධන සැපයීමට ඛනිජ තෙල් නීතීගත සංස්ථාව දැඩි පරිශ්‍රමයක් දැරූ බව ද හැරී ජයවර්ධන මහතා පවසයි. විදුලිය නිෂ්පාදනය සඳහා ඉන්ධන සැපයීමෙන් දිගින් දිගටම සිදුවන පාඩුව දරාගත නොහැකි හෙයින් එම පාඩුව අවම කරගැනීම සඳහා තෙල් මිලේ අවම වැඩි වීමක් පාරිභෝගිකයින් වෙත යොමු කිරීමට සිදු වූ බව ඔහු වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=19685", "Category": null, "Parent URL": null}