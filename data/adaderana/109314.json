{"Source": "Adaderana", "Timestamp": "May 5, 2019 08:48 pm", "Headline": "කතෝලික පාර්ලිමේන්තු මන්ත්‍රීවරුන් සහ විපක්‍ෂ නායක අතර හමුවක්", "News Content": "පසුගිය 21 වන පාස්කු ඉරුදින සිදුවූ ත්‍රස්තවාදී ප්‍රහාරයෙන් අස්ථාවර හා අනාරක්‍ෂිත වී තිබෙන රට එම තත්ත්වයෙන් මුදවා ගැනීම සඳහා යෝජනා මාලාවක් ඇතුළත් ලිපියක් එක්සත් ජාතික පක්‍ෂයේ පාර්ලිමේන්තුව නියෝජනය කරන කතෝලික මන්ත්‍රීවරුන් විසින් ජනාධිපති මෛත්‍රීපාල සිරිසේන මහතා වෙත යවා ඇත. එක්සත් ජාතික පක්‍ෂ පාර්ලිමේන්තු මන්ත්‍රීවරුන් වන කාවින්ද ජයවර්ධන සහ හෙක්ටර් අප්පුහාමි යන මහත්වරුන්ගේ අත්සනින් යුතු මෙම ලිපියේ පිටපතක් අද (05) දින පස්වරුවේ විපක්‍ෂ නායක මහින්ද රාජපක්‍ෂ මහතා වෙත ලබා දී තිබේ. විපක්ෂ නායකවරයාගේ විජේරාම නිල නිවසේදී පාර්ලිමේන්තු මන්ත්‍රී කාවින්ද ජයවර්ධන මහතා විසින් විපක්‍ෂ නායකවරයාට පිළිගන්වන ලදී. මෙම ලිපියේ කරුණු පිළිබඳව ඒකාබද්ධ විපක්‍ෂයේ සාමාජිකයින් සමඟ සාකච්ඡා කොට සහයෝගය ලබා දෙන බව විපක්‍ෂ නායකවරයා මන්ත්‍රීවරයාට මෙහිදී වැඩිදුරටත් පවසා ඇත. මෙම අවස්ථාව සඳහා හම්බන්තොට දිස්ත්‍රික් පාර්ලිමේන්තු මන්ත්‍රී ඩී.වී. චානක මහතාද සහභාගී වී තිබේ.", "URL": "https://sinhala.adaderana.lk/news.php?nid=109314", "Category": null, "Parent URL": null}