{"Source": "Adaderana", "Timestamp": "August 1, 2011 10:18 am", "Headline": "කැනඩා අපරාධ ලැයිස්තුවේ ලාංකිකයෙක් තවදුරටත් කැනඩාවේ නෑ", "News Content": "යුධ අපරාධ චෝදනා එල්ල වී තිබෙන, කැනඩාව විසින් ප්‍රසිද්ධියට පත්කරන ලද පුද්ගලයින් තිස්දෙනෙකුගෙන් යුත් ලැයිස්තුවෙහි නම සඳහන් එක් ශ්‍රී ලාංකිකයකු මේ වනවිට කැනඩාවේ නොසිටින බව විදෙස් මාධ්‍ය වාර්තා පවසයි. අදාළ සැකකරුවන් කැනඩාවේ සැඟවී සිටින බවට විශ්වාසය පළකරන බව කැනේඩියානු අග්‍රාමාත්‍ය ස්ටෙෆන් හාපර් සඳහන් කර තිබිණි. කැනේඩියානු දේශසීමා සේවා ආයතනය මගින් ප්‍රකාශයට පත්කරන ලද මෙම ලැයිස්තුවට ශ්‍රී ලාංකිකයින් දෙදෙනෙකුගේ නම් ද අයත් වන බව විදෙස් මාධ්‍ය වාර්තා සඳහන් කර තිබිණි. මෙම ශ්‍රී ලාංකිකයන් දෙදෙනා ජෙරම් ප්‍රනාන්දු හෙවත් පුංචා සහ කුලතුංග ඉලන්දාරීදේවගේ හෙවත් අසෝක නම් පුද්ගලයින් බවට හඳුනාගෙන ඇති බව සඳහන්ය. නමුත් බොක්සිං ක්‍රීඩකයකු වන ඉලන්දාරිදේවගේ කුලතුංග නැමති මෙම එක් ශ්‍රී ලාංකිකයකු තවදුරටත් කැනඩාවේ නොවෙසෙන බව දේශසීමා සේවා ආයතනය සඳහන් කර ඇත. 1994 වසරේ විටෝරියාහි පැවති පොදු රාජ්‍ය මණ්ඩලීය ක්‍රීඩා උළෙල සඳහා සහභාගි වූ මෙම ක්‍රීඩකයා ඔහු මුහුණදුන් පළමු තරගයෙන් පසු අතුරුදහන් වී තිබිණි. කෙසේවෙතත් මෙම ශ්‍රී ලාංකිකයා තවදුරටත් කැනඩාවේ රැඳීනොසිටින බව තහවුරු වී ඇති බව විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=17775", "Category": null, "Parent URL": null}