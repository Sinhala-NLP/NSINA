{"Source": "Adaderana", "Timestamp": "October 6, 2010 09:39 am", "Headline": "අලියා හැරගිය අයගෙන් කරුණු විමසයි", "News Content": "එක්සත් ජාතික පක්ෂය කෘත්‍යාධිකාරි මණ්ඩලයේ තීරණයට එරෙහිව කටයුතු කිරීම සම්බන්ධයෙන් මනූෂ නානායක්කාර ඇතුළු මන්ත්‍රීවරු තිදෙනෙකුගෙන් නිදහසට කරුණු විමසීමට එම පක්ෂය පියවර ගෙන තිබේ. 18 වැනි ව්‍යවස්ථා සංශෝධනයට විරුද්ධව ඡන්දය දීම සඳහා එක්සත් ජාතික පක්ෂ කෘත්‍යාධිකාරි මණ්ඩලය තීරණය කර තිබිය දී අදාළ මන්ත්‍රීවරුන් ඊට පක්ෂව ඡන්දය දීම විනය විරෝධී බව එම පක්ෂය නිකුත් කළ නිවේදනයක සඳහන්වේ. අබ්දුල් කාදර් , මනූෂ නානායක්කාර යන මන්ත්‍රීවරුන්ට සහ උපේක්ෂා ස්වර්ණමාලි මන්ත්‍රීවරියට ඔක්තෝම්බර් 15 වැනිදාට පෙර අදාළ කරුණ සම්බන්ධයෙන් නිදහසට කරුණු ඉදිරිපත් කරන ලෙස දන්වා ඇති බව එක්සත් ජාතික පක්ෂය නිකුත් කළ නිවේදනයක දැක්වේ. මේ සම්බන්ධයෙන් අද දෙරණ කළ විමසීමක දී මනූෂ නානායක්කාර මන්ත්‍රීවරයා පැවසුවේ අධිකරණය විසින් නිකුත් කළ වාරණ නියෝගයකට අනුව එවැනි නිදහසට කරුණු දැක්වීමක් අනවශ්‍ය බවයි.", "URL": "https://sinhala.adaderana.lk/news.php?nid=11309", "Category": null, "Parent URL": null}