{"Source": "Adaderana", "Timestamp": "January 30, 2019 06:52 pm", "Headline": "ශ්‍රී ලංකාවට තවත් නව ගුවන් සේවාවක්", "News Content": "ශ්‍රී ලංකාවේ කටුනායක බණ්ඩාරනායක ජාත්‍යන්තර ගුවන් තොටුපළ සහ තායිලන්තයේ ඩොංමියෑං ගුවන් තොටුපළ අතර නව ගුවන් සේවාවක් තායි ලයන් එයා ගුවන් සේවය විසින් අද(30) දින උදෑසන ආරම්භ කර තිබේ. මෙහි ප්‍රථම මංගල ගුවන් ගමන තායි ලයන් ගුවන් එයා ගුවන් සේවයේ එස්.එල්- 230 දරන ගුවන් යානය අද දින උදෑසන 9.30 ට තායිලන්තයේ ඩොංමියෑං ගුවන් තොටුපළේ සිට කටුනායක ගුවන් තොටුපළ වෙත ළඟා විය. මෙම ගුවන් යානය ජල ආචාර පවත්වමින් කටුනායක ගුවන් තොටුපළේ දී මහත් හරසරින් යුතුව කටුනායක ගුවන් තොටුපළ වෙත පිළි ගෙන තිබේ. මෙම ගුවන් ගමන සඳහා මෙම ගුවන් සේවය විසින් බෝයිං 737 - 900 වර්ගයේ නවීනතම ගුවන් යානයක් යොදවා තිබූ අතර , එහි ගුවන් මගීන් 122 ක් සහ ගුවන් යානා කාර්යය මණ්ඩලය 07 ද පැමිණ සිටියහ. මෙම නව ගුවන් සේවාව සතියේ සෑම දිනකම තායිලන්තයේ ඩොංමියෑං සහ කටුනායක බණ්ඩාරනායක ජාත්‍යන්තර ගුවන් තොටුපළ අතර ක්‍රියාත්මක වීමට නියමිතය.", "URL": "https://sinhala.adaderana.lk/news.php?nid=103390", "Category": null, "Parent URL": null}