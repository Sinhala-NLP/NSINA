{"Source": "Adaderana", "Timestamp": "October 28, 2018 08:50 am", "Headline": "රන් කාසි තොගයක් චීනෙට අරන් යන්න ගිය ඉන්දියානුවා මාට්ටු", "News Content": "රන් කාසි තොගයක් තම ගමන් මල්ලේ ​සඟවා ගෙන නීතිවිරෝධී ලෙස චීනය වෙත රැගෙන යෑමට තැත් කළ ඉන්දීය ජාතික ගුවන් මගියෙකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු 44 හැවිරිදි ඉන්දීය ජාතික කෝටිපති ව්‍යාපාරිකයෙකි. ඔහු ඊයේ(27) දින සවස 4.30 ට චීනයේ ග්වැන්ෂෝ බලා පිටත්ව යන ශ්‍රී ලන්කන් ගුවන් සේවයේ යූ.එල්- 868 දරන ගුවන් යානයට, ව්‍යාපාරිකයන් සදහා වෙන්වූ \" සිල්ක් රූට් \" (Silk Route)මාවත ඔස්සේ කටුනායක ගුවන් තොටුපොළ වෙත පැමිණෙමින් සිට තිබේ. එහිදී ගුවන් තොටුපොළ ආරක්ෂක නිලධාරීන් විසින් සිදු කරන ලද \" ස්කෑන් \" පරීක්ෂාවකදී, මෙම ඉන්දීය ව්‍යාපාරිකයා රැගෙන ආ ගමන් මල්ලක් තුළ සඟවා ගෙන තිබූ රන් කාසි තොගය අනාවරණය වී තිබුණි. එහි ග්‍රෑම් 160 ක් බර රන් කාසි 20 ක් තිබූ අතර, ඒවායේ මුළු වටිනාකම රුපියල් 8,80,000 ක් බව රේගුව ප්‍රකාශ කරයි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ, නියෝජ්‍ය රේගු අධ්‍යක්ෂ ඩබ්ලිව්.ටී.ද.සිල්වා, රේගු අධිකාරී ජී.එස්.චන්ද්‍රසිරි, රේගු පරීක්ෂක ලංකාතිලක යන මහත්වරුන් විසින් සිදු කර තිබුණි. මේ පිළිබඳ වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ එච්.ඩබ්ලිව්.දිසානායක මහතා විසින් පැවැත්වූ අතර , එහිදී මෙම රන් කාසි සියල්ල රාජසන්තක කර , මෙම ඉන්දීය ජාතික ව්‍යාපාරිකයා නිදහස් කළේය.", "URL": "https://sinhala.adaderana.lk/news.php?nid=98342", "Category": null, "Parent URL": null}