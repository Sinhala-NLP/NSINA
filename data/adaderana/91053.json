{"Source": "Adaderana", "Timestamp": "June 18, 2018 12:55 pm", "Headline": "අම්පාරට ආපු සුළඟ නිසා ප්‍රාදේශිය ලේකම් කොට්ඨාශ 6ක - නිවාස 136 කට හානි", "News Content": "අම්පාර දිස්ත්‍රික්කයට ඇදහැලුනු අධික වර්ෂාවත් සමඟ හමාගිය තද සුළඟකින් අම්පාර දිස්ත්‍රික්කයේ ප්‍රාදේශිය ලේකම් කොට්ඨාශ 06 නිවාස 136 කට හානි සිදුව ඇති බව අද දෙරණ වාර්තාකරු පවසයි. ඊයේ(17) සවස 4.30ට පමණ මෙම සුළං තත්ත්වය හටගෙන ඇති අතර සුළඟ හේතුවෙන් ගස් කඩා වැටීමෙන් මාර්ගද අවහිර වු බව අප වාර්තාකරු සඳහන් කළේය. මේ අතර විදුලි කණු මතට ගස් වැටීම නිසා විදුලි රැහැන් බිඳ වැටී ඇති අතර මේ හේතුව නිසා ඊයේ සවස සිට අම්පාර දිස්ත්‍රික් ප්‍රාදේශිය ලේකම් කොට්ඨාශ ගණනාවකට විදුලිය ඇනහිටි තිබේ. මේ වෙන විට පොලීසිය සිවිල් ආරක්ෂක බලකාය යොදා බාධක ඉවත් කරමින් සිටින බව අම්පාර දිසාපති තුසිත.පි.වනිගසිංහ මහතා පවසයි. අදාළ ප්‍රදේශවල ග්‍රාම සේවා නිලධාරීන් සහ ප්‍රාදේශිය ලේකම්වරන් සහ ආපදා කළමණාකරණ නිලධාරීන් විසින් තොරතුරැ රැස් කරමින් සිටින බව පැවසීය.", "URL": "https://sinhala.adaderana.lk/news.php?nid=91053", "Category": null, "Parent URL": null}