{"Source": "Adaderana", "Timestamp": "October 8, 2015 01:26 pm", "Headline": " පාර්ලිමේන්තුව විනාඩි 10ට කල් තියයි", "News Content": "ආණ්ඩු පක්ෂය හා විපක්ෂයේ මන්ත්‍රීවරුන් අතර උණුසුම් වචන හුවමාරුවක්වීම හේතුවෙන් නොසන්සුන්තාවක් හටගෙන තිබේ.එම නොසන්සුන්තාවත් සමග පාර්ලිමේන්තුව විනාඩි 10 ට කල්තැබීමට කථානායක කරූ ජයසූරිය මහතා තීරණය කළ බව අද දෙරණ වාර්තාකරු පවසයි.මහබැංකුවේ නිලධාරීන් පිරිසක් මාරුකිරීමක් ගැන සඳහන් ලිපියක් පාර්ලිමේන්තු මන්ත්‍රී දිනේශ් ගුණවර්ධන මහතා විසින් පාර්ලිමේන්තුවේ කටයුතු ආරම්භ කිරීමට පෙර කථානායකවරයාට බාරදී තිබේ.පාර්ලිමේන්තුව රැස්වීමෙන් පසු එම ලිපිය සභාගත කිරීමට අවසර ලබාදෙන ලෙස ගුණවර්ධන මන්ත්‍රීවරයා කථානායකවරයාගෙන් ඉල්ලීමක් කර ඇති අතර එය තමාට ලබාදෙනු ලැබුවේ මිනිත්තු 10 ට පෙරාතුව බැවින් එය කියවීමට හෝ අවස්ථාවක් නොලැබුණු බැවින් අද දිනයේ එය සභාගත කිරීමට අවස්ථාවක් ලබා දිය නොහැකි බවත්, හෙට දිනයේ එම අවස්ථාව ලබාදෙන බවත් කථානායකවරයා විසින් දැනුම්දී ඇත.එහෙත් එය අද දිනයේම සභාගත කළ යුතුව ඇති බව කියමින් දිනේශ් ගුණවර්ධන මන්ත්‍රීවරයා තම විරෝධය පළකරද්දී සභානායකවරයා ඇතුළු ආණ්ඩු පක්ෂ මන්ත්‍රීවරුන් මෙලෙස හදිසියේ ලිපි සභාගත කිරීම පාර්ලිමේන්තු සම්ප්‍රදායට පටහැණි බව පෙන්වාදෙමින් විරෝධය දක්වා තිබේ.මේ හේතුවෙන් දෙපාර්ශවය අතර උණුසුම් වචන හුවමාරුවක් සිදුව ඇති අතර මේ සම්බන්ධයෙන් තමාගේ තීරණය දැනුම්දීමට විනාඩි 10ක කාලයක් පාර්ලිමේන්තුව කල්තබන බව කථානායකවරයා දැනුම් දී ඇත.", "URL": "https://sinhala.adaderana.lk/news.php?nid=54322", "Category": null, "Parent URL": null}