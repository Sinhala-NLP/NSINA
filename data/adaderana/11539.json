{"Source": "Adaderana", "Timestamp": "October 16, 2010 04:34 pm", "Headline": "විපක්ෂයේ දේශපාලඥයින් මාළිගාවෙන් බිමට බැසිය යුතුයි", "News Content": "එක්සත් ජාතික පක්ෂය විසින් ආ‍රම්භ කර ඇති ග්‍රාමචාරිකා වැඩපිළිවෙළ දැනුවත් කි‍රීමට පමණක් සීමා නොවී ප්‍රායෝගික විය යුතු බව එම පක්ෂයේ පාර්ලිමේන්තු මන්ත්‍රී සජිත් ප්‍රේමදාස මහතා පවසයි. සැලසුම් සකස් කිරීමෙන් පමණක් සීමා නොවී ගමට සංවර්ධනය ගෙන යන සැබෑ වැඩපිළිවෙළක් ජනතාවට අවශ්‍ය වී ඇති බව ඔහු සඳහන් කළේය. අම්බලන්තොට, කොග්ගල ප්‍රදේශයේ පැවති ජනහමුවකදී සජිත් ප්‍රේමදාස මන්ත්‍රීවරයා මෙම අදහස් පළ කළේය. මුදුන් තලයේ සිටින දේශපාලඥයන් මූලස්ථානයේ වායු සමීකරණය කරන ලද කාමර වල සිට ගම වෙනුවෙන් සැලසුම් සකස් කිරීමෙන් ඵලක් නොවන බව ද ප්‍රේමදාස මහතා එහිදී කියා සිටියේය. එම දේශපාලඥයින් එම මුදුන් තලයේ මාළිගාවෙන් බිමට බැසිය යුතු බව ද හෙතෙම සඳහන් කරයි. ජනතාවගේ දුක, කඳුළ, වේදනාව පිළිබඳව හැඟීමක් ඇති කරගත යුතු බවත්, එසේ වුවහොත් පමණක් එක්සත් ජාතික පක්ෂය පිළිබඳව ජනතාව තුළ විශ්වාසයක් ඇතිවන බව හෙතෙම පෙන්වාදෙයි. විපක්ෂ දේශපාලඥයාගේ වගකීම කුමන හෝ ආකාරයක සංවර්ධනයක් ගමට ගෙන එන ග්‍රාමීය සංවර්ධන චාරිකාවක් සිදුකිරීම බව ද මන්ත්‍රීවරයා අවධාරණය කළේය.", "URL": "https://sinhala.adaderana.lk/news.php?nid=11539", "Category": null, "Parent URL": null}