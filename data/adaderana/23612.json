{"Source": "Adaderana", "Timestamp": "April 18, 2012 03:27 pm", "Headline": " බස්නාහිර පළාතේ රජයේ ඉඩම් සිතියම්ගත කෙරෙයි", "News Content": "බස්නාහිර පළාතේ රජයට අයත් ඉඩම් වල පිහිටීම ඇතුළත් සිතියම්ගත තොරතුරු පද්ධතියක් සකස් කිරීමට ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පියවර ගෙන තිබේ. මෙම පළාතේ රජයට අයත් ඉඩම් තොරතුරු පරිගණක ගත කිරීමේ දෙවන අදියර වශයෙන් මෙය සිදු කෙරෙන බව නියෝජිතායතනය පවසයි. පළාතේ රජයට අයත් ගොඩනැගිලි සහිත සහ රහිත ඉඩම් වල තොරතුරු මේ වන විට මුළුමනින්ම පරිගණක ගත කර අවසන් බවද එය කොටස් වශයෙන් අසුදහසක් පමණ වන බවද නියෝජිතායතනය කියා සිටියි. ‍එම ඉඩම් වල පිහිටීම මෙසේ සිතියම් ගත කරන බවද සඳහන්ය. විවිධ භූ විෂමතා මෙන්ම පාරිසරික අතින් වැදගත් ඉඩම් පහසුවෙන් හඳුනාගැනීමට හැකි වන ආකාරයෙන් මෙම සිතියම් ගත කිරීම සිදු කරන බවද නියෝජිතායතය පවසයි. රජයේ ඉඩම් සංවර්ධනය කිරීම, ආරක්ෂා කර ගැනීම මෙන්ම ඉඩම් භාවිතය පිළිබඳව අදාළ ආයතන වලට නිවැරදි තීන්දු තීරණ ගැනීමට මෙය රුකුලක් වන බවද නියෝජිතායතනය කියා සිටියි. ඉඩම් කොමසාරිස් ජනරාල් දෙපාර්තමේන්තුවේ සහායද මේ සදහා ලැබී තිබේ.", "URL": "https://sinhala.adaderana.lk/news.php?nid=23612", "Category": null, "Parent URL": null}