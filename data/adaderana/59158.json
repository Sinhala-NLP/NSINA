{"Source": "Adaderana", "Timestamp": "April 13, 2016 03:05 pm", "Headline": "ජනපති-උතුරේ මහඇමති හමුවී සාකච්ඡාවකට සූදානම්", "News Content": "ජනාධිපති මෛත්‍රීපාල සිරිසේන මහතා සහ උතුරු පළාත් ප්‍රධාන අමාත්‍යවරයා සමග විශේෂ සාකච්ඡාවක් පැවැත්වීමට නියමිතව තිබේ. අප්‍රේල් මස 18 වන දින අදාළ සාකච්ඡාව පැවැත්වීමට නියමිත බව උතුරු පළාත් ප්‍රධාන අමාත්‍ය කාර්යාල ආරංචි මාර්ග සඳහන් කරයි.උතුරු පළාත හා සම්බන්ධව පවතින ගැටළු සම්බන්ධයෙන් සාකච්ඡා කිරීම මෙම හමුවේ අරමුණ වේ.මීට අමතරව හමුදාව විසින් උතුරේ ඉඩම් අත්පත් කරගැනීම පිළිබඳව හා ධීවර ගැටළුව සම්බන්ධයෙන් මෙහිදි වැඩි අවධානයක් යොමුකරමින් සාකච්ඡා කිරීමට සැලසුම් කර තිබේ. මේ අතර ආරක්ෂක හමුදාව විසින් උතුරේ කිසිදු ප්‍රදේශයක අලුතින් ඉඩම් අත්පත් කර නොගන්නා බව ආරක්ෂක ලේකම් කරුණාසේන හෙට්ටිආරච්චි මහතා පවසයි.ආරක්ෂක හමුදා විසින් යුධ සමයේ අත්පත් කරගන්නා ලද ඉඩම් ක්‍රමක්‍රමයෙන් සාමාන්‍ය වැසියන්ට ලබාදෙමින් සිටින බව ආරක්ෂක ලේකම්වරයා විදෙස් මාධ්‍ය සමග පැවති සම්මුඛ සාකච්ඡාවකදී පවසා ඇත.යාපනයේ කයිට්ස් ප්‍රදේශයේ ඉඩම් යළි අත්පත් කරගැනීමට සූදානම්වන බවට පසුගියදා ආරක්ෂක හමුදාවට චෝදනාවක් එල්ල වු බව සඳහන් කරන ආරක්ෂක ලේකම්වරයා එහෙත් එවැනි කිසිදු කටයුත්තක් එම ප්‍රදේශවල සිදුනොවන බව අවධාරණය කර තිබේ.", "URL": "https://sinhala.adaderana.lk/news.php?nid=59158", "Category": null, "Parent URL": null}