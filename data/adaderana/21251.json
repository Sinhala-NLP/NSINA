{"Source": "Adaderana", "Timestamp": "January 9, 2012 08:19 am", "Headline": "ලාෆ්ස් ගෑස් මිල සංශෝධනයක් ගැන ඉල්ලීමක්", "News Content": "ලාෆ්ස් ගෑස් මිල සංශෝධනයක් සම්බන්ධයෙන් එම ආයතනයෙන් ඉල්ලීම් ලැබී ඇතැයි පාරිභෝගික සේවා අධිකාරිය පවසයි. අදාළ ඉල්ලීම් සම්බන්ධයෙන් මිල පාලක මණ්ඩලය මඟින් මේ වන විට සලකා බලමින් සිටින බව එම අධිකාරියේ සභාපති රුමි මර්ෂුක් මහතා සඳහන් කළේය. ලෝක වෙළඳපලේ ගෑස් මිල ගණන් සම්බන්ධයෙන් සහ ලාෆ්ස් ගෑස් සමාගම විසින් ඉදිරිපත් කර ඇති ඉල්ලීම් ද සලකා බලමින් ඉදිරි දින කිහිපය තුළ තීරණයකට එළඹීමට නියමිත බව ඔහු කියා සිටියේය. කෙසේ වෙතත් මිල ඉහළ නංවන්නේ ද යන්න පිළිබඳව මේ වන තෙක් කිසිඳු නිගමනයකට පැමිණ නොමැති බව රූමි මර්ෂුක් මහතා පෙන්වා දෙයි. පාරිභෝගිකයා අපහසුතාවයට පත් නොවන ආකාරයෙන් ලාෆ්ස් ගෑස් මිල සම්බන්ධ තීරණය ගැනීමට නියමිත බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21251", "Category": null, "Parent URL": null}