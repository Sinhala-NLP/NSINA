{"Source": "Adaderana", "Timestamp": "November 10, 2010 04:41 pm", "Headline": "මහින්ද චින්තනය,\"චිකාගෝ චින්තනය\"වෙලා", "News Content": "සූදූ විශේෂ විධිවිධාන සංශෝධන පනත් කෙටුම්පතට එක්සත් ජාතික පක්ෂය සම්පූර්ණයෙන් විරුද්ධ බව එ.ජා.ප මහලේකම් තිස්ස අත්තනායක මහතා පවසයි. යුද්ධය නිමාවී සහන අපේක්ෂාවෙන් සිටි ජනතාවට කැසිනෝ ලබාදීමට රජය කටයුතු කර ඇති බව හෙතෙම පාර්ලිමේන්තුවේදී සඳහන් කළේය. රටේ සදාචාරය පිළිබඳ හඩනඟන ජාතික හෙළ උරුමය රජය විසින් මෙවැනි පනතක් ගෙන එන අවස්ථාවේ කුමක් කියන්නේ ද යන්න තිස්ස අත්තනායක මහතා ප්‍රශ්න කර සිටියේය. ඔහු මේ අදහස් පළ කරනුලැබුවේ සූදූ විශේෂ විධිවිධාන සංශෝධන පනත් කෙටුම්පත පිළිබඳ අද පාර්ලිමේන්තුවේ පැවති විවාදයට එක්වෙමිනි. එම අවස්ථාවේදී විවාදයට එක්වෙමින් ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති මහතා කියා සිටියේ\"මහින්ද චින්තනය\"මේ වන විට\"චිකාගෝ චින්තනය\"බවට පත්ව ඇති බවයි.", "URL": "https://sinhala.adaderana.lk/news.php?nid=12056", "Category": null, "Parent URL": null}