{"Source": "Adaderana", "Timestamp": "April 25, 2012 07:51 am", "Headline": "උපාධිධාරීන්ට රැකියාදීමේදී දේශපාලනය එපා-පෙත්සමට අවසර", "News Content": "උපාධිධාරීන්ට රැකියා පිරිනැමීමේ ක්‍රියාදාමය දේශපාලනීකරණය වී ඇතැයි චෝදනා රකමින් ගොනු කළ පෙත්සමක් විභාග කිරීමට ශ්‍රේෂ්ඨාධිකරණය අවසර ලබා දී තිබේ. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා ඇතුළු පිරිසක් විසින් මෙම පෙත්සම ගොනුකර තිබුණි. පෙත්සම්කරුවන් කියා සිටි‍න්නේ රැකියා විරහිත උපාධිධාරීන්ට රැකියා පිරිනැමීමේ දී රජය විනිවිදභාවයෙන් යුත් ක්‍රියාමාර්ගයක් අනුගමනය නොකරන බවයි. රජ‍යේ නීතීඥවරයා අධිකරණය හමුවේ කරුණු දක්වමින් පසුගිය කාල සීමාව තුළ තාවකාලික පදනම යටතේ 28000ක් පමණ වන උපාධිධාරීන් පිරිසකට රැකියා අවස්ථාව ලබා දී ඇතැයි කියා සිටියේය. එහි දී සම්මුඛ පරීක්ෂණයක් පවත්වා නොමැති බව සඳහන් කළ රජයේ නීතීඥවරයා උපාධිය සුදුසුකමක් වශයෙන් පිළීගෙන එම රැකියා ලබා දී ඇතැයි පැවසුවේය. ඉදිරිපත් වූ කරුණු සලකා බැලූ අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල පෙත්සම සැප්තැම්බර් මස 30 වනදා විභාග කිරීම සඳහා අවසර ලබාදෙන ලදී.", "URL": "https://sinhala.adaderana.lk/news.php?nid=23784", "Category": null, "Parent URL": null}