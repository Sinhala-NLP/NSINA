{"Source": "Adaderana", "Timestamp": "June 24, 2014 10:32 am", "Headline": "තවත් සක්විත්තෙක් ජනපතිගේ නම විකුණන් කාලා - රැවටුණු ව්‍යාපාරිකයා ජනපතිට ලියයි", "News Content": "ජනාධිපතිවරයාගේ විශේෂ අනුග්‍රහය මත තමන්ට ලැබීමට නියමිත වාහන දෙකක් මිළදී ගැනීම සඳහා යැයි පවසා රුපියල් ලක්ෂ 25 ක මුදලක් ලබා ගෙන වංචා කළ බව කියන අඹු - සැමි යුවළක් පිළිබඳව තමන් විසින් කරන ලද පැමිණිල්ලක් සම්බන්ධයෙන් පොලීසිය හෝ නීතිය හා සාමය පිළිබඳ අමාත්‍යාංශය නිසි පරිදි කටයුතු නොකරන බව පවසා මාරවිල - කටුනේරියේ පදිංචි ව්‍යාපාරිකයෙකු විසින් ජනාධිපතිවරයා වෙත ලිපියක් යවා තිබේ. මාරවිල - කටුනේරිය ලංසිගම පදිංචි ඩබ්ලිව්.එස්.නීල් ශ්‍රියන්ත ප්‍රනාන්දු මහතා විසින් ජනාධිපතිවරයා වෙත යවා ඇති ලිපියේ මෙසේද සඳහන් වේ. තමන් කටුනේරිය - ලංසිගම ප්‍රදේශයේ යතුරු පැදි මිලට ගෙන අලෙවි කිරීමේ ව්‍යාපාරයක නිරත වන බවත්,2012 වසරේදී තමන්ගෙන් යතුරු පැදියක් මිලදී ගැනීමට පැමිණි අවස්ථාවේදී ඉහත කී පුද්ගලයා හඳුනාගත් බවත් සඳහන් කර ඇත. ඔහු නමින් නීල් ලෙසත් බිරිඳ රාණි ලෙසත් හඳුන්වා දී තිබේ. තම ව්‍යාපාරික අයතනයට නිතර පැමිණි මෙම යුවළ තමන් හා සුහද වූ බවත්, තමන් ජනාධිපතිවරයා මෙන්ම එතුමන්ගේ සම්බන්ධීකරණ ලේකම්වරයෙකුවද ඉතාමත්ම ළඟින් ඇසුරු කරන බවත් පවසා ඊට සාක්ෂි ලෙස විවිධ ඡායාරූපද පෙන්වූ බව කියයි. ඒ අතර තමන්ට ඇති රෝගී තත්ත්වයක් සුව කර ගැනීම සඳහා උපකාරී වන බව ජනාධිපතිතුමන් පැවසූ බවත්, ඒ අනුව සෞඛ්‍ය අමාත්‍යාංශයේ භාවිතයෙන් ඉවත් කර ඇති වාහන කීපයක් ටෙන්ඩර් පරිපාටියෙන් බැහැරව මිලදී ගෙන නැවත අලෙවි කර රෝගී තත්ත්වයට ප්‍රතිකාර ලබා ගන්නා ලෙස ජනාධිපතිවරයා පැවසූ බවත් මෙම පුද්ගලයා ව්‍යාපාරිකයාට පවසා ඇත. අදාළ වාහන කීපයක ඡායාරූපද තමන්ට පෙන්වූ එම පුද්ගලයා මෙම කටයුත්තට සම්බන්ධ බව කියන පුද්ගලයෙකු මගින් තමන්ට කතා කරමින් විශ්වාසය දිනාගැනීමට කටයුතු කළ බවද සිද්ධියට මුහුණ දුන් ව්‍යාපාරිකයා කියා සිටී. ඒ අනුව අදාළ වාහන ලබා ගැනීම සඳහා 2013 ජුනි මස 27 වැනි දින නියමිත මුදල වන රුපියල් ලක්ෂ 25 ක් සෞඛ්‍ය අමාත්‍යාංශයට ගෙවීමට අවශ්‍ය බවද පවසා ඇත. ඒ වන විට සිදුවී ඇති ක්‍රියාදාමයන්ගෙන් විශ්වාසය තහවුරු වී තිබීම හේතුවෙන් කටුනේරියේ පදිංචි ව්‍යාපාරිකයා විසින් රුපියල් ලක්ෂ 10 ක චෙක්පතක් සහ මුදලින් රුපියල් ලක්ෂ 15 ක් ඔහුට ලබා දී තිබේ. ඉන් දින දෙකක කාලයකින් පසුව ඔහු අතුරුදහන්වී ඇත. ඒ වන විට එම පුද්ගලයා පදිංචිවී සිට ඇත්තේ වෙන්නප්පුව - නයිනමඩම ප්‍රදේශයේ නිවසකය. එම නිවස තමන්ගේ බවට ඔහු පවසා ඇති නමුත් සත්‍ය ලෙසම ඔහු පදිංචිව සිට ඇත්තේ කුලී පදනම මත යැයි පසුව හෙලිවු බව ද සිද්ධියට මුහුණ දුන් ව්‍යාපාරිකයා ජනාධිපතිවරයා වෙත යවා ඇති ලිපියේ සඳහන්ය. තමන් මුහුණ දුන් තත්ත්වය සම්බන්ධයෙන් 2013 ජුලි මස 07 වැනි දින මුලින්ම හලාවත කොට්ඨාස වංචා විමර්ශන අංශයට පැමිණිලි කළ බවත් පවසන නීල් ශ්‍රියන්ත මහතා ඉන් පසුව පුත්තලම දිස්ත්‍රික්කය බාර නියෝජ්‍ය පොලිස්පතිවරයාට මෙන්ම වයඹ පළාත බාර ජ්‍යෙෂ්ඨ නියෝජ්‍ය පොලිස්පතිවරයාටද පැමිණිලි කළ බව සඳහන් කරයි. අනතුරුව පොලිස්පති සහන මැදිරියට මෙන්ම නීතිය හා සාමාය පිළිබඳ අමාත්‍යාංශයේ ලේකම්වරයාටද මේ සම්බන්ධයෙන් පැමිණිලි කිරීමට වංචාවට හසුවූ ව්‍යාපාරිකයා කටයුතු කර ඇත. පොලීසිය වෙත කරන ලද පැමිණිලි වලින් ප්‍රයෝජනයක් නොවුණු නමුත් නීතිය හා සාමය පිළිබඳ අමාත්‍යාංශයේ ලේකම්වරයා වෙත කරන ලද පැමිණිල්ලට අනුව අදාළ වංචාකරුගේ බිරිඳව එම අමාත්‍යාංශයට ගෙන්වා ඇත. ඒ අනුව නීතිය හා සාමය පිළිබඳ අමාත්‍යාංශයට පැමිණ ඇති ඇය 2014 ජනවාරි මස 23 වැනිදා ප්‍රකාශයක් පවා ලබා දී ඇති බව තමන්ට දැන ගන්නට ඇති බවත්, එහිදී ඇය තමන් විසින් රුපියල් ලක්ෂ 10 ක චෙක්පත මාරු කළ බවත්,ඉතිරි රුපියල් ලක්ෂ 15 ක මුදල සැමියා වන පාලිත අය ගත් බවත් පවසා ඇතැයි දැනගන්නට තිබේ. තවද මේ සම්බන්ධයෙන් ක්‍රියාත්මක වීම සඳහා ජනවාරි මස 29 වැනිදා ස්වාමි පුරුෂයා කැඳවාගෙන නීතිය හා සාමය පිළිබඳ අමාත්‍යාංශයට පැමිණෙන බවට පොරොන්දු වී ඇති නමුත් ඉන් පසුව මේ සම්බන්ධයෙන් කිසිදු ක්‍රියා මාර්ගයක් හෝ ප්‍රතිචාරයක් සිදුවී නැති බවද කියා සිටියි. අප රටට එල්ලවී තිබූ යුධ මත තත්ත්වය පහ කරන්නට කැප වූ ජනාධිපතිවරයාගේ නාමය සහ එතුමන්ගේ ලේකම්වරුන්ගේ නාමය අලෙවි කරමින් මේ ආකාරයට සිදු කරන ජාවාරම් මැඩ පැවැත්වීමට හෝ ජාවාරම්කරුවන් අත්අඩංගුවට ගැනීමට පොලීසිය හෝ නීතිය හා සාමය පිළිබඳ අමාත්‍යාංශය කටයුතු නොකරන්නේ මන්ද යන්න නීල් ශ්‍රියන්ත මහතා විමසා සිටී. ඉදිරියටත් මෙවැනි වංචාවල් රටපුරා සිදුවීමට ඉඩ ඇති බැවින් ඊට පෙර මේ සම්බන්ධයෙන් කටයුතු කර තමන්ට මෙන්ම ජනාධිපතිවරයාගේ නාමයටද ද සාධාරණයක් ඉටු කර දෙන ලෙස නීල් ශ්‍රියන්ත මහතා ජනාධිපතිවරයා වෙත යවා ඇති ලිපියේ සඳහන්ය.", "URL": "https://sinhala.adaderana.lk/news.php?nid=44191", "Category": null, "Parent URL": null}