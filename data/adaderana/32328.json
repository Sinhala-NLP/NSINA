{"Source": "Adaderana", "Timestamp": "March 12, 2013 07:55 am", "Headline": "පෙට්‍රල් තොගය නිසි ප්‍රමිතියෙන් යුතුයි", "News Content": "ඉන්දියන් ඔයිල් සමාගම විසින් මෙරටට ගෙන්වන ලද පෙට්‍රල් තොගය නිසි ප්‍රමිතියෙන් යුතු වන බව ඛනිජ තෙල් කර්මාන්ත අමාත්‍යාංශය පවසයි. පසුගිය පෙබරවාරි අට වැනිදා ඉන්දියන් ඔයිල් සමාගම විසින් ඉන්ධන රැගෙන ආ නෞකාවෙහි ඩීසල් මෙට්‍රික් ටොන් 5000 ක් සහ පෙට්‍රල් මෙට්‍රික් ටොන් 26,000 ක් අඩංගු වී තිබේ. එහි වු ඩීසල් ප්‍රමිතියෙන් තොර වු බැවින් එම ඩීසල් තොගය මෙරටට ගොඩබෑම තහනම් කළ බව ඛනිජ තෙල් කර්මාන්ත අමාත්‍යාංශය පවසයි. පෙට්‍රල් තොගයෙහි ප්‍රමිතිය පිළිබඳ ගැටලුවක් නොවු බව එම අමාත්‍යාංශය පෙන්වාදෙයි. ඒ අනුව පෙට්‍රල් මෙට්‍රික් ටොන් 26,000 න් මෙට්‍රික් ටොන් 10,000 ක් කොළඹ වරායෙන් ගොඩබාන ලද අතර ඉතිරි මෙට්‍රික් ටොන් 16,000 ත්‍රීකුණාමලය වරායෙන් ගොඩබෑම සඳහා අදාළ නැව එහි ගොස් ඇති බව සඳහන්ය. කෙසේ වෙතත් ත්‍රීකුණාමලයට ගොස් සිටින ඛනිජ තෙල් සංස්ථාවේ රසායනාගාර නිලධාරීන් දෙදෙනෙකු අදාළ පෙට්‍රල් තොගය යළි පරීක්ෂාවට ලක් කරන අතර ලංකා ඉන්දියන් ඔයිල් සමාගම ද පෙට්‍රල් සාම්පල නැවත ලංකා ඛනිජ තෙල් සංස්ථාවට ලබාදී තිබේ. එම පරීක්ෂණ වාර්තා නිකුත් වන තෙක් පෙට්‍රල් තොගය වෙළෙඳපලට නිකුත් කිරීම නවතා ඇති බව ඛනිජ තෙල් කර්මාන්ත අමාත්‍යාංශය පවසයි. කෙසේ වෙතත් එම නැවෙන් ගෙන් වන ලද ඩීසල් තොගය ගොඩබෑම සිදුනොකරන අතර එම ඩීසල් තොගය ප්‍රති අපනයනය කිරීමට ලංකා ඉන්දියන් ඔයිල් සමාගම පියවර ගෙන ඇති බව ඛනිජ තෙල් කර්මාන්ත අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=32328", "Category": null, "Parent URL": null}