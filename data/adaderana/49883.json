{"Source": "Adaderana", "Timestamp": "March 11, 2015 11:41 am", "Headline": "සංගක්කාර‍ ක්‍රිකට් වාර්තා පොත් වෙනස් කරන හැටි", "News Content": "එක්දින තරඟ 3631ක ඉතිහාසය තුළ පිට පිට ශතක 4ක් රැස් කළ ලොව පළමු පිතිකරුවා බවට පත්වීමට කුමාර් සංගක්කාර අද සමත් විය.ලෝක කුසලාන ක්‍රිකට් තරඟාවලියේදී වාර්තා පිට වාර්තා පිහිටුවීමට සමත්ව සිටින කුමාර් සංගක්කාර මෙවර තරඟාවලියේදී අඛණ්ඩව ලබාගත් සිව්වැනි ශතකයද මෙය වෙයි.ස්කොට්ලන්තය සමග අද පැවැත්වෙන තරඟයේදී සංගක්කාර පන්දු 86කදී මෙම ශතකය රැස් කළ අතර ඔහු සමග අනෙක් අන්තයේ සිටින තිලකරත්න ඩිල්ෂාන් ද මෙවර තරඟාවලියේදී ලබාගත් දෙවන ශතකය ලබා ගත්තේය.සංගක්කාර ඉකුත් තරඟයේදී ඔස්ට්‍රේලියාවට එරෙහිව ශතකයක් ලබා ගනිමින් ඔස්ට්‍රේලියාවේ මාක් වෝ විසින් ලෝක කුසලාන තරඟාවලියක පිට පිට ශතක දෙකක් ලබා ගනිමින් මීට පෙර පිහිටුවා තිබූ වාර්තාව බිඳ දැමීය.එසේම කුමාර් සංගක්කාරගේ මෙම ශතකයත් සමග එක්දින තරඟවලදී අඛණ්ඩව ශතක 4ක් ලබාගත් ලොව පළමු පිතිකරුවා බවට ද ඔහු පත්වෙයි.එසේම ජාත්‍යන්තර ක්‍රිකට් පිටියේ මෙතෙක් පවත්වා ඇති එක්දින තරඟ 3631දී කිසිදු පිතිකරුවෙකු මෙම දෂ්කම දක්වා නොතිබීම තුළ කුමාර් සංගක්කාරගේ මෙම දක්ෂතාවය ශ්‍රී ලංකාවට මහත් අභිමානයකි.මීට පෙර (ඒබි ද ඩිවිලියර්ස්, හර්ෂල් ගිබ්ස්, ක්වින්ටන්ද කොක් - දකුණු අප්‍රිකාව) (රොස් ටේලර් - නවසීලන්තය), (සයිඩ් අන්වර්, සහීර් අබ්බාස් - පාකිස්ථානය) යන ක්‍රීඩකයින් එක්දින තරඟවලදී පිට පිට ශතක 3ක් ලබා තිබිණ.ලහිරු තිරිමාන්න මුළු ලකුණු සංඛ්‍යාව 21දී ලකුණු 4ට දැවී යාමෙන් පසු ඩිල්ෂාන් සමග එක්වූ සංගක්කාර මීට ටික වේලාවකට පෙර පන්දුවාර 34කදී ලකුණු 211ක් ලබා ගැනීමට සමත්ව තිබුණි.කුමාර් සංගක්කාර අද ලබාගත්තේ සිය ක්‍රිකට් දිවියේ 25 වැනි ශතකය වන අතර ඩිල්ෂාන් රැස් කළේ සිය 22 ශතකයයි.අද පැවැත්වෙන්නේ ජාත්‍යන්තර එක්දින ක්‍රිකට් පිටියේ 3632 වැනි තරඟය ද වේ.", "URL": "https://sinhala.adaderana.lk/news.php?nid=49883", "Category": null, "Parent URL": null}