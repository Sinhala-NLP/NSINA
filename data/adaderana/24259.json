{"Source": "Adaderana", "Timestamp": "May 15, 2012 11:03 am", "Headline": "80 මැද භාගයේ දී ඉන්දියාව ත්‍රස්තවාදයට අත දුන්නා - ලලිත් වීරතුංග ", "News Content": "80 දශකයේ මැද භාගයේ දී කොළඹ නගරයේ සිදුවූ ත්‍රස්ත ප්‍රහාරයන් සැලසුම් කිරීම හා ක්‍රියාත්මක කිරීම සම්බන්ධව ඉන්දීය බුද්ධි අංශ සහය හිමිවූ බව ජනාධිපති ලේකම් ලලිත් වීරතුංග මහතා පවසයි. තිස් වසරක් තිස්සේ පැවති රුදුරු ත්‍රස්තවාදයේ තොරතුරු ඇතුළත් කරමින් මාධ්‍යවේදී සී.ඒ.චන්ද්‍ර‍ප්‍රේම මහතා විසින් සම්පාදනය කරනු ලැබූ \"ගෝඨාස් වොර්\" කෘතිය එළිදැක්වීමේ අවස්ථාවේ දී අදහස් දක්වමින් ඒ මහතා මේ බව සඳහන් කළේය. ශ්‍රී ලංකාව තුළ ඉන්දියාව රඟදක්වන ලද මෙම භූමිකාව ප්‍රබල වශයෙන් සාකච්ඡාවට බඳුන්විය යුතු බව ද ජනාධිපති ලේකම්වරයා ප්‍රකාශ කර සිටියේය. 2009 අප්‍රේල් මාසයේ දී එල්.ටී.ටී.ඊ සංවිධානයට එරෙහි යුද ගැටුම් නවතා දමන ලෙසට ඉන්දියාව, එක්සත් රාජධානිය හා ප්‍රංශය වැනි රටවලින් බලපෑම් එල්ල වූ බව ද ඔහු පෙන්වා දී තිබේ. නමුත් ජනාධිපතිවරයා එවැනි බාහිර බලපෑම්වලට යටත් නොවූ බව ද ලලිත් වීරතුංග මහතා සඳහන් කළ බව ද හින්දු වාර්තා කරයි. ජාතික ආරක්ෂක උපදේශක එම්. කේ. නාරායනන් මහතාගේ ප්‍රධානත්වයෙන් ශ්‍රී ලංකාවට පැමිණි ඉන්දීය නියෝජිත කණ්ඩායම සමග පැවති සාකච්ඡා සඳහා තමන් සහභාගි වූ බව ද ඒ මහතා ප්‍රකාශ කර ඇත. එම අවධියේ දී ඉන්දීය ලෝක් සභා මැතිවරණය සඳහා ඉන්දියාව සූදානමින් සිටි බවත් එමෙන්ම තමිල්නාඩු මැතිවරණය සඳහා සුළු කාලයක් පැවති බවත් ජනාධිපති ලේකම්වරයා සඳහන් කර තිබේ. එමෙන්ම බ්‍රිතාන්‍ය හා ප්‍රංශ විදෙස් අමාත්‍යවරුන් එම අවධියේ ශ්‍රී ලංකාවට පැමිණි බවත්, එම සියලු සංචාරයන් වෙනත් වූ හේතූන් අරමුණු කරගනිමින් සිදුවූ බවත් හෙතෙම පෙන්වාදුන් බව ද හින්දු පවසයි. 1980 දශකයේ අග භාගයේ වඩමාරච්චි මෙහෙයුම ආරම්භ කළ සමයේ එවකට ඉන්දීය අග්‍රාමාත්‍යවරයාව සිටි රජීව් ගාන්ධි මහතා විසින් මෙහෙයුමට එරෙහිව ප්‍රකාශයක් නිකුත් කළ බව ද ලලිත් වීරතුංග මහතා කියා සිටියේය. එම අවධියේ ශ්‍රී ලංකාවට ත්‍රස්තවාදය අවසන් කිරීමේ හැකියාව පැවතිය ද ඉන්දියාවෙන් එල්ල වූ බාධාවන් හමුවේ එය නොහැකි වූ බව ද ජනාධිපති ලේකම් ලලිත් වීරතුංග මහතා \"ගෝඨාස් වොර්\" කෘතිය එළිදැක්වීමේ අවස්ථාවේ දී වැඩිදුරටත් අදහස් දක්වමින් ප්‍රකාශ කර තිබේ. එමෙන්ම යාපනය අර්ධද්වීපය රජයේ හමුදා විසින් අත්පත්කරගනු ලැබුවහොත් ඉන්දියාව නිහඬව නොසිටින බව එවකට ශ්‍රී ලංකාවේ ඉන්දීය මහ කොමසාරිස් ලෙස කටයුතු කළ ජේ. එන්. ඩික්සිත් මහතා, එවක ශ්‍රී ලංකාවේ ජනාධිපති ජේ. ආර්. ජයවර්ධන මහතා හමුවී ප්‍රකාශ කර ඇති බව ද ඒ මහතා සඳහන් කර තිබේ. හමුදා මෙහෙයුම ඉදිරියට පවත්වාගෙන ගියහොත් අනපේක්ෂිත ප්‍රතිඵල අත්විය හැකි බව ද මහ කොමසාරිස්වරයා ජනාධිපතිවරයා හමුවේ අවධාරණය කර ඇති බව ලලිත් වීරතුංග මහතා පෙන්වාදුන්නේය. ඇතැම්විට එල්.ටී.ටී.ඊ සංවිධානය වෙත ඉන්දියාවේ හමුදාමය සහය හිමිවිය හැකි බව එම අනපේක්ෂිත ප්‍රතිඵල පිළිබඳව කළ විමසීමක දී ඩික්සිත් මහතා හිටපු ජනාධිපති ජයවර්ධන මහතා වෙත දැනුම් දී ඇති බව ද ඒ මහතා ප්‍රකාශ කර ඇත. වඩමාරච්චි මෙහෙයුම නිසි පරිදි ක්‍රියාත්මක වී නම් මෙයට දශක 02 පෙර ශ්‍රී ලංකාවේ ත්‍රස්තවාදය අවසන් කිරීමට ඉඩ තිබූ බව ද\"ගෝඨාස් වොර්\" කෘතිය එළිදැක්වීමේ අවස්ථාවේ දී අදහස් දක්වමින් ජනාධිපති ලේකම්වරයා අවධාරණය කළ බව ද හින්දු වාර්තා කරයි.", "URL": "https://sinhala.adaderana.lk/news.php?nid=24259", "Category": null, "Parent URL": null}