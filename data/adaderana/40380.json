{"Source": "Adaderana", "Timestamp": "January 16, 2014 07:36 am", "Headline": "හෙද-පවුල් සෞඛ්‍ය ගැටුම දුරදිග යයි-පවුල් සෞඛ්‍ය නිලධාරිණියන් සංකේත වර්ජනයේ", "News Content": "සමස්ත හෙද කාර්යය මණ්ඩලයට සූතිකාගාර පුහුණුව ලබාදීමට විරෝධය පළ කරමින් දිවයින පුරා සිටින පවුල් සෞඛ්‍ය සේවා නිලධාරිනියන් සංකේත වැඩ වර්ජනයක නිරත වීමට තීරණය කර තිබේ. රජයේ පවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කු මහත්මිය කියා සිටියේ අද දිනයේ මෙම වර්ජනය ක්‍රියාත්මක කරන බවයි. සෞඛ්‍ය අමාත්‍යංශය ගෙන ඇති මෙම තීරණයට විරෝධය පළ කරමින් සෞඛ්‍ය අමාත්‍යංශය ඉදිරිපිට උද්ඝෝෂණ ව්‍යාපාරයක් ද සිදු කරන බව දේවිකා කොඩිතුවක්කු මහත්මිය සඳහන් කළාය. කෙසේ වෙතත් රජයේ හෙද නිලධාරින්ගේ සංගමයේ සභාපති සමන් රත්නප්‍රිය මහතා කියා සිටියේ හෙදියන්ට සූතිකාගාර පුහුණුව ලබාදීම අතීතයේ ද සිදුවු බවයි. රජයේ හෙද නිලධාරින්ගේ සංගමයේ අදාළ ප්‍රකාශය සම්බන්ධයෙන් පවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කු මහත්මිය කියා සිටියේ අදාළ ක්ෂේත්‍රය පිළිබඳ පුහුණු වූවන් සිටියදී විශාල වියදමක් දරා මෙවැනි පුහුණුවක් ලබාදීම අනවශ්‍ය බවයි. පවුල් සෞඛ්‍ය සේවා නිලධාරිනියන්ගේ වර්ජනය හේතුවෙන් සෞඛ්‍ය ක්ෂේත්‍රයේ කිසිදු බිඳ වැටීමක් සිදුවීමට ඉඩ නොතබන බව රජයේ හෙද නිලධාරින්ගේ සංගමයේ සභාපති සමන් රත්නප්‍රිය මහතා පවසයි. සමන් රත්නප්‍රිය මහතාගේ එම ප්‍රකාශයට දේවිකා කොඩිතුවක්කු මහත්මිය මෙසේ අභියෝගයක් ඉදිරිපත් කරමින් කියා සිටියේ ගෙයින් ගෙට ගොස් වින්නඹුවන්ට එන්නත් ලබාදීම ආදීය සිදුකරන්නේ තමන් විසින් බවත්, පවුල් සෞඛ්‍ය නිලධාරීනියන් විසින් ඉටුකරන එකී කටයුතු අන් කිසිවෙකුටත් ඉටු කළ නොහැකි බවත්ය. ඒ නිසාම අද (16) කිසිවෙකු එකී කටයුතු සිදුනොකරනු ඇති බවත්,තම ඉල්ලීම ඉටුනොවුණහොත් හෙට සිට අඛණ්ඩව අකුරට වැඩකරන වෘත්තීය ක්‍රියාමාර්ගයක් ගන්නා බවත් ඇය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=40380", "Category": null, "Parent URL": null}