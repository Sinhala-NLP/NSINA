{"Source": "Adaderana", "Timestamp": "October 26, 2011 09:14 am", "Headline": "වැඩබලන විදුහල්පතිවරුන්ගෙන් රතු එළියක්", "News Content": "වැඩබලන විදුහල්පතිවරුන් ස්ථීර කිරීමට කටයුතු නොකළහොත් දැඩි වෘත්තීය සමිති ක්‍රියාමාර්ගයකට එළඹෙන බව සමස්ත ලංකා වැඩබලන විදුහල්පතිවරුන්ගේ සංගමය පවසයි. වැඩබලන විදුහල්පතිවරුන් ස්ථීර කරන ලෙස අදාළ පාර්ශවයන්ගෙන් කොතෙකුත් ඉල්ලීම් කළ ද මෙතෙක් ඊට යහපත් ප්‍රතිචාරයක් ලැබී නොමැති බව එම සංගමයේ ප්‍රචාරක ලේකම් ඒ.ජේ.රණසිංහ මහතා සඳහන් කරයි. බලධාරීන් හෝ නිලධාරීන් යහපත් ප්‍රතිචාරයක් නොදැක්වීම නිසා සියලුම අධ්‍යාපන කලාපවල විදුහල්පති රැස්වීම් වර්ජනය කිරීමටත් යම් යම් වෘත්තීය සමිති ක්‍රියා මාර්ග ගැනීමටත් තමන් තීරණය කර ඇති බව ඔහු කියා සිටියේය. එහි සන්ධිස්ථානයක් ලෙස අම්පාර අධ්‍යාපන කලාපය තුළ පැවති විදුහල්පතිවරුන්ගේ රැස්වීමට එකී කලාපයට අයත් පාසල් 98 න් 50 ක වැඩබලන විදුහල්පතිවරුන් සහභාගී නොවූ බව ඒ.ජේ.රණසිංහ මහතා අවධාරණය කළේය. ඉදිරියේදී හෝ මෙම ගැටලුවට විසඳුම් නොලැබුණොත් නොවැම්බර් 02 සිට මාරාන්තික උපවාසයක් දියත් කරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19591", "Category": null, "Parent URL": null}