{"Source": "Adaderana", "Timestamp": "September 26, 2018 08:34 pm", "Headline": "සෞඛ්‍ය ක්ෂේත්‍ර නිලධාරින්ටත් යතුරුපැදි", "News Content": "සෞඛ්‍ය ප්‍රවර්ධන සහ රෝග නිවාරණ සේවාවන්වල සේවයේ නියුතු ක්ෂේත්‍ර නිලධාරින් 2886 කට යතුරුපැදි ලබාදීමට සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා තීරණය කර ඇත. ඒ සඳහා අමාත්‍ය මණ්ඩල අනුමැතිය ද හිමි වූ බව සෞඛ්‍ය අමාත්‍යවරයා ප්‍රකාශ කරයි. මහජන සෞඛ්‍ය හෙද සොයුරියන් 140 ක්, මහජන සෞඛ්‍ය පරීක්ෂකවරුන් 762 ක්, මහජන සෞඛ්‍ය හෙද නිලධාරීන් 210 ක්, කීට විද්‍යා නිලධාරීන් 175 ක්, පවුල් සෞඛ්‍ය සේවා නිලධාරිනියන් 1560 ක්, මහජන සෞඛ්‍ය ක්ෂේත්‍ර නිලධාරීන් 39 කට යතුරුපැදි ලබාදීම සඳහා අමාත්‍ය මණ්ඩලය අනුමැතිය ලබාදී ඇත. මෙම නිලධාරින්ගේ සේවයේ ගුණාත්මක බව ආරක්ෂා කිරිම සඳහා රාජකාරී කටයුතු වලට ප්‍රමාණවත් පහසුකම් ලබාදීම ඉතා වැදගත් වෙයි. මහජන සෞඛ්‍ය වැඩසටහන් යටතේ මාතෘ හා ළමා සෞඛ්‍ය, පාරිසරික සෞඛ්‍ය, බෝවන රෝග පාලනය, ආහාර සුරක්ෂිතතාවය ආදී සෞඛ්‍ය සේවාවන් වල ග්‍රාමීය මට්ටමේ තාක්ෂණික මගපෙන්වීම් අධීක්ෂණය ක්ෂේත්‍ර නිලධාරීන් විසින් සිදු කරනු ලබයි. දැනට ක්ෂේත්‍ර නිලධාරින් විසින් භාවිත කරනු ලබන යතුරුපැදි ඉතා පැරණි ඒවා වන අතර, එම යතුරු පැදි භාවිතයට නුසුදුසු වෙයි. මෙම යතුරු පැදි මිල දී ගැනීම සඳහා මිලියන 865 කට වැඩි මුදලක් වැය කරන බව ද සෞඛ්‍ය අමාත්‍යවරයා අවධාරණය කර සිටියි.", "URL": "https://sinhala.adaderana.lk/news.php?nid=96768", "Category": null, "Parent URL": null}