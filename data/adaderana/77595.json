{"Source": "Adaderana", "Timestamp": "September 15, 2017 08:10 pm", "Headline": "2030දී මුහුදට දමන ප්ලාස්ටික් බර මාළුන්ට වඩා වැඩියි", "News Content": "2030 වන විට මුහුදේ ජීවත්වන මාළුන්ගේ බරට වඩා මුහුදට බැහැර කළ ප්ලාස්ටික්වල බර වැඩි වෙන බව මහානගර හා බස්නාහිර සංවර්ධන අමාත්‍ය චම්පික රණවක මහතා පවසයි. අද(15) දිනට යෙදි ඇති ජාත්‍යන්තර වෙරළ සංරක්‍ෂණ දිනයට සමගාමීව දෙහිවල ගල්කිස්ස වෙරළ තීරය කසළින් තොර වෙරළ තීරයක් බවට පත් කිරිම අරමුණින් පැවති වෙරළ පවිත‍්‍රතා කිරීමේ වැඩසටහනට එක්වෙමින් අමාත්‍යවරයා මෙම අදහස් පළ කළේය. ඇල පාරවල්,දොළ පාරවල්, ගංඟා,වෙරළ තීරයන් හි ඇවිදින අය නිසාත් විශාල වශයෙන් සාගරයට පොලිතින්, ප්ලාස්ටික් වැනි නොදිරණ ද්‍රව්‍ය එකතුවීමත්, වෙනත් අපද්‍රව්‍ය එකතුවීමත් සිදු වෙන බවත් එවැනි තත්ත්වයක් හමුවේ සාගර පද්ධතියත් අපේ ජීවන පද්ධතියත් මිය ගියහොත් එය මිනිසාට තීරණාත්මකව බලපාන බවද අමාත්‍යවරයා මෙහිදි වැඩිදුරටත් පැවසීය. එමෙන්ම ගොලීය උණුසුම ඉහළ යාම නිසා සිදුව ඇති ප‍්‍රධාන ගැටළුවට අද මුළු ලෝකයම මුහුණ දෙන බව ද අමාත්‍යවරයා සදහන් කළේය. පසුගිය දිනවල කොළඹ හා අවට වෙරළ ප‍්‍රදේශයන්හි විශේෂයෙන් දුම්රිය මාර්ගයන්හි විශාල වශයෙන් අනවසර පදිංචිකරුවන් ජීවත් වන නිසා සෑම වසරකට වරක් නොව සෑම මාසයකට වරක් අපේ මුහුදු තීරය විධිමත්ව පිරිසිදු කරන වැඩපිළිවෙලක් දියත් කරන්නට තීරණය කළ බවත් පැවසු අමාත්‍යවරයා මුහුදට, ජලමාර්ගයන්ට, කැලි කසළ, මල අපද්‍රව්‍ය බැහැර කිරීම හා අනෙකුත් දෙවල් බැහැර කර අපේ පරිසර පද්ධතිය විනාශ කිරීමට එක් නොවන ලෙසටද මහජනයාගෙන් ඉල්ලීමක් කළේය.", "URL": "https://sinhala.adaderana.lk/news.php?nid=77595", "Category": null, "Parent URL": null}