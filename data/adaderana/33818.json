{"Source": "Adaderana", "Timestamp": "May 5, 2013 09:31 am", "Headline": "ගොවිපළේ නිධන් හාරන්න ගිය පිය පුතු ඇතුළු 4ක් මාට්ටු", "News Content": "මහා පරිමාණ ගොවිපළක නිධානයක් ගොඩ දැමීමට උත්සහ කළ බව කියන සිව්දෙනෙකු අද (05) අලුයම 3.00ට පමණ අත්අඩංගුවට ගත් බව සාලියවැව පොලීසිය පවසයි. සාලියවැව පොලිස් බලප්‍රදේශයේ නීල බැම්ම ප්‍රදේශයේදී මෙම වැටලීම සිදු කර ඇති බව අප වාර්තාකරු පවසයි. අත්අඩංගුවට ගත් පිරිස අතර පිය - පුතු දෙපළක්ද, මන්ත්‍රාචාර්යවරයෙක් සහ ත්‍රී රෝද රථ රියදුරෙක්ද වේ. සැකකරුවන් සියලු දෙනා පුත්තලම, වනාතවිල්ලුව ප්‍රදේශයේ පදිංචිකරුවන් බවට හඳුනාගෙන තිබේ. වැටලීම සිදු කරන විට ගොවිපළේ විශාල වලක් හාරා තිබී ඇත. එම ස්ථානයේ තිබී කුකුළෙක්, මල් බුලත් තට්ටුවක් සහ පොළව කැණීමට ගන්නා උපකරණ කීපයක් ද,ත්‍රී රෝද රථයක්ද පොලිස් භාරයට ගෙන තිබේ. අත්ඩංගුවට ගෙන ඇති සැකකරුවන්, ත්‍රී රෝද රථය සහ උපකරණ පුත්තලම දිසා අධිකරණය වෙත ඉදිරිපත් කිරීමට නියමිත බව අප වාර්තාකරු කියයි.", "URL": "https://sinhala.adaderana.lk/news.php?nid=33818", "Category": null, "Parent URL": null}