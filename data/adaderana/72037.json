{"Source": "Adaderana", "Timestamp": "April 13, 2017 09:57 am", "Headline": "බ්‍රිතාන්‍ය පුවත්පතක් මෙලනියා ට්‍රරම්ප්ට වන්දි ගෙවයි", "News Content": "අමෙරිකානු ජනාධිපති ඩොනල්ඩ් ට්‍රරම්ප්ගේ ආර්යාවගේ නිරූපණ දිවිය සම්බන්ධයෙන් පළ කෙරුණු වාර්තාවක් හේතුවෙන් ඇයට සිදුවූ හානිය වෙනුවෙන් වන්දි ගෙවීමට බ්‍රිතාන්‍යයේ “ඩේලි මේල්“ පුවත්පතට සිදුව තිබේ. විදෙස් මාධ්‍ය වාර්තා කරන්නේ පසුගිය ජනාධිපතිවරණ සමයේ පළ කෙරුණු වාර්තාවක් සම්බන්ධයෙන් අදාළ පුවත්පතට මෙලෙස වන්දි ගෙවීමට සිදුව ඇති බවයි. මෙලනියා ට්‍රරම්ප්, වරක් මෝස්තර නිරූපණයේ පරිවාර නිරූපිකාවක් ලෙස කටයුතු කර ඇති බවට එම පුවත්පත සඳහන් කර තිබුණි. පසුව එම පුවත වරදක් බව ඩේලි මේල් පවුත්පත ප්‍රකාශ කළ ද මෙලනියා ට්‍රරම්ප් විසින් ලන්ඩන් ශ්‍රේෂ්ඨාධිකරණය හමුවේ පුවත්පතට එරෙහිව නඩුවක් ගොනු කරනු ලැබීය. එහිදී ඇය විසින් අමෙරිකානු ඩොලර් මිලියන 150ක වන්දි මුදලක් පුවත්පතෙන් ඉල්ලා තිබූ බව විදෙස් මාධ්‍ය වාර්තා කළේය. කෙසේ වෙතත් ලන්ඩන් ශ්‍රේෂ්ඨාධිකරණය විසින් ලබා දුන් තීන්දුවට අනුව ගෙවිය යුතු වන්දි මුදල පිළිබඳව මෙතෙක් වාර්තා වී නොමැති අතර එම වන්දි මුදල පිළිගැනීමට මෙලිනියා ට්‍රරම්ප් එකඟතාව පළ කර ඇත.", "URL": "https://sinhala.adaderana.lk/news.php?nid=72037", "Category": null, "Parent URL": null}