{"Source": "Adaderana", "Timestamp": "September 16, 2017 11:10 am", "Headline": "බැඳුම්කර සිද්ධියත් විසඳුමකින් තොරව අවසන් වේවි!", "News Content": "බැඳුම්කර ගනුදෙනුවට අදාළව සිදු කරන විමර්ශන විසඳමකින් තොරව අවසන්වීමට ඉඩ ඇති බව වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ මෙම චෝදනාවට අදාළ කරුණු අධිකරණයක් හමුවේ ඔප්පු කර පෙන්වීමට හැකියාවක් නොමැති වනු ඇති බවයි. එමෙන්ම මෙම ගැටළුව ද මිලේනියම් සිටි සිද්ධිය විසඳුනු ආකාරයට සමාන කළ හැකි බවද අමාත්‍යවරයා පවසයි. කෙසේ වෙතත් කමිටු පත් කරමින් හා කොමිෂන් සභා පත්කරමින් ඒ පිළිබඳ විමර්ශන සිදු කිරීමට පියවර ගෙන ඇති බවත්, එහිදී යම් යම් කරුණු ඔප්පු වෙමින් තිබුණද ඒවා ඇතැම් විට අධිකරණයකදී ඔප්පු කිරීමට අවස්ථාවක් නොලැබෙනු ඇති බවද පාලිත රංගේ බණ්ඩාර අමාත්‍යවරයා පෙන්වා දෙයි. මිලේනියම් සිටි සිද්ධීයේදීද දැවැන්ත හඩක් නැගුණද කුමන විමර්ශන දියත් වුවද නඩුවක් කි‍්‍රයාත්මක නොවීමෙන් හා වරදකරුවෙක් හෙළිදරව් නොවීමෙන් එහි අවසානය සිදු වූ බවත්, එවැනිම ආකාරයකින් බැඳුම්කර සිද්ධියද නිමාවට පත්වීමට ඉඩ ඇති බවත් ඔහු පැවැසීය. පුත්තලම, ආනමඩුව, පල්ලම මැතිවරණ කොට්ඨාසයේ - සෙංගල්ඔය වාරි ව්‍යාපෘතියේ මූලික ඉදිකිරීම් ආරම්භ කිරීම වෙනුවෙන් පැවැති උත්සවයේදී වාරිමාර්ග හා ජලසම්පත් කළමනාකරණ රාජ්‍ය අමාත්‍ය පාලිත රංගේ බණ්ඩාර මේ බව කියා සිටියේය. එහිදී වැඩිදුරටත් අදහස් දැක්වූ අමාත්‍ය පාලිත රංගේ බණ්ඩාර මහතා,බැඳුම්කර ගනුදෙනුව සම්බබන්ධයෙන් කොමිසමේදී යම් යම් කරුණු හෙළි වෙමින් තිබෙනවා. කෙසේ වෙතත් මේවා නීතිය හමුවේ ඔප්පු වෙයිද යන්න සැක සහිතයි. මෙයද මිලේනියම් සිටි සිද්ධිය වගේ වෙන්න ඉඩ තිබෙනවා. මිලේනියම් සිටි සිද්ධියේදීත් මහ හඩක් නැගුණා. එහෙත් නඩු කටයුත්තක් කි‍්‍රයාත්මක වුනේත් නෑ, වරදකරුවන් පිළීබඳ අනාවරණ වුනෙත් නෑ. ඒ හා සමානව බැඳුම්කර සිද්ධියත් විසදෙන්න ඉඩ කඩ තිබෙනවා. රටේ පවතින ගැටළු විසදීම නව රජයේ අරමුණයි. එම වැඩපිළිවෙළ අතරමඟ නවතින්න දෙන්න බෑ. මේ සියල්ල අපට කරන්න සිද්ධ වී තිබෙන්නේ අර්බුද මධ්‍යයේයී. වෘත්තීය කි‍්‍රයාමාර්ග, වැඩවර්ජන, උද්ඝෝෂණ, අකුරට වැඩ කිරීම් මේ හැම දෙයක්ම අපි ආවට පස්සේ කි‍්‍රයාත්මක වෙන්න පටන් ගත්තා. ප‍්‍රශ්න ඇති කළෙත් අපි නෙමෙයි. හිටපු කට්ටිය ඇති කළ ප‍්‍රශ්නවලට විසඳුම් සොයන්නට වෙලා තිබෙන්නේ අපිටයි. දැන් විසඳුම් සොයන තුරු ඉන්නෙත් නෑ. වරදකරුවන්ට දඬුවම් දුන්නම ඒවා දේශපාලන පළිගැනීම් බව සමහරු කියනනවා. නීති විරෝධී ලෙස රුපියල් මිලියන 600 ක් මහජන මුදල් වැය කරමින් සිල් රෙදි බෙදපු අයට දඩුවම් දුන්නම ඒකත් දේශපාලන පළිගැනීම්. සයිටම් ඇති කළෙත් හිටපු උදවියමයි. ඒත් උත්තර දෙන්න වෙලා තියෙන්නේ අපිට. දැන් හිටපු උදවියත් මේ ප‍්‍රශ්න තව තවත් අවුස්සන්න කටයුතු කරමින් සිටිනවා.ඒ නිසා වැරදි නොකරන සමාජයක් නිර්මාණය කළ යුතුවා සේම කළ වැරදිවලට දඩුවම් ලබා දීමත් සිදු කළ යුතුයි.", "URL": "https://sinhala.adaderana.lk/news.php?nid=77612", "Category": null, "Parent URL": null}