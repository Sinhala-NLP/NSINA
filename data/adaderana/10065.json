{"Source": "Adaderana", "Timestamp": "August 6, 2010 10:39 am", "Headline": "රනිල් මංගලට සාමාජිකත්වය දෙයි", "News Content": "ශ්‍රී ලංකා නිදහස් පක්ෂ මහජන පාර්ශවයේ නායකයා ලෙස කටයුතු කළ පාර්ලිමේන්තු මන්ත්‍රී මංගල සමරවීර මහතා අද එක්සත් ජාතික පක්ෂයේ සාමාජිකත්වය නිල වශයෙන් ලබාගත්තේය. සමරවීර මහතා සමග තවත් සාමාජිකයින් 21 දෙනෙකු සංකේතාත්මකව එක්සත් ජාතික පක්ෂ සාමාජිකත්වය ලබාගත් බව අද‍ දෙරණ වාර්තාකරු සඳහන් කළේය. කෝට්ටේ පිහිටි සිරිකොත පක්ෂ මූලස්ථානයේ දී එක්සත් ජාතික පක්ෂ නායක රනිල් වික්‍රමසිංහ මහතා අතින් මෙම පිරිස පක්ෂ සාමාජිකත්වය ලබාගෙන තිබේ. ඒ අනුව මින් ඉදිරියට ශ්‍රී ලංකා නිදහස් පක්ෂ මහජන පාර්ශවය විසුරුවා හැ‍රෙන අතර එහි සාමාජිකයින් එක්සත් ජාතික පක්ෂය සමග එක්වනු ඇත.", "URL": "https://sinhala.adaderana.lk/news.php?nid=10065", "Category": null, "Parent URL": null}