{"Source": "Adaderana", "Timestamp": "June 5, 2015 04:31 pm", "Headline": "අභයාරාමය මැතිවරණ කාර්යාලයක් නෙවෙයි - මම නාමයෝජනා ඉල්ලුවේ නෑ", "News Content": "නාරාහෙන්පිට අභයාරාමය මැතිවරණ කාර්යාලයක් නොව පන්සලක් බව හිටපු ජනාධිපති මහින්ද රාජපක්ෂ මහතා පවසයි.වෙන්නප්පුවේ හා කුලියාපිටියේ පක්ෂ ක්‍රියාකාරීන් පිරිසක් අද හිටපු ජනාධිපතිවරයා මුණ ගැසුණු අතර අනතුරුව මාධ්‍යවේදීන් විසින් නාරාහෙන්පිට අභයාරාමය දේශපාලන කටයුතුවලට යොදා ගැනීම සම්බන්ධයෙන් එල්ල වන චෝදනා ගැන හිටපු ජනපතිගෙන් ප්‍රශ්න කළ අවස්ථාවේ හෙතෙම මේ බව පැවසීය.තමන් මුණ ගැසීමට නිතරම ජනතාව පැමිණෙන නිසා අභයාරාම විහාරස්ථානයේ විහාරාධිපති හිමියන් එම කටයුතුවලට තමාට අවසර දුන් බව එහිදී හිටපු ජනාධිපතිවරයා කීවේය.තමන් නිතර පන්සල් ඇසුරු කරන අයෙකු බවද හෙතෙම පැහැදිලි කළේය.ශිරන්ති රාජපක්ෂ මහත්මිය විසින් පවත්වාගෙන ගිය බව කියන සිරිලිය ගිණුම ගැන මාධ්‍යවේදීන්ගේ ප්‍රශ්නයට හිටපු ජනපති කියා සිටියේ එය ඇසිය යුත්තේ යහපාලනයෙන් තමා යනුවෙනි.එම ගිණුමේ ආණ්ඩුවේ සල්ලි ඇත්තේත් නැති බවත්, දීලත් නැති බවත්, හෙතෙම කීවේය.පසුගියදා ශ්‍රීලනිප මාධ්‍ය හමුවකදී බෙදාහැරි “ මේ ගැනත් සිතන්න” පොත සම්බන්ධයෙන් ද මාධ්‍යවේදීන් හිටපු ජනපතිගෙන් ප්‍රශ්න කළේය.තමන් පොත ගැන දන්නේ නැති බවත්, එය තමන් දුටුවේ මාධ්‍යයෙන් බවත්, ‍හෙතෙම පැවසුවේය.සුසිල් ප්‍රේම් ජයන්ත් හා අනුර ප්‍රියදර්ශන යාපා පක්ෂයේ තනතුරුවලින් ඉවත් කිරීමේ රාවයක් ගැන ද මාධ්‍යවේදීන් ප්‍රශ්න කළ විට රාජපක්ෂ මහතා කියා සිටියේ එවැන්නක් සිදුකරාවි යයි තමන් නොසිතන බවයි.ඉදිරි මැතිවරණයේදී ශ්‍රීලනිපයෙන් නාමයෝජනා නොලැබෙන බවක් පැවසෙන බව මාධ්‍යවේදීන් කියද්දී තමන් නාමයෝජනා ඉල්ලුවේ නැති බවත්, නාමයෝජනා ඉල්ලුවේ කවුදැයි යනුවෙනුත් හෙතෙම ප්‍රශ්න කළේය.", "URL": "https://sinhala.adaderana.lk/news.php?nid=51805", "Category": null, "Parent URL": null}