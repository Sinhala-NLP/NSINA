{"Source": "Adaderana", "Timestamp": "December 7, 2018 09:46 pm", "Headline": "වෙදැස අධ්‍යාපනික වෛද්‍ය ප‍්‍රදර්ශනය සිව්වන දිනට නිමා වෙයි", "News Content": "ශ්‍රී ජයවර්ධනපුර විශ්වවිද්‍යාල වෛද්‍ය පීඨයට වසර 25 ක් සපිරීම නිමිත්තෙන් සංවිධානය කළ, වෙදැස අධ්‍යාපනික වෛද්‍ය ප‍්‍රදර්ශනය සිව්වන දිනටත් අද(07) බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්විය. ප‍්‍රදර්ශනය නැරඹීම සඳහා පාසල් දරුවන් වෛද්‍ය සිසුන් ඇතුළු විශාල පිරිසක් අද දින ද පැමිණ සිටී අතර, පසුගිය දින තුන ඇතුළත 35,000 කට වැඩි පිරිසක් ප‍්‍රදර්ශනය නැරඹීමට එක්ව තිබුණි. ප‍්‍රදර්ශනය පසුගිය 04 වනදා ජනාධිපති මෛත්‍රීපාල සිරිසේන මහතාගේ ප‍්‍රධානත්වයෙන් ආරම්භ කෙරුණු අතර යහපත් කායික, මානසික, සාමාජීය සෞඛ්‍ය පිළිබඳව මහජනතාව දැනුවත් කිරීම මෙහි අරමුණ වී තිබේ. පෙ.ව 9.00 සිට රාත්‍රී 9.00 දක්වා පැවැත්වෙන මෙවර ප‍්‍රදර්ශනයට වෛද්‍ය තාක්ෂණික නවාංගයන් කිහිපයක් මෙන්ම මීට පෙර දක්නට නොලැබුණු සෙසු අංග ගණනාවක් එක්කර තිබෙන අතර, ප‍්‍රදර්ශන භූමියට ඇතුල්වන සාමාන්‍ය පුද්ගලයෙකුට වුව ද තම සිරුර හා මනස ගැන කුමන හෝ මූලික අවබෝධයක් ලබා ගැනීමට අවස්ථාව සළසා තිබේ. ඒ.බී සහ සී යන ප‍්‍රධාන කලාප තුනක් යටතේ විවිධාංග ගණනාවක් කුටි 29 කදී මහජනයාට නැරඹීමට අවස්ථාව සළසා තිබෙන අතර මෙවර ප‍්‍රදර්ශනය වෙනුවෙන් වෛද්‍ය විද්‍යාත්මක නවාංගයන් හතක් ඉදිරිපත් කර ඇති අතර සී කලාපය පූර්ණ වශයෙන්ම අසිරිමත් මිනිස් සිරුර යන තේමාව සඳහා වෙන් කර තිබේ. ශල්‍යාගාරය, සෞඛ්‍ය තොරතුරු, රිය අනතුරකට පසු රෝහල කරා, එල්ලූම් ගහේ කතාව, අධිකරණ වෛද්‍ය විද්‍යාව, ඩෙංගු රෝගය යන අංශ මෙවර ඇතුළත් වන නවාංගයන් වෙයි. ප‍්‍රදර්ශනය පැවැත්වෙන සෑම දිනකම කාලීන තේමාවන් ඔස්සේ සංවාද, දේශන, වාර්තා වැඩසටහන් ඇතුළත් සෞඛ්‍ය සන්නිවේදන වැඩසටහන් සංවිධානය කර තිබීම විශේෂත්වයකි. මීට අමතරව මෙම ප‍්‍රදර්ශනයට සහභාගීවන්නන්ගෙන් තෝරාගත් පිරිසකට නොමිලේ විවිධ වෛද්‍ය පර්යේෂණවලට යොමුවීමට අවස්ථාව සලසා තිබෙන අතර විශේෂයෙන් වර්තමානයේ වසංගත තත්ත්වයට පත්ව ඇති බෝ නොවන රෝග වළක්වා ගැනීම පිළිබඳව මෙම ප‍්‍රදර්ශයේ දී සුවිශේෂී අවධානයක් යොමු කර තිබේ. ප‍්‍රදර්ශනය හෙට(08) අවසන් කෙරේ.", "URL": "https://sinhala.adaderana.lk/news.php?nid=100426", "Category": null, "Parent URL": null}