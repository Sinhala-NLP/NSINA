{"Source": "Adaderana", "Timestamp": "March 16, 2017 10:19 am", "Headline": "කොල්ලකරුවන්ගේ ග්‍රහණයට පත් නෞකාව සොයා ගුවනින් සෝදිසි මෙහෙයුම්", "News Content": "මුහුදු කොල්ලකරුවන්ගේ ග්‍රහණයට හසුවී ඇති බවට සැක කෙරෙන “අරිස් 13“ දරන ඉන්ධන ප්‍රවාහන නෞකාව මේ වන විට සෝමාලියා මුහුදු තීරයේ නැංගුරම් ලා ඇති බවට පෙනී යන බව නාවික හමුදාව පවසයි. නාවික හමුදාව නිවේදනයක් නිකුත් කරමින් පෙන්වාදෙන්නේ අදාළ නෞකාව ස්ථීරවම මුහුදු කොල්ලකරුවන්ගේ ග්‍රහණයට හසුව ඇති බවට සහතික කරගැනීම සඳහා බහරේන් ඒකාබද්ධ සමෘද්ධීය බලකා මූලස්ථානයේ 151 වන ඒකාබද්ධ කාර්ය බලකාය විසින් පී.සී 3 දරණ ගුවන් යානා මඟින් මෙහෙයුම් දියත් කර ඇති බවයි. අදාළ නෞකාව මාර්තු මස 08 වන දින ජිබියුටි රාජ්‍යයෙන් පිටත්ව සෝමාලියාවේ මොගඩිෂු දක්වා යාත්‍රා කරමින් සිටියදී පසුගිය 13 වන දින සොමාලියානු මුහුදු කොල්ලකරුවන්ගේ ග්‍රහණයට හසුවී ඇති බවට වාර්තා වෙයි. අවි සවි කර ඇති යාත්‍රා දෙකක් තමන් වෙත වේගයෙන් පැමිණෙන බවට එම නෞකාව විසින් මාර්තු මස 13 වන දින ප්‍රංශ සමෘද්ධීය මුදවාගැනීමේ මධ්‍යස්ථානය වෙත දැනුම් දීමක් සිදුකර ඇති බව නාවික හමුදාව පවසයි. ඉන් අනතුරුව නෞකාව සමඟ පැවති පණිවිඩ හුවමාරුව නතර වී ඇති බවට ප්‍රංශ සමෘද්ධීය මුදවාගැනීමේ මධ්‍යස්ථානය දැනුම් දී ඇති බව සඳහන්ය. මේ පිළිබඳ තවදුරටත් කරුණු සොයාබැලීමේදී එම නෞකාව ජනවාරි 27 වන දින ශ්‍රී ලංකා ධජය යටතේ කොළඹ වරායේ නවතා තිබූ අතර 28 වන දින ජිබූටි රාජ්‍ය බලා ගමන් ආරම්භ කර ඇත්තේ කොමරූස් රාජ්‍යයේ ධජය යටතේ බවට අනාවරණය වී ඇති බව නාවික හමුදාව සඳහන් කළේය. මෙම නෞකාවේ කාර්යමණ්ඩලයේ 08 දෙනාම ශ්‍රී ලාංකිකයින් වන අතර ඔවුන්ගේ අනන්‍යතාව මේ වන විට තහවුරු කරගෙන තිබේ.", "URL": "https://sinhala.adaderana.lk/news.php?nid=70942", "Category": null, "Parent URL": null}