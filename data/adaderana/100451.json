{"Source": "Adaderana", "Timestamp": "December 8, 2018 01:49 pm", "Headline": "ශ්‍රී පාද සමය වෙනුවෙන් විශේෂ වැටලීමක්", "News Content": "එළඹෙන ශ්‍රී පාද සමය වෙනුවෙන් පාරිභෝගිකයන්ට ගුණාත්මක සේවාවක් ලබාදීමේ අරමුණින් මහජන සෞඛ්‍ය පරීක්ෂකවරුන් අද(08) මස්කෙලිය නගරයේ අපිරිසිදු ආපන ශාලා සහ වෙළඳසැල් වැටලීමේ විශේෂ වැටලීමක් දියත් කර තිබේ. මස්කෙලිය සෞඛ්‍ය වෛද්‍ය අධිකාරි කාර්යයාලය මඟින් මෙම හදිසි පරික්ෂාව සංවිධානය කර ඇති අතර, නුවරඑළිය දිස්ත්‍රික්කයේ අඹගමුව, හැටන්, මස්කෙලිය, කොත්මලේ, කොටගල සහ ලිදුල යන සෞඛ්‍ය වෛද්‍ය අධිකාරිවරුන්ගේද එම කාර්යයාලය යටතේ රාජකාරි කරන මහජන සෞඛ්‍ය පරීක්ෂකවරුන් විශාල පිරිසකගේ සහභාගිවයෙන් මෙම වැටලීම සිදු කරනු ලැබීය. මෙම වැටලීමේදී මස්කෙලිය සාමිමලේ, නොර්වුඩ්, බගවන්තලාව, පුලියාවත්ත යන නගරයන්හි සුපිරි වෙළඳසැල් තොග සහ සිල්ලර වෙළඳසැල් ආපන ශාලා සහ පදික වේදිකාවේ ආහාර ද්‍රව්‍යය අලෙවි කරන තාවකාලික වෙළඳුන්ද මෙහිදී පරීක්ෂාවට ලක් කරනු ලැබීය. මෙම වැටලීමේදි පරිභෝජනයට නුසුදුසු අලෙවි කිරීම සඳහා සූදානම් කර තිබු ආහාර ද්‍රව්‍යය රැසක් මහජන සෞඛ්‍ය පරීක්ෂකවරුන් විසින් ඔවුන් භාරයට ගෙන ඒවා විනාශ කිරීමට කටයුතු කරනු ලැබිය. අපිරිසිදුව ආපන ශාලා පවත්වාගෙන ගිය වෙළඳුන් රැසකට එම ආපනශාලාවල ඇති අඩුපාඩුකම් සපුරාලීමට උපදෙස් ලබා දුන් අතර, අපිරිසිදු ආහාර පාන පාරිභෝගිකයන්ට ලබාදුන් ආපානශාලා හිමියන් රැසකට නෛතික පියවර ගැනීමටද මෙම වැටලීමේදි මහජන සෞඛ්‍ය පරීක්ෂකවරුන් කටයුතු කර තිබුණි.", "URL": "https://sinhala.adaderana.lk/news.php?nid=100451", "Category": null, "Parent URL": null}