{"Source": "Adaderana", "Timestamp": "August 8, 2019 09:37 am", "Headline": "ලැව් ගිනි හේතුවෙන් පුරා භූමියක් අවධානමේ", "News Content": "පේරු රාජ්‍යයේ පැතිරයන ලැව් ගින්නක් හේතුවෙන් පුරාවිද්‍යා භූමියක්ද අවධානමට ලක්ව තිබේ. ගින්න පාලනය කිරීම සඳහා එරට බලධාරීන් දැඩි වෙහෙසක් දරමින් සිටින බව සඳහන් වෙයි. පේරු රාජ්‍යයේ ඇමසෝනාස් කලාපයේ හටගෙන ඇති ලැව් ගින්න සීඝ්‍රයෙන් පැතිර යමින් තිබේ. ඓතිහාසික පුරාවිද්‍යා භූමියක් වන ක්වේලැප් නටඹුන් ප්‍රදේශයටද ගින්න පැතිර යාමේ අවධානමක් මතුව ඇති බව විදෙස් වාර්තා සඳහන් කරයි. මීට වර්ෂ 1500කට පමණ පෙර ක්වේලැප් ප්‍රදේශයේ ඉන්කාවරුන් වාසය කළ බවට විශ්වාස කරයි. එම ප්‍රදේශයට ලැව්ගින්න පැතිර යාම පාලනය කිරීම සඳහා ගිනි නිවීම් සේවකයන් දැඩි වෙහෙසක් දරමින් සිටියි. ගිනි නිවීමේ මෙහෙයුමට හෙලිකොප්ටර් යානා රැසක්ද යොදවා ඇති බව සඳහන්. ඇමසෝනාස් කලාපයේ මේ දිනවල පවතින වියළ හා තද සුළඟ ලැව් ගින්න පැතිර යාමට හේතුවී තිබේ. එමෙන්ම ඒ හේතුවෙන් ගින්න පාලනය කිරීමත් ඉතා දුෂ්කර වී ඇති බව ගිනි නිවීම් සේවකයන් පවසයි.", "URL": "https://sinhala.adaderana.lk/news.php?nid=116045", "Category": null, "Parent URL": null}