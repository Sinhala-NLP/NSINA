{"Source": "Adaderana", "Timestamp": "August 28, 2012 05:16 pm", "Headline": "ත්‍රිත්ව ඝාතනයේ සැකකරු මානසික ලෙඩෙක් ද?", "News Content": "වැල්ලවත්ත, රාමක්‍රිෂ්ණා පාරේ නිවසක සිදුවූ ත්‍රිත්ව ඝාතනය සම්බන්ධයෙන් අත්අඩංගුවට ගත් සැකකරු සම්බන්ධයෙන් මානසික වෛද්‍ය වාර්තාවක් කැඳවන ලෙස කොළඹ අතිරේක මහේස්ත්‍රාත්වරයා අද (28) නියෝග කොට තිබේ. අදාළ සැකකරු බන්ධනාගාර නිලධාරීන් විසින් කොළඹ අතිරේක මහේස්ත්‍රාත්වරයා හමුවට ඉදිරිපත් කළේය. අද දින සැකකරු විසින් අදාළ සිද්ධිය සම්බන්ධයෙන් පාපොච්චාරණයක් කිරීමට තිබුණ ද පසුව සැකකරු එම ප්‍රකාශය රහසිගත ප්‍රකාශයක් ලෙස මහේස්ත්‍රාත්වරයා හමුවේ ලබාදී ඇත. අදාළ මානසික වෛද්‍ය වාර්තාව කැඳවීමෙන් අනතුරුව සැකකරුගෙන් ප්‍රකාශයක් ලබාගත හැකි බව මෙහිදී වැල්ලවත්ත පොලීසියේ නිලධාරීන් අධිකරණය හමුවේ පවසා සිටියේය. අදාළ කරුණු සලකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා සැකකරු ලබන 11 වන දින දක්වා රිමාන්ඩ් භාරයේ තබන ලෙස නියෝග කරන ලදී.", "URL": "https://sinhala.adaderana.lk/news.php?nid=26961", "Category": null, "Parent URL": null}