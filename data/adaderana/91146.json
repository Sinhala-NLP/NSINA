{"Source": "Adaderana", "Timestamp": "June 19, 2018 08:12 pm", "Headline": "යාපනයේ වෙඩි පහරින් ජිවිතක්ෂයට පත්වු තරුණයාගේ අවසන් කටයුතු සිදුකරයි", "News Content": "යාපනය, මල්ලාකම් දේවස්ථානයේ පසුගිය 17 වැනිදා රාත්‍රියේ පැවැත්වු ‍වාර්ෂික මංගල්ලය අවස්ථාවේ සිදුවු වෙඩි තැබීමකීන් ජිවිතක්ෂයට පත්වු තරුණයාගේ අවසන් කටයුතු අද(19) සවස යාපනය මල්ලාකම්, කුලමන්කාල් ‍කතෝලික සුසාන භූමියේදී සිදුකරනු ලැබීය. යාපනය ප්‍රදේශවාසීන් පැවසූවේ පොලීසිය සිදුකළ වෙඩි තැබීමකින් ජිවිතක්ෂයට පත්වු මල්ලාකම් ප්‍රදේශයේ පදිංචි පාක්‍යරාසා සුදර්ශන් නමැති 31 හැවිරිදි තරුණයාගේ අවසන් කටයුතු පවුලේ ඥාතීන්ගේ ප්‍රධානත්වයෙන් සිදුකළ බවයි. මල්ලාකම් සහායමාතා දේවස්ථානයේ මංගල්ලය පැවැත්වු අවස්ථාවේ යාපනය චුන්නාකම් ප්‍රදේශයේ හා යාපනය මල්ලාකම් ප්‍රදේශයේ තරුණයින් කණ්ඩායම් දෙකක් අතර නොසන්සුන්කාරි තත්ත්වයක් හටගෙන ඇති අතර, අදාළ අවස්ථාවේදී වෙඩි තැබීම සිදුකොට ඇති බව ප්‍රදේශවාසීන් පැවසූහ. පොලීසිය පැවසූවේ දෙපිරිසක් අතර වු ගැටුමක් නිරාකරණයට යාමේදී ගැටුමට සම්බන්ධ පිරිස් පොලිසිය වෙත පහරදීමට උත්සහකොට ඇති අතර, එහිදි පොලිස් නිළධාරීන් සිය ආරක්ෂාව වෙනුවෙන් වෙඩි තැබීම සිදුකොට ඇති බවයි. යාපනය ආරක්ෂක අංශ පැවසූවේ වෙඩි වැදීමෙන් ජිවිතක්ෂයට පත්වු තරුණයාගේ මළ සිරුර සම්බන්ධයෙන් පශ්චාත් මරණ පරීක්ෂණ ඊයේ(18) සවස යාපනය රෝහල් මෘත ශරීරාගාරයේදී සිදුකළ අතර,එහිදි අනාවරණය වී ඇත්තේ පපු ප්‍රදේශයට සිදුවු වෙඩි තැබීමකින් වු තුවාලයකින් ශරීර අභ්‍යන්තරයේ සිදුවු රුධිරය ගැලීමක් හේතුවෙන් මරණය සිදුව ඇති බවටයි. සිද්ධිය සම්බන්ධයෙන් පුද්ගලයින් පස් දෙනෙකු අත්අඩංගුවට ගෙන යාපනය මල්ලාකම් අධිකරණය වෙත ඉදිරිපත් කිරීමෙන් අනතුරුව සැකකරුවන් එළැඹෙන 29 වැනිදා දක්වා රක්ෂිත බන්ධනාගාර ගත කිරීමට මල්ලාකම් මහේස්ත්‍රාත් ඒ.ඇලෙක්ස්රාජා මහතා ඊයේ(18) සවස කටයුතු කරනු ලැබීය. තරුණයාගේ අවසන් කටයුතු සිදුවු අද(19) දිනයේ මල්ලාකම් ප්‍රදේශයේ ආරක්ෂාව වෙනුවෙන් අමතර පොලිස් නිළධාරීන් යොදා තිබු බවද ප්‍රදේශවාසීන් පැවසීය. සිද්ධිය සම්බන්ධයෙන් යාපනය තෙලිප්පලෙයි පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=91146", "Category": null, "Parent URL": null}