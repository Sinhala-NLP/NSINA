{"Source": "Adaderana", "Timestamp": "November 28, 2012 01:19 pm", "Headline": "අත යටින් සල්ලි ගත් නගර සභාවේ නිලධාරියෙක් දැලේ", "News Content": "අල්ලස් ලබා ගත් කඩුවෙල නගර සභාවේ තාක්ෂණික නිලධාරියෙකු අල්ලස් හෝ දූෂණ විමර්ශන කොමිසම විසින් අත්අඩංගුවට ගෙන තිබේ. අදාළ තාක්ෂණික නිලධාරියා වැලිපිල්ලෑව ප‍්‍රදේශයේ ව්‍යාපාරිකයෙකු ගෙන් ඔහුට හිමි ඉඩමක සැලැස්මක් අනුමත කිරීම සඳහා රුපියල් එක්ලක්ෂ දස දහසක මුදලක් අල්ලස් වශයෙන් ඉල්ලා ඇති බව සඳහන්ය. මේ සම්බන්ධයෙන් අදාළ ව්‍යාපාරිකයා අල්ලස් හෝ දූෂණ විමර්ශන කොමිසමට පැමිණිලි කොට ඇත. ඒ අනුව අදාළ අල්ලස් මුදල ලබා ගන්නා අවස්ථාවේ දී මෙම තාක්ෂණික නිලධාරියා අත්අඩංගුවට ගෙන ඇති බව සඳහන්ය. සැකකාර තාක්ෂණික නිලධාරියා කඩුවෙල නගර සභාවේ අතුරුගිරිය උප කාර්යයාලයට අනුයුක්තව සේවය කරන නිලධාරියෙකු බව වාර්තා වේ. අත්අඩංගුවට ගත් තාක්ෂණික නිලධාරියා කඩුවෙල මහේස්ත‍්‍රාත් අධිකරණයට ඉදිරිපත් කිරීමෙන් අනතුරුව ලබන 07 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=29552", "Category": null, "Parent URL": null}