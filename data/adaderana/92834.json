{"Source": "Adaderana", "Timestamp": "July 19, 2018 11:49 am", "Headline": "මියගිය බුද්ධි අංශ නිලධාරියාගේ පුතා පොලිස් පහර දීමකින් රෝහලට-මව සාධාරණ පරීක්ෂණයක් ඉල්ලයි", "News Content": "හෙට්ටිපොළ පොලීසියේ නිලධාරීන් දෙදෙනෙකු සිදුකල අමානුෂික පහර දීමක් හේතුවෙන් රෝගී වූ තරුණයෙකු හලාවත මහා රෝහලට ඇතුළත් කර තිබේ. මෙලෙස පහර කෑමට ලක්ව ඇත්තේ එල්.ටි.ටි.ඊ. මරාගෙන මැරෙන බෝම්බ ප්‍රහාරයකින් 2000 වර්ෂයේදී මියගිය ශ්‍රී ලංකා යුද හමුදාවේ බුද්ධි අංශයේ කපිතාන් තිලකරත්න බාලසුරිය මහතාගේ බාල පුත්‍රයා වන කසුන් කනිෂ්ක බාලසුරිය නමැති 19 හැවිරිදි තරුණයායි. මේ පහර දීම සිදු කර ඇත්තේ පසුගිය දසවන දිනයි. පහරදීමෙන් පසු මේ තරුණයාට නීති විරෝධී මත්පැන් දමා අධිකරණයට ඉදිරිපත් කළ බවද වාර්තා වෙයි. පොලිස් පහර දීම හේතුවෙන් දින තුනක් කුරුණෑගල රෝහලේ ප්‍රතිකාර ලැබූ මේ තරුණයා මේ වන විට හලාවත මහා රෝහලේ ප්‍රතිකාර ලබයි. අද (19 ) අළුයම මේ තරුණයා කොළඹ ජාතික රෝහලට යවා සි.ටි. ස්කෑන් පරීක්ෂණයක් ද සිදු කර තිබේ. පොලිස් පහර දීමෙන් පසු අවස්ථා කීපයකදී තම පුත්‍රයාට ක්ලාන්තය සැදුනු බව මේ තරුණයාගේ මව වන සුධර්මා බාලසුරිය මහත්මිය පැවසීය. තමා සහ පුතා වතුර ෆිල්ටර් කර බෙදා හරින බවත් සිද්ධිය වු දින ගමේ තරුණයෝ දෙදෙනෙක් පුතාගේ වාහනය පැහැර ගෙන පුතාවත් ඒ වාහනේ දාගෙන යද්දි පොලීසිය අත දිකු කර වාහනය නවත්වා ඇති බව සුධර්මා බාලසූරිය මහත්මිය වැඩිදුරටත් කියා සිටියේය. එම අවස්ථාවේ දී වාහනය පදවා ඇත්තේ පැහැර ගත් පුද්ගලයින් විසින් බවත්, එහිදී පොලීසිය වාහනය නැතර කරන ලෙස පැවසුවත් එය නතර නොකිරීම නිසා පොලීසිය වාහනය ලුහුබැඳ කිලෝමීටර ගණනක් ඉදිරියට පැමිණ තිබේ. එහිදී තම පුතා වාහනය තුළ සිටිය දී අදාළ තරුණයින් පළා ගොස් ඇති අතර, එහිදී පොලිස් නිලධාරීන් විසින් ඉතා දරුණු ලෙස පහර දී ඇති බව ද මව සඳහන් කරයි. කෙසේ වෙතත් අනතුරුව ළමයා විසින් ඇත්ත සිද්ධිය පොලීසියට පවසා තිබේ. දරුවා සෑම තැනම සොයා අවසානයේ පොලීසියට යන විට පුතාට හොඳටම පහර දී කුඩුවේ දමා ඇති ආකාරය තමාට දැක ගැනීමට හැකි වු බවත්, එහිදී පොලිස් නිලධාරීන් ඉදිරියේ වැද වැටුණත් ඔවුන් කිසිවකට ඇහුන්කන් නොදුන් බවත් සුධර්මා මහත්මිය සඳහන් කරයි. කෙසේ වෙතත් මේ වන විට දරුවාට එරෙහිව නඩුවක් දමා ඇති බවත්, පහර දීමෙන් පසු පුතා නිතරම අසනීප වෙන බැවින් මුන්නේශ්වරම් කෝවිලට භාරයක් වීමට යන විට බස් රථය තුළ දරුවාට අමාරු වු බව ද සඳහන් කළ සුධර්මා මහත්මිය බිංගිරිය රෝහලට ඇතුළත් කළ දරුවා හලාවත රෝහලටත් අනතුරුව මේ වන විට කොළඹ ජාතික රෝහලටත් මාරු කර ඇති බව ද පැවසීය. පොලිස් නිලධාරීන් දිගින් දිගටම වැරැද්ද බාර ගන්නා ලෙසත් නැතිනම් කුඩු තිබූ බවට පවසා ජීවිතාන්තය දක්වා හිරේ යවන බවටත් තර්ජනය කරන බව ද සුධර්මා මහත්මිය පවසයි. කෙසේ වෙතත් තමාට එවැනි දෙයක් සිදු කිරීමට ඉඩ දිය නොහැකි බවත්, මෙම සිදුවීමට මුලික වු පුද්ගලයින් දෙදෙනා එදිනම මදවක්කුලම ගම්මානයේ මිනිස්සු විසින් අල්ලා හොඳටම පහර දී පල්ලම පොලීසියට බාර දී ඇති බව ද ඇය සඳහන් කරයි. අනතුරුව පල්ලම පොලීසිය විසින් ඔවුන් දෙදෙනා හෙට්ටිපොල පොලීසියට බාර දී ඇති බවත්, විශාල මුදලක් රැගෙන පොලීසිය විසින් මෙම සැකකරුවන් දෙදෙනා නිදහස් කර ඇති බවට තමාට තොරතුරු ලැබී ඇති බව ද සුධර්මා මහත්මිය සඳහන් කරයි. වාහනය පැහැර ගත් බවට පොලීසියට පැමිණිල්ලක් කිරීමට අවශ්‍ය බව පැවසුවත් පොලීසියෙන් එය සඳහන් කර නොගත් බවත්, කුලියාපිටිය පොලිස් අධිකාරී කාර්යාලයට පවා ගොස් තමා මේ බව පැවසූ බවත්, තමාගේ ස්වාමියා රට වෙනුවෙන් ජීවිතය පුජා කළ බවත්, පුතාවත් තමාට නැති කර ගැනීමට නොහැකි අතර, මේ සම්බන්ධයෙන් සාධාරණ පරීක්ෂණයක් පවත්වන ලෙසට ඇය බලධාරීන්ගෙන් ඉල්ලීමක් කරයි. මේ පිළිබඳව පල්ලම පොලීසියෙන් කළ විමසීමේදී කියා සිටියේ අදාල දිනයේදී පල්ලම මදවක්කුලම ප්‍රදේශයේ සැරි සැරූ දෙදෙනෙකු ගම්වැසියන් විසින් අල්ලා පොලීසියට බාර දුන් බවයි. පසුව මොවුන් ගැන හෙට්ටිපොල පොලීසිය දැනුවත් කලත් තමනට මේ දෙදෙනා අවශ්‍ය නොවන බව හෙට්ටිපොල පොලීසිය විසින් තම පොලීසිය දැනුවත් කිරීම හේතුවෙන් ඔවුන් දෙදෙනා ඇප මත නිදහස් කල බව ද පොලීසිය පවසයි. මේ චෝදනාව එල්ල වන හෙට්ටිපොල පොලීසියෙන් මේ පිළිබඳ අප කල විමසීමේදී හෙට්ටිපොල පොලිස් ස්ථානාධිපති ආර්.ඩි.ඒ රාජපක්ෂ මහතා කියා සිටියේ, පසුගිය දසවන දින මෙවැනි සිදුවීමක් වූ අතර අදාළ පුද්ගලයා අත්අඩංගුවට ගෙන අධිකරණයට ඉදිරිපත් කලේ නිති විරෝධි මත්පැන් ප්‍රවාහනය කිරීමක් සම්බන්ධයෙන් වූ චෝදනාවකට බවයි. මේ සිදුවීම වූ දින පල්ලම පොලිසියෙන් හෙට්ටිපොල පොලිස් වසමේ දෙදෙනෙකු සැකපිට අත්අඩංගුවට ගෙන සිටින බව දන්වා තිබුණත් ඒ වන විට අදාල පොලිස් නිලධාරියා නොදැනුවත්ව සිටීම හේතුවෙන් තම පොලීසියට මේ දෙදෙනා අනවශ්‍ය බව දන්වා ඇති බවද පැවසිය. ඒ පිළිබඳ පැමිණිල්ලක් ලැබෙන්නේ නම් නැවත විභාග කල හැකි බවද හෙතෙම පැවසීය.", "URL": "https://sinhala.adaderana.lk/news.php?nid=92834", "Category": null, "Parent URL": null}