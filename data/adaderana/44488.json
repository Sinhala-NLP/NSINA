{"Source": "Adaderana", "Timestamp": "July 7, 2014 03:19 pm", "Headline": "රුධිර පට්ටිකා හිඟයක් - ඩෙංගු රෝගීන් අනතුරක - සමන් රත්නප්‍රිය ", "News Content": "ඩෙංගු රොගීන්ට ලබා දෙන රුධිර පට්ටිකාවල හිඟයක් ඇති වෙමින් පවතින බව රජයේ හෙද නිලධාරින්ගේ සංගමය අනතුරු ඇඟවීමක් කර තිබේ. එම සංගමයේ සභාපති සමන් රත්නප්‍රිය මහතා සඳහන් කළේ රුධිර දායකයින්ගේ රුධිරය ලබා ගන්නා ස්ථර 03 ක් සහිත ට්‍රිපල් පැක් නැමැති ඇසුරුම් වල දැඩි හිඟයක් රට පුරා ලේ බැංකුවලින් වාර්තා වන බවයි . මෙම හිඟය වැඩි වශයෙන් පේරාදෙණිය, මහනුවර, මාතර, හම්බන්තොට, අම්පාර, කුරුණෑගල හා රත්නපුර යන රෝහල්වලින් වාර්තා වේ. අදාළ ඇසුරුම්වල හිඟය හේතුවෙන් වෙනත් ඇසුරුම්වලට ලබා ගන්නා රුධිරයෙන් රුධිර පට්ටිකා සාදාගත නොහැකිවීම නිසා ලේ බැංකුවල සකසන රුධීර පට්ටිකා වල ප්‍රමාණය පහල බැස ඇති බව රජයේ හෙද නිලධාරින්ගේ සංගමය සඳහන් කළේය. ඔවුන් පෙන්වාදෙන්නේ මේ වන විට ඩෙංගු රෝගය අධිවසංගත තත්ත්වයකට පත්ව ඇති අතර එවැනි රොගින්ට රුධිර පට්ටිකා දීම අත්‍යවශ්‍ය බැවින් මෙම හිඟය හේතුවෙන් එම රෝගින් සඳහා දැඩි බලපෑමක් එල්ල වන බවයි. එබැවින් මෙම ගැටලුවට කඩිනම් විසඳුම් ලබාදෙන ලෙස රජයේ හෙද නිලධාරින්ගේ සංගමය බලධාරින්ගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=44488", "Category": null, "Parent URL": null}