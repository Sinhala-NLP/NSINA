{"Source": "Adaderana", "Timestamp": "September 27, 2011 05:19 pm", "Headline": "ශවේන්ද්‍ර සිල්වා ආරක්ෂිතයි වරප්‍රසාද සහිතයි", "News Content": "එක්සත් ජාතීන්ගේ වියානා සම්මුතියට අනුව රාජ්‍ය තාන්ත්‍රික වශයෙන් එක්සත් ජාතීන්ගේ නියෝජ්‍ය නිත්‍ය නියෝජිත,මේජර් ජෙනරාල් ශවේන්ද්‍ර සිල්වා මහතාට නිර්මුක්ති හා වරප්‍රසාද වශයෙන් ආරක්ෂාව සැලසී ඇති බව විදේශ කටයුතු අමාත්‍යංශය පවසයි. නිව්යෝර්ක් හි ප්‍රාන්ත අධිකරණයක් විසින් ශවේන්ද්‍ර සිල්වා මහතාට එරෙහිව නොතීසි නිකුත් කිරිම පිළිබඳ ප්‍රතිචාර දක්වමින් ශ්‍රී ලංකාවේ විදේශ කටයුතු අමාත්‍යංශය විසින් නිකුත් කර ඇති නිවේදනයක මේ බව සඳහන් වේ. රාජ්‍ය තාන්ත්‍රික සබඳතා වලදී එක්සත් ජාතීන් විසින් වියානා සම්මුතිය වැදගත් කොට සලකන බවත්,එකී සම්මුතියට අනුව ශවේන්ද්‍ර සිල්වා මහතාට රාජ්‍ය තාන්ත්‍රිකයකු ලෙස නිර්මුක්ති හා වරප්‍රසාද පවතින බවත් විදේශ කටයුතු අමාත්‍යංශය පෙන්වාදෙයි. මෙම ගැටලුව සම්බන්ධයෙන් අමෙරිකාවේ නිව්යෝර්ක් නුවර පැවති එක්සත් ජාතීන්ගේ 66 වන මහා මණ්ඩල සැසිවාරයට සහභාගී වී සිටියදී ජනාධිපති මහින්ද රාජපක්ෂ මහතා විසින් ජගත් මහ ලේකම් බෑන් කී මූන් මහතා දැනුවත් කළ බවත්,එහිදී ශවේන්ද්‍ර සිල්වා මහතාට රාජ්‍ය තාන්ත්‍රික කටයුතු නිසියාකාරව කරගෙන යාම සඳහා උපරිම ආරක්ෂාව හා පහසුකම් සලසන ලෙස ඉල්ලා සිටි බවත් විදේශ කටයුතු අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=19003", "Category": null, "Parent URL": null}