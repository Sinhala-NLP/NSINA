{"Source": "Adaderana", "Timestamp": "April 16, 2014 01:22 pm", "Headline": "ශ්‍රී ලංකාවේ පවතින ආරක්ෂක තත්ත්වය පුරෝකථනය කළ නොහැකියි", "News Content": "ශ්‍රී ලංකාවේ පවතින්නේ පුරෝකථනය කළ නොහැකි ආරක්ෂක වාතාවරණයක් බව ඔස්ට්‍රේලියාව පවසයි. ඔස්ට්‍රේලියානු විදේශ කටයුතු අමාත්‍යංශය විසින් එරට වැසියන්ට ශ්‍රී ලංකාවේ සංචාරය කිරීම සම්බන්ධයෙන් ලබාදෙන වාර්ෂික මාර්ගෝපදේශනය තුළ මේ බැව් දැක්වෙයි. ආරක්ෂක හමුදා රට පුරාම පෙනී සිටින බවත්, පොලිස් හා හමුදා මුරපොළවල් ඇතැම් හුදකලා මාර්ගවල පූර්ව ඇඟවීම්වලින් තොරව දකින්නට හැකි බවත් එහි කියැවෙයි. විරෝධතා ව්‍යාපාර හා මහජන රැස්වීම් මගහැරිය යුතු බවත්, ඒවාට දේශපාලන උසිගැන්වීම් සහිත පිරිස්වල ප්‍රහාරයට ලක්වන බව මෙන්ම නිරන්තරයෙන් විරෝධතාවන්ට ප්‍රතිචාර ලෙස පොලීසිය විසින් කඳුළු ගෑස් ප්‍රහාර එල්ලකරන බවද ඔස්ට්‍රේලියානු සංචාරක මාර්ගෝපදේශනයේ සඳහන්ය. උතුරු පළාතේ මන්නාරම,වව්නියාව,මුලතිව්,කිලිනොච්චි හා යාපනය දිස්ත්‍රීක්කය තුළ ආරක්ෂක අංශවල පශ්චාත් ගැටුම් ක්‍රියාකාරිත්වයන් දිගින් දිගටම දකින්නට ලැබෙන බවත්, එසේම උතුරු හා නැගෙනහිර පළාත්වල නතරවීමට කල්පනා කරන්නේනම් බිම්බෝම්බ පිළිබඳ අනතුරු ඇඟවීම් සංඥා කෙරෙහි අවධානය යොමු කළ යුතු බව එහි කියැවෙයි. රාජ්‍ය නොවන සංවිධාන හෝ රාජ්‍ය තාන්ත්‍රිකයින් ලෙස හෝ උතුරේ සංචාරය කරන්නේනම් හෝ ආරක්ෂක නිලධාරීන් හමුවන්නේනම් රාජ්‍ය ආරක්ෂක අමාත්‍යංශයෙන් අවසර ගත යුතුව ඇති බවද සඳහන්ය. වීසා අයදුම් කිරීමේදී සැලකිලිමත් විය යුතු බවත්, වීසා කොන්දේසි උල්ලංඝණය කිරීම් සිදුවුවහොත් රටින් නෙරපා හැරීමට ඉඩ ප්‍රස්ථාව පවතින බවත් ඔස්ට්‍රේලියානු සංචාරක මාර්ගෝපදේශන නිවේදනයෙන් පෙන්වාදෙයි. ශ්‍රී ලංකාවේ ඩෙංගු රෝගී අවදානමක්ද පවතින බවත්, 2013 වසරේ බස්නාහිර පළාතේ ජනගහණයෙන් හරි අඩක් පමණම ඩෙංගු රෝගයට ගොදුරුවී ඇති බවත් එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=42575", "Category": null, "Parent URL": null}