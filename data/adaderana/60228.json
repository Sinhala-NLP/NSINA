{"Source": "Adaderana", "Timestamp": "May 17, 2016 02:53 pm", "Headline": "උඩරට දුම්රියටත් බාධා - නායයාමේ අනතුරු ඇඟවීම දිගුකරයි", "News Content": "ඉහළ කෝට්ටේ සහ බලන අතර ප්‍රදේශයේදී දුම්රියක් පීලි පැනීමෙන් උඩරට මාර්ගයේ දුම්රිය ධාවනයට බාධා එල්ල වී තිබේ.මේ හේතුවෙන් උඩරට මාර්ගයේ දුම්රිය ධාවන කටයුතු ප්‍රමාද විය හැකි බව දුම්රිය පාලක මැදිරිය කියයි.මේ අතර දිස්ත්‍රික් 9ට නිකුත් කර තිබූ නායයෑමේ අවදානම පිළිබඳ අනතුරු ඇඟවීම තවදුරටත් දීර්ඝ කර තිබේ.ඒ අනුව අද පස්වරු දෙකේ සිට ඉදිරි පැය 24ක කාලය සඳහා මෙම අනතුරු ඇඟවීම නිකුත් කර ඇති බව ජාතික ගොඩනැගිලි පර්යේෂණ සංවිධානය පවසයි.බදුල්ල, මොණරාගල, මහනුවර, රත්නපුර, කුරුණෑගල, නුවරඑළිය, කෑගල්ල, මාතලේ සහ කළුතර යන දිස්ත්‍රික්කවලට බලපැවැත්වෙන පරිදි නායයෑමේ අවදානම් තත්ත්වය ප්‍රකාශයට පත් කර ඇත.විශේෂයෙන් කඳුකර ප්‍රදේශවල ජීවත් වන ජනතාව පවතින ආපදා තත්ත්වය පිළිබඳ විමසිල්ලෙන් සිටින ලෙස ජාතික ගොඩනැගිලි පර්යේෂණ සංවිධානය දැනුම්දෙයි.", "URL": "https://sinhala.adaderana.lk/news.php?nid=60228", "Category": null, "Parent URL": null}