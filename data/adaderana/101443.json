{"Source": "Adaderana", "Timestamp": "December 28, 2018 03:40 pm", "Headline": "චීනයේ ඉදිවෙන නව අධිවේගී දුම්රිය සේවය", "News Content": "චීනයේ ආරම්භ කිරීමට නියමිත නව අධිවේගී දුම්රිය සේවයක් පිළිබඳව විදෙස් මාධ්‍ය වාර්තා කරයි. නැගෙනහිර චීනයේ හන්ග්චෝ (Hangzhou)සහ හුවැන්ෂාන් (Huangshan)නගර එකිනෙක යා කරමින් මෙසේ අධිවේගී දුම්රිය සේවයක් ආරම්භ කිරීමට නියමිතව ඇත. එරට දර්ශනීය ස්ථාන රැසක් ආවරණය කරන එහි ධාවන කටයුතු ලබන වසරේ ජනවාරි මස 4 වැනිදා සිට ආරම්භ කිරීමට නියමිතව ඇත. දුම්රිය ධාවනය ආරම්භ වන්නේ නැගෙනහිර චීනයේ ජීජැන් පළාතේ හන්ග්චෝ අගනුවර සිට වන අතර එහි අවසානය සනිටුහන් වන්නේ අන්හුයි පළාතේ හුවැන්ෂාන් නගරයේදීය. මෙම නව දුම්රිය සේවය මඟින් නැගෙනහිර චීනයේ හන්ග්චෝ සහ හුවැන්ෂාන් නගර අතර දර්ශනීය ස්ථාන රැසක් ආවරණය කරන බව විදෙස් වාර්තා සඳහන් කරයි. යුනෙස්කෝ ලෝක උරුම අතරට අයත් හුවැන්ෂාන් කන්ද, හන්ග්චෝ වෙස්ට් ලේක් වැව සහ ජීජැන් පළාතේ ෆුචූන් ගංඟාව සහ තවුසන්ඩ් අයිලන්ඩ් ලේක් වැව ඒ අතරට අයත්ය. කිලෝමීටර් 265ක දුර ප්‍රමාණයක් ආවරණය කරන මෙම අධිවේගී දුම්රිය සේවය දුම්රිය නැවතුම් නවයකින් යුතු බව දැක්වෙයි. පැයට කිලෝමීටර 250ක උපරිම වේගයකින් ධාවනය කළ හැකි මෙම දුම්රිය සේවය මගීන්ට දෛනික ගමනාගමන කටයුතු සඳහා පහසුකම් සලසන අතර මෙමඟින් හන්ග්චෝ සහ හුවැන්ෂාන් නගර අතර ගමන් කිරීමට ගතවන කාලය විශාල වශයෙන් අවම කරගැනීමට හැකි බව වාර්තා වෙයි. මෙහි ධාවන කටයුතු ආරම්භ වන්නේ ලබන වසරේ ජනවාරි මස 4 වැනිදා සිට වන අතර දුම්රිය යුගල 11 ක් මේ සඳහා යොදාගැනෙන බව විදෙස් වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=101443", "Category": null, "Parent URL": null}