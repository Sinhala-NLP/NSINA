{"Source": "Adaderana", "Timestamp": "May 23, 2013 02:19 pm", "Headline": "අනවසර ඉදිකිරීම් ඉවතට", "News Content": "හැටන්, දික්ඔය හරස්කර ඉදිකර ඇති අනවසර ඉදිකිරීම් ඉවත් කිරීමට තීරණය කර තිබේ. පසුගිය දිනවල එම ප්‍රදේශයට ඇඳ හැළුණු අධික වර්ෂාවත් සමඟ දික්ඔය පිටාර ගැලීම හේතුවෙන් ඔය හරස් කර ඉදිකර තිබූ නිවාස 300ට ආසන්න සංඛ්‍යාවක් ජලයෙන් යටවිය. එහිදී පුද්ගලයින් තිදෙනෙකු ද ජීවිතක්ෂයට පත්වූ බව වාර්තා වේ. ඒ අනුව අදාළ ප්‍රදේශ නිරීක්ෂණය කළ නුවරඑළිය දිස්ත්‍රික් ලේකම්. ඩී.පී.ජී කුමාරසිරි මහතා ප්‍රදේශවාසීන්ට දන්වා ඇත්තේ ඔය හරස් කර ඉදිකර ඇති අනවසර ඉදිකිරීම් ඉවත් කර ගන්නේ නම් නිවාස පිහිටි ප්‍රදේශයේ බැම්මක් ඉදිකිරීමට කටයුතු කරන බවයි. එම යෝජනාවට අනුව ප්‍රදේශවාසීන් දික්ඔය හරස් කර ඉදිකර ඇති අනවසර ඉදිකිරීම් ඉවත් කර ගැනීමට කැමැත්ත පළකර ඇතැයි සඳහන්ය.", "URL": "https://sinhala.adaderana.lk/news.php?nid=34323", "Category": null, "Parent URL": null}