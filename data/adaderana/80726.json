{"Source": "Adaderana", "Timestamp": "November 29, 2017 09:46 am", "Headline": "ගැබිණියකැයි චෝදනා නගා පාසලේන් නෙරපු දැරියගේ වාර්තාව නීතිපතිට", "News Content": "කැකිරාව අධ්‍යාපන කලාපයේ පාසලක දැරියක් ගැබ්ගෙන ඇතැයි පවසමින් ඇය පාසලෙන් ඉවත්කිරීමට අදාළව ජාතික ළමා ආරක්ෂක අධිකාරිය විසින් ආරම්භ කරන ලද විමර්ශනයේ වාර්තාව මේ වන විට නීතිපති උපදෙස් පතා නීතිපති දෙපාර්තමේන්තුව වෙත යොමු කර තිබේ. මෙහිදී අදාළ දියණිය අස්ථාන චෝදනාවක් මත පාසලෙන් ඉවත් කර, මානසික අපයෝජනයට පත්කිරීම හේතුවෙන්, 1995 අංක 22 දරණ ශ්‍රී ලංකා දණ්ඩ නීති සංග්‍රහයේ සංශෝධන පනතේ 308 අ. වගන්තිය යටතට ගැනෙන වරදක් සිදුවී ඇත්ද යන්න සම්බන්ධව හා ඉදිරි නීතිමය කටයුතු සම්බන්ධයෙන් ජාතික ළමා ආරක්ෂක අධිකාරිය විසින් නීතිපති උපදෙස් විමසා තිබේ. මෙම සිදුවීමට අදාළව නීතිපතිතුමාගෙන් ලැබෙන උපදෙස් මත ඉදිරි කටයුතු තීරණය කරනු ඇති බව ද නිවේදනයක් නිකුත් කරමින් ජාතික ළමා ආරක්ෂක අධිකාරියේ සභාපති නීතීඥ මරිනි ද ලිවේරා මහත්මිය පවසයි. මේ අතර ජාතික ළමා ආරක්ෂක අධිකාරියේ විශේෂ පොලිස් විමර්ශන ඒකකයේ නිලධාරීන් විසින් මෙම විමර්ශනය සිදු කළ අතර, එහිදී අධිකරණ වෛද්‍ය නිලධාරී විසින් තහවුරු කර ඇත්තේ අදාළ දියණිය ගැබ්ගෙන නැති බවටත්, කිසිදු ලිංගික අපයෝජනයක් සිදුව නොමැති බවටත් ය. මෙම සිදුවීමට අදාළව විමර්ශන නිලධාරීන් විසින් අදාළ දියණිය, ඇගේ මවුපියන් ඇතුලු සියලු පාර්ශවයන්ගෙන් ප්‍රකාශ සටහන් කරගෙන තිබේ.", "URL": "https://sinhala.adaderana.lk/news.php?nid=80726", "Category": null, "Parent URL": null}