{"Source": "Adaderana", "Timestamp": "June 19, 2012 08:13 am", "Headline": "හොර ලේඛන සකසන ආයතනයක් ගෙන ගිය 6 දෙනෙකුට මාංචු", "News Content": "ව්‍යාජ ලිපිලේඛන සකස්කරන ආයතනයක් පවත්වාගෙන ගිය කටුගස්තොට, තලවින්න ප්‍රදේශයේ පුද්ගලයෙකු පොලිසිය විසින් අත්අඩංගුවට ගෙන තිබේ. මධ්‍යම පළාත් නියෝජ්‍ය පොලිස්පති කාර්යාලයේ විශේෂ අපරාධ හා මෙහෙයුම් ඒකකයේ නිලධාරීන් පිරිසක් විසින් සිදුකළ වැටලීමකදී මෙම පුද්ගලයා අත්අඩංගුවට ගෙන ඇති බව සඳහන්ය. මෙම ජාවාරමට සම්බන්ධ කාන්තාවක් ඇතුළු තවත් පුද්ගලයින් පස්දෙනෙකු ද පොලිසිය විසින් අත්අඩංගුවට ගෙන ඇත. අත්අඩංගුවට ගත් ප්‍රධාන සැකකරු සතුව තිබී ව්‍යාජ ලෙස සකස් කරන ලද ඉඩම් ඔප්පු, අධ්‍යාපන සහතික , විදේශ ගමන් බලපත්‍ර, ජාතික හැඳුනුම්පත් විශාල ප්‍රමාණයක් පොලිසිය විසින් සොයාගෙන තිබේ. ඊට අමතරව මෙම ව්‍යාජ ලිපිලේඛන සකස් කිරීම සඳහා යොදාගත් පරිගණකයක් සහ ඊට අදාළ උපකරණ ද පොලිසිය භාරයට ගෙන ඇති බව සඳහන්ය. මෙම ජාවාරම වසර ගණනාවක සිට පවත්වාගෙන ගොස් ඇති බව පොලිසිය සිදුකළ පරීක්ෂණ වලින් අනාවරණය වී තිබේ.", "URL": "https://sinhala.adaderana.lk/news.php?nid=25143", "Category": null, "Parent URL": null}