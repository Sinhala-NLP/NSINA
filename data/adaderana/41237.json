{"Source": "Adaderana", "Timestamp": "February 20, 2014 07:16 am", "Headline": "පාඩම් ඉගෙන ගන්න දකුණු අප්‍රිකානු සංචාරයක්", "News Content": "මෙරට සංහිඳියා ක්‍රියාවලිය සදහා දකුණු අප්‍රිකාවේ අත්දැකීම් ලබාගැනීමට රජය තීරණය කර තිබේ. ඒ සඳහා සභා නායක අමාත්‍ය නිමල් සිරිපාල ද සිල්වා මහතාගේ නායකත්වයෙන් යුත් කණ්ඩායමක් අද සහ හෙට දකුණු අප්‍රිකාවේ සංචරයක නිරත වන බව විදේශ කටයුතු අමාත්‍යංශය කියා සිටියි. දකුණු අප්‍රිකාවේ දේශපාලන ගැටළු වලට විසඳුම් සොයගෙන සංහිඳියාව ගොඩනැගීම සදහා එරට ක්‍රියාත්මක වු සත්‍යය සහ සංහිඳියාව පිළිබඳ කොමිසන් සභාවේ ආකෘතිය පිළිබද අධ්‍යයනය කිරිම මෙම සංචාරයේ අරමුණ වී තිබේ. මෙම සංචාරය සඳහා ශ්‍රී ලංකාව නියෝජනය කරමින් අමාත්‍ය ඩග්ලස් දේවානන්දා ,නියෝජ්‍ය අමාත්ය ෆයිසර් මුස්තාෆා, පාර්ලිමේන්තු මන්ත්‍රී සජින් වාස් ගුණවර්ධන ඇතුළු නියෝජිත පිරිසක් සහභාගි වී සිටිති. පසුගිය වසරේ මෙරට පැවති පොදු රාජ්‍ය මණ්ඩලයීය රාජ්‍ය නායක සමුළුවේදි දකුණු අප්‍රිකානු ජනාධිපති ජෙකොප් සූමා සහ ජනාධිපති මහින්ද රාජපක්ෂ මහතා අතර පැවති සාකච්ඡා වල ප්‍රතිඵලයක් ලෙස මෙම සංචාරය සිදු කරන බව විදේශ කටයුතු අමාත්‍යංශය සඳහන් කරයි. ශ්‍රී ලංකාව තුළ සාමය සහ සංහිඳියාව ඇති කිරිම සදහා අවශ්‍ය උපදෙස් ලබාදීමට දකුණු අප්‍රිකානු රජයේ විශේෂ නියෝජිතයෙකුද පත් කර තිබේ. මේ අතර දෙමළ ජාතික සන්ධානයේ නියෝජිතයින් පිරිසක් ද ඉදිරියේ දි දකුණු අප්‍රිකවේ සංචාරයක නිරත වීමට නියමිතය.", "URL": "https://sinhala.adaderana.lk/news.php?nid=41237", "Category": null, "Parent URL": null}