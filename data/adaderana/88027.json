{"Source": "Adaderana", "Timestamp": "April 25, 2018 09:03 pm", "Headline": "ඉන්දියානු ගුවන් මඟියා වැසිකිලියක් තුළ ඇද වැටී අවසන් ගමන් යයි", "News Content": "සංක්‍රමණික ඉන්දියානු ගුවන් මඟියෙකු 25 දින උදෑසන කටුනායක ගුවන් තොටුපොළ වැසිකිලියක් තුළ ඇද වැටී, රෝහල් ගත කිරීමෙන් අනතුරුව මිය ගොස් ඇතැයි මේ පිළිබඳව පරීක්ෂණ පවත්වන ගුවන් තොටුපොළ පොලීසියේ උසස් නිලධාරියෙකු පැවසීය. මොහු පීර් මොහොමඩ් ජෙයලාන් නැමති 55 හැවිරිදි ඉන්දීය ජාතිකයෙකි. ඔහු 4/25 දින උදෑසන 6.30 ට පමණ සෞදි අරාබියේ රියාද් සිට පැමිණි ශ්‍රී ලන්කන් ගුවන් සේවයේ යූ.එල්.- 266 දරන ගුවන් යානයෙන් කටුනායක ගුවන් තොටුපොළ වෙත පැමිණ, පසුව යළිත් එදිනම උදෑසන 7.20 ට ශ්‍රී ලන්කන් ගුවන් සේවයේ යූ.එල්.- 121 දරන ගුවන් යානයෙන් ඉන්දියාවේ චෙන්නායි වෙත යෑමට බලාපොරොත්තුවෙන්, ගුවන් තොටුපොළ සංක්‍රමණික ගුවන් මඟී පර්යන්තයේ රැඳී සිට තිබේ. එහිදී ඔහුට වැසිකිලිය වෙත යෑමේ අවශ්‍යතාවයක් ඇති වී, එහි ගොස් සිටියදී ඒ තුළ ඔහු ඇද වැටී තිබේ. එම ශබ්දය ඇසුනු ගුවන් තොටුපොළ ආරක්ෂක නිලධාරීන් වහා ඒ තුළින් එළියට ගෙන, ගුවන් තොටුපොළ සෞඛ්‍ය වෛද්‍ය ඒකකය වෙත යොමු කර තිබේ. එම වෛද්‍යවරුන් වහා මෙම රෝගියා පරීක්ෂා කර අවශ්‍ය මූලික ප්‍රතිකාර ලබා දී , මීගමුව මහ රෝහල වෙත ඇතුළත් කිරීමට පියවර ගෙන තිබේ. එහිදී මෙම රෝගීයාට අවශ්‍ය ප්‍රථමාධාර ලබා දී තිබුණත්, එදින උදෑසන 8.00 ට පමණ මෙම රෝගියා මීගමුව මහ රෝහල තුළ දී මිය ගොස් තිබේ. මේ පිළිබඳ පශ්චාත් මරණ පරීක්ෂණය ඔහුගේ ඉන්දියාවේ වෙසෙන ඥාතීන් සහ ශ්‍රී ලංකාවේ ඉන්දීය මහ කොමසාරිස් කාර්යාලයේ නිලධාරීන්ගේ ද සහභාගිත්වයෙන් 4/26 දින පැවැත්වීමට නියමිත බව ගුවන් තොටුපොළ පොලිසියේ ප්‍රකාශකවරයෙකු වැඩිදුරටත් පැවසීය. කටුනායක ගුවන් තොටුපොළ පොලිසියේ ස්ථානාධිපති , ප්‍රධාන පොලිස් පරීක්ෂක ජයනාත් වනසිංහ මහතාගේ උපදෙස් මත , උප පොලිස් පරීක්ෂක ප්‍රනාන්දු මහතා ඇතුළු පොලිස් නිලධාරීන් පිරිසක් මේ පිළිබඳව වැඩිදුර පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=88027", "Category": null, "Parent URL": null}