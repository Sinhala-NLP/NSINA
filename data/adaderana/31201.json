{"Source": "Adaderana", "Timestamp": "January 30, 2013 10:23 am", "Headline": "රූපවාහිනී රාජ්‍ය සම්මාන උළෙලේ දී දෙරණ සම්මාන 4 න් පිදුම් ලබයි", "News Content": "රූපවාහිනී රාජ්‍ය සම්මාන උළෙලේ හොඳම සාකච්ඡා වැඩසටහන සඳහා සම්මානය හිමි කර ගැනීමට දෙරණ 360 වැඩසටහන සමත්ව තිබේ. කොළඹ බණ්ඩාරනායක අනුස්මරණ ජාත්‍යන්තර සම්මන්ත‍්‍රණ ශාලාවේ ඊයේ (30) රාත‍්‍රී මෙම සම්මාන උළෙල පැවැත්විණි. එහිදී තවත් සම්මාන රැසකින් ටීවී දෙරණ පිදුම් ලැබීය. 2011 වසරේ හොඳම අධ්‍යාපනික හා සංස්කෘතික වටිනාකමකින් යුත් වැඩසටහනට හිමි සම්මානය ටීවී දෙරණ මගින් විකාශය වූ, ‘‘රැහේ ඇත්තන්ගේ විත්ති’’ වැඩසටහන අධ්‍යක්ෂණය කළ කේ.සී.සාරංග විසින් දිනාගනු ලැබීය. 2012 වසරේ හොඳම ග‍්‍රැෆික් සජීවීකරණ වැඩසටහනට හිමි සම්මානය ටීවී දෙරණ ඔස්සේ විකාශය වූ ‘‘ශූර ගොවියා’’ වැඩසටහන වෙනුවෙන් දිනූෂ ලක්ෂාන් විසින් හිමිකරගත්තේය. එමෙන්ම 2011 වසරේ හොඳම රූපවාහිනී පූරණපටයට වන සම්මානය ටීවී දෙරණ මගින් විකාශය වූ තුරු අරණ සඳහා තරංග ඉන්ද්‍රජිත් විසින් හිමිකරගන්නා ලදී.", "URL": "https://sinhala.adaderana.lk/news.php?nid=31201", "Category": null, "Parent URL": null}