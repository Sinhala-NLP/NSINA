{"Source": "Adaderana", "Timestamp": "January 14, 2014 08:46 am", "Headline": "මහැදුරු සුරවීර නික්ම යයි!", "News Content": "මෙරට කෘතහස්ත ලේඛකයෙකු, විචාරකයෙකු මෙන්ම රජරට විශ්ව විද්‍යාලයේ කුලපති සහ හිටපු නියෝජ්‍ය අමාත්‍යවරයෙකු වන මහාචාර්ය ඒ.වී. සුරවීර මහතා අභාවප්‍රාප්ත වී තිබේ. අද(14) අලුයම සිය නිවසේ දී ඒ මහතා අභාවප්‍රාප්ත වී ඇති බවත්, 1930 වසරේ උපත ලද හෙතෙම මිය යන විට 83 වන වියේ පසුවූ බවත් පවුලේ ඥාතීන් සඳහන් කරයි. අමෙරිකාවේ අයෝවා විශ්ව විද්‍යාලයේ ලේඛකත්ව අධි සාමාජිකත්වය ලබා ගනිමින් අධ්‍යයන කටයුතු කළ ඔහු මෙරට විශ්ව විද්‍යාලයන්හි සාහිත්‍යය නිර්මාණ පාඨමාලා ආරම්භ කිරීමෙහිලා පුරෝගාමීව කටයුතු කරන ලදී. එසේම ජාතික අධ්‍යාපන ආයතනයේ සභාපතිවරයා ලෙසද මෙරට අධ්‍යාපන ක්ෂේත්‍රයේ උන්නතියට දායකත්වය දැක්වීමට උත්සාහ කළ බැව් කිව හැකිය. මහාචාර්ය ඒ.වී.සුරවීර මහතා ,“පෑදිදියට බොරදිය, හෙයියම්මාරුව, බව තිමිර, අත්තබිඳෙයි පය බුරුලෙන්, ගොදුරු ලොබ, අඳුර දුරලන රැස්,නොයන් පුතුනි ගම හැරදා වැනි සාහිත්‍ය නිර්මාණද, අනුරාධපුර සංස්කෘතිය, විචාර විලාසය, නවකතා නිර්මාණය හා අවබෝධය,සාහිත්‍ය විචාර ප්‍රදීපිකා,සාහිත්‍ය විචාර සංහිතා, සිංහල කතිකාවත් හා භික්ෂු සමාජය, ලේඛන සමීක්ෂා,Essays on Srilanka Literature and Culture, Communication Modes of Sinhala Writing වැනි ශාස්ත්‍රීය කෘතීන්ද දැයට දායාද කළේය. එසේම ඇරිස්ටෝටල්ගේ කාව්‍ය ශාස්ත්‍රය, ලියෝ ටොල්ස්ටෝයිගේ කලාව යනු කුමක්ද,ඇරිස්ටෝටල් සහ භරත, සම්ප්‍රදාය නිර්මාණය හා විචාරය මෙන්ම මෑත කාලයේ ජෝර්ජ් ලුකාෂ් විසින් රචිත Critical Realism and Socialist Realism නම් නිබන්ධනයද සිංහලට පරිවර්තනය කිරීමට සුරවීර මහතා කටයුතු කළේය. සිංහල සාහිත්‍යය හා සංස්කෘතික අධ්‍යයන ක්ෂේත්‍රයේ කරන ලද සේවය වෙනුවෙන් ශ්‍රී ජයවර්ධනපුර විශ්ව විද්‍යාලයෙන් සාහිත්‍ය ශූරි උපාධිය සමගින් සේවාර්ජිත මහාචාර්ය පදවියෙන්ද, කලාකීර්ති ජනාධිපති සම්මානයෙන් හා සාහිත්‍ය රත්න රාජ්‍ය සම්මානයෙන්ද පිදුම් ලබා සිටියේය. මහාචාර්ය ඒ.වී සුරවීර මහතා ගේ දේහය පිළිබඳ අවසන් කටයුතු 16 වන බ්‍රහස්ප්‍රතින්දා දිනයේ සිදුකරන බව පවුලේ ඥාතීන් විසින් දැනුම් දී තිබේ.", "URL": "https://sinhala.adaderana.lk/news.php?nid=40339", "Category": null, "Parent URL": null}