{"Source": "Adaderana", "Timestamp": "January 28, 2012 08:34 am", "Headline": "කොමසාරිස්ට ගිණුම් නොයවා ඇත්තේ ගණකාධිකාරීවරුන්ගේ ප්‍රමාදයක් නිසයි ", "News Content": "ශ්‍රී දළදා මාළිගාවේ 2009 සහ 2010 වසරවලට අදාළ ගිණුම් මෙතෙක් බෞද්ධ කටයුතු කොමසාරිස්වරයා වෙත නොයවා ඇත්තේ තමාගේ වරදකින් නොවන බව දියවඩන නිලමේ ප්‍රදීප් නිලංග දෑල මහතා අධිකරණය හමුවේ ප්‍රකාශ කර තිබේ. අදාළ ගිණුම් විගණනය කරන ගණකාධිකාරීවරුන්ගේ ප්‍රමාදයක් හේතුවෙන් කොමසාරිස්වරයා වෙත ගිණුම් වාර්තා යැවීමට නොහැකි වී ඇති බව දියවඩන නිලමේවරයා පෙත්සමක් මගින් ප්‍රකාශ කර ඇත. 1931 බෞද්ධ විහාර දේවාල ගම් පනතේ 33 වැනි වගන්තිය යටතේ ප්‍රදීප් නිලංග දෑල මහතා මහනුවර දිසා අධිකරණයේ ගොනු කළ පෙත්සමක් මගින් මේ බව ප්‍රකාශ කර තිබේ. අදාළ කරුණු සලකා බලා ගිණුම් වාර්තා ඉදිරිපත් නොකිරීම තමාගේ වරදක් නොවන බවට නියෝගයක් නිකුත් කරන්නැයි ප්‍රදීප් නිලංග දෑල මහතා එම පෙත්සමෙන් ඉල්ලා ඇති බව සඳහන්ය. කරුණු සලකා බැලූ මහනුවර දිසා විනිසුරු ආර්.ගුණසිංහ මහතා බෞද්ධ කටයුතු කොමසාරිස් ජනරාල් වෙත පෙබරවාරි මස 9 වැනිදා අධිකරණයේ පෙනී සිටින ලෙස නොතීසි නිකුත් කළේය.", "URL": "https://sinhala.adaderana.lk/news.php?nid=21698", "Category": null, "Parent URL": null}