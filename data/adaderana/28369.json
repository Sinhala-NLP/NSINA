{"Source": "Adaderana", "Timestamp": "October 17, 2012 04:38 pm", "Headline": "අමරේ නිසා ඇපත් නැතිවුණු දෙදෙනෙක් අභියාචනාධිකරණයෙන් නිදහස ඉල්ලති", "News Content": "ගීගනගේ අමරේ හෙවත් ජූලම්පිටියේ අමරේ වෙනුවෙන් ඇපයකට අත්සන් තබා ඇප මුදල් නොගෙවීම නිසා තෙවසරක සිර දඬුවම් නියම වූ දෙදෙනකු විසින් අභියාවනාධිකරණයට පෙත්සමක් ගොනු කර තිබේ. විභාග වෙමින් පැවති නඩුවකට අමරේ වෙනුවෙන් රු.3,50,000 බැගින් වූ ශරීර ඇපයකට අත්සන් තබා ඇති මොවුන් අධිකරණයට පොරොන්දු වූ පරිදි සැකකරු අධිකරණයට ඉදිරිපත් නොකළ නිසාත්, ඒ හේතුවෙන් අදාළ ඇප මුදල නොගෙවීම නිසාත් තංගල්ල මහා‍ධිකරණය විසින් වසර 3 ක සිරදඬුවමකට යටත් කොට තිබේ. ඒ අනුව මේවන විට පල්ලේකැලේ බන්ධනාගාරයේ සිරදඬුවම් විඳින ඇපකරුවන් දෙදෙනා විසින් ඉදිරිපත් කර ඇති පෙත්සමෙන් පවසා ඇත්තේ තමන්ට සිරදඬුවම් නියම කිරීම නීති විරෝධී බවයි. එමෙන්ම තමන් පල්ලෙකැලේ බන්ධනාගාරයෙන් නිදහස් කරමින් නියෝගයක් නිකුත් කරන ලෙස තංගල්ල මහාධිකරණයට නියම කරන ලෙස ඔවුන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=28369", "Category": null, "Parent URL": null}