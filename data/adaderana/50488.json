{"Source": "Adaderana", "Timestamp": "April 7, 2015 12:40 pm", "Headline": " උතුරේ ඉඩම් අහිමිවූ මුල්පදිංචිකරුවන්ට සාධාරණය ඉටුකරන්න සූදානම්", "News Content": "උතුරේ යුදමය වාතාවරණය යටතේ ඉඩම් අහිමි වු මුල් පදිංචි කරුවන්ගේ ඉඩම් අයිතිය තහවුරු කර දීමට කලාවරෝද විශේෂ විධි විධාන පනත ළඟදීම පාර්ලිමේන්තුවට ඉදිරිපත් කරන බව අධිකරණ අමාත්‍යංශය පවසයි.වසර 30කට අධික කාලයක් උතුරු නැගෙනහිර පළාතේ පැවැති යුදමය වාතාවරණය හේතුවෙන් එම ප්‍රදේශවල පදිංචිය අතහැර ගොස් සිටින මුල් ඉඩම් හිමිකරුවන්ගේ ඉඩම් අයිතිය තහවුරු කර දීම සඳහා කලාවරෝද විශේෂ විධි විධාන පනත ඉදිරි සති කිහිපයේ දි පාර්ලිමේන්තුවට ගෙන එන බව අධිකරණ අමාත්‍ය විජයදාස රාජපක්ෂ මහතා පවසයි.මෙම නව විධි විධාන යටතේ 1993 මැයි මාසයේ 01 දින සිට 2009 වර්ෂයේ මැයි මස 01 දින දක්වා උතුරු නැගෙනහිර පැවැති යුදමය වාතාවරණය යටතේ එම ප්‍රදේශ වල මුල් පදිංචිය අතහැර ගොස් සිටින ජනතාගේ ඉඩම් අයිතිය තහවුරු කිරීම සඳහා මෙම විශේෂ විධි විධාන පනත ගෙන එන අතර මෙම නව සංශෝධන පනතෙන් මුල් ඉඩම් හිමියන්ගේ ඉඩම් අයිතිය සුරක්ෂිත වන බව අධිකරණ අමාත්‍යවරයා පෙන්වාදෙයි.දැනට පවතින කලාවරෝද පනතේ වසර 10කට නොඅඩු කාලයක් භුක්ති විඳීමෙන් භුක්තියට හිමිවන ඉඩම් අයිතිය මඟින් උතුරු නැගෙනහිර මුල් ඉඩම් හිමි කරුවන්ට සිදුවන අසාධාරණය නිවැරදි කිරීම සඳහා කලාවරෝද විශේෂ විධි විධාන පනත හේතුවෙන් විශේෂ සහනයක් එම ප්‍රදේශවල මුල් පදිංචිකරුව්ට හිමිවන බව අධිකරණ අමාත්‍යංශය නිවේදනය කරයි.ජනාධිපති මෛත්‍රීපාල සිරිසේන මහතාගේ උපදෙස් පරිදි ආගමික සහජීවනය සදහා පත් කර ඇති සර්ව ආගමික සමුළුව නියෝජනය කරන අතිපූජ්‍ය මහානායක හිමිවරුන් ඇතුළු සෙසු ආගමික නායකයින්ද යුද්ධය නිසා අවතැන්වු උතුරු නැගෙනහිර මුල් පදිංචිකරුවන්ගේ ඉඩම් අයිතිය යළි සුරක්ෂිත කර ඔවුන්ට ලබා දීමට කටයුතු කරන ලෙස අධිකරණ අමාත්‍ය ආචාර්ය විජයදාස රාජපක්ෂ මහතාගේ හා නව රජයෙන් ඉල්ලීම් කර තිබෙන බවද අධිකරණ අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=50488", "Category": null, "Parent URL": null}