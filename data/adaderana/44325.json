{"Source": "Adaderana", "Timestamp": "June 30, 2014 05:03 pm", "Headline": "ලෙඩ්ඩුන්ට කුණු මාළු දුන්නාට දසදහසක දඩයක්", "News Content": "අනුරාධපුර ශික්ෂණ රෝහලේ නේවාසිකව ප්‍රතිකාර ලබන රෝගීන්ට පරිභෝජනයට නුසුදුසු මාළු ලබාදුන් බවට අධිකරණය හමුවේ වරදකරු වු පුද්ගලයෙකුට රුපියල් දස දහසක දඩයක් නියම කර තිබේ. අනුරාධපුර අතිරේක මහේස්ත්‍රාත් නදීකා ඩී. පියරත්න මහත්මිය විසින් වරදකරු වු පුද්ගලයාට දඩ මුදල ගෙවීමට නියෝගය කළ බව අද දෙරණ අධිකරණ වාර්තාකරු සඳහන් කළේය. ධීවර සංස්ථාවේ අනුරාධපුර මාළු සැපයුම් සහයකවරයාට මෙලෙස දඩ නියම වී ඇති බව වාර්තා වේ. එමෙන්ම අදාළ මාළු තොගය විනාශ කිරීමට ද අනුරාධපුර අතිරේක මහේස්ත්‍රාත්වරිය නියෝග කර ඇත. අනුරාධපුර ශික්ෂණ රෝහලෙන් ලැබුණු පැමිණිල්ලකට අනුව අනුරාධපුර මහ නගර සභාවේ මහජන සෞඛ්‍ය පරීක්ෂකවරුන් විසින් අදාළ පුද්ගලයා අධිකරණය හමුවට ඉදිරිපත් කළ බව වාර්තා වේ.", "URL": "https://sinhala.adaderana.lk/news.php?nid=44325", "Category": null, "Parent URL": null}