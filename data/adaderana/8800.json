{"Source": "Adaderana", "Timestamp": "June 4, 2010 09:44 am", "Headline": "මාර්ග උපකරණ සොරාගත් සැකකරු බන්ධනාගාරයට ", "News Content": "දක්ෂිණ අධිවේගී මාර්ගයේ ඉදිකිරීම් සඳහා භාවිත කරන උපකරණ තොගයක් කොල්ලකෑමේ චෝදනා මත සැකකරුවෙකු රක්ෂිත බන්ධනාගාර ගත කර තිබේ. ඌරගස්මංහන්දිය පොලිසිය විසින් සැකකරු ඊයේ ඇල්පිටිය මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව ලබන 16 වැනි දින දක්වා රක්ෂිත බන්ධනාගාර ගත කිරීමට නියෝග කර ඇති බව සඳහන්ය. ඊයේ පස්වරුවේ පුද්ගලයන් 30 දෙනෙකු පමණ කැන්ටර් රථයකින් පැමිණ අධිවේගී මාර්ගයේ ඉදිකිරීම් සඳහා යොදා ගන්නා යකඩ පලංචි සහ යකඩ බට තොගයක් පැහැර‍ගෙන ගොස් තිබේ. කොල්ලකන ලද උපකරණ වලින් කොටසක් සහ කැන්ටර් රථයද පොලිස් භාරයට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. ඌරගස්මංහන්දිය පොලිසිය සෙසු සැකකරුවන් අත්අඩංගුවට ගැනීම සඳහා පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=8800", "Category": null, "Parent URL": null}