{"Source": "Adaderana", "Timestamp": "December 7, 2010 01:08 pm", "Headline": "නල්ලතන්නිය -සීත ගඟු‍ල වෙළඳසැල් ඉදිකිරීම අනුමැතිය ලත් අයට පමණයි", "News Content": "ශ්‍රී පාද වන්දනා සමයේ දී නල්ලතන්නියේ සිට සීත ගඟු‍ල දක්වා මාර්ගයේ වෙළඳසැල් ඉදිකිරීමට ප්‍රාදේශීය සභාවේ අනුමැතිය ලත් අයට පමණක් අවසර ලබා දීමට අඹගමුව ප්‍රාදේශීය සභාව තීරණය කර තිබේ. යහපත් ශ්‍රී පාද වන්දනාවාරයක් පවත්වාගෙන යාමේ අරමුණින් මෙම පියවර ගත් බව අඹගමුව ප්‍රාදේශීය සභාවේ සභාපති එස් නගුලේෂ්වරම් මහතා පවසයි. එසේ අනුමැතිය ලබන වෙළඳසැල් හිමියන් ප්‍රාදේශීය සභාව මඟින් පනවන කොන්දේසි 20කට යටත් විය යුතු වේ. එම කොන්දේසි කඩ කරන්නන්ගේ බලපත්‍ර වහාම ක්‍රියාත්මක වන පරිදි අවලංගු කර අදාළ වෙළඳසැල් එම ස්ථානයෙන් ඉවත් කිරීමට පියවර ගන්නා බව අඹගමුව ප්‍රාදේශීය සභා‍වේ සභාපතිවරයා පවසයි. ඊට අමතරව මෙවර ශ්‍රී පාද වන්දනා සමයේ දී නල්ලතන්නිය හා ශ්‍රී පාද පුද බිමේ දුම්වැටි අලෙවි කිරීම ද තහනම් කර තිබේ.", "URL": "https://sinhala.adaderana.lk/news.php?nid=12677", "Category": null, "Parent URL": null}