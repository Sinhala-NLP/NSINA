{"Source": "Adaderana", "Timestamp": "December 14, 2012 08:32 am", "Headline": "දෝෂාභියෝගයට පක්ෂ විපක්ෂ පෙත්සම් 14 ක් අද විභාගයට", "News Content": "අගවිනිසුරු ආචාර්ය ශිරානි බණ්ඩාරනායක මහත්මියට එරෙහි දෝශාභියෝගයට පක්ෂව සහ විපක්ෂව ඉදිරිපත්ව ඇති පෙත්සම් 14 ක් අද (14) ශ්‍රේෂ්ඨාධිකරණය හමුවේ යළි විභාගයට ගැනීමට නියමිතය. ආණ්ඩුක්‍රම ව්‍යවස්ථාවට අර්ථ නිරූපණ ඉල්ලා ඇති පෙත්සම් සම්බන්ධයෙන් අදාළ අර්ථ නිරූපණ ලබාදීමට කරුණු 3 ක් මත අධිකරණයට නොහැකි බව අදාළ පෙත්සම් ඊයේ විභාගයට ගත් අවස්ථාවේ අධිකරණය හමුවේ කරුණු දැක්වූ නීතිපතිවරයා ශ්‍රේෂ්ඨාධිකරණය හමුවේ පැවසුවේය. අගවිනිසුරුට එරෙහි දෝශාභියෝගය විභාග කිරීම සඳහා පාර්ලිමේන්තු තේරීම් කාරක සභාවට බලයක් නොමැති බවට නියෝගයක් නිකුත් කරන ලෙස ඉල්ලා අභියාචනාධිකරණය හමුවේ පෙත්සම් 7 ක් ගොනු කර තිබිණි. එම පෙත්සම් සලකා බැලූ අභියාචානාධිකරණය පෙත්සම්වලට අදාළව ආණ්ඩුක්‍රම ව්‍යවස්ථාවේ අර්ථ නිරූපණයක් අවශ්‍ය බව පවසා එම පෙත්සම් ශ්‍රේෂ්ඨාධිකරණය වෙත යොමු කළේය. මෙම පෙත්සම් සඳහා මැදිහත් වීමට අවසර ඉල්ලා තවත් පෙත්සම් 7 ක් ඊයේ ශ්‍රේෂ්ඨාධිකරණය හමුවේ ගොනු කෙරුණා. අදාළ පෙත්සම් 14 ත්‍රිපුද්ගල විනිසුරු මඩුල්ලක් හමුවේ ඊයේ විභාගයට ගත් අවස්ථාවේ දී නීතිපතිවරයා මෙම කරුණු දැක්වීම සිදු කළේය.", "URL": "https://sinhala.adaderana.lk/news.php?nid=29941", "Category": null, "Parent URL": null}