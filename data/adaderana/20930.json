{"Source": "Adaderana", "Timestamp": "December 25, 2011 03:55 pm", "Headline": "කල් ඉකුත්වූ වීසාවෙන් ඉන්දියාවේ සිටි ශ්‍රී ලාංකිකයා අමාරුවේ", "News Content": "කල් ඉකුත්වූ වීසාවකින් ඉන්දියාවේ රැඳී සිටි ශ්‍රී ලාංකිකයකු අත්අඩංගුවට ගෙන සිරභාරයට පමුණුවා ඇති බව ඉන්දීය මාධ්‍ය උපුටා දක්වයි. මොහොමඩ් හසීම් නමැති 34 හැවිරිදි මොහු තිරුවන්තපුරම්-ක්වාලාම්හි හෝටලයක රැඳී සිටියදී පොලීසිය විසින් කරන ලද සෝදිසියකදී අත්අඩංගුවට පත්ව තිබේ. පොලීසිය විසින් ප්‍රශ්න කිරීමේදී මොහු චෙන්නායි හි වෙසෙන මිතුරකු සමග නවාතැන්ගත් හෝටලයට තමා‍ගේ ලිපිනය ලෙස ලබාදී ඇත්තේ පූනේයි හි ලිපිනයක් බවත්,ඔහුගේ වීසා බලපත්‍රය මාස 7 ට ඉහතදී කල් ඉකුත්වි ඇති බවත් මූලික පොලිස් විමර්ශන වලදී අනාවරණය වී ඇති බව ඉන්දීය මාධ්‍ය කියා සිටියි. මෙම ශ්‍රී ලාංකිකයා පසුගිය මැයි 22 වන දින චෙන්නායිවලට පැමිණ ඇති බවත්,ජූනි මස 09 වන දින ඔහුගේ වීසා බලපත්‍රයේ වලංගු භාවය අහෝසිවී ඇතැයි වාර්තාවල සඳහන් වේ. ‍මොහු පිළිබඳ සැක පළ කළ හෝටලයේ කළමනාකාරිත්වය විසින් පොලීසිය කැඳවා ඇති බවත්,එහිදී මොහු අත්අඩංගුවට ගෙන ඇති බවත් පසුව ඊයේ දිනයේ සිරභාරයට පමුණුවනු ලැබූ බවත් කියැවෙයි. පොලීසිය සහ ජාතික බුද්ධි කාර්යාංශය මොහුගෙන් ප්‍රශ්න කර ඇති බවත්,ඔහු සතුව පැවති ලැප්ටොප් වර්ගයේ පරිගනකයක් ද විමර්ශන කටයුතු සඳහා පොලිස් භාරයට ගෙන ඇති බවත් PTI පුවත් සේවය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20930", "Category": null, "Parent URL": null}