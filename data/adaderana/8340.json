{"Source": "Adaderana", "Timestamp": "May 11, 2010 05:14 pm", "Headline": "මාතලේ අනවසර ඉදිකිරීම් ඉවතට", "News Content": "මාතලේ නගරයේ සියලුම අනවසර ඉදිකිරීම් ලබන 17 වැනිදා සිට ඉවත් කිරීමට ආරක්ෂක අමාත්‍යංශයේ උපදෙස් ලැබී ඇති බව මාතලේ නියෝජ්‍ය නගරාධිපති පාලිත ජයසේකර මහතා පවසයි. ඒ මහතාගේ ප්‍රධානත්වයෙන් අද පැවති රැස්වීමකදී මෙය දැනුම් දුන් බව අද දෙරණ වාර්තාකරු සඳහන් කළේය. අනවසර ඉදිකිරීම් ඉවත් කිරීම තරාතිරම නොබලා සිදුකරන ලෙසට නාගරික කොමසාරිස්වරයාගෙන් උපදෙස් ලැබී ඇති බවද නියෝජ්‍ය නගරාධිපතිවරයා මෙහිදි කියා සිටියේය. දේශපාලනඥයන්ගේ සබදතා මත කාලයක් තිස්සේ අනවසර ඉදිකිරීම් සිදුකෙරුණු අතර එමගින් නගරයේ වාහන තදබදයද උග්‍ර වු බව ඔහු පෙන්වා දුන්නේය. කානු පද්ධති අවහිර වීම තුළින් නගරයේ මාර්ග වර්ෂා කාලයේදී ජලයෙන් යටවීම සිදුවන බව විපක්ෂයේ මන්ත්‍රිවරුන් මෙම සාකච්ඡාවේදී පෙන්වා දී ඇත. ආරක්ෂක අමාත්‍යංශයේ උපදෙස් මත අනවසර ඉදිකිරීම් ඉවත් කිරීම සිදුවන බැවින් දේශපාලන බලපෑම් වලට ඉඩක් නොමැති බව නියෝජ්‍ය නගරාධිපතිවරයා මෙහිදි වැඩිදුරටත් සඳහන් කළේය. ඉවත් කරනු ලබන පදික වෙළඳුන් සඳහා වෙනත් සුදුසු ස්ථානයක් ලබන 17 වැනිදාට පෙර ලබාදිය යුතු බව නියෝජ්‍ය නගරාධිපති පාලිත ජයසේකර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8340", "Category": null, "Parent URL": null}