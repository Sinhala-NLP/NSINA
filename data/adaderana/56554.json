{"Source": "Adaderana", "Timestamp": "January 22, 2016 01:37 pm", "Headline": "වකුගඩු ජාවාරම කළ වෛද්‍යවරුන් සිටින රෝහල්වලටත් යයි", "News Content": "වකුගඩු ජාවාරමකට ශ්‍රී ලාංකික වෛද්‍යවරුන් 06 දෙනෙකු සම්බන්ධ බවට ඉන්දිය පොලිසිය සිදු කළ අනාවරණය පිළිබඳ සොයා බැලීම සඳහා සෞඛ්‍ය අමාත්‍යාංශය විසින් ත්‍රීපුද්ගල කමිටුවක් පත් කර තිබේ.සෞඛ්‍ය අමාත්‍යාංශයේ පෞද්ගලික සෞඛ්‍ය සේවා අධ්‍යක්ෂ කාන්ති ආරියරත්න, බස්නාහිර පළාත් සෞඛ්‍ය සේවා අධ්‍යක්ෂ වෛද්‍ය දීප්ති පෙරේරා යන මහත්මින් සහ සෞඛ්‍ය අමාත්‍යාංශයේ විමර්ශන අංශයේ ජ්‍යෙෂ්ඨ නිලධාරියෙකුගෙන් සමන්විතව එම කමිටුව පත් කර ඇති බව සඳහන්ය.ඒ අනුව ඉන්දීය පොලිසිය විසින් අනාවරණය කර ඇති ශ්‍රී ලාංකිය වෛද්‍යවරුන් වකුගඩු සැත්කම් සිදු කර ඇති පෞද්ගලික රෝහල්වලට ගොස් අදාළ කමිටුව විසින් පරීක්ෂණ සිදු කිරීමට නියමිතය.පරීක්ෂණ ආරම්භ කර සතියක් ඇතුළත කඩිනම් වාර්තාවක් සෞඛ්‍ය අමාත්‍යාංශයට ලබාදීමට කටයුතු කරන ලෙසද සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලීත මහිපාල මහතා අදාළ කමිටුවට උපදෙස් ලබාදී ඇත.එම වාර්තාවට අනුව මේ සම්බන්ධයෙන් සෞඛ්‍ය අමාත්‍යාංශය විසින් ඉදිරි පියවර ගැනීමට නියමිත බව සඳහන්ය.එමෙන්ම වාර්තාව සලකා බැලීමෙන් පසු චෝදනා එල්ල වී ඇති වෛද්‍යවරුන් 06 දෙනා පිළිබඳ වෛද්‍ය සභාව දැනුවත් කිරීමට නියමිත බව ද සෞඛ්‍ය අමාත්‍යාංශය පැවසුවේය.", "URL": "https://sinhala.adaderana.lk/news.php?nid=56554", "Category": null, "Parent URL": null}