{"Source": "Adaderana", "Timestamp": "September 3, 2019 11:37 am", "Headline": "නොවැක් ජොකොවිච් 16 දෙනාගේ වටයෙන් ඉවතට", "News Content": "පසුගිය වසරේ අමෙරිකා විවෘත ටෙනිස් ශූරයා බවට පත් වූ සර්බියාවේ නොවැක් ජොකොවිච් මෙවර 16 දෙනාගේ වටයෙදී එම තරගයෙන් ඉවත් විය. ඒ ඔහුගේ උරහිසේ ආබාධයක් ඇති වීම නිසයි. මෙම තරගයේ 16 දෙනාගේ වටයේ දී ජොකොවිච් තරග වැදුණේ ස්විට්සර්ලන්තයේ ස්ටෑන් වව්රින්කා සමඟයි. තරගය ආරම්භයේ පටන් පෙරමුණ හිමි කර ගැනීමට වව්රිනාකා සමත් වු අතර තරගය අතරතුරදී ජොකොවිච් උරහිසේ ආබාධයට ප්‍රතිකාර ලබා ගත්තේය. කෙසේවෙතත් වව්රින්කා තරගයේ පළමු වටය ලකුණු 6 ට 4 ක් ලෙසත්,දෙවන වටය ලකුණු 7 ට 5 ක් ලෙසත් ජය ගත්තේය. උරහිසේ ආබාධය නිසා තරගයේ තුන්වන වටයෙන් ජොකොවිච් ඉවත් වූ අතර අර්ධ අවසන් පූර්ව වටයට සුදුසුකම් ලබා ගැනීමට වව්රින්කාට අවස්ථාව හිමි විය. වව්රින්කා අර්ධ අවසන් පූර්ව වටයේ දී රැසියාවේ ඩැනියල් මිද්වදේව් සමග තරග වැදීමට නියමිතයි. ජොකොවිච් පසුගිය වසරේ දී අමෙරිකා විවෘත ටෙනිස් ශූරතාව දිනා ගැනීමට සමත් වූ අතර ඔහු අවස්තා 3 කදී අමෙරිකා විවෘත ටෙනිස් ශූරතාව දිනාගෙන තිබීම විශේෂත්වයක්.", "URL": "https://sinhala.adaderana.lk/news.php?nid=118146", "Category": null, "Parent URL": null}