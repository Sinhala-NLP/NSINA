{"Source": "Adaderana", "Timestamp": "October 14, 2018 07:54 pm", "Headline": "ගංජා කිලෝ 10ක් ළඟ තබාගත් පුද්ගලයෙක් අත්අඩංගුවට", "News Content": "කේරළ ගංජා කිලෝග්‍රෑම් දහයක් ප්‍රවාහනය කළ පුද්ගලයෙකු අද(14) වව්නියාව නොච්චිමොටෙයි ප්‍රදේශයේදී අත්අඩංගුවට ගත් බව වව්නියාව පොලීසිය පවසයි. වව්නියාව පොලීසිය පැවසූවේ පොලිස් දූෂණ මර්දන ඒකකයේ නිලධාරීන් වෙත ලද තොරතුරක් මත සිදුකළ වැටලීමකදී කේරළ ගංජා ප්‍රවාහනය කළ සැකකරු අත්අඩංගුවට ගත් බවයි. යාපනය සිට මහනුවර බලා ධාවනය වු ශ්‍රි ලංකා ගමනාගමන මණ්ඩලයේ බස් රථයකින් ගංජා ප්‍රවාහනය කරමින් සිටියදී සැකකරු අත්අඩංගුවට ගත් බවද පොලිසිය පැවසීය. කිලිනොච්චිය ප්‍රදේශයේ පදිංචි 31 හැවිරිදි පුද්ගලයෙකු එලෙස අත්අඩංගුවට ගත් අතර සැකකරු යාපනය ප්‍රදේශයේ ජාවාරම්කරුවෙකුගෙන් ගංජා රැගෙනවිත් ප්‍රවාහනය කරමින් සිටි බවද පොලිසිය අනාවරණය කො‍ටගෙන ඇත. අත්අඩංගුවට ගත් සැකකරු වවුනියාව මහේස්ත්‍රාත් අධිකරණයට ඉදිරිපත් කිරීමට නියමිත බවද පොලීසිය පැවසීය. ජාවාරමට සම්බන්ධ අනෙකුත් සැකකරුවන් අත්අඩංගුවට ගැනීමට පරීක්ෂණ මෙහෙයවන බවද පොලීසිය සඳහන් කළේය. සිද්ධිය සම්බන්ධයෙන් වව්නියාව පොලීසිය වැඩිදුර පරීක්ෂණ මෙහෙයවයි. (ඡායාරූප-මාධව කුළසූරිය)", "URL": "https://sinhala.adaderana.lk/news.php?nid=97678", "Category": null, "Parent URL": null}