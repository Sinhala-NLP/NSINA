{"Source": "Adaderana", "Timestamp": "February 7, 2017 11:21 am", "Headline": "  සයිටම් CEOට වෙඩි තැබීම-කණ්ඩායම් 3ක් සීරුවෙන් ", "News Content": "මාලඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනරත්න මහතා ගමන්ගත් මෝටර් රථයට වෙඩි තැබීමේ සිද්ධිය සම්බන්ධයෙන් කණ්ඩායම් තුනක් යොදවා විමර්ශන ආරම්භ කර ඇති බව පොලීසිය පවසයි.මුල්ලේරියාව පොලීසිය සහ මිරිහාන විශේෂ අපරාධ විමර්ශන ඒකකය එක්ව අදාළ විමර්ශන සිදුකරන බව සඳහන්ය.රජයේ රස පරීක්ෂකවරයා ද අද(07) දහවල් වෙඩි තැබීම සිදුවූ ස්ථානයට ගොස් පරීක්ෂණ සිදුකළ බව පොලීසිය පැවසුවේය.ඊයේ(06) රාත්‍රී 8.30ට පමණ මාලඹේ පෞද්ගලික වෛද්‍ය විද්‍යාලයේ සිට තම නිවස බලා යාමට සූදානම් වූ අවස්ථාවේ වෛද්‍ය සමීර සේනාරත්න මහතා ගමන්ගත් මෝටර් රථයට එම වෛද්‍ය විද්‍යාලය ඉදිරිපිට මාර්ගයේ දී වෙඩි ප්‍රහාරයක් එල්ල වී තිබුණි.මුහුණු ආවරණය කරන ලද හිස්වැසුම් පැළැඳ යතුරුපැදියකින් පැමිණි නාඳුනන පුද්ගලයින් දෙදෙනෙකු විසින් එම වෙඩි තැබීම සිදුකර ඇති බව මාලඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්න මහතා පැවසුවේය.අදාළ වෙඩි තැබීම සිදුකළ පුද්ගලයින් කවුරුන් ද යන්න මෙතෙක් අනාවරණය වී නොමැති අතර ඔවුන් අත්අඩංගුවට ගැනීම සඳහා පොලීසිය පුළුල් විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=69253", "Category": null, "Parent URL": null}