{"Source": "Adaderana", "Timestamp": "June 20, 2019 12:47 pm", "Headline": "හංවැල්ලේ රිය අනතුරින් සත් හැවිරිදි දැරියක් හා කතක් මරුට", "News Content": "හංවැල්ල, දිගලවත්ත ප්‍රදේශයේදී ත්‍රිරෝද රථයක් සහ ලොරි රථයක් ගැටී සිදු අනතුරකින් දෙදෙනෙකු ජීවිතක්ෂයට පත්ව ඇත. පොලීසිය පවසන්නේ අනතුරින් ත්‍රිරෝද රථයේ ගමන් ගත් තවත් පුද්ගලයින් 06 දෙනෙකු බරපතළ තුවාල ලබා ඇති බවයි. අද උදෑසන 06ට පමණ හෝමාගම දෙස සිට පනාගොඩ දෙසට ධාවනය වූ ත්‍රිරෝද රථයක් ප්‍රතිවිරුද්ධ දෙසට ධාවනය වූ ලොරි රථයක ගැටීමෙන් අනතුර සිදුව ඇති බව පොලීසිය පැවසීය. අනතුර සිදුවන අවස්ථාවේ ත්‍රිරෝද රථයේ පුද්ගලයින් 08 දෙනෙකු ගමන් කර ඇති අතර 37 හැවිරිදි කාන්තාවක් සහ ගැහැණු දරුවෙක් අනතුරින් ජීවිතක්ෂයටපත්ව ඇති බව සඳහන්ය. තුවාල ලැබූ ත්‍රිරෝද රථයේ ගමන්ගත් සෙසු 06 දෙනා හෝමාගම මූලික රෝහලට ඇතුළත් කිරීමෙන් අනතුරුව ඉන් තිදෙනෙකු කොළඹ ජාතික රෝහලට මාරුකර යවා ඇත.", "URL": "https://sinhala.adaderana.lk/news.php?nid=112401", "Category": null, "Parent URL": null}