{"Source": "Adaderana", "Timestamp": "August 7, 2018 11:50 am", "Headline": "වැලිකඩ බන්ධනාගාරය තුළදී සිරකරුවන් 27 දෙනෙකු මරා දැමීමේ සිද්ධියේ සැකකරුවන් යළි රිමාන්ඩ්", "News Content": "2012 වසරේ වැලිකඩ බන්ධනාගාරය තුළදී සිරකරුවන් 27 දෙනෙකු මරා දැමීමේ සිද්ධිය සම්බන්ධයෙන් සැකපිට අත්අඩංගුවට ගෙන සිටින බන්ධනාගාර කොමසාරිස් වරයෙකු වන එමිල් රන්ජන් ළමාහේවා සහ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව යන සැකකරුවන් තවදුරටත් ලබන 21 වනදා දක්වා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. එම නඩුව අද(07) කොළඹ අතිරේක මහේස්ත්‍රාත් ප්‍රියන්ත ලියනගේ මහතා ඉදිරියේ කැඳවනු ලැබීය. මෙහිදී විත්තිය වෙනුවෙන් පෙනී සිටි නීතිඥවරු අධිකරණයට දන්වා සිටියේ පරීක්ෂණවල ප්‍රමාදයක් හට ගෙන තිබීම හේතුවෙන් විත්තිකරුවන්ට ඇප ලබා ගැනීමට නොහැකි වී ඇතැයි කියා සිටියේය. මෙහිදී රහස් පොලිසිය අධිකරණයට දන්වා සිටියේ පරීක්ෂණ කටයුතුවලට කිසිදු ප්‍රමාදයක් සිදු නොවන බවයි. එම සිද්ධියට අදාළව නඩු භාණ්ඩ දෙසීයකට ආසන්න සංඛ්‍යාවක් පරික්ෂා කිරීමට නියමිතව ඇති නිසා එම කටයුතු ඉටු කිරීමට කල් ගතවන බවද පොලිසිය අධිකරණයට දන්වා සිටියේය. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකරුවන් දෙදෙනා ලබන 21 වනදා දක්වා තවදුරටත් රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් රහස් පොලිසියට නියම කළේය.", "URL": "https://sinhala.adaderana.lk/news.php?nid=93979", "Category": null, "Parent URL": null}