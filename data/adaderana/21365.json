{"Source": "Adaderana", "Timestamp": "January 14, 2012 08:19 am", "Headline": "අසාද් සාලි 19 වැනිදා මන්ත්‍රීධුරයෙන් ඉවත් වෙයි", "News Content": "එක්සත් ජනතා නිදහස් සන්ධාන කොළඹ මහනගර සභා මන්ත්‍රී අසාද් සාලි මහතා සිය මන්ත්‍රී ධුරයෙන් ඉල්ලා අස්වීමට තීරණය කර තිබේ. සන්ධාන පාලනය තමාට ලබාදුන් පොරොන්දු කඩකිරීම මෙම තීරණය ගැනීමට හේතු වූ බව අද දෙරණ කළ විමසීමක දී ඔහු පැවසුවේය. කොළඹ මහ නගර සභාවේ නියෝජ්‍ය විපක්ෂ නායක ධුරය මොහොමඩ් මහරුෆ් මහතාට ලබාදීමට නගර සභාවේ විපක්ෂ නායක මිලින්ද මොරගොඩ මහතා කටයුතු කර ඇති බවට අසාද් සාලි මහතා චෝදනා කරයි. සන්ධාන මනාප ලැයිස්තුවේ දෙවන ස්ථානය දිනාගත් තමාට එම තනතුර ලබානොදීම අසාධාරණ බව ඔහු පවසයි. මේ පිළිබඳ ප්‍රකාශයක් සිදුකර ලබන 19 වැනිදා නාගරික මන්ත්‍රීධුරයෙන් ඉවත් වන බව අසාද් සාලි මහතා කියා සිටියි. කෙසේවෙතත් තමා යළි එක්සත් ජාතික පක්ෂයට එක්වීමට අදහස් කර නොමැති බව ද ඔහු පවසයි.", "URL": "https://sinhala.adaderana.lk/news.php?nid=21365", "Category": null, "Parent URL": null}