{"Source": "Adaderana", "Timestamp": "March 29, 2018 04:02 pm", "Headline": "ප්‍රසන්න රණතුංගගේ ඉඩම් ගොඩකිරීම නඩුව කල්යයි ", "News Content": "කොළොන්නාව, මීතොටමුල්ල ප්‍රදේශයේ පිහිටි ඉඩමක් ගොඩකර එහි අනවසර පදිංචිකරුවන් ඉවත් කර දීම සඳහා ව්‍යාපාරිකයෙකුගෙන් රුපියල් මිලියන 64 ක මුදලක් ඉල්ලා තර්ජනය කළේ යැයි චෝදනා එල්ල වී සිටින ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග ඔහුගේ බිරිඳ මොරින් රණතුංග ඇතුළු විත්තිකරුවන් තුන්දෙනෙකුට එරෙහිව ගොනු කර තිබෙන නඩුවේ වැඩිදුර සාක්ෂි විභාගය මැයි මස 15 වනදාට කල් තබා ඇත. කොළඹ මහාධිකරණ විනිසුරු ලලිත් ඒකනායක මහතා ඉදිරියේ නඩු විභාගය පැවැති අතර එහිදී රජයේ නියෝජ්‍ය සොලිසිටර් ජෙනරාල් තුසිත් මුදලිගේ මහතා ගේ මෙහෙයවීම යටතේ පැමිණිලිකාර ව්‍යාපාරික ජෙරාඩ් මෙන්ඩිස් නැමැත්තා වැඩිදුරටත් සාක්ෂි ලබාදීම සිදු කළ ඇති බව වාර්තා වෙයි. කොළඹ මීතොටමුල්ල ප්‍රදේශයේ පිහිටි අක්කර දෙකක පමණ ඉඩමක පදිංචි අනවසර පදිංචිකරුවන් ඉවත් කොට එම ඉඩම ගොඩ කිරීම සඳහා අවශ්‍ය පහසුකම් සලසා දීමට 2015 වසරේ රුපියල් මිලියන 64 ක මුදලක් ඉල්ලා තර්ජනය කිරීම සම්බන්ධයෙන් හිටපු බස්නාහිර පළාත් ප්‍රධාන අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග , ඔහුගේ බිරිඳ මොරින් රණතුංග සහ නරේෂ් ෆාරි නැමැත්තෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ තුන්වන විත්තිකරු ලෙස නම් කර සිටින නරෙෂ් ෆාරි නැමැත්තා මේ වන විට අධිකරණය මඟහැර සිටින අතර ඔහු නොමැතිව නඩු විභාගය පැවැත්වීමටද අධිකරණය තීරණය කර ඇත.", "URL": "https://sinhala.adaderana.lk/news.php?nid=86583", "Category": null, "Parent URL": null}