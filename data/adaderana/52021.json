{"Source": "Adaderana", "Timestamp": "June 15, 2015 10:28 pm", "Headline": "FCID එකෙන් ආවොත් දොර පොල්ල ගන්න", "News Content": "දෝෂාභියෝගයක් ගෙන ආ යුත්තේ අගමැති රනිල් වික්‍රමසිංහ මහතාට නොව ජනාධිපති මෛත්‍රිපාල සිරිසේන මහතාට බව දකුණු පළාත් සභාවේ හිටපු මන්ත්‍රීවරයෙකු වන‍ මේජර් අජිත් ප්‍රසන්න මහතා කියයි.ඔහු පවසන්නේ ජනවාරී 9 වැනිදා මෛත්‍රිපාල සිරිසේන මහතා දිවුරුම්දීමෙන් පසු විනාඩි කිහිපයක් ඇතුළත රනිල් වික්‍රමසිංහ මහතා අගමැතිවරයෙකු ලෙස දිවුරුම්දීම ආණ්ඩුක්‍රම ව්‍යවස්ථාවට පටහැණි බවයි.එලෙස නීති විරෝධී ලෙස අගමැතිවරයෙකු ලෙස පත්වූ අගමැතිවරයා පොලිස් මූල්‍ය අපරාධ කොට්ඨාසයක් පත් කර නීති විරෝධී කටයුතු කරන බවද හෙතෙම කියයි.පොලිස් ආඥා පනත යටතේ එම කොට්ඨාසය පිහිටුවා ඇති බවත්, එම ආඥා පනතට අනූව පරීක්ෂණ කළ යුත්තේ පොලීසිය අභ්‍යන්තරයේ කටයුතු මිස මෙවැනි සිවිල් පුද්ගලයින්ට බලපාන ‍කාරණා නොවන බවද ඔහු පෙන්වාදෙයි.ඒ අනූව පොලිස් මූල්‍ය අපරාධ කොට්ඨාසය සම්පූර්ණයෙන් නීති විරෝධී ඒකකයක් බවත්, යම් හෙයකින් එහි නිලධාරියෙකු කවරෙකු හෝ අත්අඩංගුවට ගැනීමට පැමිණියහොත් ගල්ගැසීමට නොකියන බවත්, දොර පොල්ල ගන්නැයි කියන බවද හෙතෙම පැවසීය.දකුණු පළාත් සභා අමාත්‍ය ඩී.වී උපුල් මහතාගේ නඩුව සඳහා අද අලුත්කඩේ උසාවියට පැමිණි අවස්ථාවේදී මාධ්‍යවේදීන් අමතමින් හෙතෙම මේ අදහස් පළ කළේය.", "URL": "https://sinhala.adaderana.lk/news.php?nid=52021", "Category": null, "Parent URL": null}