{"Source": "Adaderana", "Timestamp": "August 2, 2017 02:40 pm", "Headline": "දන්ත වෛද්‍යවරුන්ගේ සංගමයෙන් අනතුරු ඇඟවීමක් ", "News Content": "ජනතාවගේ සෞඛ්‍ය තත්ත්වය තර්ජනයට ලක්කරමින් නෙවිල් ප්‍රනාන්දු රෝහලට අත්තනෝමතික ලෙස වෛද්‍යවරු අනුයුක්ත කිරීමට එරෙහිව සෞඛ්‍ය අමාත්‍යාංශය ක්‍රියා නොකරන්නේ නම් ඉදිරි සතිය තුළ වෘත්තීය ක්‍රියාමාර්ගයක් කරා යොමු වන බව රජයේ දන්ත ව්‍යෛවරුන්ගේ සංගමයේ සභාපති විශේෂඥ වෛද්‍ය ආනන්ද රත්නායක මහතා පවසයි. අද(02) පැවති එම සංගමයේ මාධ්‍ය හමුවකට එක් වෙමින් සභාපතිවරයා මෙම අදහස් පළ කළේය. ජූලි 31 වන දින සෞඛ්‍ය සේවා අධ්‍යක්ෂ ජෙනරාල්වරයා විසින් දන්ත වෛද්‍යවරයෙකු නෙවිල් ප්‍රනාන්දු රෝහල වෙත අනුයුක්ත කර ඇති බවත් එය කිසිසේත් සාදාචාර නොවන ස්ථාන මාරුවක් බවත් සභාපතිවරයා සඳහන් කරයි. බුලත්කොහුපිටිය සෞඛ්‍ය වෛද්‍ය නිලධාරී කාර්යාලයට අනුයුක්ත සේවයේ නියුතු මෙම දන්ත වෛද්‍යවරියට ස්ථානමාරු වීම ලබා දී ඇත්තේ වෛද්‍ය ස්ථාන මාරුවීම් ක්‍රමවේදයන්ට පරිභාහිරව බව ද ඔහු වැඩිදුරටත් කියා සිටියේය. කෙසේ වෙතත් කිසිදු සාධාරණ ඉල්ලීමක් නොමැතිව සිදුකරනු ලැබූ මෙම ස්ථාන මාරුවීම නවතා දමන ලෙස ඉතා බරපතළ ලෙස සෞඛ්‍ය අමාත්‍යාංශයට අනතුරු අඟවා ඇති බවත් එසේ නොමැති වුවහොත් මෙම සතිය තුළ කෑගල්ල දිස්ත්‍රික්කයේ සියලූම දන්ත වෛද්‍යවරුන් එක්ව වෘත්තීය ක්‍රියාමාර්ගයක් ගන්නා බවත් විශේෂඥ වෛද්‍ය ආනන්ද රත්නායක මහතා පවසයි. මෙම වෘත්තීය ක්‍රියාමාර්ගයට රජයේ වෛද්‍ය නිලධාරින්ගේ සංගමයද සහය පළ කර තිබේ.", "URL": "https://sinhala.adaderana.lk/news.php?nid=75895", "Category": null, "Parent URL": null}