{"Source": "Adaderana", "Timestamp": "February 15, 2013 11:24 am", "Headline": "ලංකාවේ මුහුදු සීමාව ඉරානයේ සැලකිල්ලට බඳුන්වෙයි", "News Content": "ඉරාන, නාවික යාත්‍රා සඳහා ශ්‍රී ලංකාව ඇතුළු රටවල් කිහිපයක මුහුදු සීමාවන් භාවිත කරන බව එරට නාවික හමුදාපති අද්මිරාල් හබිබුල්ලා සයාරි ප්‍රකාශ කර තිබේ. වෙනත් ඕනෑම රටක ජාත්‍යන්තර මුහුදු සීමාව භාවිත කිරීමට ඉරානයට අයිතියක් ඇතැයි එරට නාවික හමුදාපතිවරයා ප්‍රකාශ කර ඇති බව ඉරාන වාර්තා පවසයි. ශ්‍රී ලංකාවට අමතරව සූඩාන්, ජෙඩා, ජිබෝර්ටි සහ ලැටකියා යන වරායන් භාවිත කිරීමට ද ඉරානය එකඟතාවන්වලට පැමිණ ඇති බව වාර්තා වේ. සිය න්‍යෂ්ටික ක්‍රියාකාරකම් හේතුවෙන් අමෙරිකාව ඇතුළු මිත්‍ර පාර්ශවික රටවල දැඩි අවධානයට ඉරානය ලක්ව තිබේ. ඉරාන නාවික යාත්‍රා, මෙරට මුහුදු සීමාව භාවිත කිරීම සම්බන්ධයෙන් ඉල්ලීමක් සිදුකර තිබේ ද යන්න පිළිබඳ මෙතෙක් කරුණු අනාවරණය වී නොමැති බව අද දෙරණ කළ විමසීමක දී ශ්‍රී ලංකා විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=31649", "Category": null, "Parent URL": null}