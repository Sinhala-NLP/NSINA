{"Source": "Adaderana", "Timestamp": "October 12, 2012 10:01 am", "Headline": "පිටකොටු‍වේ ජල බෝතල් වැටලීමක්", "News Content": "පිටකොටුව ප්‍රධාන බස් නැවතුම්පළ ආශ්‍රිතව ප්‍රමිතියෙන් තොර ජල බෝතල් අලෙවි කළ ස්ථාන කිහිපයක කොළඹ මහ නගර සභාවේ සෞඛ්‍ය අංශ විසින් වැටලීමක් සිදුකර තිබේ. බැස්ටියන් මාවත බස් නැවතුම්පළ ආශ්‍රිතව පානීය ජල ‍බෝතල් අලෙවි කිරීමේ නිරත තොග වෙළඳසැල් කිහිපයක් සහ පුද්ගලයන් කිහිප දෙනෙකු අලෙවි කිරීම සඳහා සූදානම් කර තිබූ ජල බෝතල් සෞඛ්‍ය නිලධාරීන්ගේ පරීක්ෂාවට ලක්විණි. එහිදී ලබාගත් ජල සාම්පල රසපරීක්ෂක වාර්තාවක් ලබාගැනීම සඳහා ‍කොළඹ මහ නගර සභාවේ රස පරීක්ෂකවරයා වෙත යොමු කෙරිණි. එමෙන්ම අදාළ ජල සාම්පලවල ඊ-කෝලයි බැක්ටීරියාව අන්තර්ගතවේදැයි පරීක්ෂා කිරීමට‍ නාගරික අනු ජීව රසායනාගාරය වෙත යොමු කර ඇති බව ද කොළඹ මහ නගර සභාවේ ආහාර පරීක්ෂක ලාල් කුමාර මහතා සඳහන් කළේය. ජලනල මගින් ලබාගන්නා ජලය මුද්‍රා තබන ලද බෝතල්වල අසුරා ‍අලෙවි කරන බවට ලැබුණු පැමිණිලි මත වැටලීම සිදුකර තිබේ.", "URL": "https://sinhala.adaderana.lk/news.php?nid=28218", "Category": null, "Parent URL": null}