{"Source": "Adaderana", "Timestamp": "December 19, 2013 11:08 am", "Headline": "තොරතුරු තාක්ෂණය විදේශ විනිමය ඉපැයීමේ 5 වන තැනට එයි", "News Content": "ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය “ඉ-ශ්‍රී ලංකා“ ව්‍යාපෘතිය නිමා කොට “ස්මාර්ට් - ශ්‍රී ලංකා“නමින් නව මුහුණුවරකින් යුතුව ඉදිරි සැලසුම් ක්‍රියාවට නැංවීමට තීරණය කර තිබේ. එහිදී “ඉ-ශ්‍රී ලංකා“ ව්‍යාපෘතිය යටතේ ඉටුකරනු ලැබූ කාර්යභාර්යයන් අතරමග අත්හිටුවීමක් සිදුනොවන බවත්, ඒවා නවීන තාක්ෂණික හා ක්‍රමෝපායන් ඔස්සේ යාවත්කාලීන වන බවත් ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ප්‍රධාන විධායක නිලධාරී රොෂාන් දේවපුර මහතා කියා සිටියේය. ඔහු මේ බව කියා සිටියේ ගලදාරි හෝටලයේ පැවති “ඉ-ශ්‍රී ලංකා මාධ්‍ය කතිකාව“ට එක්වෙමිනි. ඒ අනුව “නිපුණ රාජ්‍යය,නිපුණ රැකියා හා කර්මාන්ත, නිපුණ සහ අන්තර්ගත තොරතුරු සමාජය“යන ප්‍රධාන ව්‍යාපෘති ත්‍රිත්වය සමග “නිපුණ දැනුම පදනම් කරගත් නගර,නිපුණ නායකත්ව වැඩසටහන් කළමනාකරණය“යනාදි අතිරේක ව්‍යාපෘතිද සැලසුම් කරමින් සිටින බව ඔහු පෙන්වා දුන්නේය. ශ්‍රී ලංකාවේ විදේශ විනිමය උපයන ක්ෂේත්‍රයන් අතර තොරතුරු තාක්ෂණ ක්ෂේත්‍රය 5 වන ස්ථානයේ පසුවන බවත්, එම ස්ථානයට ගෙන ඒම සඳහා ශ්‍රී ලංකා තොරතුරු තාක්ෂණ නියෝජිතායතනය ඉමහත් වැඩකොටසක් ඉකුත් වසර ගණනාව තුළ සිදුකළ බවත් ඔහු සඳහන් කළේය. ශ්‍රී ලංකාවේ තොරතුරු තාක්ෂණ සාක්ෂරතාවය 2003 වසරේ 4% ක පැවති බවත්, එය 2013 වන විට 40% ක මට්ටමකට පැමිණ ඇති බවත් දේවපුර මහතා පෙන්වා දුන්නේය. උතුරේ පුනරුත්ථාපන හා ප්‍රතිසන්ධාන කටයුතු සඳහාද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය ඉමහත් සහයෝගයක් ලබාදුන් බවද දේවපුර මහතා මෙහිදී සිහිපත් කළේය.", "URL": "https://sinhala.adaderana.lk/news.php?nid=39701", "Category": null, "Parent URL": null}