{"Source": "Adaderana", "Timestamp": "April 15, 2013 01:54 pm", "Headline": "පැය 24 ට බීමත් රියදුරෝ 189 ක් කොටුවෙති", "News Content": "ගතවූ පැය 24 තුළ දිවයින පුරා සිදුකළ වැටලීම්වලින් බීමත් රියදුරන් 189 දෙනෙකු අත්අඩංගුවට ගෙන තිබේ. ඊයේ (14) උදෑසන 6.00 සිට අද උදෑසන 6.00 දක්වා කාලය තුළ මෙම වැටලීම් ක්‍රියාත්මක කළ බව පොලිස් මාධ්‍ය ප්‍රකාශක කාර්යාලය සඳහන් කළේය. උත්සව සමයේ සිදුවන රිය අනතුරු අවම කර ගැනීමේ අරමුණින් පොලීසිය දිවයින පුරා විශේෂ රථ වාහන සැලැස්මක් ක්‍රියාත්මක කරනු ලැබීය. එහිදී මෙම බීමත් රියදුරන් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර ගතවූ පැය 24 තුළ දිවයින පුරා මාරක රිය අනතුරු 5 ක් සිදුව තිබේ. සමන්තුරේ, අනුරාධපුර, කැකිරාව, හංවැල්ල සහ ගාල්ල යන ප්‍රදේශවලින් මෙම අනතුරු වාර්තා වන බව පොලීසිය සඳහන් කළේය.", "URL": "https://sinhala.adaderana.lk/news.php?nid=33279", "Category": null, "Parent URL": null}