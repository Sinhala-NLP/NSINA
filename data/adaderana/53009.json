{"Source": "Adaderana", "Timestamp": "August 3, 2015 07:57 am", "Headline": "ලක්ෂ්මන් වසන්ත පොලිස් අත්අඩංගුවේ", "News Content": "හිටපු පාර්ලිමේන්තු මන්ත්‍රී ලක්ෂ්මන් වසන්ත පෙරේරා අත්අඩංගුවට ගෙන තිබේ. මාතලේ දේශපාලන පක්ෂ ආධාරකරුවෙකුට පහරදීම සඳහා අනුබලදීමේ සිද්ධියක් සම්බන්ධයෙන් ඔහුට එරෙහිව චෝදනා එල්ල වී තිබුණී. ඒ අනුව අදාළ මන්ත්‍රීවරයා අද උදෑසන මාතලේ පොලසිය වෙත පැමිණ ඇති අතර එහිදී ඔහු අත්අඩංගුවට ගත් බව පොලිසිය පැවසුවේය. අදාළ සිද්ධිය සම්බන්ධයෙන් අත්අඩංගුවට ගත් හිටපු පාර්ලිමේන්තු මන්ත්‍රී ලක්ෂ්මන් වසන්ත පෙරේරා මහතා අද මාතලේ මහේස්ත්‍රාත් අධිකරණයට ඉදිරිපත් කිරිමට නියමිතව තිබේ. පසුගිය දා මාතලේ නගරයේදී දේශපාලන පක්ෂ ආධාරකරුවෙකු පැහැරගෙන ගොස් පහරදීමේ සිද්ධියක් සම්බන්ධයෙන් පුද්ගලයින් සිව් දෙනෙකු අත්අඩංගුවට ගෙන තිබුණි. අත්අඩංගුවට ගත් සැකකරුවන් මාතලේ මහේස්ත්‍රාත් අධිකරණයට ඉදිරිපත් කිරිමෙන් අනතුරුව හදුනාගැනිමේ පෙරට්ටුව සඳහා ලබන 12 වනදා දක්වා රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කර ඇත. සිද්ධිය සම්බන්ධයෙන් මාතලේ පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=53009", "Category": null, "Parent URL": null}