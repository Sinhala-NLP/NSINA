{"Source": "Adaderana", "Timestamp": "March 30, 2018 01:20 pm", "Headline": "හෙරායින් බඩ තුළ සඟවාගෙන ආ නේපාල ජාතිකයා අත්අඩංගුවට", "News Content": "හෙරොයින් මත්ද්‍රව්‍ය අඩංගු කරල් උදරයේ සඟවාගෙන පැමිණි නේපාල ජාතිකයෙකු කටුනායක ජාත්‍යන්තර ගුවන් තොටුපලේ දී අත්අඩංගුවට ගෙන තිබේ. ඩුබායි හි සිට පැමිණි අදාළ පුද්ගලයා අද (30) පෙරවරුවේ පොලිස් මත්ද්‍රව්‍ය නාශක කාර්යංශයේ ගුවන් තොටුපල ඒකකයේ නිලධාරීන් විසින් අත්අඩංගුවට ගෙන ඇති පොලිස් මාධ්‍ය ප්‍රකාශක කාර්යාලය සදහන් කළේය. සැකකරුගෙන් සිදු කරන ලද ප්‍රශ්න කිරීම්වලදී හෙරොයින් මත්ද්‍රව්‍ය අඩංගු කරල් ගිල ඇති බවට අනාවරණය වී ඇති අතර පසුව ඔහු මීගමුව රෝහලට ඇතුලත් කර තිබේ. ඒ අනුව මේ වන විට මත්ද්‍රව්‍ය අඩංගු ගුලි 08 ක් ඔහුගේ උදරයෙන් පිටතට ගෙන ඇති බව පොලිසිය සඳහන් කළේය. සැකකාර නේපාල ජාතිකයා පාකිස්ථානයේ සිට ඩුබායි හරහා මෙරටට පැමිණ ඇති බව සඳහන්ය. ඔහු මිනුවන්ගොඩ මහේස්ත්‍රාත් අධිකරණයට ඉදිරිපත් කර රඳවාතබා ගැනීමේ නියෝග ලබා ගැනිමට නියමිත බව පොලිස් මාධ්‍ය ප්‍ර කාශක කාර්යාලය සදහන් කළේය.", "URL": "https://sinhala.adaderana.lk/news.php?nid=86615", "Category": null, "Parent URL": null}