{"Source": "Adaderana", "Timestamp": "September 20, 2011 04:24 pm", "Headline": "කොළඹ සහ නාගරික බල ප්‍රදේශ 5 ට විශේෂ අධිකාරියක්", "News Content": "ඉතා කෙටි කාලයක් ඇතුළත කොළඹ නගර සභා බල ප්‍රදේශය සහ තවත් නාගරික බල ප්‍රදේශ 05 ක් ආවරණය වන පරිදි නාගරික සංවර්ධනය වෙනුවෙන් විශේෂ අධිකාරියක් පාර්ලිමේන්තුවෙන් ස්ථාපිත කෙරෙන බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. කොළඹ නගරය ඇතුළුව මුළු රටම අද වේගයෙන් විශාල පරිවර්තනයට ලක්වෙමින් පවතින බව ද අද(20) පැවති නිවාස හිමිකම් ඔප්පු ප්‍රදානය කිරීමේ උත්සව අවස්ථාවකට එක්වෙමින් අමාත්‍යවරයා සඳහන් කළේය. එම පරිවර්තනය නිවැරදි පරිදි ඉටුකිරීමට නම් නගර සභා, මහ නගර සභාවල ශක්තිය, මහ නගර සභාවල දායකත්වය සහ මැදිහත්වීම අත්‍යවශ්‍යව ඇති බව වීරවංශ මහතා පෙන්වා දුන්නේය. වේගවත් සංවර්ධන ක්‍රියාදාමය ඉදිරියට ගෙනයාමට මහ නගර සභාවක භූමිකාව සහ කාර්යයභාරය ඉතා වැදගත් බව හෙතෙම ප්‍රකාශ කළේය. කිසිදු අවස්ථාවක කොළඹ නගරයේ ජනතාව කොළඹින් ඉවත්කර ඔවුන් වෙනත් ස්ථානයක පදිංචි කරවීමේ සැලසුමක් රජයට නොමැති බව ද මෙහිදී වීරවංශ මහතා අවධාරණය කර සිටියේය.", "URL": "https://sinhala.adaderana.lk/news.php?nid=18853", "Category": null, "Parent URL": null}