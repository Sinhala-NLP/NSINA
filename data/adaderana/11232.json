{"Source": "Adaderana", "Timestamp": "October 2, 2010 08:57 am", "Headline": "රේගු වාහන නිෂ්කාශන කාලය දික්වෙයි", "News Content": "රේගුවේ වාහන නිෂ්කාශනය කිරීමේ කාල සීමාව දීර්ඝ කර තිබේ. වාහන නිෂ්කාශන කටයුතු සතියේ දිනවල රාත්‍රී 8 දක්වාත් සති අන්තයේ පස්වරු 4 දක්වාත් ක්‍රියාත්මක කෙරෙන බව මුදල් හා ක්‍රමසම්පාදන අමාත්‍යාංශය පවසයි. වාහන නිෂ්කාශනය කිරීමේදී මේ දිනවල ශ්‍රී ලංකා රේගුවේ ඇති වී තිබෙන තදබදය වැළැක්වීමේ අරමුණින් මෙම පියවර ගෙන ඇති බව සඳහන්ය. පසුගිය ජූනි මාසයේ සිට වාහන ආනයනය කිරීමේදී අය කළ බදු ප්‍රමාණය 50%න් අඩු කිරීමත් සමග ආනයනය කරන වාහන ප්‍රමාණය ශීඝ්‍රයෙන් ඉහළ ගොස් ඇති බව මුදල් හා ක්‍රමසම්පාදන අමාත්‍යාංශය පවසයි. බදු ප්‍රමාණය පහළ දැමීමත් සමඟ බදු ආදායම 300% ට අධික ප්‍රමාණයකින් ඉහළ ගොස් ඇති බව එම අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=11232", "Category": null, "Parent URL": null}