{"Source": "Adaderana", "Timestamp": "December 14, 2017 11:45 am", "Headline": "බෝට්ටුවෙන් ඕස්ට්‍රේලියා ගිය 29 ක් ගුවනින් ලංකාවට එවයි", "News Content": "නීතිවිරෝධී ලෙස ඕස්ට්‍රේලියාවට ඇතුළු වීමට තැත් කළ ශ්‍රී ලාංකිකයන් 29 දෙනෙකු , එරටින් පිටුවහල් කර අද (14) උදෑසන යළි ශ්‍රී ලංකාවට එවා තිබූ බව කටුනායක ගුවන් තොටුපොළ කාර්යයභාර නිලධාරීවරයා පවසයි. ඔවුන් ඕස්ට්‍රේලියාවට අයත් එස්.එන්.ඩී. - 1 නැමති විශේෂ ගුවන් යානයෙන් අද උදෑසන 6.40 ට පමණ මෙම පිරිස කටුනායක ගුවන් තොටුපොළ වෙත එවා තිබුණි. ඔවුන් සියලු දෙනා සිංහල ජාතික පිරිමි වන අතර , ඔවුන් මාතර ,හම්බන්තොට , හක්මන ,තංගල්ල ආදී ප්‍රදේශ වල පදිංචිකරුවන් බව කටුනායක ගුවන් තොටුපොළ ආගමන විගමන දෙපාර්තමේන්තු ප්‍රකාශකයෙකු පැවසීය. ඒ අතර වයස අවුරුදු 12 ක සහ වයස අවුරුදු 15 ක පිරිමි දරුවන් දෙදෙනෙකු සිටින අතර , ඔවුන් සිය මාමා සහ පියා සමඟ ඕස්ට්‍රේලියාට ගොස් සිටියදී අත් අඩංගුවට පත් වී තිබේ. මෙම පිරිස ඉකුත් නොවැම්බර් මස 17 වැනි දින ශ්‍රී ලංකාවෙන් පිටත්ව ඕස්ට්‍රේලියාව බලා ගමන් අරභා ඇති අතර , ඔවුන් ඊයේ(13) දින ඕස්ට්‍රේලියාවේ Lear Mouth වෙරළ තීරයේ සිටියදී එරට ආරක්ෂක අංශ අත් අඩංගුවට පත් වී තිබේ. මෙම ශ්‍රී ලාංකික පිරිස සමඟ විශාල ඕස්ට්‍රේලියානු ආරක්ෂක නිලධාරීන් පිරිසක් ද මෙම ගුවන් යානයේ පැමිණි අතර, ඔවුන් මෙම යානයෙන් පිටතට නොපැණියහ. මෙම යානය අද උදෑසන 9.30 ට පමණ යළිත් ඕස්ට්‍රේලියාව බලා කටුනායක ගුවන් තොටුපොළෙන් පිටත්ව ගියහ. මෙම පිරිස පිළිබඳව ආගමන විගමන දෙපාර්තමේන්තු, අපරාධ පරීක්ෂණ දෙපාර්තමේන්තු ,රාජ්‍ය බුද්ධි අංශයේ මෙන්ම ජාතික ළමා රක්ෂණ ආයතනයේ නිලධාරීන් ද කටුනායක ගුවන් තොටුපොළේ දී මේ පිළිබඳව වැඩිදුර පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=81511", "Category": null, "Parent URL": null}