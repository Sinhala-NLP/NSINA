{"Source": "Adaderana", "Timestamp": "June 13, 2013 06:38 pm", "Headline": " ඒකාබද්ධය අහෝසි කරන්න හැමෝම එකඟයි - මිය ගිය හෝ අතුරුදහන් ධීවරයින් වෙනුවෙන් ලක්ෂයක්", "News Content": "13 වැනි ව්‍යවස්ථා සංශෝධනයේ පළාත් දෙකක් ඒකාබද්ධ වීමට අදාළ රෙගුලාසි ඉවත් කොට සකස් කෙරුණු නව හදිසි පනත් කෙටුම්පතක් ගෙන ඒමට තීරණය කළ බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. ආණ්ඩුව නියෝජනය කරන සියලුම දේශපාලන පක්ෂ 13 වැනි ව්‍යවස්ථා සංශෝධනයේ පළාත් දෙකක් ඒකාබද්ධ වීමට අදාළ රෙගුලාසි ඉවත් කිරීමට එකඟවූ බව අද (13) පැවති කැබිනට් මණ්ඩල රැස්වීමේදී අමාත්‍යවරයා කියා සිටියේය. සෙසු යෝජනා හා සංශෝධන පිළිබඳ ඉදිරියේදී පාර්ලිමේන්තු තේරීම් කාරක සභාවකට යොමු කිරීමටත්, ඉන් පසු තීරණයක් ගැනීමටත් එකඟ වූ බව අමාත්‍යවරයා සඳහන් කළේය. එසේම පසුගියදා පැවති සුළි කුණාටුව හේතුවෙන් ජීවිතක්ෂයට පත්වූ හා අතුරුදහන් වූ ධීවරයින් වෙනුවෙන් ළඟම ඥාතියාට රුපියල් ලක්ෂයක වන්දි මුදලක් ලබාදීමටද කැබිනට් අනුමැතිය හිමිවූ බව හෙතෙම අනාවරණය කළේය. රක්ෂණ ආවරණයක් නැති සම්පූර්ණයෙන් අබලන්වූ ධීවර යාත්‍රා වෙනුවෙන් අලුතින් යාත්‍රා ලබාදීමද , අබලන් වූ යාත්‍රා වෙනුවෙන් ඒවා පිළිසකර කර ගැනීමට උපකාර කිරීමටද මෙහිදී යෝජනා වී තිබුණි. ඒ අනුව අඩක් අබලන් වූ යාත්‍රා සඳහා ඇස්තමේන්තුගත ප්‍රමාණයෙන් 50% ක වන්දි මුදලක් ගෙවීමට ධීවර හා ජලජ සම්පත් අමාත්‍ය වෛද්‍ය රාජිත සේනාරත්න මහතා ගෙන ආ යෝජනාවට කැබිනට් අනුමැතිය හිමිවී ඇති බව රඹුක්වැල්ල මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=34898", "Category": null, "Parent URL": null}