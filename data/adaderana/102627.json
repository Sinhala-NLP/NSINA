{"Source": "Adaderana", "Timestamp": "January 18, 2019 08:00 pm", "Headline": "සේනා මර්දනයට කෘමීන් බෝකර මුදා හැරීමේ පර්යේෂණ සිදු කරනවා", "News Content": "දේශිය බඩ ඉරිඟු වගාව ඇතුළු වගාවන් රැසකට දැඩි ලෙස හානි කරමින් රට පුරා පැතිර යමින් පවතින සේනා දළඹුවා පාලනය කිරීමට ඒ සඳහා ඇති සියලු උපක්‍රම භාවිතා කර රටේ සියලු ගොවීන් නිලධාරින් ඇතුළු සියලු දෙනා එක වර ක්‍රියාත්මක විය යුතු බව උද්‍යාන බෝග පර්යේෂණ හා සංවර්ධන ආයතනයේ ප්‍රධාන කීට විද්‍යාඥ එස්.එස්. වැලිගමගේ මහතා පැවසීය. පේරාදෙණිය ගන්නෝරුව පිහිටි පැලෑටි හා ජාන සම්පත් මධ්‍යස්ථානයේදී අද(18) පැවැති වැඩමුළුවක ප්‍රධාන දේශණය පවත්වමින් ඒ මහතා එසේ පැවසීය. සේනා දළඹුවා පාලනය කිරීම සම්බන්ධයෙන් හා එහි හානිය සම්බන්ධයෙන් මධ්‍යම පළාතේ පළාත් පාලන ආයතනවල ප්‍රධානීන් සහ රජයේ නිලධාරින් දැනුවත් කිරීම සඳහා මෙම වැඩමුළුව පැවැත්විණ. මෙහිදී වැඩි දුරටත් මේ සම්බන්ධයෙන් අදහස් දැක්වමින් කීට විද්‍යාඥ එස්.එස් වැලිගමගේ මහතා මෙසේද සඳහන් කළේය. සේනා දළඹුවා ලංකාවෙන් වාර්තා වී මේ වන විට මාස තුනක් හතරක් පමණ ගත වෙලා තිබෙන බවත් මෙම දළඹුවා ප්‍රධාන වශයෙන් හානි කරන්නේ තෘණ කුලයේ ශාඛවලට බවත් විශේෂයෙන් බඩ ඉරිඟු සහ වී වැනි ශාඛවලට බවත් ඒ මහතා පැවසීය. එසේම වෙනත් බෝග වර්ග සියයකට පමණ හානි කිරීමට වුවද මෙම දළඹුවාට හැකියාව තිබෙන බවත් විශේෂයෙන්ම, සැඟව සිට ආහාර ගනිමින් ශාඛය විනාශ කිරීමේ හැකියාව දළඹුවාට තිබෙන බවත් පැවසීය. ඔහු පැවසූවේ මේ දළඹුවා විනාශ කිරීම සඳහා උපයෝගී කර ගත හැකි සියලු උපක්‍රම උපයෝගී කර ගත යුතු බවයි. මෙම සේනා දළඹුවා පාලනය කිරීම සඳහා මේ වන විට විවිධ උපක්‍රම රැසක් හොයා ගෙන තිබෙන බවත් තවත් උපක්‍රම පිළිබඳව පර්යේෂණ පවත්වමින් තිබෙන බවත් ඒ මහතා කීය. එම උපක්‍රම අතර ප්‍රමාද වී වගා නොකිරීම සහ සාමූහිකව වගාව ආරම්භ කිරීම, ප්‍රමාද වී වගාව ආරම්භ කිරීමෙන් හානිය වැඩි වන බවත් බීජ ප්‍රතිකර්ම යෙදීම සම්බන්ධයෙන් පරීක්ෂණ පවත්වාගෙන යන බවද ඒ මහතා කීය. වගාව සඳහා යූරියා වැනි පොහොර වැඩියෙන් භාවිතා කිරීමෙන් වැළකී නිර්දේශිත පොහොර ප්‍රමාණය පමණක් භාවිත කිරීම සහ කෘමි නාශක වර්ග 13 ක නිර්දේශ ලබා දී තිබෙන බවත් කී ඒ මහතා වඩාත් පරීක්ෂාවෙන් සිට ආරම්භක අවස්ථාවේදීම දළඹුවා විනාශ කර දැමීමත් බිත්තර විනාශ කිරීමත් වඩාත් සුදුසු බවත් කීය. ෆැරමෝන උගුල මගින් දළඹුවා විනාශ කිරිමද කළ හැකි බව ඒ මහතා ප්‍රකාශ කලේය. මේ සියල්ලට අමතරව ජෛව පාලනය මගින් මේ දළඹුවා පාලනය කිරීම සඳහා මේ වන විට පර්යේෂණ පවත්වමින් සිටින බවද ඒ මහතා කීය. මෙම දළඹුවාව විනාශ කළ හැකි කෘමින් බෝකර මුදා හැරීම සඳහා මෙම පර්යේෂණ සිදු කරන බවද කීට විද්‍යාඥ එස්.එස් වැලිගමගේ මහතා පැවසීය.", "URL": "https://sinhala.adaderana.lk/news.php?nid=102627", "Category": null, "Parent URL": null}