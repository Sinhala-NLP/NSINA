{"Source": "Adaderana", "Timestamp": "September 12, 2019 03:45 pm", "Headline": "බන්ධනාගාරයෙන් පලා ගිය සැකකරු තුවක්කුවක් සමඟ අත්අඩංගුවට", "News Content": "පොල්ගහවෙල පොලිස් වසමේ ඔරලියද්ද ප්‍රදේශයේ දී පොල්ගහවෙල පොලිස් නිලධාරින්ට ලද තොරතුරක් මත කෑගල්ල බන්ධනාගාරයෙන් පලා ගොස් සැඟව සිටි සැකකරු අද (12) අත්අඩංගුවට ගෙන තිබේ. සැඟව සිටි මෙම සැකකරු බෝර 12 පතරොම් තුවක්කුවක් සමඟ මෙලෙස අත්අඩංගුවට ගෙන ඇත. අත්අඩංගුවට පත්ව ඇති සැකකරු වයස අවුරුදු 38 ක් වු මිලාන්, නාත්තන්ඩිය, තබ්බෝව ලිපිනයේ පදිංචි කොළඹගේ ක්‍රිස්ටෝපර් ප්‍රනාන්දු හෙවත් ජීවන්ත යන අයෙකි. සැකකරු 2018.02.25 වන දින පොල්ගහවෙල පොලිස් වසමේ දී පුද්ගලයෙකුට ගිනි අවියකින් වෙඩි තබා මනුෂ්‍ය ඝාතනයක් සිදු කිරීමක් සම්බන්ධයෙන්, 2018.12.20 වන දින පොල්ගහවෙල පොලිස් ස්ථානය මඟින් අත්අඩංගුවට ගෙන පොල්ගහවෙල මහේස්ත්‍රාත් අධිකරණයට ඉදිරිපත් කිරීමෙන් පසු අධිකරණය විසින් කෑගල්ල බන්ධනාගාරයේ රක්ෂිත බන්ධනාගාර ගත කර සිටිය දී 2019.02.09 දින පලා ගොස් තිබේ. සැකකරුට සැඟව සිටිම සඳහා ආධාර අනුබල දුන් සැකකරුවන් දෙදෙනා පොලීය මඟින් අත්අඩංගුවට ගෙන ඇත. මෙසේ අත්අඩංගුවට පත්ව ඇත්තේ වයස අවුරුදු 51 ක් වු පුහුරිය, අළුපොතවත්ත, ලිපිනයේ පදිංචි අයෙක් හා තුන්කිඳවත්ත, ඔයේ පාර, ඔරුලියද්ද පොල්ගහවෙල ලිපිනයේ පදිංචි වයස අවුරදු 44 ක පුද්ගලයෙකි. සැකකරුවන් අද දින පොල්ගහවෙල මහේස්ත්‍රාත් අධිකරණයට ඉදිරිපත් කිරීමට නියමිතයි. පොල්ගහවෙල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=118953", "Category": null, "Parent URL": null}