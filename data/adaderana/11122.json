{"Source": "Adaderana", "Timestamp": "September 27, 2010 10:02 am", "Headline": "හම්බන්තොට වරායේ මෙහෙයුම් ඇරඹෙයි", "News Content": "ලබන නොවැම්බර් මාසයේදී හම්බන්තොට වරායේ මෙහෙයුම් කටයුතු ආරම්භ කරන බව ශ්‍රි ලංකා වරාය අධිකාරිය පවසයි. වරායේ ඉදිකිරීම්වල ප්‍රථම අදියර අපේක්ෂිත කාලයට වඩා මාස 6කට පෙර අවසන් කිරීම හේතුවෙන් වරායේ මෙහෙයුම් කටයුතු කඩිනමින් ආරම්භ කිරීමට හැකි වනු ඇති බව අධිකාරිය සඳහන් කරයි. ගොඩබිම ඉදිකර ඇති මෙම වරායේ කරදිය පිරවීම පසුගිය මස 15 වැනිදා ආරම්භ කළ අතර මේ වන විට වරාය පතුල සම්පූර්ණයෙන්ම කරදියෙන් වැසී ඇති බව අධිකා‍රිය පවසයි. දෙස් විදෙස් ආයෝජකයින් රැසක් වරාය ආශ්‍රිත කර්මාන්ත සහ සේවා ලබාදීම වෙනුවෙන් ශක්‍යතා අධ්‍යයනය කරමින් සිටින බව ද ශ්‍රි ලංකා වරාය අධිකාරිය සඳහන් කරනු ලැබීය.", "URL": "https://sinhala.adaderana.lk/news.php?nid=11122", "Category": null, "Parent URL": null}