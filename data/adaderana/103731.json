{"Source": "Adaderana", "Timestamp": "February 5, 2019 04:56 pm", "Headline": "දකුණු අප්‍රිකානු තරග සංචාරයේ ශ්‍රී ලංකා ටෙස්ට් ‍සංචිතය නම් කරයි-චන්දිමාල් ඉවතට", "News Content": "දකුණු අප්‍රිකාව සමඟ පැවැත්වෙන ටෙස්ට් තරගාවලියේදී ශ්‍රී ලංකා කණ්ඩායමේ නායකත්වයට දිමුත් කරුණාරත්න පත් කර තිබේ. කණ්ඩායමේ නිත්‍ය නායක දිනේෂ් චන්දිමාල් දකුණු අප්‍රිකානු තරගාවලියෙන් ඉවත් කර ඇති අතර ඉදිරි ජාත්‍යන්තර තරග සඳහා සූදානම් වීමේ අරමුණින් ඔහු දේශීය තරඟවලට සහභාගී කරවීමට නියමිත බවයි ශ්‍රී ලංකා ක්‍රිකට් ආයතනය පවසයි. චන්දිමාල්ට අමතරව රොෂේන් සිල්වා, දිල්රුවන් පෙරේරා සහ සධීර සමරවික්‍රම ද එම තරගාවලියෙන් ඉවත් කර තිබේ. ඕෂධ ප්‍රනාන්දු, ඇන්ජලෝ පෙරේරා, ලසිත් ඇඹුල්දෙණිය සහ මොහොමඩ් ශිරාස් යන නවක ක්‍රීඩකයින් ද 17 දෙනෙකුගෙන් සමන්විත ශ්‍රී ලංකා ටෙස්ට් සංචිතයට කැදවා ඇති බව ක්‍රිකට් ආයතනය පෙන්වාදෙයි. කණ්ඩායමේ උප නායකත්වය නිරෝෂන් දික්වැල්ල විසින් දරන අතර ලහිරු තිරිමාන්න, කෞෂාල් සිල්වා, කුසල් මෙන්ඩිස්, කුසල් ජනිත් පෙරේරා, මිලින්ද සිරිවර්ධන, ධනංජය ද සිල්වා, සුරංග ලක්මාල්, කසුන් රාජිත, විශ්ව ප්‍රනාන්දු, චාමික කරුණාරත්න සහ ලක්ෂාන් සඳකැන් සංචිතයේ සෙසු ක්‍රීඩකයින් වෙයි. ශ්‍රී ලංකා කණ්ඩායමේ දකුණු අප්‍රිකානු තරග සංචාරය ආරම්භ කරමින් කණ්ඩායම හෙට(06) දිනයේ එරටට ලඟා වීමට නියමිත අතර පළමු ටෙස්ට් ක්‍රිකට් තරඟය ලබන 13 වනදා පැවැත්වීමට නියමිතයි.", "URL": "https://sinhala.adaderana.lk/news.php?nid=103731", "Category": null, "Parent URL": null}