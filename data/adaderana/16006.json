{"Source": "Adaderana", "Timestamp": "May 10, 2011 11:21 am", "Headline": "දරුස්මාන් වාර්තාවට ප්‍රතිචාර නෑ-සැබෑ තතු පෙන්වනවා", "News Content": "එක්සත් ජාතීන් විසින් ප්‍රකාශයට පත් කළ\"දරුස්මාන් වාර්තාව\"ට රජය විසින් ප්‍රතිචාර නොදක්වන බව විදේශ කටයුතු අමාත්‍ය,මහාචාර්ය ජී.එල් පීරිස් මහතා පවසයි. ජනාධිපති මහින්ද රාජපක්ෂ මහතා, විදේශ කටයුතු අමාත්‍ය මහාචාර්ය ජී.එල්. පීරිස් මහතා ඇතුළු රාජ්‍ය නිලධාරීන් සහ පුවත්පත් හා විද්‍යුත් මාධ්‍ය ආයතන ප්‍රවෘත්ති ප්‍රධානීන් සමග අද(10) පැවති සාකච්ඡාවක දි මේ බව අනාවරණය විය. කෙසේවෙතත් මෙරට සැබෑ තත්ත්වය පිළිබඳව සත්‍ය කරුණු සම්බන්ධයෙන් එක්සත් ජාතීන්ගේ සංවිධානයේ මහලේකම්වරයා දැනුවත් කිරීමට කටයුතු කරන බව එහිදී මහාචාර්ය ජී.එල්. පීරිස් මහතා සඳහන් කළේය. තවද අදාළ වාර්තාවේ අන්තර්ගත කරුණු සම්බන්ධයෙන් සහ රටේ නිර්දෝෂීභාවය පිළිබඳ රාජ්‍ය තාන්ත්‍රිකයින් දැනුවත් කිරීමට හැකි උපරිමයෙන් කටයුතු කරන බව අමාත්‍යවරයා එහිදී ප්‍රකාශ කළේය. මේ අතර උගත් පාඩම් හා ප්‍රතිසන්ධාන කොමිසන් සභාවේ වාර්තාව ලබාදීමට එම කොමිසමට ලබා දී තිබූ කාලය තවදුරටත් දීර්ඝ කළ බව මාධ්‍ය ආයතනවල ප්‍රවෘත්ති ප්‍රධානීන් යොමු කළ ගැටලුවලට පිළිතුරු දෙමින් ජී.එල් පීරිස් මහතා පැවසුවේය. විධිමත් කරුණු පෙළගැස්මකට අනුව ස්වාධීන වාර්තාවක් ලබාගැනීම සඳහා අදාළ වාර්තාව සකස් කිරීමට තවදුරටත් කාලය ලබාදීමේ අවශ්‍යතාව ජී.එල්. පීරිස් මහතා එහිදී පෙන්වාදුන්නේය. මේ අතර අදාළ සාකච්ඡාවේ දී විශ්ව විද්‍යාල ආචාර්යවරුන්ගේ වෘත්තීය ක්‍රියාමාර්ගය සම්බන්ධයෙන් ද මාධ්‍ය ආයතන ප්‍රධානීන්, ජනාධිපතිවරයාගේ අවධානයට යොමු කළේය. විශ්ව විද්‍යාල ආචාර්යවරුන්ගේ මෙම වෘත්තීය ක්‍රියාමාර්ගය පිටුපස දේශපාලන උවමනාවන් ඇති බව එහිදී ජනාධිපතිවරයා කියා සිටියේය. විශ්ව විද්‍යාල ආචාර්යවරුන් වශයෙන් ඔවුන් ‍‍මීට වඩා වගකීමකින් යුතුව කටයුතු කළ යුතු බවත් යම් ඉල්ලීමක් ඇත්නම් එය විධිමත් ක්‍රමවේදයකට අනුව සිදුකළ යුතු බවත් ජනාධිපති මහින්ද රාජපක්ෂ මහතා එහිදී අවධාරණය කර සිටියේය.", "URL": "https://sinhala.adaderana.lk/news.php?nid=16006", "Category": null, "Parent URL": null}