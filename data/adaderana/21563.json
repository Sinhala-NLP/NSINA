{"Source": "Adaderana", "Timestamp": "January 22, 2012 04:17 pm", "Headline": "මුහුදෙන් මෙරටට ඇතුළුවීමට තැත් කළ දෙදෙනෙකු කොටුවෙයි ", "News Content": "ඉන්දියාවේ සිට මුහුදු මාර්ගයෙන් මෙරටට ඇතුළුවීමට උත්සාහ කළ පුද්ගලයින් දෙදෙනෙකු නාවික හමුදාව විසින් අත්අඩංගුවට ගෙන තිබේ. තලෙයිමන්නාරම ප්‍රදේශ‍යේ දී ඊයේ(21) මොවුන් දෙදෙනා අත්අඩංගුවට ගෙන ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. මොවුන් ඉන්දියාවේ සිට වැලිපර සහිත ප්‍රදේශයන් උපයෝගි කර ගනිමින් පිහිනා පැමිණ මෙරටට ඇතුළුවීමට උත්සහ දරා ඇති බව නාවික හමුදාව පවසයි. මෙම පුද්ගලයින් දෙදෙනාගෙන් එක් අයෙකු එල්.ටී.ටී.ඊ යුද පුහුණුව ලැබූ පුද්ගලයෙකු බව ද 2006 වසරේ දී මොවුන් ශ්‍රී ලංකාවේ සිට ඉන්දියාවට පලා ගොස් ඇති බව ද සඳහන්ය. ඔවුන් සම්බන්ධයෙන් වැඩිදුර පරීක්ෂණ පැවැත්වීමට මන්නාරම පොලිසියට භාර දී ඇති බව කමාන්ඩර් කෝසල වර්ණකුලසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=21563", "Category": null, "Parent URL": null}