{"Source": "Adaderana", "Timestamp": "June 2, 2013 05:10 pm", "Headline": "ආගමික ස්ථාන ඇසුරුකරන කිසිවෙකුගෙන් අවැඩක් වන්නේ නෑ", "News Content": "වෛරයෙන් තොර සාමකාමී රටක් ගොඩනගා අනාගත පරපුර වෙනුවෙන් වගකීම් ඉටුකිරීමට සියලු දෙනා එක්විය යුතු කාලය එළඹ ඇති බව ජනාධිපති මහින්ද රාජපක්ෂ මහතා පවසයි. මාතෘ භූමිය ආරක්ෂා කරගනිමින් එය සංවර්ධනය කොට අනාගත පරපුරට තිළිණ කිරීම අද දවසේ සියලුදෙනා වෙත පැවරී ඇති වගකීම බව ඔහු පෙන්වාදෙයි. බොරලන්ද හීන්නාරංගොල්ල ශ්‍රී සුදර්ශනාරාම ඓතිහාසික විහාරස්ථානයේ අභිනවයෙන් ඉදිකළ වාහල්කඩ සහ ගලින් නිම කරන ලද සමාධි බුද්ධ ප්‍රතිමා වහන්සේ නිරාවරණය කිරීමේ උත්සවයට එක්වෙමින් ජනාධිපති මහින්ද රාජපක්ෂ මහතා මේ බව පැවසීය. ජාතියේ පැවැත්මට ශක්තියක් වු ගුණධර්ම අපට ලැබුණේ ආගමික ස්ථානවලින් බවත් ආගමික ස්ථාන ඇසුරුකරන කිසිවෙකුගෙන් රටට සමාජයට අවැඩක් සිදුනොවන බවත් ජනාධිපතිවරයා මෙහිදි පෙන්වා දුන්නේය. අදවන් දවසක සිදුවු අරන්තලාව මහා භික්ෂු සංහාරය පිළිබඳව සිහිපත් කළ ජනාධිපතිවරයා පෙන්වා දුන්නේ, ත්‍රස්තවාදීන් කළ ම්ලේච්ඡ ක්‍රියා අප සිහිපත් කළ යුත්තේ වෛරය වැපිරීමට නොව නැවතත් ත්‍රස්තවාදය ඇති නොවන අන්දමට ජාතික සමගිය ගොඩනැගීමට බවයි.", "URL": "https://sinhala.adaderana.lk/news.php?nid=34578", "Category": null, "Parent URL": null}