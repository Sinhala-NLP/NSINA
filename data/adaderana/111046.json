{"Source": "Adaderana", "Timestamp": "May 31, 2019 10:16 am", "Headline": " උගුලකින් තුවාල වුණු ජීවිතයකට පිළිසරණක්", "News Content": "දඩයක්කරුවෙකුගේ උගුලකට හසුවීමෙන් තුවාල ලැබූ වන අලියෙකු පිළිබඳව හම්බන්තොට කටු වැව ප්‍රදේශයෙන් වාර්තා විය. තුවාල ලැබූ වන අලියාට ප්‍රතිකාර කිරීමේ කටයුතු අද(31) සිට ආරම්භ කරන බව වනජීවී නිලධාරීන් සඳහන් කළේය. තිස්ස මාතර ප්‍රධාන මාර්ගයේ හම්බන්තොට කටුවැව ප්‍රදේශයේදී නිරන්තරයෙන් මෙම වන අලියා දක්නට ලැබේ. වන අලියාගේ හොඬය තුවාල වී ඇති බව දුටු ප්‍රදේශවාසීන් ඒ පිළිබඳ වනජීවී කාර්යයාල නිලධාරීන් වෙත දැනුවත් කර තිබුණි. එම දැනුවත් කිරීමත් සමඟ ඊයේ(30) පස්වරුවේ හම්බන්තොට වනජීවී කාර්යයාල නිලධාරීන් පැමිණ වන අලියාගේ සෞඛ්‍ය තත්ත්වය නිරීක්ෂණය කළේය. වනජීවි නිලධාරීන් සඳහන් කළේ දඩයක්කරුවෙකු විසින් අටවන ලද කම්බි උගුලකට හසුවීමෙන් මෙම වන අලියාගේ හොඬය තුවාල වී ඇති බවයි. ඒ අනුව තුවාල ලැබූ වන අලියාට ප්‍රතිකාර කිරීමේ මෙහෙයුම අද සිට ක්‍රියාත්මක කරන බව වනජීවී නිලධාරීන් සඳහන් කළේය.", "URL": "https://sinhala.adaderana.lk/news.php?nid=111046", "Category": null, "Parent URL": null}