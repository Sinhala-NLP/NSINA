{"Source": "Adaderana", "Timestamp": "December 16, 2016 02:06 pm", "Headline": "නත්තලට විශේෂ දුම්රිය සේවාවක්", "News Content": "එළඹෙන නත්තල් උත්සවය නිමිත්තෙන් විශේෂ දුම්රිය සේවාවක් ක්‍රියාත්මක කිරීමට තීරණය කර ඇති බව දුම්රිය ගමනා ගමන අධිකාරි විජය සමරසිංහ මහතා පවසයි.ලබන 24 සහ 25 යන දෙදින තුළ මීගමුව - පානදුර අතර මෙම දුම්රිය ධාවනය සිදු කෙරෙන බව සඳහන්ය.ඒ අනුව එම දින දෙක තුළ පෙරවරු 08.05ට කොළඹ කොටුවේ සිට මීගමුව බලා දුම්රියක් ධාවනය කිරීමට සැලසුම් කර ඇති අතර පෙරවරු 09.25ට මීගමුවේ සිට පානදුර දක්වා දුම්රියක් ධාවනයේ යෙදවීමට කටයුතු යොදා ඇති බව විජය සමරසිංහ මහතා සඳහන් කළේය.පස්වරු 02.00ට පානදුර සිට මීගමුව දක්වා දුම්රිය ගමන් වාරයක් ක්‍රියාත්මක වන අතර පස්වරු 04.35ට මීගමුවේ සිට මරදාන දක්වා තවත් දුම්රියක් ධාවනය වන බව දුම්රිය ගමනා ගමන අධිකාරිවරයා පැවසුවේය.මෙම විශේෂ දුම්රිය ගමන් වාරයන්ට අමතරව ලබන 22 වනදා සිට ජනවාරි මස 03 වනදා දක්වා තවත් දුම්රිය කිහිපයකට අතිරේක මැදිරි එක් කිරීමට ද කටයුතු යොදා ඇති බව විජය සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=67082", "Category": null, "Parent URL": null}