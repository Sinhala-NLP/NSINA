{"Source": "Adaderana", "Timestamp": "June 30, 2019 10:11 pm", "Headline": "මම රෙද්ද බැනියම අඳිනවා-ජනාධිපති අපේක්ෂකත්වයට මම සුදුසුයි-වෙල්ගම", "News Content": "ශ්‍රී ලංකා පොදුජන පෙරමුණේ අනාගත ජනාධිපති අපේක්ෂකයා පිළිබඳව තමාව දැනටමත් දැනුවත් කර ඇති අතර එම පක්ෂයේ නාමික තනතුරු වලින් ඉවත් වී ශ්‍රී ලංකා නිදහස් පක්ෂය සමග තමා කටයුතු කරන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී කුමාර වෙල්ගම මහතා පවසයි. අද මොකද වුණේ විශේෂාංගය සමඟ එක්වෙමින් මන්ත්‍රීවරයා මේ බව සඳහන් කලේය. තමන් බදුල්ල දිස්ත්‍රික් නායකත්වයෙන් ඉවත් කළ බව පැවසුවද තමන් පොදුජන පෙරමුණේ සාමාජිකත්වය නොගත් බැවින් එසේ නායකත්වයේ පිහිටුවීමට දෙයක් නොමැති බව ඔහු එහිදී පැවසීය. පොදුජන පෙරමුණට උදව් කළේ ඒ මොහොතේ තමන් මෛත්‍රීපාල සිරිසේන ජනාධිපතිවරයාට තිබු විරෝධතාවක් නිසා බවද ඒ මහතා පැවසීය. පොදුජන පෙරමුණේ අපේක්ෂකයා ගෝඨාභය රාජපක්ෂ නොවේනම් තමන් නැවත එම පක්ෂයට සහයෝගය දැක්වීමට කැමැත්තෙන් සිටින බවත් අගෝස්තු 11 වන දින නම් කිරීමට සිටින අපේක්ෂකයාට තමන් විරුද්ධ බවත් වෙල්ගම මහතා කියා සිටියේය. තම පක්ෂය ශ්‍රී ලංකා නිදහස් පක්ෂය වුවද ජනාධිපතිවරයාගේ ක්‍රියා කලාපයට තමන් විරුද්ධ බවත් එසේ කිරීමට තමන්ට අයිතියක් ඇති බවත් වැඩි දුරටත් සිය අදහස් දක්වමින් ඒ මහතා පැවසීය. එසේම රෙද්ද බැනියම අදින කෙනෙකු ජනාධිපති අපේක්ෂකයා වන බවට තමන් ප්‍රකාශ කළ අතරම තමන්ද රෙද්ද බැනියම අදින බැවින් තමාද ඒ සඳහා සුදුසු බවත් එසේ නමුත් එයට ශ්‍රී ලංකා නිදහස් පක්ෂයේ කැමැත්ත අවශ්‍ය බවත් ඔහු කියා සිටියි. ජනාධිපති අපේක්ෂකත්වය තමන්ට ලැබුණහොත් තමන්ට ජනතා කැමැත්ත ලැබෙන බව තමන්ට විශ්වාස බවද වැඩි දුරටත් අදහස් දක්වමින් ඒ මහතා පැවසීය.", "URL": "https://sinhala.adaderana.lk/news.php?nid=113089", "Category": null, "Parent URL": null}