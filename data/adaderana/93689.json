{"Source": "Adaderana", "Timestamp": "August 2, 2018 02:37 pm", "Headline": "සිම්බාබ්වේ නොසන්සුන්කාරී වාතාවරණය ජාත්‍යන්තරයේ දැඩි අවධානයට", "News Content": "ජනාධිපතිවරණයත් සමඟ රට තුළ ඇති වී තිබෙන නොසන්සුන්කාරී වාතාවරණය ජාත්‍යන්තරයේ දැඩි අවධානයට ලක්ව තිබේ. බ්‍රිතාන්‍ය විදේශ කටයුතු අමාත්‍ය හැරියට් බෝල්ඩ්වින් සිම්බාබ්වේහි පවතින කලහකාරී වාතාවරණය සම්බන්ධයෙන් සිය කණස්සල්ල පළ කර ඇති බව විදෙස් මාධ්‍ය සදහන් කළේය. සන්සුන්ව කටයුතු කරන ලෙස එක්සත් ජාතීන්ගේ මහලේකම් ඇන්තෝනියෝ ගුටේරස් සිම්බාබ්වේ දේශපාලන පක්ෂ වලින් ඉල්ලා තිබේ. පසුගිය සඳුදා දින පැවැත්වූ සිම්බාබ්වේ ජනාධිපතිවරණ ඡන්ද විමසීමේ ප්‍රතිඵල මේ වන තෙක් නිකුත් නොවීම පිළිබඳව එරට ජනතාව විරෝධතාව පළ කළ අතර නොසන්සුන් ලෙස හැසිරූණු පුද්ගලයින් හට ආරක්ෂක අංශ එල්ල කල වෙඩි ප්‍රහාර වලින් සිවිල් වැසියන් තිදෙනෙකු ද මියගියේය. සිම්බාබ්වේ වත්මන් ජනාධිපති ඉමර්සන් මන්ගාවා පරදා විරුද්ධ පක්ෂ අපේක්ෂක නෙල්සන් කමීසා ජයගෙන ඇති හෙයින් මෙලෙස ප්‍රතිඵල ප්‍රමාද කරන බව එරට ජනතාව චෝදනා කරයි.", "URL": "https://sinhala.adaderana.lk/news.php?nid=93689", "Category": null, "Parent URL": null}