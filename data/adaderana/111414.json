{"Source": "Adaderana", "Timestamp": "June 5, 2019 10:40 pm", "Headline": " ඕස්ටේ‍්‍රලියානු ස්වදේශ කටයුතු ඇමති මහින්ද හමුවෙයි", "News Content": "ඕස්ටේ‍්‍රලියානු ස්වදේශ කටයුතු අමාත්‍ය පීටර් ඩූටන් මහතා සහ විපක්‍ෂ නායකවරයා අතර හමුවක් විජේරාම නිල නිවසේදී පැවැත්වුණි. ඊයේ(04) පස්වරුවේ මෙම හමුව සිදුව ඇති බව විපක්‍ෂ නායක කාර්යාල පවසයි. ඔවුහු ශ‍්‍රී ලංකාවේ පවතින වත්මන් ආරක්‍ෂක තත්වය පිළිබඳවත් අපේ‍්‍රල් 21 සිද්ධියෙන් පසු රටතුළ ඇති වු තත්ත්වයන් පිළිබඳවත් සාකච්ඡා කළහ. ඕස්ටේ‍්‍රලියාවේ මෑතදී පැවැත්වුණු මැතිවරණවලින් අනතුරුව තම පළමු විදේශ සංචාරය මෙය වූ බවත්, අප දෙරට අතර පවතින සමීප සබඳතාවය හේතු කොටගෙන සංචාරය සඳහා තමා ශ‍්‍රී ලංකාව තෝරා ගත් බවත් අමාත්‍ය ඩූටන් පවසා සිටියේය. දෙරට අතර නිරතුරුවම පවතින්නේ අතිශයින්ම ගෞරවනීය වූ බැඳීමක් බවද එතුමා සඳහන් කළේය. දේශ සීමා කළමනාකරණය තවදුරටත් ආරක්‍ෂා කිරීමත් දැනට පවතින දේශ සීමා ආරක්‍ෂා කර ගැනීමේ වැඩසටහන තවදුරටත් ශක්තිමත් කරගැනීම සඳහා ශ‍්‍රී ලංකාවේ නාවික හමුදාවලට තවදුරටත් අවශ්‍ය සහාය ලබා දීමත් මෙම සංචාරයේ මූලික අරමුණ වූ බවද අමාත්‍ය ඩූටන් පවසා සිටියේය. පසුගිය රජය කාලයේදී ආරම්භ කරනු ලැබූ නාවික හමුදා සමඟ සහයෝගිව කටයුතු කිරීමේ වැඩ සටහන අඛණ්ඩව ඔවුන් තව දුරටත් පවත්වාගෙන යනු ලබන බවත් දැනට කි‍්‍රයාත්මක වෙමින් පවතින බෝට්ටු මුර සංචාරක ක‍්‍රමය ශක්තිමත් කරනු ලබන බවත් එතුමා වැඩි දුරටත් සඳහන් කළේය. ශි‍්‍ර ලංකාවේ උසස් අධ්‍යාපනය හා වෘත්තීය පුහුණු යන කේෂත‍්‍රයන්ට අවශ්‍ය සහාය ලබා දීමට ඕස්ටේ‍්‍රලියාව කැමැත්තෙන් සිටින බවද එතුමා පවසා සිටියේය බොහෝ ශ‍්‍රී ලාංකික ශිෂ්‍යයෝ ඕස්ටේ‍්‍රලියාවේ විශ්ව විද්‍යාලවලින් උපාධි ලබති. එලෙස ඕස්ටේ‍්‍රලියාවෙන් ලබා ගන්නා සුදුසුකම් ශි‍්‍ර ලංකාවේදීද ලබාගැනීමට අවස්ථාවක් ඇත්නම් එමගින් බොහෝ ශ‍්‍රී ලාංකිකයන්ට ඵල ප‍්‍රයෝජන ලබා ගත හැකිවනු ඇත. එහෙයින් මෙය, ඔවුන් ඉදිරියේදී දායක වීමට බලාපොරොත්තු වන කේෂත‍්‍රයක් බවද එතුමා සඳහන් කළේය. අමාත්‍යවරයාගේ මෙම සංචාරය සම්බන්ධයෙන් විපක්‍ෂ නායකවරයා සිය ස්තූතිය පළ කළ අතර ඔවුන් විසින් ලබා දිමට අපේක්‍ෂිත සහයෝගයන් පිළිබඳව දැනුවත් කිරීමත්, ඕස්ටේ‍්‍රලියානු රජය සැමවිටම ශ‍්‍රී ලංකාවේ රජය සමඟ කටයුතු කර ඇති ආකාරය පිළිබදවත් තම ගෞරවය පිරිනැමුවේය. එමෙන්ම මානව හිමිකම් කවුන්සලය විසින් ශී‍්‍ර ලංකාවට එරෙහිව යෝජනාවන් සම්මත කරන ලද අවස්ථාවන්හීදී, එය අභ්‍යන්තර කාරණයක් වන බැවින් රට තුළම එය විසඳා ගතයුතු බව දක්වමින් ඕස්ටේ‍්‍රලියාව එයට ප‍්‍රතිචාර නොදක්වා සිටි අවස්ථාවන් පිළිබඳවද එතුමා මතක් කර සිටියේය. දේශ සීමා ආරක්‍ෂා කිරීමේ කටයුතුවලදී දෙරටේ නාවික හමුදා අතරද සමීප සබඳතාවක් ඇති බවද විපක්‍ෂ නායක වරයා මතක් කර දුන්නේය. ඕස්ටේ‍්‍රලියානු අග‍්‍රාමාත්‍ය ස්කොට් මොරිසන් මැතිතුමා වෙත යැවූ සුභ පැතුම් පණිවුඩය සම්බන්ධයෙන් ස්තූතිය පළ කළ ලිපියක්ද විදේශ කටයුතු අමාත්‍යවරයා විපක්‍ෂ නායකවරයාට ලබා දුන්නේය. පාර්ලිමේන්තු මන්ත‍්‍රී කෙහෙළිය රඹුක්වැල්ල මැතිතුමා හා ශී‍්‍ර ලංකා පොදුජන පෙරමුණේ සභාපති මහාචාර්ය ජී.එල් පීරිස් මැතිතුමාද, ස්වදේශ කටයුතු අමත්‍ය ඩූටන් මැතිතුමා සමඟ ශී ලංකාවේ ඕස්ටේ‍්‍රලියානු මහ කොමසාරිස්වරයාද මෙම අවස්ථාට සහභාගී වූහ. මේ අතර ඔස්ට්‍රේලියාවේ මෙල්බර්න් වල වික්ටෝරියා ප්‍රාන්තයේ ලිබරල් පක්‍ෂයේ පාර්ලිමේන්තු මන්ත්‍රී Craig Ondarchie මහතා සහ විපක්‍ෂ නායකවරයා අතර හමුවක් අද (05) පස්වරුවේ විජේරාම නිල නිවසේදී පැවැත්විණි. මෙම හමුවේදී පාස්කු ඉරුදින සිදු වූ ත්‍රස්ත ප්‍රහාරය ගැන ඒ මහතාගේ කණගාටුව විපක්‍ෂ නායක මහින්ද රාජපක්‍ෂ මහතා වෙත ප්‍රකාශ කළේය.", "URL": "https://sinhala.adaderana.lk/news.php?nid=111414", "Category": null, "Parent URL": null}