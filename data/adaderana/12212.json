{"Source": "Adaderana", "Timestamp": "November 17, 2010 12:13 pm", "Headline": "අභිනව රුහුණු-මාගම්පුර වරාය හෙට විවෘතයි", "News Content": "හම්බන්තොට ඉදිකෙරුණු අභිනව රුහුණු මාගම්පුර වරාය හෙට දිනයේ විවෘත කරන බවත්,ඒ සඳහා සියලු කටයුතු සූදානම් බවත් ශ්‍රී ලංකා වරාය අධිකාරියේ සභාපති,ආචාර්ය ප්‍රියත් බන්දු වික්‍රම මහතා පවසයි. ඒ අනුව මෙම වරාය හෙට දිනයේ පෙ.ව 10.30 ට යෙදෙන සුබ නැකතින් විවෘත කෙරේ. අභිනව වරායේ සියලු මෙහෙයුම් කටයුතු,පැමිණෙන්නට නියමිත නෞකාවන් මේ වන විට සූදානමින් පවතින බව බන්දු වික්‍රම මහතා අද දෙරණට කියා සිටියේය. මෙතෙක් කාලයක් මෙම ප්‍රදේශය සමාන්‍ය ජනතාවට ඇතුළුවිය නොහැකි කලාපයක් බවට නම් කර තිබුණු බවත්,එහෙත් හෙට දිනයේ අවසර ලබා ගැනීමකින් තොරව මෙම වරාය දැක බලා ගැනීමට ජනතාවට විවෘත වන බවත් වරාය අධිකාරියේ සභාපතිවරයා කියා සිටියේය. එහෙත් හෙට දිනයෙන් පසු මෙම වරායද සාමාන්‍ය වරාය ක්‍රියා පටිපාටියට අනුව ක්‍රියාත්මක වන බැවින් වරාය නැරඹිය යුතු නම් විශේෂ අවසරයක් ලබාගත යුතු වන බවත්,එසේ හෙයින් හෙට දිනයේ උදාවන දුර්ලභ අවස්ථාවෙන් ප්‍රයෝජන ගන්නා ලෙස තමන් ජනතාවගෙන් ඉල්ලා සිටින බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12212", "Category": null, "Parent URL": null}