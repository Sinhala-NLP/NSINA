{"Source": "Adaderana", "Timestamp": "September 25, 2011 07:59 am", "Headline": "මන්ද මානසික දරුවන් වෙනුවෙන් දෝහා කටාර් සහය ලැබෙයි", "News Content": "මෙරට මන්ද මානසිකත්වයෙන් පෙළෙන දරුවන් ක්‍රමවත්ව රැකබලා ගැනීම සඳහා වැඩපිළිවෙළක් ක්‍රියාත්මක කිරීමට දෝහා කටාර් රාජ්‍යයේ එකඟතාව පළ වී තිබේ. ජනාධිපති ආර්යා ශිරන්ති රාජපක්ෂ මැතිණිය සහ දෝහා කටාර් රාජ්‍යයේ ෂාෆල්ලා ජාත්‍යන්තර ආයතනයේ සභාපතිවරයා සමඟ නිව්යෝර්ක් නුවර දී පැවති සාකච්ඡාවකදී මෙම එකඟතාවට පැමිණ ඇති බව වාර්තා වෙයි. ලොව පුරා මන්ද මානසිකත්වයෙන් පෙළෙන දරුවන් වෙනුවෙන් පාසල් ‍, රෝහල් සහ පුනරුත්ථාපන මධ්‍යස්ථාන පවත්වාගෙන යාම අදාළ ආයතනය විසින් සිදුකරනු ලබයි. මේ අතර මන්ද මානසිකත්වය සමගින් විශේෂ අවශ්‍යතා ඇති දරුවන් වෙනුවෙන් දෝහා කටාර් රාජ්‍යයේ ලබන ජනවාරියේ දී පැවැත්වීමට නියමිත සමුළුවට සහභාගී වීමට ද ශිරන්ති රාජපක්ෂ මැතිණියට ආරාධනා ලැබී තිබේ.", "URL": "https://sinhala.adaderana.lk/news.php?nid=18944", "Category": null, "Parent URL": null}