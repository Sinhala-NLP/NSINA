{"Source": "Adaderana", "Timestamp": "August 27, 2015 08:29 am", "Headline": " තැපැල් සේවකයින්ට සුභාරංචියක්", "News Content": "තැපැල් සේවකයින්ගේ සුබ සිද්ධිය සඳහා තැපැල් දෙපාර්තමේන්තුව විශේෂ වැඩපිළිවෙලක් ක්‍රියාවට නංවන බව තැපැල්පති රෝහණ අබේරත්න මහතා පවසයි.ඔහු පවසන්නේ තැපැල් දෙපාර්තමේන්තුවේ සියලුම ශ්‍රේණි ආවරණය වන පරිදි දිරි දීමනා ලබාදීමේ මෙම වැඩපිළිවෙල ක්‍රියාත්මක කිරීමට අපේක්ෂා කරන බවයි.එමගින් තැපැල් සේවකයින්ගේ ජීවන මට්ටම මෙන්ම වෘත්තීය මට්ටම ද ඉහළ නැංවීමට අපේක්ෂා කරන බව තැපැල්පති රෝහණ අබේරත්න මහතා පෙන්වා දෙයි.අදියර තුනකින් මෙම වැඩපිළිවෙල ක්‍රියාවට නංවන බවත්, පළමු අදියර යටතේ තැපැල්කරුවන්ට මෙම දිරි දීමනාව ලබාදීම සඳහා 2015 වසර සිට එය ක්‍රියාවට නැංවීමට දැනටමත් බලධාරීන්ගේ අවසරය ලැබී ඇති බවත්, එය ක්‍රියාත්මක වෙමින් පවතින බවත් හෙතෙම සඳහන් කළේය.එසේම දෙවෙනි අදියර යටතේ තැපැල් කාර්ය මණ්ඩලයටත්, තෙවෙනි අදියර යටතේ පාලන හා ගිණුම් කාර්ය අංශයටද මෙම වැඩපිළි‍වෙල ක්‍රියාත්මක කරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53486", "Category": null, "Parent URL": null}