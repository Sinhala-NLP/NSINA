{"Source": "Adaderana", "Timestamp": "February 18, 2013 12:43 pm", "Headline": "විමල් මේ  දවස්වල ‍ කරන්නේ ටෙලි නාට්‍ය නළුවෙකුගේ චරිතයක්", "News Content": "යාපනය ප්‍රදේශයේ පැවති විපක්ෂයේ විරෝධය නැමැති සාමකාමී උපවාසය කඩාකප්පල් කිරීමට බුද්ධි අංශ සම්බන්ධ බව එක්සත් ජාතික පක්ෂයේ මහලේකම් තිස්ස අත්තනායක මහතා පවසයි. එම උපවාසය අවස්ථ‍‍ාවේදී කලහාකාරි ලෙස හැසිරුණු දෙදෙනෙකු පොලීසියට අල්ලා භාරදුන්න ද ඔවුන් දෙදෙනා කෙටි වේලාවක් ඇතුළත හමුදාව මැදිහත්වී නිදහස් කර ඇතැයිද ඔහු සඳහන් කරයි. එලෙස අදාළ පුද්ගලයින් නිදහස් කරන‍ ලෙසට අණ ලැබුණේ කාගෙන්දැයි ප්‍රශ්න කරන බව තිස්ස අත්තනායක මහත‍ා කොළඹ අද (18) පැවැති මාධ්‍ය හමුවකදී පැවසීය. ඊට ආණ්ඩුව සම්බන්ධ නැතිනම් ඒ ගැන වහාම පරීක්ෂණයක් පවත්වා ඔවුන්ව අත්අඩංගුවට ගන්නා ලෙසත් එසේත් නැති වුවහොත් ආණ්ඩුවට ඒ ගැන එල්ල වන චෝදනාවලින් නිදහස් විය නොහැකි බවද හෙතෙම කීවේය. අදාළ සැකකරුවන් පිළිබඳ ඡායා රූප සහිත තොරතුරු පොලීසියට ලබාදී ඇති බව ඔහු සඳහන් කළේය. මේ සම්බන්ධයෙන් විමර්ශන සිදු කරන්නේදැයි පොලිස් මාධ්‍ය ප්‍රකාශක කාර්යාලයෙන් අද දෙරණ විමසීමක් කළ අතර එම කාර්යාලය පැවසුවේ ඒ පිළිබඳ තොරතුරු වාර්තා වී නොමැති බවයි. යුධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතාගෙන් කළ විමසීමකදී ප්‍රකාශ කළේ ඒ පිළිබඳ තොරතුරු විමර්ශනයකින් අනතුරුව ලබාදිය හැකි බවයි. මේ අතර ආර්ථික ඝාතකයින් සම්බන්ධයෙන් අමාත්‍ය විමල් වීරවංශ මහතා මේ දිනවල ටෙලි නාට්‍යයක නළුවෙකුගේ චරිතය රඟපාන බවද එම මාධ්‍ය හමුවේදී තිස්ස අත්තනායක මහතා සඳහන් කළේය. මුදල් අමාත්‍යංශ ලේකම් ආචාර්ය පී.බී. ජයසුන්දර මහතා මේ ආකාරයට ප්‍රසිද්ධ ලෙස විවේචනයට ලක් කිරීමට විමල් වීරවංශ අමාත්‍යවරයාට බලපත්‍ර ලබාදෙන්නේ කවුදැයි තිස්ස අත්තනායක මහතා පැවසුවේය. මුදල් අමාත්‍යංශය භාරව සිටින්නේ ජනාධිපතිවරයා බවත් ඒ අනුව විමල් වීරවංශ අමාත්‍යවරයා එහි ලේකම්වරයා මේ ආකාරයට විවේචනය කිරීමෙන් පෙනී යන්නේ ජනාධිපතිවරයා මෙය පිටුපස සිටින බවද ඔහු පෙන්වාදුන්නේය. දරුණු මුල්‍ය අර්බුදයකට රට ලක්වී ඇති බව එජාපය පැවසුවත් ආණ්ඩුව ඒවා නොසලකා හැරි බවද ඔහු පෙන්වාදුන්නේය. කෙසේ වෙතත් ආණ්ඩුවේ ප්‍රබල ඇමතිවරයෙකු ලෙස විමල් වීරවංශ මහතා එවැනි ප්‍රකාශ කිරීමෙන් එය වඩාත් තහවුරු වන බවද තිස්ස අත්තනායක මහතා වැඩිදුරටත් කියා සිටියේය", "URL": "https://sinhala.adaderana.lk/news.php?nid=31733", "Category": null, "Parent URL": null}