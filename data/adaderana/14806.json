{"Source": "Adaderana", "Timestamp": "March 13, 2011 09:04 am", "Headline": "දේශීය ආදායම් දෙපාර්තමේන්තුවට හෙට අසනීපයි", "News Content": "ශ්‍රී ලංකා දේශීය ආදායම් දෙපාර්තමේන්තු සේවකයින් වෘත්තිය සමිති ක්‍රියාමාර්ගයක නිරත වීමට තීරණය කර තිබේ. වෘත්තීය ගැටලු හා සේවා ප්‍රශ්න රැසක් මුල් කර ගනිමින් මෙම වෘත්තීය සමිති ක්‍රියාමාර්ගයේ නිරත වීමට තීරණය කළ බව ‍ශ්‍රී ලංකා දේශීය ‍ආදායම් සේවාවේ වෘත්තීය සමිති ඒකාබද්ධ කමිටුව පවසයි. සේවක ගැටලු වලට විසඳුම් ලබා දීම වෙනුවට බලධාරීන් අත්තනෝමතික තීන්දු තීරණ ගනිමින් සිටින බව ඔවුන් පවසයි. මෙමඟින් රාජ්‍ය බදු ආදායමට විශාල හානියක් සිදු වන බව ද දේශීය ‍ආදායම් සේවාවේ වෘත්තීය සමිති ඒකාබද්ධ කමිටුව නිවේදනය කරයි. මෙම තත්ත්වයට විරෝධය පළ කරමින් හෙට දිනයේ සියලුම සේවකයින් අසනීප නිවාඩු මත සේවයෙන් බැහැරවීමේ වෘත්තීය සමිති ක්‍රියාමාර්ගයක නිරත වන බව දේශීය ආදායම් ‍සේවා සංගමයේ සමලේකම් එච්.ඒ.එල් උදයසිරි මහතා ප්‍රකාශ කළේය.", "URL": "https://sinhala.adaderana.lk/news.php?nid=14806", "Category": null, "Parent URL": null}