{"Source": "Adaderana", "Timestamp": "January 7, 2016 02:50 pm", "Headline": "පොලිස් පහරදීමෙන් මිය ගිය බව කියන පුද්ගලයා වෙනුවෙන් කොමිසම පෙනීසිටියි", "News Content": "පොලීසිය සමග සිදුවූවායයි කියනු ලබන ගැටුම්කාරී අවස්ථාවකදී බරපතළ තුවාල ලබා රෝහල් ගතකර සිටියදී පුද්ගලයෙකු මියයාමේ සිද්ධිය සම්බන්ධයෙන් වහාම පරීක්ෂණයක් පවත්වන බව මානව හිමිකම් කොමිසම පවසයි.ඇඹිලිපිටිය නවනගරයේ නිවසක පැවැති සාදයක් අතරතුර පොලීසිය සමග ඇති වූ ගැටුමින් පසු තුවාල ලබා අසාධ්‍ය තත්ත්වයේ සිටි එක්දරු පියා අද අළුයම මියයාමෙන් පසු පොලිසියේ ක්‍රියාකලාපයට විරෝධය පළකර ඇඹිලිපිටියේ ව්‍යාපාරික ස්ථාන වසා දමා ජනයා උද්ඝෝෂණයක් පැවැත්වූහ.පෙරේදා පැවැති එම සාදයේදී සාදයට එක්ව සිටි පිරිස පොලිසිය සමග ගැටුමකට මැදිව තිබූ අතර ගැටුමේදී පොලිස් නිලධාරීන් සිව්දෙනෙකු හා සාමාන්‍ය වැසියන් තිදෙනෙකු තුවාල ලබා තිබුණි.එසේ තුවාල ලැබූ අය අතර සිටි එක්දරු පියෙකුගේ තත්ත්වය බරපතළ බැවින් ඔහු ඇඹිලිපිටිය රෝහලේ සිට රත්නපුර රෝහලට මාරුකර යැවූ අතර දැඩි සත්කාරයේ සිටි එ‍ම රෝගියා අද අළුයම මියගොස් තිබිණ.සාදය අතරතුර ඇති වූ ආරවුලක් විසඳීමට යාමේදී එහි නිවැසියන් පොලීසියට පහරදීමක් සිදුකර ඇති බව මේ ගැන කළ විමසීමකදී පොලිස් මාධ්‍ය ප්‍රකාශක කාර්යාලය පවසා තිබූ අතර එහෙත් මත්පැන් ඉල්ලා පොලිස් නිලධාරින් දෙදෙනෙකු තමන් සමග ගැටුමට ආ බව නිවැසියන් පවසා තිබුණි.එම මත ගැටුම දුරදිග ගොස් තවත් පොලිස් නිලධාරීන් පිරිසක් සිවිල් ඇඳුමින් පැමිණ තමන්ට පහරදුන් බවත්, එසේ ප්‍රහාරයට ලක්වූ එක් අයෙක් මහල් නිවසින් බිමට තල්ලු කර දැමූ බවත්, මෙම සිද්ධිය ඇසින් දුටුවන් පවසා ඇත.කෙසේ වෙතත් මෙම ආන්දෝලනාත්මක සිද්ධිය සම්බන්ධයෙන් මේවන විට පොලීසියට එරෙහිව දැවැන්ත විරෝධයක් මතුව තිබියදී මානව හිමිකම් කොමිසම විසින් ඒ පිළිබඳ පරීක්ෂණයක් සිදුකිරීමට පියවර ගන්නා බව එහි ප්‍රකාශකයෙක් අද දෙරණට කියා සිටියේය.", "URL": "https://sinhala.adaderana.lk/news.php?nid=56217", "Category": null, "Parent URL": null}