{"Source": "Adaderana", "Timestamp": "June 13, 2012 05:03 pm", "Headline": "ඉස්ලාම් බැතිමතුන්ගේ උපවාස කාලය නිමාවනතුරු නැගෙනහිර විසුරුවන එකක් නෑ", "News Content": "නැගෙනහිර පළාත් සභාව නුදුරු කාලයේදී විසුරුවා හැරීමට නියමිත බව නැවත පදිංචි කිරීමේ නියෝජ්‍ය අමාත්‍ය විනයාගමූර්ති මුරලිදරන් මහතා පවසයි. එහෙත් ඉස්ලාම් බැතිමතුන්ගේ උපවාස කාලය නිමාවනතුරු නැගෙනහිර පළාත් සභා මැතිවරණය නොපවත්වන ලෙස තමා ජනාධිපතිවරයාගෙන් ඉල්ලා ඇති බවද හෙතෙම කියා සිටියේය. අද මඩකළපුව දිස්ත්‍රීක්කයේ ශ්‍රී ලංකා නිදහස් පක්ෂ නියෝජිතයින් හමුවීමෙන් අනතුරුව එහි පැවති මාධ්‍ය හමුවකදී ඔහු මේ බව සඳහන් කළේය. ඉස්ලාම් බැතිමතුන්ගේ උපවාස කාලය නිමාවනතුරු නැගෙනහිර පළාත් සභාව විසුරුවා නොහරින ලෙද මීට පෙරාතුව බස්නාහිර පළාත් ආණ්ඩුකාර අලෙවි මවුලානා,නාගරික සංවර්ධන ජ්‍යෙෂ්ඨ අමාත්‍ය ඒ.එච්.එම් ෆවුසි මහතාද ජනාධිපතිවරයාගෙන් ඉල්ලීමක් කර ඇති බවට මීට පෙරාතුව වාර්තා විය. කෙසේ වෙතත් නැගෙනහිර පළාත් සභාවේ නිල කාලය නිමාවනු ඇත්තේ2013 වසරේ ඔක්තෝම්බර් මාසයේ 10 වන දින බැවින් නියමිත කාලයට පෙරාතුව පළාත් සභාව විසුරුවාලීම වළකන්නැයි ඉල්ලා අද අභියාචනාධිකරණයට පෙත්සමක් ඉදිරිපත් කර තිබේ. කේ.කේ.පී රංගන අමරසිංහ නමැති අයෙකු විසින් මොහාන් බාලේන්ද්‍ර නමැති සිය නීතිඥයා මාර්ගයෙන් මෙම පෙත්සම අභියාචනාධිකරණය හමුවේ ගොනු කර ඇති අතර එහි වග උත්තරකරුවන් ලෙස නැගෙනහිර පළාත් ආණ්ඩුකාර,නැ‍‍‍‍ගෙනහිර පළාත් ප්‍රධාන අමාත්‍ය,එකී පළාත් සභාවේ ආණ්ඩු පක්ෂ මැති ඇමතිවරුන් එහි වගඋත්තරකරුවන් ලෙස නම් කර ඇත.", "URL": "https://sinhala.adaderana.lk/news.php?nid=25001", "Category": null, "Parent URL": null}