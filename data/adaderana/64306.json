{"Source": "Adaderana", "Timestamp": "September 21, 2016 10:24 pm", "Headline": " අද දෙරණ වෙබ් අඩවියට තවත් ජාත්‍යන්තර සම්මානයක්", "News Content": "තිරසර සංවර්ධනය සඳහා වන ගෝලීය අවබෝධතා සම්මානය හිමිකර ගැනීමට ශ්‍රී ලංකාවේ විසිහතර පැය (24x7) පුවත් සම්පාදනයේ ප්‍රමුඛයා වන අද දෙරණ වෙබ් අඩවිය සමත් විය.ඒ කොළඹ කෞතුකාගාර ශ්‍රවණාගාරයේදී තිරසර සංවර්ධන නියෝජ්‍ය ඇමතිනි සුමේධා ජී. ජයසේන මහත්මියගේ ප්‍රධානත්වයෙන් අද (21) පස්වරුවේ පැවැති උත්සවයකදීය. අදට යෙදෙන එක්සත් ජාතීන්ගේ සාමදිනය නිමිත්තෙන් ශ්‍රී ලංකා‍ - එක්සත් ජාතීන්ගේ මිත්‍රත්ව සංවිධානය (SUNFO - United Nations Friendship Organisation) විසින් මෙය සංවිධානය කර තිබිණ. තිරසර සංවර්ධන ඉලක්ක 17ක් අත්කර ගත යුතු බවට එක්සත් ජාතීන්ගේ සංවිධානය විසින් 2015 සැප්තැම්බරයේදී අවධාරණය කිරීමෙන් පසු එම ඉලක්ක ජය ගැනීමේදී තීරණාත්මක සාධකයක් ලෙස ප්‍රවෘත්ති හා මාධ්‍ය විශේෂයෙන් අන්තර්ජාල පුවත් වාර්තාකරණයේදී අද දෙරණ සිදුකළ සේවාව ද සැලකිල්ලට ගෙන මෙම සම්මානය පිරිනැමීමට තීරණය කර ඇත.විශේෂයෙන් ඉංග්‍රීසි, සිංහල හා ද්‍රවිඩ යන භාෂා තුනෙන්ම පුවත් සම්පාදනය කරමින් www.adaderana.lk වෙබ් අඩවිය ශ්‍රී ලංකාව තුළ සිදුකරන සේවාව ඔවුන්ගේ ඇගයීමට ලක්ව තිබේ.මීට පෙරත් එනම් 2010 වසරේදීත් අද දෙරණ වෙබ් අඩවිය ප්‍රවෘත්ති වාර්තාකරණය සම්බන්ධයෙන් සම්මානයට පාත්‍රවිය.ඡායා රූ සටහන - (තිරසර සංවර්ධනය සඳහා වන ගෝලීය අවබෝධතා සම්මානය තිරසර සංවර්ධන නියෝජ්‍ය ඇමතිනි සුමේධා ජී. ජයසේන මහත්මියගේ අතින් ටීවී දෙරණ ඩිජිටල් මාධ්‍ය අංශයේ සහකාර සාමාන්‍යාධිකාරි ජනිත් රොද්‍රිගෝ මහතා විසින් ලබාගත් අවස්ථාව)", "URL": "https://sinhala.adaderana.lk/news.php?nid=64306", "Category": null, "Parent URL": null}