{"Source": "Adaderana", "Timestamp": "April 23, 2018 03:32 pm", "Headline": "ශෂී වීරවංශගේ විදෙස් ගමන් බලපත්‍රය සම්බන්ධ නඩුව ජුනි 8 කල් යයි-අලුත් විදෙස් ගමන් බලපත්‍රයක් ඉල්ලීම ප්‍රතික්ෂේප වෙයි", "News Content": "ව්‍යාජ ලේඛන ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබා ගත්තේ යැයි චෝදනා ලබා සිටින හිටපු අමාත්‍ය විමල් වීරවංශගේ බිරිඳ ශෂී වීරවංශට එරෙහිව රහස් පොලිසිය විසින් ගොනුකර ඇති නඩුව අද(23) කොළඹ ප්‍රධාන මහේස්ත්‍රාත් අධිකරණය හමුවේ යළි විභාගයට ගත්තේය. කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා ඉදිරියේ විභාගය පැවැත් විය. නියෝජ්‍ය සොලිසිටර් ජෙනරාල් දිලීප පීරිස් මහතාගේ මෙහෙයවීම යටතේ සාක්ෂි ලබාදුන් හිටපු ආගමන සහ විගමන පාලක චූලානන්ද පෙරේරා මහතා කියා සිටියේ විත්තිකාර ශෂී වීරවංශගේ සාමාන්‍ය විදේශ ගමන් බලපත්‍රයේ ඇයගේ උපන් දිනය 1967 වශයෙන් සඳහන් වුනත් ඇයට නිකුත් කළ රාජතාන්ත්‍රික විදේශ ගමන් බලපත්‍රයේ උපන් දිනය 1971 ලෙස සඳහන් වූ බවයි. ගමන් බලපත්‍ර දෙකේ ඇයගේ උපන් දිනය තුළ වසර 4 ක වෙනසක් දක්නට තිබුණත් ඒ සම්බන්ධයෙන් තමන් රහස් පොලිසියට හෝ කිසිදු ආයතනයකට පැමිණිලි ඉදිරිපත් නොකළ බවද සාක්ෂිකරු ප්‍රකාශ කළේය. වැඩිදුර විභාගය ජුනි මස 08 වනදා ට කල් තැබුණා. විත්තිකාර ශෂී වීරවංශ වෙනුවෙන් ඇයගේ නීතිඥවරුන් අධිකරණයෙන් ඉල්ලිමක් කරමින් විත්තිකාරියට විදේශගත වීම සඳහා නව විදේශ ගමන් බලපත්‍රයක් නිකුත් කරන මෙන් ආගමන සහ විගමන පාලකවරයා වෙත නියෝග කරන්නැයි අධිකරණයෙන් ඉල්ලා සිටියා. ඊට ප්‍රතිචාර දක්වමින් ප්‍රධාන මහේස්ත්‍රාත්වරයා සඳහන් කර සිටියේ එවැනි නියෝගයක් නිකුත් කිරීමට තමන්ට නොමැති බවයි. විත්තිකාරිය විදේශ ගමන් බලපත්‍ර නිකුත් නොකරන මෙන් අධිකරණයෙන් කිසිඳු තහනම් නියෝගයක් පනවා නොමැති බව සඳහන් කළ මහේස්ත්‍රාත්වරයා ආගමන සහ විගමන දෙපාර්තමේන්තුවේ නීති හා රෙගුලාසි වලට අනුව මේ සම්බන්ධයෙන් තීන්දුවක් ගැනීමට එහි නිලධාරීන්ට හැකියාව තිබෙන බව ද කියා සිටියේය.", "URL": "https://sinhala.adaderana.lk/news.php?nid=87887", "Category": null, "Parent URL": null}