{"Source": "Adaderana", "Timestamp": "September 4, 2010 08:16 am", "Headline": "දරුවා පැහැරගත් කප්පම්කරු පොලිස් වෙඩි පහරින් මරුට", "News Content": "සපුගස්කන්ද ප්‍රදේශයේ දී දරුවෙකු පැහැරගැනිමේ සිද්ධි‍ය සම්බන්ධයෙන් අත්අඩංගුවට ගත් ප්‍රධාන සැකකරු පොලිස් වෙඩි පහරින් මියගොස් තිබේ. සැකකරු පොලිසියට අත්බෝම්බ ප්‍රහාරයක් එල්ල කිරීමට තැත් කළ අවස්ථාවේ පොලිසිය සිදුකළ වෙඩි තැබීමකින් ඔහු මිය ගිය බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කරයි. කඩවත ප්‍රදේශයේ අත්බෝම්බ වළදමා ඇති ස්ථානයක් පෙන්වීමට පොලිසිය සමග සැකකරු එහි ගිය අවස්ථාවේ මෙස සිදුවීම සිදුවී ඇතැයි පොලීසිය පවසයි. සපුගස්කන්ද ප්‍රදේශයේ පදිංචි 9 හැවිරිදි දරුවෙකු කප්පම් ලබාගැනීමේ අරමුණින් පසුගිය 31 වැනිදා පැහැරගැනීමට ලක්වූ අතර එම දරුවා මහනුවර, තලාතුඔය ප්‍රදේශයේ ජලාශයක් අසල දමා ගොස් සිටියදී පොලිසිය විසින් පසුව සොයාගනු ලැබිණි. කෙසේ වෙතත් අනාවරණය වූ තොරතුරු වල‍ට අනුව එම දරුවාගේ පියා ය‍ටතේ සේවය කළ පුද්ගලයෙකු එම දරුවා පැහැර ගෙන ගොස් තිබුණි. දරුවා ලබා දීම සදහා පැහැර ගත් පුද්ගලයා විසින් රුපියල් ලක්ෂ 8 ක කප්පම් මුදලක් ඉල්ලා සිටි බව දරුවගේ පියා සපුගස්කන්ද පොලීසියට කළ පැමිණිල්ලේ සඳහන් විය.", "URL": "https://sinhala.adaderana.lk/news.php?nid=10630", "Category": null, "Parent URL": null}