{"Source": "Adaderana", "Timestamp": "December 8, 2018 11:58 am", "Headline": "තැන් දෙකක අනතුරු වලින් කතුන් දෙදෙනෙක් මරුට", "News Content": "කුරුණෑගල, බඩගමුව තෝරයාය ප්‍රදේශයේදී සිදුවූ රිය අනතුරකින් කාන්තාවක් මියගොස් තිබේ. පොලීසිය පැවසුවේ දඹුල්ල දෙසට ධාවනය වූ ලොරි රථයක් ඊට ඉදිරියෙන් ගමන් කළ යතුරුපැදියක් පසුකර යාමට උත්සාහ කිරීමේදී ලොරි රථය යතුරුපැදියේ ගැටීමෙන් අනතුර සිදුව ඇති බවයි. අනතුරෙන් බරපතල තුවාල ලැබූ පැදිකරු හා පසුපැදිකාරිය කුරුණෑගල රෝහලට ඇතුළත් කර ඇති අතර එහිදී පසුපැදිකාරිය මියගොස් තිබේ. මියගොස් ඇත්තේ කුරුණෑගල, හිඳගොල්ල ප්‍රදේශයේ පදිංචිව සිටි 33 හැවිරිදි කාන්තාවක් වන අතර අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන තිබේ. මේ අතර පානදුර - දකුණ ලංගම බස් නැවතුම්පල අසළ දී පදික මාරුව හරහා ගමන් කළ කාන්තාවක් බස් රථයක ගැටීමෙන් මියගොස් තිබේ. පොලීසිය පැවසුවේ බස් නැවතුම්පලේ සිට කොළඹ බලා ධාවනය ආරම්භ කළ බස් පෞද්ගලික රථයක මෙලෙස ගැටී ඇති අතර බරපතල තුවාල ලැබූ ඇය පානදුර රෝහලට ඇතුළත් කිරීමේදී මියගොස් ඇති බවයි. මියගොස් ඇත්තේ පානදුර, මාලමුල්ල ප්‍රදේශයේ පදිචිව සිටි 67 හැවිරිදි කාන්තාවකි. අනතුර සිදුකළ බස් රථ රියදුරු අත්අඩංගුවට ගෙන ඇති අතර පානදුර දකුණ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=100443", "Category": null, "Parent URL": null}