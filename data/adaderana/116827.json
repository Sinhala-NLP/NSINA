{"Source": "Adaderana", "Timestamp": "August 18, 2019 12:01 pm", "Headline": "ආරක්ෂිත නායකත්වයක් එනකල් රට ගැන අවදියෙන් සිටිය යුතුයි-විමල්", "News Content": "රටේ ආරක්ෂාව සම්බන්ධයෙන් ජනතාව ඉදිරියේ මේ මොහොතේ සිටින සුදුසුම නායකයා ගෝඨාභය රාජපක්ෂ මහතා බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් විරවංශ මහතා පවසයි. සීදුව රද්දොළුගම ප්‍රදේශයේ පැවති ජන හමුවකට එක් වෙමින් මන්ත්‍රීවරයා ඒ බව සඳහන් කළේය. උතුරේ ජනතාවට මෙන්ම සියලු ජාතීන් එක්ව සමඟියෙන් ජීවත් වීමට සිතන සියලු දෙනාට අද ආරක්ෂාව අවශ්‍ය වන බවත් සහරාන් නිර්මාණය කළ මෙරට අමෙරිකානු අධිරාජ්‍යවාදී මෙහෙයුමෙන් ද ආරක්ෂාවක් අවශ්‍ය බව විමල් වීරවංශ මහතා වැඩිදුරටත් පැවසීය. බටහිරට ගැති නොවී ස්වාධින රාජ්‍යයක් ලෙස ගොඩ නැගීමට අවශ්‍ය බවත් අප රට සතු සම්පත්වලින් මෙරටට ප්‍රතිථල අත්කර දිය හැකි වෙනස් විදිහට හිතන නායකයෙකු අවශ්‍ය බව ඔහු වැඩිදුරටත් පැවසීය. ඒ සඳහා වඩාත්ම සුදුසු නායකයා ගෝඨාභය රාජපක්ෂ මහතා බවත් ඒ මහතා කියා සිටියේය. එසේම ඉදිරි මාස කිහිපය තුළ කිනම් ආකාරයේ උප්පරවැට්ටියක් සිදු කරයිදැයි නොදන්නා බවත් ආරක්ෂිත නායකත්වයකට රට භාර දෙන තෙක් සියලු දෙනා අවදියෙන් සිටිය යුතු බවත් විමල් වීරවංශ මහතා පැවසීය.", "URL": "https://sinhala.adaderana.lk/news.php?nid=116827", "Category": null, "Parent URL": null}