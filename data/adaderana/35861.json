{"Source": "Adaderana", "Timestamp": "July 17, 2013 01:21 pm", "Headline": "ආහාර විෂවීමකින් සිසුන් 6 ක් රෝහලේ ", "News Content": "කඹුරුපිටිය - ලේනබටුවල ප්‍රාථමික විද්‍යාලයේ සිසුන් 6 දෙනකු ආහාර විෂවීමකින් රෝහල් ගත කර තිබේ. අද (17) පෙ.ව 10.00 ට පමණ උදෑසන ආහාර ගැනීමෙන් පසු මෙම සිසුන්ට බඩේරුදාව, අධික‍ ලෙස දහඩිය දැමීම වැනි රෝග ලක්ෂණ හේතුවෙන් කඹුරුපිටිය රෝහලට ඇතුළත් කර ඇති බව අද දෙරණ වාර්තාකරු පවසයි. මෙලෙස රෝහල්ගත කර ඇත්තේ 4 වන ශ්‍රේණියේ ඉගෙනුම ලබන සිසුන් බවත් , ඔවුන්ගේ තත්ත්වය බරපතළ නොවන බවත් රෝහල් ආරංචි මාර්ග පවසයි. මෙම සිසුන්ට සෑම පාසල් දිනෙකම පාසල මගින් ආහාර ලබාදීමේ වැඩසටහනක් දියත් කර ඇති බවත්, එකී ආහාර පිළියෙළ කරනු ලබන්නේ එකම නිවසක බවත් අද දෙරණ වාර්තාකරු පවසයි. කෙසේ වෙතත් අද දිනයේද සුපුරුදු ලෙස ආහාර ගැනීමෙන් පසු හදිසියේ රෝගාතුරුවීම සිදුව ඇති බව සඳහන්ය.", "URL": "https://sinhala.adaderana.lk/news.php?nid=35861", "Category": null, "Parent URL": null}