{"Source": "Adaderana", "Timestamp": "January 20, 2013 02:00 pm", "Headline": "නව අගවිනිසුරු දළදා වඳියි - සාකච්ඡා මාධ්‍යයට තහංචි", "News Content": "නව අගවිනිසුරු මොහාන් පිරිස් මහතා ඔහුගේ පවුලේ පිරිසද සමග අද (20) මහනුවරට පැමිණ දළදා සමිදුන් වැඳ පුදාගෙන තිබේ. අගවිනිසුරුවරයා පළමුවෙන්ම ශ‍්‍රී දළදා මාළිගාවට පැමිණි අවස්ථාවේදී දියවඩන නිලමේවරයා විසින් එතුමන්ගේ නිල කාමරයේදී නව අගවිනිසුරුවයා පිළිගෙන ඇතැයි අප වාර්තාකරු පවසයි. එම අවස්ථාවට මහනුවර අධිකරණවල විනිසුරුවරුන් පිරිසක් ද පැමිණ සිට තිබේ. ඔවුන් විසින් ද නව අගවිනිසුරු මොහාන් පිරිස් මහතා පිළිගෙන ඇත. ඉන් පසුව දියවඩන නිලමේවරයා විසින් පිළිගන්වන ලද මල්වටිටයක් ද රැගෙන අග විනිසුරු මොහාන් පීරිස් මහතා දළදා සමිඳුන් වන්දනාමානා කළ බව අප වාර්තාකරු කියයි. පසුව ශ‍්‍රි දළදා මාළිගාවේ විශේෂ අමුත්තන්ගේ පොතේ ද අගවිනිසුරුවරයා විසින් අත්සන් යොදා තිබේ. මෙම කටයුතුවලින් පසුව නව අගවිනිසුරුවරයා මහානායක හිමිවරුන් බැහැ දැකිමට ගොස් ඇති අතර එම අවස්ථා ආවරණය කිරිමට මාධ්‍යවේදීන්ට අවසර නොලැබුණු බව ද අප වාර්තාකරු කියයි. ඒ අනුව අගවිනිසුරුවරයා පළමුවෙන් අස්ගිරි පාර්ශවයේ මහානායක උඩුගම ශ්‍රී බුද්ධ රක්ඛිත හිමියන් බැහැදැක ඇති අතර එහිදී සාකච්ඡා කළ කරුණු මාධ්‍යයට අනාවරණය වී නැත.", "URL": "https://sinhala.adaderana.lk/news.php?nid=30918", "Category": null, "Parent URL": null}