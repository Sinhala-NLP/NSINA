{"Source": "Adaderana", "Timestamp": "August 31, 2013 01:41 pm", "Headline": "ලංකාණ්ඩුව පරීක්ෂණයක් නොකරන තරමට ජාත්‍යන්තර පරීක්ෂණයක් - පිල්ලේ අනතුරු අඟවයි!", "News Content": "යුද්ධයේ අවසන් භාගයේදී සිදුවූ බව කියන යුද අපරාධ සම්බන්ධයෙන් ශ්‍රී ලංකා රජය විශ්වාසනීය පරීක්ෂණයක් පැවැත්වීමට ක්‍රියා‍ නොකළහොත් ඒ සම්බන්ධයෙන් ජාත්‍යන්තර පරීක්ෂණයක් පැවැත්වීමට හැකියාව පවතින බව එක්සත් ජාතීන්ගේ මානව හිමිකම් පිළිබඳ මහ කොමසාරිස් නවි පිල්ලේ මහත්මිය පවසයි. එල්.ටී.ටී.ඊය වැනි ත්‍රස්තවාදී සංවිධානයකට සහය දෙන ඩයස්පෝරාවලට ජගත් සංවිධානය තුළ කිසිදු ‍ගෞරවනීයත්වයක් බලාපොරොත්තු විය නොහැකි බවද මහ කොමසාරිස් නවි පිල්ලේ මහත්මිය කියයි. සතියක නිල සංචාරයක් සඳහා ශ්‍රී ලංකාවට පැමිණි මහ කොමසාරිස්වරිය සිය නිල සංචාරයේ අවසන් දිනය වන අද (31) කොළඹදී පැවැත්වූ මාධ්‍ය හමුවකදී මේ අදහස් පළ කළාය. තමන් එල්.ටී.ටී.ඊ. හිතවාදී කාන්තා චරිතයක් ලෙස හුවා දැක්වීමට ඇතැමුන් උත්සාහ දරමින් සිටින බවද එහෙත් තමන් සැමවිටම ස්වාධීන අදහස් වෙනුවෙන් පෙනී සිටින බවද ඇය අවධාරණය කළාය. එසේම එල්.ටී.ටී.ඊය විසින් තමාව මුදලට ගත් බවට ඇතැමුන් චෝදනා කර ඇතැයිද ඇය පෙන්වාදුන්නාය. කෙසේ වුවද තමන් එවැනි කාන්තාවක් නොවන බවත් දකුණු අප්‍රිකානු වැසියෙක් ලෙස ආඩම්බර වෙන බවද ඇය කීවාය. උතුරේ තමන් සංචාරය කරන විටදී මුණ ගැසුණු ඇතැමුන්ට තර්ජනය කර ඇති බව වාර්තා වී ඇති බවත් ඒ ගැන තමා කනගාටුවන බවද පිල්ලේ මහත්මිය පැවසීය. කෙසේ වුවද ඔවුන්ට ආරක්ෂාව ලබාදීමට රජය ක්‍රියා කළ යුතු බව ඇය සඳහන් කළාය. 30 වසරක යුද්ධයට මුහුණදුන් සියලු ලාංකිකයින්ට ශෝකය පුද කරන බවත් ගැටුම් අවසන් වුවද යුද්ධය නිසා ඇති වූ වේදනාවන් පහව ගොස් නැතැයිද ඇය පෙන්වාදුන්නාය. උතුරේ පැවැත්වීමට නියමිත මැතිවරණය නිදහස් හා සාධාරණව පැවැත්වෙනු ඇතැයි විශ්වාස කරන බවත් එසේම උතුරේ හමුදා කඳවුරු පැවැතීම ගැන පැහැදීමක් නැති බවත් ඇය කීවාය. එක් රැයින් උතුරේ හමුදා ඉවත් කළ නොහැකි බව ආරක්ෂක ලේකම්වරයා කීම සත්‍යයක් නමුත් යුද්ධය ඉවර වෙලා දැනට වසර 4ක් ගතවී ඇති බැවින් එම කටයුතුවල වර්ධනයක් තිබිය යුතු බව පැවසුවාය. උතුරු නැගෙනහිර කාන්තාවන් ලිංගික අපයෝජනවලට ලක්වන බව තමාට දැනුම්දී ඇති බවත් මේ ගැන අදාළ පළාතේ ආණ්ඩුකාරවරුන්ට තමා හා පැවැත්වූ සාකච්ඡාවලදී දැනුම් දුන් බවත් ඇය කීවාය. රාජ්‍ය නොවන සංවිධානවල, උතුරේ කටයුතුවලට බාධා එල්ල වී ඇති බවත් ඔවුන්ට සංවර්ධන කටයුතු සඳහා ඉඩ දෙන ලෙස රජයෙන් ඉල්ලා සිටින බවත් ඇය පැවසුවාය. එසේම පන්සල් පල්ලිවලට පහරදීම ගැන හෙළාදකින බවත් මෙම සිද්ධිවලට සම්බන්ධ පුද්ගලයින් පටිගත දර්ශනවලින් හඳුනාගෙන ඔවුන්ට එරෙහිව නීතිමය පියවර ගත යුතු බවද ඇය කීවාය. 2005ට පස්සේ 30ට වැඩි මාධ්‍යවේදීන් සංඛ්‍යාවක් ඝාතනය වී ඇති බවත් ප්‍රගීත් එක්නැලිගොඩ ඇතුළු කිහිප දෙනෙකු අතුරුදහන් කර, තවත් පිරිසක් රටින් පළාගොස් ඇති බව, මාධ්‍යවේදීන්ට සිදුවන තර්ජන, යාපනය උදයන් පුවත්පත් කාර්යාලට ගිනි තැබීම වැනි සිද්ධි අනුමත කළ නොහැකි බව ඇය පැවසීය. මේ නිසා ජනතාවට තොරතුරු දැන ගැනීමේ පනත සම්මත කර ගත යුතු බවද ඇය කීවාය. එසේම හිටපු අගවිනිසුරු ශිරාණි බණ්ඩාරනායක ඉවත් කළ ආකාරය කනගාටුවන බවද ඇය සඳහන් කළාය. නීතිය හා සාමය පිළිබඳ අමාත්‍යංශයක් පිහිටුවීම ගැන සතුටුවන නමුත් ආරක්ෂක අමාත්‍යංශය හා එම අමාත්‍යංශය ජනාධිපතිවරයා යටතේ තබා ගැනීම ගැටලුවක් බවත් ඇය සඳහන් කළාය. මැතිවරණ කොමිසමට සහ මානව හිමිකම් කොමිෂන් සභාවට දේශපාලන බලපෑම් එල්ල නොවීමට වග බලාගැනීම මෙරට දේශපාලනඥයින්ගේ වගකීම බවද නවනීදන් පිල්ලේ මහත්මිය පැවසුවාය. භෞතික සංවර්ධනය සදාකාලික සාමය නොවන බවද කී ඇය ශ‍්‍රී ලංකා යොවුන් පාර්ලිමේන්තු සංකල්පය ඉතා ඉහළින් අගය කරන බවද කීවාය. පසුගිය ඉරිදා දිවයිනට පැමිණි එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය ඊයේ ජනපති මහින්ද රාජපක්ෂ, විපක්ෂනායක රනිල් වික්‍රමසිංහ, ආර්ථික සංවර්ධන අමාත්‍ය බැසිල් රාජපක්ෂ, ද්‍රවිඩ ජාතික සන්ධානයේ නියෝජිතයින් ඇතුළු කිහිප දෙනෙකුම මුණ ගැසී සාකච්ඡා කරන ලදී. එසේම ඇය මහචාර්ය ජී.එල්.පීරිස්, මහින්ද සමරසිංහ, රවුෆ් හකීම්, වාසුදේව නානායක්කාර යන අමාත්‍යවරුන්, අගවිනිසුරු මොහාන් පීරීස්, නීතිපති පාලිත ප්‍රනාන්දු, ජනාධිපති ලේකම් ලලිත් වීරතුංග, නැගෙනහිර ආණ්ඩුකාර රියර් අද්මිරාල් මොහාන් විජේවික්‍රම සහ උතුරු පළාත් ආණ්ඩුකාර මේජර් ජෙනරාල් ජී.ඒ චන්ද්‍රසිරි යන මහත්වරුන් සමඟ ද ඉකුත් දිනවල සාකච්ඡා පැවැත්වීය. එමෙන්ම උතුරු සහ නැගෙනහිර සියලු දිස්ත්‍රික් ලේකම්වරුන්, අතුරුදන් වූ පවුල්වල සාමාජිකයින් සහ ස්වෙච්ඡා සංවිධාන නියෝජිතයින් රැසක් සමඟ ද පිල්ලෙයි මහත්මිය සාකච්ඡා පවත්වන ලදී‍. යාපනය, ත්‍රිකුණාමලය, ප්‍රදේශවලද ඇය සංචාරය ක‍ළේය.", "URL": "https://sinhala.adaderana.lk/news.php?nid=37047", "Category": null, "Parent URL": null}