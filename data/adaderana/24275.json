{"Source": "Adaderana", "Timestamp": "May 15, 2012 04:55 pm", "Headline": "ඩෙංගු මර්දනය සඳහා පාසල් දරුවන් හා ගුරුවරුන්ට විශේෂ පුහුණුවක්", "News Content": "ඩෙංගු මර්දනය සඳහා පාසල් දරුවන් සහ ගුරුවරුන්ට විශේෂ පුහුණුවක් ලබාදීමට සෞඛ්‍ය අමාත්‍යාංශය පියවර ගෙන තිබේ. ජාතික මදුරු මර්දන සතියේ දෙවන දිනය වන අද දින සෞඛ්‍ය අමාත්‍යවරයා කොළඹ නාලන්දා විද්‍යාලයේ සිසුන් සහ ගුරුවරුන් ඩෙංගු රෝගය මැඩපැවැත්වීම පිළිබඳ දැනුවත් කිරීමේ වැඩසටහනකට එක්විය. එහි දී එම විද්‍යාලයේ ශිෂ්‍ය නායකයන්ට මදුරු මර්දනය පිළිබඳ විශේෂ පුහුණුවක් ලබාදීමටත් කටයුතු කළ බව සඳහන්ය. ඩෙංගු රෝගය වැළැක්වීම සඳහා ක්‍රියාත්මක වන වැඩසටහන් සාර්ථක කර ගැනීමට නම් 100% ක මහජන සහය ඒ සඳහා අත්‍යාවශ්‍ය බව මෙම අවස්ථාවට එක්වෙමින් අදහස් දැක් වූ සෞඛ්‍ය අමාත්‍යවරයා සඳහන් කළේය. නිවාස 500 න් 499 ක්ම හොඳින් පවිත්‍ර කර මදුරුවන් බෝවන ස්ථාන විනාශ කළ ද එක නිවසකින් එම වැඩපිළිවෙළ මඟ හැරුණහොත් ඉතිරි නිවාසවල පුද්ගලයින් ද ඩෙංගු රෝගයට ගොදුරු වන බව අමාත්‍යවරයා ප්‍රකාශ කළේය. මේ නිසා සියලුදෙනාම දැඩි අවධානයෙන් කටයුතු කළ යුතු බව ද අමාත්‍යවරයා මෙහි දී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24275", "Category": null, "Parent URL": null}