{"Source": "Adaderana", "Timestamp": "January 23, 2012 08:23 am", "Headline": "තැපෑල අදත් අරගලයේ-නිර්දෝෂිභාවය ඔප්පුකොට ඉවත්වන බව තැපැල්පති කියයි", "News Content": "තැපැල්පතිවරයා වහා ඉවත් කරන ලෙස බලකරමින් යළිත් වරක් වෘත්තීය ක්‍රියාමාර්ග වලට අවතීර්ණ වීමට තැපැල් සේවා වෘත්තීය සමිති එකමුතුව තීරණය කර තිබේ. විවිධ චෝදනා එල්ල වී ඇති තැපැල්පතිවරයා සිය ධුරයෙන් මේ දක්වා ඉවත් නොවීම හේතුවෙන් යළි වෘත්තීය ක්‍රියාමාර්ග වලට එළඹීමට තීරණය කළ බව තැපැල් සේවා වෘත්තීය සමිති එකමුතුවේ මාධ්‍ය ප්‍රකාශක චින්තක බණ්ඩාර මහතා ප්‍රකාශ කළේය. අක්‍රමිකතා පිළිබඳ සොයාබැලීමට පත් කළ ත්‍රිපුද්ගල කමිටුවෙන් චෝදනා තහවුරු වී චෝදනා පත්‍ර නිකුත් කර තිබියදීත්,තවදුරටත් තැපල් දෙපාර්තමේන්තුවේ ප්‍රධානියා ලෙස මොහු කටයුතු කිරීම නිසා එහි සේවකයින්ට මෙන්ම රටේ ජනතාවටත් අගතියක් සිදුවන බැවින් තැපැල් දෙපාර්තමේන්තුව රැකගැනීමේ අරමුණින් යුක්තව යළි වෘත්තීය ක්‍රියා මාර්ගයට අවතීර්ණවන්නට සිදුවූ බව ඔහු අද දෙරණට කියා සිටියේය. තැපැල් දෙපාර්තමේන්තුවේ මධ්‍යම තැපැල් හුවමාරුවේ කටයුතු කරන වෘත්තීය සමිති කිහිපයක් ඒකාබද්ධව පසුගිය කාලයේ මාධ්‍ය හරහා තමන්ට දිගින් දිගටම චෝදනා එල්ල කළ බවත්,මෙම සේවකයින් දවසේ පැය 8 ක් තුළ පැය 14 ට ඕ.ටී ලබාගන්නා බවත්,තැපැල් පාර්සල් කැඩීම වැනි අක්‍රමිකතාවලට මොවුන් සම්බන්ධ බව තමන් දන්නා බවත්,තමන් වැනි පුද්ගලයකු සිටීමෙන් ඔවුනට එකී කටයුතු නිසි ලෙස කරගෙන යාමට නොහැකිවීම නිසා තමන් ඉවත්කිරීමට උත්සාහ දරන බවත් තැපැල්පති එම්.කේ.බී දිසානායක මහතා කියා සිටියි. අද දෙරණ කළ විමසීමකට පිළිතුරු දෙමින් හෙ‍තෙම කියා සිටියේ මෙම සේවක එකමුතුවේ ක්‍රියාකාරකම් වලට තැපැල් දෙපාර්තමේන්තුවේ ඇතැම් මාණ්ඩලික නිලධාරීන්ගේත්,අමාත්‍යංශයේ ඇතැම් නිලධාරීන්ගේත් ආශිර්වාදය ලැබී ඇතැයි තමන් විශ්වාස කරන බවත් ,කෙසේ වෙතත් මේවන විට රාජ්‍ය පරිපාලන අමාත්‍යංශය හරහා තමාට එරෙහිව චෝදනා පත්‍රයක් ලැබී ඇති බවත් දිසානායක මහතා සඳහන් කළේය. කෙසේ වෙතත් තැපැල් වෘත්තීය සමිති එකමුතුවේ මාධ්‍ය ප්‍රකාශක චින්තක බණ්ඩාර මහතා කියා සිටියේ අද දහවල් තැපැල් මූලස්ථානය ඉදිරිපිට සත්‍යග්‍රහ ව්‍යාපාරයකට අවතීර්ණ වීමට කටයුතු යොදා ඇති බවයි. එසේම එකී සත්‍යග්‍රමය අවසානයේ ජනාධිපති කාර්යාලයට පාගමනින් ගොස් ජනාධිපතිවරයාට මෙම ගැටලුව සම්බන්ධයෙන් කරුණු දක්වමින් සංදේශයක් බාරදීමට කටයුතු කරන බව ද හෙතෙම අවධාරණය කළේය. වගකිවයුතු පරිපාලන නිලධාරියකු ලෙස මහජනතාව අපහසුතාවට පත්කිරීමට තමන් කිසිසේත්ම සූදානම් නැති බවත්,තැපැත්පතිධූරය තමන්ට සදාකාලික උරුමයක් නොවන බවත් පෙන්වාදෙන තැපැල්පතිවරයා වෙනත් ඕනෑම තැනක රාජකාරි කටයුතු කිරීමට තමන්ට හැකි බවත් කියා සිටියි. තමන් නිවැරදිකරු බව ඔප්පු කර ඕනෑම අවස්ථාවක මෙම ධුරයෙන් ඉවත් වීමට සූදානම් බවත්,තමන්ට එරෙහිව පරීක්ෂණ පවත්වන්නන්ගේ අක්‍රමිකතා පිළිබඳ පවා හෙළිදරව් කිරීමට ඉදිරියේදී කටයුතු කරන බවත් තැපැල්පති එම්.කේ.බී දිසානායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=21572", "Category": null, "Parent URL": null}