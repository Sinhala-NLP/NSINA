{"Source": "Adaderana", "Timestamp": "September 21, 2018 04:18 pm", "Headline": "නිලධාරීන්ගේ හවුලෙන් කෙරෙන තවත් ඡාවාරමක්", "News Content": "හලාවත උඩයන්දළුව දිවුල්වත්ත ප්‍රදේශයේ පවත්වාගෙන යන මහා පරිමාණ වැලි හා මැටි කැපීමේ ස්ථාන දෙකක් වට කල ගම්වැසියන් එහි තිබු මහා පරිමාණ බැකෝ යන්ත්‍ර හතරක් අත්අඩංගුවට ගන්නා ලෙස හලාවත පොලීසියට බලපෑම් කර තිබේ. එහෙත් පොලීසිය ප්‍රකාශ කලේ තමන්ට මේ සඳහා බලයක් නොමැති බවයි. ඒ අනුව ප්‍රදේශවාසීන් හලාවත කුරුණෑගල ප්‍රධාන මාර්ගය අවහිර කරමින් විරෝධතාවයකට සැරසුන අතර එහිදී හලාවත පොලිසියේ නිලධාරීන් ප්‍රකාශ කලේ දැනටමත් පොලිසිය කැමරාකරුවන් යොදා අදාල පුද්ගලයන් වීඩියෝ කර ඇති බැවින් අත්අඩංගුවට ගෙන අධිකරණයට ඉදිරිපත් කරන බවයි. ඒ අනුව විරෝධතාකරුවන් විසිර ගිය බව අද දෙරණ වාර්තාකරු පැවසීය. මේ ස්ථාන දෙකේ මැටි හා වැලි කැපීම සදහා බලපත්‍ර ලබා ගෙන ඇත්තේ මිරිදිය මසුන් වගා කිරීමේ මුවාවෙන් වන අතර බලපත්‍රවල අඩි විසි පහ තිහ කැපීම සඳහා අවසර ලබා දී නොමැත. එහෙත් ප්‍රදේශයේ දේශපාලන අධිකාරියේ හා රාජ්‍ය නිලධාරීන්ගේ මැදිහත්වීම මත මේ ජාවාරම වසර දෙකකට ආසන්න කාලයක් කරගෙන ආ බව ප්‍රදේශවාසීන් පැවසිය. මේ ස්ථාන දෙකේ අඩි තිහට වඩා කැපුවලවල් දක්නට ලැබුණු අතර බැකෝ යන්ත්‍ර හතරක්ද තිබිණි. මෙලෙස ඉවක් බවක් නොමැතිව වැලි, මැටි කැපීම හේතුවෙන් ප්‍රදේශයේ මාර්ග කැඩී ගොස් ඇති අතර ජල මුලාශ්‍ර ද සිඳී ගොස් තිබේ. හලාවත එක්සත් ජාතික පක්ෂ ප්‍රධාන සංවිධායක පාර්ලිමේන්තු මන්ත්‍රී ශාන්ත සිසිර කුමාර මහතාගෙන් මේ පිළිබඳ කල විමසීමේදී කියා සිටියේ බලපත්‍ර ලබා දී කිසිදු සොයා බැලීමක් නොකිරීම මෙවැනි අපරාධ සිදුවීමට හේතුව බවයි. මේ ක්‍රියාවන්ට රාජ්‍ය නිලධාරීන් වගකිවයුතු බවද හෙතෙම පැවසිය. ප්‍රදේශවාසීන් මේ පිළිබඳව පුත්තලම දිස්ත්‍රික්කය භාර නියෝජ්‍ය පොලිස්පති චම්පික සිරිවර්ධන මහතාට පැමිණිලි කර ඇත. ඡායාරූප - සුමුදු ජයමාන්න", "URL": "https://sinhala.adaderana.lk/news.php?nid=96486", "Category": null, "Parent URL": null}