{"Source": "Adaderana", "Timestamp": "March 26, 2010 09:21 am", "Headline": "රනිල්ගෙන් විනය කමිටුවක්", "News Content": "එක්සත් ජාතික පක්ෂ හිටපු පාර්ලි‍මේන්තු මන්ත්‍රී රංජිත් මද්දුමබණ්ඩාර මහතා සහ ඌව පළාත් සභා මන්ත්‍රී ආනන්ද කුමාරසිරි මහතාට එරෙහිව ‍එල්ල වී ඇති චෝදනා සම්බන්ධයෙන් විමර්ශනය කිරීම සඳහා ත්‍රිපුද්ගල විනය කමිටුවක් පත් කර තිබේ. විපක්ෂ නායක රනිල් වික්‍රමසිංහ මහතාගේ උපදෙස් පරිදි මෙම කමිටුව පත් කර ඇති බව සඳහන් වේ. මෙවර මැතිවරණයට අදාළ මොණරාගල දිස්ත්‍රික් එක්සත් ජාතික පක්ෂ නාමයෝජනා පත්‍රයෙන් තිස්ස කුට්ටිආරච්චි මහතාගේ නම ඉවත් කිරීම සම්බන්ධයෙන් මෙම විමර්ශනය සිදු කිරීමට නියමිතයි. ඒ අනුව අදාළ විමර්ශන කණ්ඩායම අද දිනයේ සිය කටයුතු ආරම්භ කරනු ඇති බව වාර්තා වේ. එක්සත් ජාතික පක්ෂය නිකුත් කළ නිවේදනයක සඳහන් වන්නේ මොවුන්ට එරෙහි විනය පරීක්ෂණය අවසන් වන තෙක් ඔවුන් පක්ෂයේ දෑරු තනතුරු වලින් ද ඉවත් කර ඇති බවයි. එමෙන්ම අදාළ ව්‍යාජ නාමයෝජනා පත්‍රය පිළිබඳ අපරාධ පරීක්ෂණ දෙපාර්තමේන්තුවට පැමිණිලි කිරීමට ද එක්සත් ජාතික පක්ෂ කෘත්‍යාධිකාරී මණ්ඩලය තීරණය කර තිබේ.", "URL": "https://sinhala.adaderana.lk/news.php?nid=7508", "Category": null, "Parent URL": null}