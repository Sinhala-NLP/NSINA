{"Source": "Adaderana", "Timestamp": "January 31, 2018 05:17 pm", "Headline": "E.P.R.L.F පක්ෂ නායකයින් අසත්‍ය වපුරනවා  ", "News Content": "දෙමළ ජාතික සන්ධානයට එරෙහිව ඊ.පි.ආර්.එල්.එෆ් පක්ෂයේ නායක සුරේෂ් ප්‍රේමචන්ද්‍ර මහතා ඇතුළු පක්ෂයේ නායකයින් අසත්‍ය ප්‍රචාර වපුවමින් සිටින බව දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්තිරන් මහතා පවසයි. යාපනය වන්නාර්පන්නෙයි ප්‍රදේශයේ අද(31) පැවැත්වු මැතිවරණ ප්‍රචාරක රැළියකට එක්වෙමින් සුමන්තිර මහතා එලෙස ප්‍රකාශ කළේය. සුමන්තිරන් මහතා පැවසූවේ ඊ.පි.ආර්.එල්.එෆ් පක්ෂ‍වයේ නායක සුරේෂ් ප්‍රේමචන්ද්‍රන් මහතා අසත්‍ය වපුරා ජනතාව මුළා කළ බැවින් පාර්ලිමේන්තු මැතිවරණයේදී ජනතාව ප්‍රේමචන්ද්‍රන් මහතා ප්‍රතික්ශේප කළ බවයි. එලෙසම ඊ.පි.ආර්.එල්.එෆ් පක්ෂ නායක සුරේෂ් ප්‍රේමචන්ද්‍රන් මහතා හා පක්ෂයේ නියෝජ්‍ය නායක ශිවශක්ති ආනන්දන් මහතා මෙවර පළාත් පාලන මැතිවරණයේදී ද දෙමළ ජාතික සන්ධානයට එරෙහිව අසත්‍ය ප්‍රචාර දියත් කරමින් ඡන්දය ලබා ගැනීමේ උපක්‍රමයක් දියත් කළද උතුරේ ජනතාව මෙවර පළාත් පාලන මැතිවරණයේදී ඊ.පි.ආර්.එල්.එෆ් පක්ෂය වෙනුවෙන් නිසි පිළිතුරක් ලබාදෙනු ඇති බවද සුමන්තිරන් මහතා පැවසූවේය. දෙමළ ජාතික සන්ධාන පාර්ලිමේන්තු මන්ත්‍රීවරුන් රජයෙන් අල්ලස් ලබා ගැනීම සිදුකොට ඇති අතර, තමන් ඇතුළු දෙමළ ජාතික සන්ධානයේ පිරිසක් රජයේ මුදලින් කොළඹින් නිවාස ලබාගෙන ඇති බවට ඊ.පි.ආර්.එල්.එෆ් පක්ෂ නායකවරයා පැවසුවද අදාළ චෝදනා සියල්ලම අසත‍්‍ය බව හෙතෙම පැවසුවේය. සුරේෂ් ප්‍රේමචන්ද්‍රන් මහතා විසින් තමන් රජයේ අල්ලස් වශයෙන් කොළඹ ප්‍රදේශයේදී නිවසක් ලබාගෙන ඇති බවට ලිපිනයක් සහිතව ප්‍රකාශයක් සිදුකළ බවත්, ප්‍රේමචන්ද්‍රන් මහතා සඳහන් කළ ලිපින‍යේ නිවසක් තියා වෙනත් කිසිදු ගොඩනැගිල්ලක් පවා නොමැති බවද මන්ත්‍රීවරයා සඳහන් කළේය. සුමන්තිරන් මහතා වැඩිදුරටත් පැවසූවේ ජනතාව මුළා කරමින් පාර්ලිමේන්තු මැතිවරණයේදී ප්‍රේමචන්ද්‍රන් මහතා කටයුතු කළ බැවින් ජනතාව හෙතෙම පරාජය කළ බවත්, එලෙසම පළාත් පාලන මැතිවරණයේදී අසත්‍ය ප්‍රචාරය කරන ඊ.පි.ආර්.එල්.එෆ් පක්ෂ නියෝජිතයින් ජනතාව ප්‍රතික්ශේප කරන බවයි.", "URL": "https://sinhala.adaderana.lk/news.php?nid=83835", "Category": null, "Parent URL": null}