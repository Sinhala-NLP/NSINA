{"Source": "Adaderana", "Timestamp": "July 24, 2018 05:40 pm", "Headline": "පසුගිය වසරේ ප්‍රතිජීවක ඖෂධ මිලියන 200 ක් අලෙවි වෙලා", "News Content": "පසුගිය වසරේදී පමණක් ප්‍රතිජීවක ඖෂධ මිලියන 200 ක් අලෙවි වී ඇති බව සෞඛ්‍ය අමාත්‍ය රාජිත සේනාරත්න මහතා පවසයි. ඖෂධ නිෂ්පාදනය කිරීම සඳහා මේ වන විට ගිවිසුම් 46 ක් අත්සන් කර ඇති බව සඳහන් කරන සෞඛ්‍ය අමාත්‍යවරයා රාජ්‍ය ඖෂධ නීතිගත සංස්ථාවේ ඖෂධ නිෂ්පාදනය බිලියන 02 සිට බිලියන 04 දක්වා ඉහළ නංවා ඇති බව ද සඳහන් කළේය. ලෝක බැංකුවේ ප්‍රාථමික සෞඛ්‍ය සේවා සත්කාරක සේවා පද්ධතිය සවිබල ගැන්වීමේ ව්‍යාපෘතියේ සමාරම්භක අවස්ථාවට එක්වෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පල කල බවයි සෞඛ්‍ය අමාත්‍යාංශය සදහන් කළේ. මෙහිදී වැඩිදුරටත් අදහස් දැක්වූ සෞඛ්‍ය අමාත්‍යවරයා සඳහන් කළේ සෞඛ්‍ය අමාත්‍යාංශය විසින් මේ වනවිට බෝවන රෝග පාලනය කර ඇති බවයි. එමෙන්ම බෝ නොවන රෝග පාලනය කිරීම සඳහා විධිමත් වැඩපිළිවෙලක් ක්‍රියාත්මක කර ඇති බව ද සෞඛ්‍ය අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=93134", "Category": null, "Parent URL": null}