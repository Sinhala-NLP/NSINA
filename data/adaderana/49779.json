{"Source": "Adaderana", "Timestamp": "March 6, 2015 01:54 pm", "Headline": "ඖෂධ පනත ගෙනාවම හදිසි ඇයි අහනවා-නොගෙනාවා නම් පරක්කු ඇයි අහනවා", "News Content": "ඖෂධ පනත හෙවත් 'ඖෂධ නියාමන අධිකාරිය පිහිටුවීමේ පනත් කෙටුම්පත'පාර්ලිමේන්තුවට ඉදිරිපත් කළ අවස්ථාවේදී එක් මන්ත්‍රීවරයෙකු හැර අන් සියලුදෙනාම ඊට කැමති වූ බව සෞඛ්‍ය හා දේශීය වෛද්‍ය අමාත්‍ය ,දොස්තර රාජිත සේනාරත්න මහතා පවසයි.ඒ මන්ත්‍රීවරයා මෙම පනත හදිසියේ ගෙන එන්නේ මන්දැයි ප්‍රශ්න කරනවා විනා එහි ගුණ දොස් කියන්නේ නැති බවත්,මෙම පනත පොරොන්දුවූ පරිදි නොගෙනවිත් ප්‍රමාද වූවානම් හෙතෙම 'පරක්කු මන්දැයි\"විමසනු ඇති බවත් අමාත්‍යවරයා පෙන්වාදුන්නේය.රට වටේ පෝස්ටර් ගසමින් නොසිට මෙම පනත් කෙටුම්පත කියෙව්වේනම් වඩා හොඳ බව අමාත්‍යවරයා කියා සිටියේ අද(06) කොළඹ පැවති මාධ්‍ය හමුවකදීය.මෙම පනත් කෙටුම්පත පාර්ලිමේන්තුවට ඉදිරිපත් කිරීමට ප්‍රථම සන්ධානයේ මන්ත්‍රීවරුන් තිදෙනෙකු තමන් ඊට විරුද්ධ බව ප්‍රකාශ කළද,එය පාර්ලිමේන්තුවට ඉදිරිපත් කළ පසු එය කියවා බලා තමන්ගේ විරෝධයක් නොමැති බව ප්‍රකාශ කළ බවද සේනාරත්න මහතා මෙහිදී සිහිපත් කළේය.හිටපු අමාත්‍යවරුන් වන තිස්ස විතාරණ හා ඩිව් ගුණසේකර යන මහත්වරුන් පනත් කෙටුම්පතට තමන්ගේ යෝජනා ඉදිරිපත් කර ඇති බවත්, ඉදිරියේදී ජවිපෙද ඊට තමන්ගේ යෝජනා ඉදිරිපත් කරනු ඇතැයි බලාපොරොත්තු වන බවද ඔහු සඳහන් කළේය.මේක හදිසි පනත් කෙටුම්පතක් නොව වසර 45ක් පමණ පැරණි බවත්, මුලින්ම 1970 දී එවක අගමැතිනි සිරිමාවෝ මැතිනියගේ ආරාධනයෙන් සේනක බිබිලේ-එස්.ඒ වික්‍රමසිංහ දෙදෙනා මෙම පනත ගෙන ආ බවත් අමාත්‍යවරයා අවධාරණය කළේය.ඒ දිනවල දෙදෙනාම කොමියුනිස්ට් පක්ෂයේ සාමාජිකයින් බැවින් ඖෂධ ගෙන්විය යුත්තේ කොමියුනිස්ට් රටවලින් පමණක් බවට කියා සිටියද අද වන විට එවැනි රටවල් ලෝකයේ කොහේවත් නොමැති බවත්, ඒ ආකාරයෙන් අදාළ පනත් කෙටුම්පත වත්මන් කාලයට ගැලපෙන පරිදි සකස් කර ඇති බවත් ඔහු කියා සිටියේය.ජනතාවට හිරිහැරයකින් තොරව ඖෂධ ලබාගැනීමට ඉඩ ප්‍රස්ථාව සැලසීම,ඒවායේ ගුණාත්මක භාවය තහවුරු කිරීම,ඖෂධ මිල කෙරෙහි සැලකිලිමත්වීම මෙම පනත් කෙටුම්පතේ ප්‍රමුඛ වී ඇති බව හෙතෙම පෙන්වා දුන්නේය.ඉතා ඉක්මනින්ම රජයේ රෝහල්වල සියලුම අත්‍යවශ්‍ය ඖෂධ ලබාගැනීමේ අවස්ථාව සලසන බවත්, තමාගේ බලතල පළාත් අමාත්‍යවරුන්ට බෙදාදී ඒ ඒ රෝහල්වල අඩුපාඩු පිළිබඳ කරුණු දක්වන ලෙස උපදෙස් දී ඇති බවත්, ඒ අනුව එකී අඩුපාඩු ප්‍රථමයෙන් විසඳීමට ක්‍රියාකරන බවත් අමාත්‍යවරයා පැවසීය.කෙසේ වෙතත් රෝගීන්ට ඖෂධ නියමකිරීමේදී ඖෂධීය නාමයෙන් ඖෂධ නියම කරන ලෙස උපදෙස් දී ඇතත් වරහන් තුළ වෙළඳනාමය යෙදීමට මුල් කාලයේ අවසරදී ඇති බවත්, එසේ කරනු ලැබුවේ පිළිකා වැනි ඇතැම් රෝග වලට ඖෂධීය ගුණයන්හි ඉතා සුළු වෙනසක් හෝ වුවහොත් එය රෝගීයාට දැඩිව බලපාන බැවින් යයි සේනාරත්න මහතා පෙන්වා දුන්නේය.මෙම මාධ්‍ය හමුවට එක්වු ජනමාධ්‍ය හා පාර්ලිමේන්තු කටයුතු අමාත්‍යංශයේ ලේකම් කරුණාරත්න පරණවිතාන මහතා කියා සිටියේ මෙම පනත් කෙටුම්පත් විවේචනය කිරීම ඉතා සාධනීය ලෙස බාරගන්නා බව හා එහෙත් අපහාස නොකළ යුතු බවයි.ඉදිරියටත් ජනහිතකාමී පනත් කිහිපයක්ම පාර්ලිමේන්තුවට ඉදිරිපත් කිරීමට නියමිතව ඇති බවත්,එබඳු කිසිදු පනතක් ගෙන ආ නොහැකි බවට එකල බොහෝ දෙනා කියා සිටි බවත් ඔහු සිහිපත් කළේය.", "URL": "https://sinhala.adaderana.lk/news.php?nid=49779", "Category": null, "Parent URL": null}