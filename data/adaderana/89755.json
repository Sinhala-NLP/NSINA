{"Source": "Adaderana", "Timestamp": "May 24, 2018 02:38 pm", "Headline": "විරෝධතාවය ගැටුමකින් අවසන් වෙයි-පුද්ගලයින් 12කගේ ජීවිත නැති වෙයි ", "News Content": "දකුණු ඉන්දියාවේ තමිල්නාඩු ප්‍රාන්තයේ පැවති විරෝධතාවක් අතරතුර ගැටුමක් හටගෙන තිබේ. එහිදී පුද්ගලයින් 12 දෙනෙකු පමණ මියගොස් ඇති බව විදෙස් වාර්තා සඳහන් කරයි. දකුණු ඉන්දියාවේ පිහිටි තඹ උණු කිරීමේ කම්හලකට විරෝධය පල කරමින් විරෝධතාව පවත්වා තිබේ. අදාළ කම්හලෙන් ප්‍රදේශයේ පරිසරයට හා ජලජ ජීවීන්ට හානි වන බව විරෝධතාකරුවන් පවසා සිටියේය. ඊට ආරක්ෂක අංශ මැදිහත් වීමත් සමඟ ප්‍රචණ්ඩකාරී වාතාවරණයක් හට ගෙන තිබේ. එහිදී විරෝධතාකරුවන් විසින් වාහන රැසකට ගිනි තබා තිබුණි. විරෝධතාකරුවන් වෙත ආරක්ෂක අංශ එල්ල කල වෙඩි ප්‍රහාරවලින් පුද්ගලයින් 12 දෙනෙකු මියගොස් ඇති බව වාර්තා වෙයි. ගැටුම්වලින් පොලිස් නිලධාරීන් කිහිප දෙනෙකුද තුවාල ලබා තිබේ. මෙම සිදුවීමෙන් පසුව අදාළ කම්හලේ කටයුතු ජුනි 6වන දින තෙක් අත්හිටුවන ලෙසට මදුරාසි මහාධිකරණය නියෝග කර තිබුණි. එමෙන්ම විරෝධතාකරුවන් මියයෑමේ සිදුවීම සම්බන්ධයෙන්ද විශේෂ පරීක්ෂණයක් ආරම්භ කර තිබේ.", "URL": "https://sinhala.adaderana.lk/news.php?nid=89755", "Category": null, "Parent URL": null}