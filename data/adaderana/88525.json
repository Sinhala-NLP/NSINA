{"Source": "Adaderana", "Timestamp": "May 4, 2018 05:39 pm", "Headline": "විධායක ජනාධිපතිධූරය මේ මොහොතේ රටේ තිබිය යුතුයි-චමල් රාජපක්ෂ", "News Content": "රට ස්ථාවර කිරීම සඳහා විධායක ජනාධිපති ධුරය පැවතිය යුතු බව එක්සත් ජනතා නිදහස් සන්ධාන පාර්ලිමේන්තු මන්ත්‍රී චමල් රාජපක්ෂ මහතා පවසයි. අද(04) මහනුවරදී මාධ්‍යවේදීන් නැගූ ප්‍රශ්නවලට පිළිතුරු ලබා දෙමින් ඒ මහතා මේ බව සඳහන් කළේය. හේතු කිහිපයක් මත විධායක බලතල පැවතිය යුතු බව පවසන බව ද මන්ත්‍රීවරයා මෙහිදි පැවසීය. කෙසේ වෙතත් රටේ සිදුවන යම් යම් දේවල් පාලනය කිරීම සඳහා විධායක ජනාධිපතිවරයාගේ බලතල හිමි විය යුතු බවත් කියා සිටි චමල් රාජපක්ෂ මහතා, එවැනි බලතල හිමි ජනාධිපතිවරයෙක් රට තුළ නොසිටියේ නම් මේ වන විට රටේ කිසිවක් ඉතිරි නොවන බව ද ඔහු වැඩිදුරටත් සඳහන් කළේය. පසුගිය කාලයේ රජය උත්සහ කළේ මහින්ද රාජපක්ෂ මහතා පරාජය කිරීමට මිසක රටේ ආර්ථිකය පාලනය කිරීමට නොවන බව ද ඔහු සඳහන් කළේය.", "URL": "https://sinhala.adaderana.lk/news.php?nid=88525", "Category": null, "Parent URL": null}