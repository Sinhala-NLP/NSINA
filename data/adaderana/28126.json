{"Source": "Adaderana", "Timestamp": "October 8, 2012 04:05 pm", "Headline": "මංජුල තිලකරත්නට පහරදීම ගැන හෙටත් සාකච්ඡාවක්", "News Content": "අධිකරණ සේවා කොමිසමේ ලේකම්වරයාට පහරදීමේ සිද්ධියෙන් පසු මතුව ඇති තත්ත්වය පිළිබඳ සාකච්ඡා කිරීම සඳහා හෙටත් (09) සාකච්ඡාවක් පැවැත්වීමට තීරණය කර තිබේ. මහේස්ත්‍රාත්වරුන්ගේ සහ දිසා විනිසුරුවරුන්ගේ සංගමය අලුත්කඩේ අධිකරණ සංකීර්ණ භූමියේ දී අද (08) දහවල් පැවැත්වු සාකච්ඡාවකදී එම තිරණය ගත් බව සංගමයේ ලේකම් දිසා විනිසුරු ප්‍රදීප් ජයතිලක මහතා සඳහන් කළේය. මේ සම්බන්ධයෙන් ගත යුතු ඉදිරි ක්‍රියාමාර්ග පිළිබඳ හෙට දිනයේ විධායක සභාව රැස්ව තීරණයක් ගැනීමට මෙම සාකච්ඡාවේ දී එකඟතාවකට පැමිණ තිබේ. මේ අතර පහරදීමට සම්බන්ධ සැකකරුවන් වහා අත්අඩංගුවට ගන්නා ලෙස කොළඹ ප්‍රධාන මහේස්ත්‍රාත් අධිකරණයේ නීතීඥ සංගමය පොලිස්පතිවරයාගෙන් ඉල්ලීමක් කර ඇත. අදාළ ප්‍රහාරය සම්බන්ධයෙන් ජනාධිපතිවරයා වෙත ලිපියක් යොමුකර ඇති බව ද එම නීතීඥ සංගමය ප්‍රකාශ කළේය.", "URL": "https://sinhala.adaderana.lk/news.php?nid=28126", "Category": null, "Parent URL": null}