{"Source": "Adaderana", "Timestamp": "June 14, 2019 10:28 am", "Headline": "අමාත්‍යාංශ ලේකම්වරයෙකුගේ විවෘත අදහස් පළ කිරීමක්", "News Content": "රජයේ නිලධාරින්ගේ ඇඳුම් පැළඳුම් සම්බන්ධයෙන් නිකුත් කරන ලද චක්‍රලේඛය තුළින් මුස්ලිම් කාන්තාවන්ට හිරිහැර සිදුවු බවට තමාට කිසිදු පැමිණිල්ලක් හෝ වාර්තාවක් පළ නොවු බව ස්වදේශ කටයුතු සහ අධිකරණ අමාත්‍යාංශයේ ලේකම් ජේ.ජේ රත්නසිරි මහතා පවසයි. අප්‍රේල් 21 ප්‍රහාරය පිළිබඳව සොයා බලන පාර්ලිමේන්තු විශේෂ කාරක සභාව හමුවේ සාක්ෂි දෙමින් ඔහු මේ බව පැවසීය. මෙම චක්‍රලේඛය තුළින් රාජකාරි වේලාව තුළ කාර්යාලවලට පැමිණෙන පිරිමි නිලධාරින් කලිසමක් සහ කමිසයෙන් හෝ ජාතික ඇඳුමෙන් සැරසී යුතු අතර, කාන්තා නිලධාරිනියන් සාරියකින් හෝ ඔසරියකින් සැරසිය යුතු බවට දන්වමින් අමාත්‍යාංශ ලේකම්වරුන්, පළාත් ප්‍රධාන ලේකම්වරුන්, දෙපාර්තමේන්තු ප්‍රධානීන් වෙත දන්වා තිබුණි. කෙසේ වෙතත් ඊයේ(13) දිනයේ දී මේ සම්බන්ධයෙන් තව දුරටත් අදහස් දක්වමින් ලේකම්වරයා කියා සිටියේ මෙය හුදෙක් රාජ්‍ය සේවකයකුට පමණක් නිකුත් කල චක්‍රලේඛයක් පමණක් වන බවයි. පසුගිය කාලයේ නිකුත් කරන ලද චක්‍රලේඛනය තුළින් යම් ප්‍රශ්නයක් ඇතිව තිබෙන බවත් මෙය කැබිනට් මණ්ඩලය විසින් පිළිගෙන නොමැති බව ද රවී කරුණානායක මහතා කියා සිටියේය. එහිදී ලේකම්වරයා කියා සිටියේ, මෙය නිකුක් කර ඇත්තේ රජයේ වැඩකරන රාජ්‍ය සේවකයින්ට පමණක් බවයි. ලේකම්වරුන්ගේ රැස්වීමේ දී හා නොයෙක් නිලධාරීන්ගෙන් ලැබුණු ඉල්ලීම් මත මෙය තීරණය කළ බව ද ලේකම්වරයා පවසයා සිටියේය. අතිරේක ලේකම්වරු හා ඒකාබද්ධ සේවා අධ්‍යක්ෂවරු සමඟ එකතු වී මෙම චක්‍රලේඛය නිකුත් කල බවත් ඒ ගැන විෂයබාර අමාත්‍යවරයා දැන සිටි බවත් ලේකම්වරයා මෙහිදී වැඩිදුරටත් පැවසීය. මෙහිදී රවී කරුණානායක මහතා අසා සිටියේ රජයක් ලෙස ගන්නා තීන්දුව ගත යුත්තේ කවුරුන්ද යන්නැයි. එයට පිළිතුරු දෙමින් ලේකම්වරයා කියා සිටියේ, අමාත්‍යවරයාගේ උපදෙස් මත මෙය නිකුත් කල බවයි. අග්‍රාමාත්‍ය කාර්යාලයෙන් මෙය අත්හිටුවීමට යැයි ඉල්ලා නොමැති බවත්, මෙය සංශෝධනය කරන්නැයි පමණක් ඉල්ලා ඇති බව ද පැවසු ලේකම්වරයා, අගමැතිවරයා සමඟ මේ පිළිබඳ තමා සාකච්ඡා කල බව ද පැවසීය. රාජ්‍ය සේවකයෙකුට යම් අසාධාරණයක් සිදුවන්නේ නම් ඔවුන් මානව හිමිකම් කොමිසමට නොව රාජ්‍ය සේවා කොමිසමට යායුතු බව ද පැවසු ලේකම්වරයා, මෙය අවශ්‍ය නම් නැවත්වීමට අමාත්‍යවරයා සමඟ සාකච්ඡා කල හැකි බව ද පැවසීය. රාජ්‍ය සේවකයෙක් ලෙස රාජ්‍ය සේවකයෙක් යැයි සලකා ඇඳුමක් හෝ වෙනත් යම් දෙයක් නියම කරනවා විනා කිසිවිටෙකත් ජාති හෝ ආගම් අනුව සලකා නීති හදන්නේ නැති බව ද පැවසු ලේකම්වරයා, හමුදාවට හෝ වෙනත් ස්ථානයකට එන ඕනෑම අයෙකුට එවැනි නීති තිබිය හැකි බව ද පැවසීය. එයට කාරක සභාවේ විරෝධය එල්ලවීමත් සමඟ ලේකම්වරයා කියා සිටියේ, මේ ගැන ඔවුන් සමඟ තර්ක කිරීමට නොයන බවයි.", "URL": "https://sinhala.adaderana.lk/news.php?nid=111946", "Category": null, "Parent URL": null}