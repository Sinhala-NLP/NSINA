{"Source": "Adaderana", "Timestamp": "May 9, 2013 10:53 pm", "Headline": "උතුරේ පාසල්වල දුෂ්කර දීමනා කඩිනමින් දෙන්න", "News Content": "උතුරු පළාතේ පාසල්වලට හිමිවිය යුතු දුෂ්කර, අති දුෂ්කර දීමනා ලබාදීම මෙතෙක් සිදුකර නැතැයි ලංකා ගුරු සංගමය චෝදනා කරයි. එම සංගමයේ සභාපති ජෝසප් ස්ටාර්ලින් මහතා නිවේදනයක් නිකුත් කරමින් මේ බව පවසා ඇත. උතුරු පළාතේ පවතින පාසල් 1043 න් පාසල් 356 ක් අති දුෂ්කර පාසල් ලෙසත් පාසල් 135 ක් දුෂ්කර පාසල් ලෙසත් හඳුනාගෙන ඇති බව හෙතෙම සිය නිවේදනයෙන් පෙන්වාදෙයි. උතුරු පළාත් අධ්‍යාපන අමාත්‍යංශය විසින් 2013 වසර සඳහා පාසල් වර්ගීකරණයට අදාළ කෙටුම්පත් සකසා සියලූම වෘත්තීය සමිති හා පළාත් බලධාරීන් වෙත යොමුකර ඇති බව ඔහු සිය නිවේදනයෙන් පවසා සිටියි. මේ පිළිබඳ විශේෂ අවදානය යොමුකොට අදාළ වර්ගීකරණය මත දුෂ්කර දීමනා කඩිනමින් සිදුකිරීමට කටයුතු කරන ලෙස ලංකා ගුරු සංගමය උතුරු පළාත් ආණ්ඩුකාරවරයාගෙන් ඉල්ලා සිටින බව එහි වැඩිදුරටත් සඳහන්ය.", "URL": "https://sinhala.adaderana.lk/news.php?nid=33954", "Category": null, "Parent URL": null}