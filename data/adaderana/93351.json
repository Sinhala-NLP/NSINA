{"Source": "Adaderana", "Timestamp": "July 28, 2018 04:00 pm", "Headline": "විරුද්ධ පාර්ශව නව මැතිවරණයක් ඉල්ලයි", "News Content": "පකිස්තාන මහ මැතිවරණයේ ප්‍රකාශිත ප්‍රතිඵලවලට අනුව ආසන 260 කින් ආසන 115 ක බලය හිමි කර ගනිමින් පෙරමුණ ගැනීමට හිටපු ක්‍රිකට් ක්‍රීඩක ඉම්රාන් ඛාන්ගේ ටෙහෙරික් ඊ ඉන්සාෆ් පක්ෂය සමත්ව ඇත. කෙසේ වෙතත් එම ප්‍රතිඵලය ප්‍රතික්ෂේප කරන විරුද්ධ පාර්ශව නව මැතිවරණයක් ඉල්ලා විරෝධතා ක්‍රියාමාර්ගයකට අවතීර්ණ වීමට සූදානම් වෙමින් සිටි. හිටපු ක්‍රිකට් ක්‍රීඩකයෙකු වන ඉම්රාන් ඛාන් බලයට පත් කිරීමට සැරසෙන පසුගිය බදාදා පැවති පාකිස්ථාන මහ මැතිවරණයේ ප්‍රතිඵලය එරට දේශපාලන පක්ෂ රැසක් ප්‍රතික්ෂේප කර ඇත. මැතිවරණයේ පෙරමුණ ගත් ඉම්රාන් ඛාන් ගේ ටෙහෙරික් ඊ ඉන්සාෆ් ජයග්‍රහණය ප්‍රකාශයට පත්කළ නමුත් එහිදී මැතිවරණ අක්‍රමකිතා සිදු වූ බවට විරුද්ධවාදීන් චෝදනා කර ඇති බව වාර්තා වේ. ඉස්ලාමාබාද් නුවර පැවති ඒකාබද්ධ සාකච්ඡා වලින් පසු පක්ෂ නායකයෙක් ප්‍රකාශ කළේ නව මැතිවරණයක් ඉල්ලා ඔවුන් විරෝධතා ක්‍රියාමාර්ගයකට අවතීර්ණ වීමට අපේක්ෂා කරන බවය. කෙසේ වෙතත් පාලක පකිස්තාන මුස්ලිම් පෙරමුණේ නවාස් පක්ෂයද ඇතුළුව ප්‍රතිවාදී පාර්ශව මීටපෙර ප්‍රකාශ කර තිබුණේ විපක්ෂය නියෝජනය කිරීමට ඔවුන් සූදානම් වන බවය. මේ අතර මැතිවරණය සඳහා තරඟ කළ හිටපු අගමැති නවාස් ෂරීෆ් ගේ සොහොයුරු ෂබාස් ෂරීෆ් පවසන්නේ මැතිවරණය වර්ජනය කරන්නේද යන්න සම්බන්ධව තවමත් තීරණයක් ගෙන නොමැති බවය.", "URL": "https://sinhala.adaderana.lk/news.php?nid=93351", "Category": null, "Parent URL": null}