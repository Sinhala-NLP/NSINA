{"Source": "Adaderana", "Timestamp": "September 7, 2011 04:47 pm", "Headline": "ආනයන වියදමෙන් 30% ක් තෙල්, වාහන හා යන්ත්‍රවලටයි", "News Content": "ශ්‍රී ලංකාවේ ආනයන වියදමෙන් 30% ක් ඛණිජ තෙල් නිෂ්පාදන, රථ වාහන සහ යන්ත්‍රෝපකරණ සඳහා දරන බව කර්මාන්ත හා වාණිජ කටයුතු නියෝජ්‍ය අමාත්‍ය ජයරත්න හේරත් මහතා පවසයි. අද(07) පාර්ලිමේන්තුවේදී එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා නැගූ පැනයකට පිළිතුරු දෙමින් නියෝජ්‍ය අමාත්‍යවරයා මේ බව සඳහන් කළේය. යහපත් ආර්ථිකයක් පවත්වාගෙන යාම වෙනුවෙන් මෙම වියදම් දැරීමට සිදුවන බව හේරත් මහතා වැඩිදුරටත් පෙන්වා දී තිබේ. එමෙන්ම ආනයන වියදමෙන් 15% ක් මෙරට ව්‍යවසායකයින් සඳහා අවශ්‍ය වන අමු ද්‍රව්‍ය ගෙන්වීම සඳහා වැයවන බව ද ඒ මහතා ප්‍රකාශ කර ඇත.", "URL": "https://sinhala.adaderana.lk/news.php?nid=18582", "Category": null, "Parent URL": null}