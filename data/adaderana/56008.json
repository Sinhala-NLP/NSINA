{"Source": "Adaderana", "Timestamp": "December 29, 2015 12:12 pm", "Headline": "මැද දුම්බර පොළව සෙලවෙයි ", "News Content": "කුණ්ඩසාලේ සහ මැද දුම්බර ප්‍රාදේශීය ලේකම් කොට්ඨාශවලට අයත් ප්‍රදේශ කිහිපයක භූචලන තත්ත්වයක් සිදුවූ බව ප්‍රදේශවාසීන් පවසයි. ඊයේ රාත්‍රියේ දිගන, අඹකොටේ, කුඹුක්කඳුර, සෙනරත්වෙල, මාබේරිතැන්න, නිතුලේමඩ යන ප්‍රදේශවලට මෙම භූචලන තත්ත්වය දැනී ඇති බව සඳහන්ය.ඊයේ රාත්‍රී 10.15ත් 10.45ත් අතර කාලය තුළ විශාල ශබ්දයක් සමග පොළව සෙලවීයාමක් සිදුවූ බව එම ප්‍රදේශවල ජනතාව සඳහන් කරයි. ඇතැම් නිවෙස්වල දල්වා තිබු විදුලි බුබුළු ද නිවී ගිය බව සඳහන්ය. මේ සම්බන්ධයෙන් අද දෙරණ භූකම්පන හා සුනාමි අනතුරු ඇඟවීමේ මධ්‍යස්ථානයෙන් විමසීමක් කළ අවස්ථාවේද භූ භෞතික විද්‍යාඥ මහින්ද සෙනෙවිරත්න මහතා සඳහන් කළේ මෙම භූචලනය පිළිබඳ පල්ලේකැලේ භූවිද්‍යා මාපකයේ සටහන්ව ඇති බවයි. කෙසේවෙතත් එම චලනය ස්වභාවිකව ඇති වුවක් ද නැතහොත් කෘතිමව ඇතිවූවක් ද යන්න පිළිබඳ පරීක්ෂණ සිදුකරන බව මහින්ද සෙනෙවිරත්න මහතා පැවසුවේය.", "URL": "https://sinhala.adaderana.lk/news.php?nid=56008", "Category": null, "Parent URL": null}