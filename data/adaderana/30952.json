{"Source": "Adaderana", "Timestamp": "January 21, 2013 06:12 pm", "Headline": "ශ්‍රී ලංකාව නවිපිල්ලේට උත්තර බඳියි", "News Content": "හිටපු අගවිනිසුරුවරිය එම තනතුරින් ඉවත් කිරීමේ ක්‍රමවේදය සම්බන්ධයෙන් එක්සත් ජාතීන්ගේ සංවිධානයේ මානව හිමිකම් කොමසාරිස් නවි පිල්ලේ උපුටා දක්වමින් ඇයගේ ප්‍රකාශක රූපට් කොල්විල් විසින් පසුගියදා කළ ප්‍රකාශය සම්බන්ධයෙන් ශ්‍රී ලංකා රජය ප්‍රතිචාර දක්වා තිබේ. ශ්‍රී ලංකාවේ හිටපු අගවිනිසුරුවරියට එරෙහි දෝෂාභියෝග ක්‍රියාවලිය සහ ඇය ඉවත් කිරීම දෝෂ සහගත ක්‍රියාවලියක් මගින් සිදු වූවක් බව එක්සත් ජාතීන්ගේ සංවිධානයේ මානව හිමිකම් කොමසාරිස්වරිය උපුටා දක්වමින් ඇයගේ ප්‍රකාශක රූපට් කොල්විල් මේ බව අවධාරණය කර තිබිණ. ඊට පිළිතුරු වශයෙන් විදේශ කටයුතු අමාත්‍යංශය පවසන්නේ අගවිනිසුරුවරිය ඉවත් කිරීමේ ක්‍රියාවලිය සම්පූර්ණයෙන් මෙරට ව්‍යවස්ථාව අනුව සිදුවු ක්‍රියාවක් බවයි. මෙය මෙරට අභ්‍යන්තර ගැටලුවක් බවත් ඒ අනුව එක්සත් ජාතින්ගේ මානව හිමිකම් කොමසාරිස්වරිය මෙන්ම ඇයගේ කාර්යාලයේ නිලධාරීන් මේ ගැන නිසිලෙස කරුණු වැටහීමකින් තොරව ප්‍රකාශ සිදුකර ඇතැයි ද විදේශ කටයුතු අමාත්‍යංශය අවධාරණය කරයි. එසේම මානව හිමිකම් කොමසාරිස්වරිය මෙ‍න්ම ඇයගේ කාර්යාලයේ නිලධාරීන් මෙරට ව්‍යවස්ථාව ගැන අන‍වබෝධයෙන් එම ප්‍රකාශ සිදුකර ඇති බවත් ව්‍යවස්ථාව අධ්‍යයනය නොකර කළ කරුණු දැක්වීමක් ලෙස එය පෙන්වාදිය හැකි බවත් එම අමාත්‍යංශය සඳහන් කරයි. නව අගවිනිසුරු ලෙස පත් කළ මොහාන් පීරීස් මහතා ශ්‍රී ලංකා ආණ්ඩුව නියෝජනය කරමින් පසුගිය වසරේ පැවති එක්සත් ජාතීන්ගේ මානව හිමිකම් කවුන්සිලයේදී ආණ්ඩුවට පක්ෂව කරුණු දැක්වු බවද මානව හිමිකම් කොමසාරිස්වරියගේ ප්‍රකාශක රූපට් කොල්විල් පෙන්වාදී තිබිණ. ඊට පිළිතුරු වශයෙන් විදේශ කටයුතු අමාත්‍යංශය පවසන්නේ පටු අරමුණු මත පිහිටා මෙවැනි ප්‍රකාශ සිදුකරන බවයි. ශ්‍රී ලංකා රජය සම්බන්ධයෙන් ජගත් සංවිධානයේ මහ කොමසාරිස්වරිය මීට පෙරත් මෙවැනිම මතවාදයක පිහිටා පූර්ව සොයා බැලීමකින් තොරව තීන්දු තීරණවලට පැමිණ ඇතැයි එමගින් අවධාරණය කර ඇත. කෙසේ හෝ මෙවැනි කරුණුවලින් සිදුවන්නේ ශ්‍රී ලංකාවත් එක්සත් ජාතීන්ගේ සංවිධානයත් අතර පවත්නා සබඳතාවය පළුදූවීම යැයිද විදේශ කටයුතු අමාත්‍යංශය මානව හිමිකම් කොමසාරිස්වරියගේ අවධානය යොමු කර තිබේ.", "URL": "https://sinhala.adaderana.lk/news.php?nid=30952", "Category": null, "Parent URL": null}