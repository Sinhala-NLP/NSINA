{"Source": "Adaderana", "Timestamp": "August 24, 2019 08:03 pm", "Headline": "එජාප ජනපති අපේක්ෂකයා නම් කරන දිනය ගැන කිරිඇල්ලගෙන් ඉඟියක්", "News Content": "ඉදිරි සති දෙක ඇතුළත එක්සත් ජාතික පක්ෂයේ ජනාධිපති අපේක්ෂකයා කෘත්‍යාධිකාරි මණ්ඩලය විසින් නම් කරන බව අමාත්‍ය සහ සභානායක අධිනීතිඥ ලක්ෂ්මන් කිරිඇල්ල මහතා පවසයි. මහනුවර අංකුඹුර ප්‍රදේශයේ අද (24) වනදා පැවැති උත්සයකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළේය. එහිදී ලක්ෂ්මන් කිරිඇල්ල මහතා වැඩිදුරටත් පවසා සිටියේ එක්සත් ජාතික පක්ෂයේ කෘත්‍යාධිකාරි මණ්ඩලය විසින් නම් කරන එම අපේක්ෂකයාගේ ජයග්‍රහණය සඳහා සියලු දෙනා එක්ව කටයුතු කරන බවයි මෙහිදී තව දුරටත් අදහස් දැක්වූ අමාත්‍ය ලක්ෂ්මන් කිරිඇල්ල මහතා මෙසේද කීය. “එක්සත් ජාතික පක්ෂය අපේක්ෂකයා තෝරන්නේ කෘත්‍යාධිකාරි මණ්ඩලයෙන් අපේ පක්ෂයේ ක්‍රමයක් තියෙන බවත් කලින් අවස්ථාවලත් අපේක්ෂකයා තේරුවේ කෘත්‍යාධිකාරි මණ්ඩලය මගින් බවත් ඉදිරි සති දෙක ඇතුලත කෘත්‍යාධිකාරි මණ්ඩලය රැස් කර අපේක්ෂකයා තෝරා රටට ඉදිරිපත් කරන බවත් ඉන් පසුව සියලු දෙනා ඒ අපේක්ෂකයාට වැඩ කරන බවත් අධිනීතිඥ ලක්ෂ්මන් කිරිඇල්ල මහතා මෙහිදී කීය.“", "URL": "https://sinhala.adaderana.lk/news.php?nid=117392", "Category": null, "Parent URL": null}