{"Source": "Adaderana", "Timestamp": "January 3, 2017 10:43 am", "Headline": "ජගත් සංවි‍ධානයේ නව මහ ලේකම් වැඩ අරඹයි", "News Content": "එක්සත් ජාතීන්ගේ නව මහ ලේකම් ලෙස පසුගිය දෙසැම්බර් මස 12 වන දින දිවුරුම් දුන් පෘතුගාලයේ හිටපු අගමැති සහ එක්සත් ජාතීන්ගේ සරණාගතයින්ගේ සංවිධානයේ හිටපු මහ කොමසාරිස් අන්තෝනියෝ ගටර්ස්ගේ වසර පහක සේවා කාලය ජනවාරි මස 1 වැනිදායින් ආරම්භ විය.වසර දහයක සිය සේවා කාලය අවසන් කරමින් එක්සත් ජාතීන්ගේ සංවිධානයේ මහ ලේකම් ධූරයෙන් ඉවත්වන බෑන් කී මූන්ගේ සමුගැනීමේ උත්සවයේදී ඔහු එක්සත් ජාතීන්ගේ නව මහ ලේකම්වරයා ලෙස දිවුරුම් දුන්නේය.2017 දී ලෝක සාමය උදා වනු දැකීම තම අපේක්ෂා බව ඔහු සිය ප්‍රථම නිල ප්‍රකාශයේ දී සඳහන් කර සිටියේය.එකම මනුෂ්‍ය පවුලක් ලෙස සෞභාග්‍ය සහ සාර්ථකත්වයට ළගා විය හැක්කේ පවතින සාමකාමි පරිසරය මත බවත් නමුත් ලෝක සාමය රඳා පවතින්නේ අපගේ ක්‍රියාවන් මත බවත් එම නිසා 2017 වසරේ ලෝක සාමය උදා කර ගැනීමට තමන් හා එකතු වන ලෙස ඉල්ලා සිටින බවත් ඔහු වැඩිදුරටත් පවසා සිටියේය.නව මහ ලේකම්වරයාගේ මෙම ප්‍රකාශයට සමගාමීව ශ්‍රී ලංකාවේ එක්සත් ජාතින්ගේ සම්බන්ධීකාරක සහ එක්සත් ජාතීන්ගේ සංවර්ධන වැඩසටහනේ නිත්‍ය නියෝජිත ඌනා මැක් කෞලි ප්‍රකාශකර සිටියේ සාමය යන මාතෘකාව ශ්‍රී ලංකාවට සෘජුවම බලපාන කරුණක් වන බැවින් ශ්‍රී ලංකාව දිගු කාලීන සහ ස්ථිරසාර සාමයක් පවත්වාගෙන යමින් සිටින බවත් එළඹෙන 2017 වසරේදීත් එම තත්ත්වය පවත්වාගෙන යාමට ජගත් සංවිධානය උපරිම සහයෝගය ලබා දෙන බවත්ය.", "URL": "https://sinhala.adaderana.lk/news.php?nid=67655", "Category": null, "Parent URL": null}