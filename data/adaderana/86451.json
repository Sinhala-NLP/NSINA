{"Source": "Adaderana", "Timestamp": "March 27, 2018 03:55 pm", "Headline": " අධ්‍යාපන ක්‍රමයේ ප්‍රතිසංස්කරණයක් සිදු වෙනවා ", "News Content": "දරුවන්ගේ කලා කුසලතා වර්ධනය කිරීමේ අරමුණින් පාසල් විෂය මාලාවට සෞන්දර්යය විෂයයන් ද අනිවාර්යය කරමින් අධ්‍යාපන ක්‍රමයේ ප්‍රතිසංස්කරණයක් සිදු කෙරෙමින් පවතින බව අධ්‍යාපන අමාත්‍යාංශයේ ලේකම් සුනිල් හෙට්ටි ආරච්චි මහතා පවසයි. විභාග ඉලක්ක කරගෙන සිදු කෙරෙන අධ්‍යාපනය නිසා දරුවන්ගේ නිර්මාණ ශක්තින් නැතිව යන බවත්, එබැවින් පාසලේ දී ගණිතය,විද්‍යාව,වැනි විෂයයන්ට ඇතිවන උන්න්දුව නැටුම්, චිත්‍ර හා සංගිතය විෂයයන්ට ද තිබිය යුතු බවත්, ලේකම් වරයා පැවැසුවේ, ශ්‍රී ලංකා සංවර්ධන පරිපාලන ආයතනයේ 'හරිත සතිය'නිමිත්තෙන් පවත්වුනු ලැබු පාසල් සිසුන්ගේ රචනා හා චිත්‍ර තරඟාවලියේ ත්‍යාග ප්‍රදානොත්සවයේ ප්‍රධාන අමුත්තා ලෙස ඊයේ (26) සහභාගි වෙමිනි. දරුවන්ගේ නිර්මාණ හැකියාවන් වර්ධනය කිරීම ගැන දෙමාපියන් ද උනන්දු විය යුතු අතර ඒ සඳහා ඔවුන්ට වගකීමන් තිබේ. දරුවන්ගේ කලා කුසලතා වර්ධනය කිරීම සඳහා ඉදිරි කාලයේ දි සෞදර්යය අධ්‍යාපන මධ්‍යස්ථාන 100 ක් ආරම්භ කිරීමට ද අමාත්‍යාංශය කටයුතු කරගෙන යන බව ද හෙට්ටිආරච්චි මහතා කීය. එමෙන් ම නුදුරේ දී ම සිසුන් පාසල්දීම අධ්‍යාපන හැදෑරීමට සිදුවන්නේ අයිපෑඩ්, ලැප්ටෝප් ආදිය උපයෝගි කරගෙන බවත් මෙහිදී ගුරුවරුන් සිදු කරන්නේ ඔවුන්ට සහාය දැක්වීම පමණක් බවත් ලේකම්වරයා තවදුරටත් පැවසීය. ප්‍රවිණ චිත්‍ර ශිල්පි ශාන්ත කේ.හේරත් මහතා ද මෙහිදී කතා කළ අතර ශ්‍රී ලංකා සංවර්ධන පරිපාලන ආයතනයේ උසස් නිලධාරීන් සහ පසල් සිසු සිසුවියන් රැසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=86451", "Category": null, "Parent URL": null}