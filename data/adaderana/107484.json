{"Source": "Adaderana", "Timestamp": "April 6, 2019 07:01 am", "Headline": "පාර හදමින් සිටි පුද්ගලයින් ‍දෙදෙනෙක් වෑන් රථයක ගැටී මරුට", "News Content": "අද(06) අළුයම 00.30ට පමණ අනුරාධපුර පොලිස් වසමේ දී සිදුවු අනතුරකින් පුද්ගලයින් දෙදෙනෙක් මිය ගොස් තිබේ. පුත්තලම මාර්ගයේ 38 කණුව ආසන්නයේ දී අනුරාධපුර දෙස සිට නොච්චියාගම දෙසට ධාවනය වු වෑන් රථයක් මාර්ග සංවර්ධන අධිකාරියේ නිලධාරීන් විසින් මාර්ගය ප්‍රතිසංස්කරණය කරමින් සිටිය දී මෙම අනතුර සිදුව ඇත. එහිදී එම ස්ථානයේ මාර්ග හැසිරවීමේ කටයුතුවල යෙදී සිටි පුද්ගලයින් දෙදෙනෙකු වෑන් රථයේ ගැටී අනතුරට ලක්ව තිබේ. පසුව බරපතළ තුවාල ලැබූ ඔවුන් දෙදෙනා අනුරාධපුර රෝහලට ඇතුළත් කිරීමේ දී ‍මි‍ය ගොස් තිබේ. කෙ‍සේ වෙතත් මියගිය අයගේ අනනන්‍යතාවය මෙතෙක් අනාවරණය වී නැතැයි පොලීසිය පවසයි. මෘත ශරීර අනුරාධපුර රෝහලේ තැන්පත් කර ඇත. අනතුර සම්බන්ධයෙන් වෑන් රථයේ රියදුරු අත්අඩංගුවට ගෙන තිබේ. අනුරාධපුර පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=107484", "Category": null, "Parent URL": null}