{"Source": "Adaderana", "Timestamp": "December 25, 2012 09:12 am", "Headline": "30747ක් තාමත් අවතැන්", "News Content": "දිවයිනට බලපා ඇති අයහපත් කාලගුණ තත්ත්වය හේතුවෙන් විපතට පත් පවුල් 9,091කට අයත් පුද්ගලයන් 30,747 දෙනෙකු තවදුරටත් අවතැන් කඳවුරුවල සිටින බව ආපදා කළමනාකරණ මධ්‍යස්ථානය පවසයි. ඔවුන් සඳහා අවතැන් කඳවුරු 151ක් පිහිටුවා ඇති බව එහි සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. ජල ගැලීම් සහ නායයෑම් හේතුවෙන් මේවන විට පවුල් 75,234කට අයත් පුද්ගලයින් දෙලක්ෂ හැත්තෑ පන්දහස් නවසිය අසූ දෙදෙනෙකු පීඩාවට පත්ව සිටිති. නිවාස 3,269ක් සම්පූර්ණයෙන්ම විනාශ වී ඇති අතර 8,053කට අර්ධ වශයෙන් හානී සිදුවී ඇති බව ආපදා කළමනාකරණ මධ්‍යස්ථානය සඳහන් කළේය. මේ අතර ජල ගැලීම් හේතුවෙන් හානියට පත් කුඹුරු සඳහා පොහොර සහ බිත්තර වී නොමිලේ ලබාදීමට කටයුතු කරන බව ගොවිජන සේවා නියෝජ්‍ය අමාත්‍ය එස්.එම්.චන්ද්‍රසේන මහතා පවසයි. එසේම ජල ගැලීම් සමඟ එම ප්‍රදේශවල බෝ වන රෝග ව්‍යාප්තවීම පාලනය කිරීම සඳහා විශේෂ වැඩසටහන් ක්‍රියාත්මක කර ඇති බව සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා කියයි.", "URL": "https://sinhala.adaderana.lk/news.php?nid=30225", "Category": null, "Parent URL": null}