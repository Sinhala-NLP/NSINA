{"Source": "Adaderana", "Timestamp": "November 5, 2012 08:58 am", "Headline": "පුහුණුව ලබන උපාධිධාරීන් දිවයිනේ කඩිනම් සංවර්ධනයට", "News Content": "උපාධිධාරී අභ්‍යාසලාභීන් වශයෙන් දැනට පුහුණුව ලබන උපාධිධාරීන් රජයේ අමාත්‍යංශවලට සහ දෙපාර්තමේන්තුවලට අනුයුක්ත කිරීමේ සියලු කටයුතු නොවැම්බර් මාසයෙන් අවසන් කරන බව ආර්ථික සංවර්ධන අමාත්‍යංශය පවසයි. ඒ අනුව දැනට පුහුණුව ලබන උපාධිධාරීන් 51,420 දෙනෙකුට සංවර්ධන සේවා නිලධාරී ව්‍යවස්ථාවට අනුව ලබන වසරේ දී ස්ථීර පත්වීම් ලබා දෙන බව එම අමාත්‍යංශය සඳහන් කළේය. ශ‍්‍රී ලංකාවේ රජයක් විසින් වැඩිම උපාධිධාරීන් සංඛ්‍යාවක් රාජ්‍ය සේවයට බඳවා ගන්නා අවස්ථාව මෙය බව සඳහන්ය. මෙලෙස බඳවා ගන්නා උපාධිධාරීන් ජාතික සහ ප‍්‍රාදේශීය මට්ටමෙන් ජනතාවගේ අවශ්‍යතා සඳහා විසඳුම් ලබාදෙමින් දිවයිනේ කඩිනම් සංවර්ධනය සඳහා ඔවුන්ගේ සහය ලබා ගැනීමට නියමිතය. මෙම වැඩසටහන යටතේ වැඩිම උපාධිධාරීන් පිරිසක් බඳවාගෙන ඇත්තේ කුරුණෑගල දිස්ත‍්‍රික්කයෙන් වන අතර එම සංඛ්‍යාව 6,549 ක් බව ආර්ථික සංවර්ධන අමාත්‍යංශය සඳහන් කළේය. මේ අතර උපාධිධාරී අභ්‍යාසලාභින් වන භික්ෂූන්වහන්සේලා 414 දෙනෙකු අධ්‍යාපන අමාත්‍යංශය ඇතුළු ආයතනවල සුදුසු පුරප්පාඩු සඳහා යොමු කිරීමට කටයුතු කරන බවද ආර්ථික සංවර්ධන අමාත්‍යංශය පවසයි.", "URL": "https://sinhala.adaderana.lk/news.php?nid=28906", "Category": null, "Parent URL": null}