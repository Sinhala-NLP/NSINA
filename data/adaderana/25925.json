{"Source": "Adaderana", "Timestamp": "July 20, 2012 12:48 pm", "Headline": "මහේස්ත්‍රාත්ට තර්ජනය කිරීම හෙළා දකිනවා - හකීම්", "News Content": "මන්නාරම මහෙස්ත්‍රාත්වරයාට තර්ජනය කිරීමේ සිද්ධිය සම්බන්ධයෙන් නීතිඥවරයෙකු ලෙස තමන්ද කණගාටුවන නමුත් එම සිද්ධියට සම්බන්ධ වී ඇත්තේ තවත් අමාත්‍යවරයෙකු බැවින් ඊට එරෙහිව තමාට පියවරක් ගැනීමට නොහැකි බව අධිකරණ අමාත්‍ය රවුෆ් හකීම් මහතා පවසයි. ඒ අනුව අදාළ සිද්ධිය නීතිඥවරයෙකු ලෙස තමන් හෙළා දකින බව රවුෆ් හකීම් අමාත්‍යවරයා කොළඹදි අද (20) පැවැති ප්‍රවෘත්ති සාකච්ඡාවකදි කියා සිටියේය. මේ අතර නැගෙනහිර පළාත් සභා මැතිවරණයට මුස්ලීම් කොංග්‍රසය ලෙස තනිවම තරග කරන බවත් මෙවර වැඩි ජයග්‍රහණයක් එම පළාත් සභාවෙන් ලබාගන්නා බවත් අමාත්‍යවරයා පැවසුවේය. තවද පසුගිය මැතිවරණයේදි මුස්ලීම් කොංග්‍රසය ආසන 17 ක් ලබාගත් බවත් ආණ්ඩුවට හිමිවුයේ ආසන 2 ක් පමණක් බවත් එම ආසන දෙක සම්බන්ධයෙන් ‍අක්‍රමිකතා ඇති බවත් ඔහු පෙන්වා දුන්නේය. මුස්ලීම් කොංග්‍රසය ලෙස තනිව තරග කිරීමට ගත් තීරණය නිසා මුස්ලීම් ප්‍රජාව දැඩි සතුටට පත්වු බව ද අමාත්‍යවරයා සඳහන් කළේය. මැතිවරණයෙන් පසු සන්ධාන රජය සමග එක්වන බවද ඔහු කියා සිටියේය.", "URL": "https://sinhala.adaderana.lk/news.php?nid=25925", "Category": null, "Parent URL": null}