{"Source": "Adaderana", "Timestamp": "April 24, 2011 10:22 am", "Headline": " සත්‍ය ශ්‍රී සායි බබා මෙලොව හැරයයි", "News Content": "අධ්‍යාත්මික නායක සත්‍ය ශ්‍රී සායි බබා අද පෙරවරුවේ මෙලොව හැරගිය බව ඉන්දීය මාධ්‍ය වාර්තා කරයි. අද(24)පෙ.ව 7.45 ට පමණ ආන්ද්‍රපෙදෙස්වල පුත්තපර්ති ප්‍රදේශයේ ස්ථාපිත සත්‍ය ශ්‍රී සායි විශේෂ රෝහලේදී ඔහු අවසන් හුස්ම හෙළූ බව ඩෙකෑන් හෙරල්ඩ්,හින්දුස්ථාන් ටයිම්ස් මාධ්‍ය වාර්තා කර තිබේ. අවසන් හුස්ම හෙළන විට අසූපස් වියේ පසු වූ සත්‍ය ශ්‍රී සායි බබා ලොව පුරා අති විශාල බැතිමතුන් පිරිසකගේ ගෞරව බහුමානයට පාත්‍රවූවෙකු වන අතර ශ්‍රී ලංකාවේද සායි බැතිමතුන් සැලකියයුතු පිරිසක් සිටිති. කෙසේ වෙතත් පසුගිය දින 26 ක පමණ කාලයක සිට දැඩි සේ රෝගාතුරුව සිටි සත්‍ය ශ්‍රී සායි බබා ඔහුගේම ධන පරිත්‍යාගයෙන් රෝගීන්ට නොමිලේ ප්‍රතිකාර කිරීම සඳහා පුත්තපර්ති හි ස්ථාපිත කළ විශේෂ රෝහලේදී අද අලුයම අවසන් හුස්ම හෙළා තිබේ. මේ වන විට පුත්තපර්ති ප්‍රදේශයට ලෝකයේ නන්දෙසින් බැතිමතුන් අති විශාල ප්‍රමාණයක් ඇදී එන බවත්,ඒ අතර දෙස් විදෙස් ප්‍රභූන් ද විශාල වශයෙන් පැමිණෙන බැවින් විශේෂ ආරක්ෂක වැඩපිළිවෙළක් දියත් කර ඇති බව ඉන්දීය මාධ්‍ය සඳහන් කරයි.", "URL": "https://sinhala.adaderana.lk/news.php?nid=15667", "Category": null, "Parent URL": null}