{"Source": "Adaderana", "Timestamp": "September 18, 2010 09:27 pm", "Headline": "ලෙබනන් පොදු සමාවෙන් තවත් 72 ක් යළි මව්බිමට", "News Content": "නොයෙකුත් ගැටලු වලට මුහුණ දී ලෙබනනයේ සිටින ශ්‍රී ලාංකිකයින් 72 ක් හෙට(19)යළි ශ්‍රී ලංකාවට පැමිණෙන බව විදේශ සේවා නියුක්ති කාර්යාංශය සඳහන් කරයි. හෙට දිනයේ යළි මව්බිමට පැමිණෙන පිරිසත් සමග මේ වන විට නොයෙකුත් ගැටලු නිසා ලෙබනනයෙන් ශ්‍රී ලංකාවට ගෙන්වනු ලැබූ පිරිස 500 ක් පමණ වන බව සඳහන් වේ. මෙම පිරිස් අතර දීර්ඝ කාලයක් තිස්සේ වීසා නොමැතිවීම්,වීසා අවලංගු වීම්,රැකියා වලින් දොට්ට දැමීම්,නීති විරෝධී සංක්‍රමණිකයින් ලෙස එරට රැඳී සිටියවුන් මෙන්ම නොයෙකුත් තාඩන පීඩන වලට ලක්වූවන්ද වන බව විදේශ සේවා නියුක්ති කාර්යාංශය පෙන්වාදෙයි. මෙම පිරිස් සඳහා මාස 3 ක පොදු සමා කාලයක් ලබාදී යළි ශ්‍රී ලංකාවට එවීමට ඉඩකඩ සලසා දීමට ලෙබනන් බලධාරීන් විසින් පියවර ගන්නා ලදී. ඒ අනුව හෙට දිනයේ මව්බිමට පැමිණෙන 72 ක පිරිසත් සමග මේ වන විට 500 ක පිරිසක් ශ්‍රී ලංකාවට ගෙන්වා ඇති අතර තවත් 500 ක පමණ පිරිසක් මේ අයුරින්ම ශ්‍රී ලංකාවට පැමිණීම සඳහා ලෙබනන් හි පිහිටි ශ්‍රි ලංකා තානාපති කාර්යාලයේ ලියාපදිංචි වී ඇති බවත් වාර්තා වේ. එම 500 ක පමණ පිරිසද කඩිනමින් ශ්‍රී ලංකාවට ගෙන්වීමට පියවර ගනිමින් සිටින බව විදෙස් සේවා නියුක්ති කාර්යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=10945", "Category": null, "Parent URL": null}