{"Source": "Adaderana", "Timestamp": "March 27, 2014 08:09 am", "Headline": "නීති විරෝධී ප්‍රචාරක කටයුතු සොයන්න විශේෂ කණ්ඩායමක් ", "News Content": "බස්නාහිර සහ දකුණු පළාත් සභා ජන්ද විමසීමට අදාළව සිදුවන නීති විරෝධී ප්‍රචාරක කටයුතු පිළිබඳ සොයා බැලීම සඳහා විශේෂ කණ්ඩායමක් යෙදවීමට මැතිවරණ මහලේකම් කාර්යාලය පියවර ගෙන තිබේ. ජන්ද විමසීමට අදාළ සියලු ප්‍රචාරක කටයුතු ඊයේ(26) මධ්‍යම රාත්‍රියෙන් අවසන් වුණි. ඒ අනුව අද දිනයේ සිට කිසිදු ප්‍රචාරක කටයුත්තක් සිදුකිරීමට අවසර නොමැති බව මැතිවරණ මහලේකම් කාර්යාලය සඳහන් කළේය. නීති විරෝධී ප්‍රචාරක කටයුතු සිදුවන්නේ ද යන්න සොයා බැලීම සඳහා දිස්ත්‍රික් මට්ටමෙන් විශේෂ නිලධාරීන් කණ්ඩායමක් යෙදවීමට මැතිවරණ මහලේකම් කාර්යාලය පියවර ගෙන තිබේ. සෑම ආසනයකටම එක් කණ්ඩායමක් වන පරිදි මෙම නිලධාරීන් යොදවා ඇති බව වාර්තා වෙයි. මේ අතර අද දිනයේ සිට ජන්ද විමසීම අවසන් වන තුරු විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලිසිය පවසයි. 25000 කට ආසන්න පොලිස් නිලධාරීන් පිරිසක් ඒ සඳහා අනුයුක්ත කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=42094", "Category": null, "Parent URL": null}