{"Source": "Adaderana", "Timestamp": "April 23, 2015 12:15 pm", "Headline": "තොරතුරු දැන ගැනීමේ පනත පාර්ලිමේන්තුවට -  වැරදි කළ අයට දඬුවම් දෙන්න එපා කියලද කියන්නේ?", "News Content": "තොරතුරු දැන ගැනීමේ පනත හදිසි පනතක් ලෙස පාර්ලිමේන්තුවට ගෙන ඒමට කැබිනට් අනුමැතිය හිමි වූ බව කැබිනට් ප්‍රකාශක සෞඛ්‍ය හා දේශීය වෛද්‍ය ඇමති රාජිත සේනාරත්න මහතා කියයි.අග්‍රාමාත්‍ය රනිල් වික්‍රමසිංහ මහතා විසින් අදාළ යෝජනාව ඊයේ රාත්‍රී රැස්වූ කැබිනට් මණ්ඩලයට ඉදිරිපත් කළ බවද ඒ මහතා අද ‍(23) රජයේ ප්‍රවෘත්ති දෙපාර්තමේන්තුවේදී පැවැති කැබිනට් තීරණ දැනුම්දීමේ මාධ්‍ය හමුවේදී පැවසීය.ඒ අනූව එම පනත ඉදිරියේදී පාර්ලිමේන්තුවට ඉදිරිපත් කරන බවද ඒ මහතා කියා සිටියේය.මෛත්‍රිපාල සිරිසේන රජයේ දින 100 වැඩපිළිවෙළ තුළ තොරතුරු දැන ගැනීමේ පනත සම්මත කර ගැනීමට බලාපොරොත්තු වන බවද සඳහන්ව තිබිණ.එසේම ජාතික විගණන පනත් කෙටුම්පත ද හදිසි පනතක් ලෙස පාර්ලිමේන්තුවට ඉදිරිපත් කිරීමට කැබිනට් අනුමැතිය ලැබී ඇතැයි ඒ මහතා පැවසීය.මාධ්‍යවේදීන්ගේ ප්‍රශ්නවලට පිළිතුරු ලෙස ඇමතිවරයා කියා සිටියේ ආණ්ඩුක්‍රම ව්‍යවස්ථාවේ 19 හා 20 වැනි සංශෝධන සම්මත කර ගැනීමට උත්සාහ කරන බවයි.මහින්ද රාජපක්ෂ හිටපු ජනාධිපතිවරයා අල්ලස් කොමිසම හමුවට කැඳවීමට විරෝධය පළ කර මන්ත්‍රීන් 113ක් ලියවිල්ලක් අත්සන් කිරීම ගැන ප්‍රශ්නයට පිළිතුරු ලෙස ඇමතිවරයා පෙන්වාදුන්නේ වරදක් කර නැති නම් බියවීමට අවශ්‍ය නැති බවය.අද රාත්‍රී මෛත්‍රිපාල සිරිසේන ජනාධිපතිවරයා සිදුකරන විශේෂ ප්‍රකාශය වූ කලී දින 100 වැඩපිළිවෙළ හා ව්‍යවස්ථා සංශෝධනය සම්බන්ධයෙන් බවද ඒ මහතා පැවසීය.මැතිවරණයක් ආසන්න වෙත්ම එක් එක් නිලධාරීන් අත්අඩංගුවට ගැනීමේ තත්ත්වයක්දැයි මේ දක්නට ඇත්තේ යන ප්‍රශ්නයට පිළිතුරු ලෙස ඇමතිවරයා කියා සිටියේ යහපාලනය ඕනෑ කියලා කියූ අය, වැරදි කළ අයට දඬුවම් දෙන්න එපා කියලද මෙහෙම අහන්නේ යනුවෙනි.දින 100 තුළ ව්‍යවස්ථාව සංශෝධනය කර ගැනීමට නොහැකි වී ඇති බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා කර ඇති ප්‍රකාශයක් ගැන අදහස් දක්වමින් ඇමතිවරයා පැවසුවේ මහින්ද සම්මත කරපු විදියට අපිත් කරයි කියලා එයා හිතාගෙන ඇති යනාදි වශයෙනි.", "URL": "https://sinhala.adaderana.lk/news.php?nid=50843", "Category": null, "Parent URL": null}