{"Source": "Adaderana", "Timestamp": "November 18, 2017 04:30 pm", "Headline": " ජනපතිට ධූරයෙන් ඉල්ලා අස්වෙන්නැයි කියා ජනතාව පාරට බසී", "News Content": "ජනාධිපතිවරයාට සිය ධූරයෙන් ඉල්ලා අස්වන ලෙස බලකරමින් ජනතාව විරෝධතා රැළි පවත්වා තිබේ. සිම්බාබ්වේ ජනාධිපති රොබට් මුගාබේට එරෙහිව හරාරේ නගරයට රැස්වූ විරෝධතාකරුවන් පිරිසක් සිය ධූරයෙන් ඉල්ලා අස්වන ලෙසට ප්‍රකාශ කරමින් විරෝධතාවයේ නිරත වූ බව විදෙස් වාර්තා සඳහන් කළේය. රොබට් මුගාබේ හට සිය ධූරයෙන් ඉල්ලා අස් වන ලෙස එරට පාලක පක්ෂය යෝජනා කර තිබුණි. පාලක පකෂයේ කලාපීය ශාඛා කිහිපයක් විසින් රොබට් මුගාබේ හට මේ බව දැනුම් දී ඇති අතර ලිබරල් පක්ෂ කිහිපයක් ද මුගාබේ හට ඉල්ලා අස් වන ලෙසට දැනුම් දී තිබේ. සිම්බාබ්වේ හි හමුදාව විසින් පසුගියදා එරට බලය අත් පත් කරගත් අතර මුගාබේ නිවාස අඩස්සියට පත් කෙරුණි. කෙසේවෙතත් නිවස අඩස්සියට පත්වීමෙන් අනතුරුව රොබට් මුගාබේ ඊයේ දිනයේ පළමු වතාවට උපාධි ප්‍රධානෝත්සවයකට සහභාගී වී ඇති අතර ආරක්ෂක අංශ පවසා ඇත්තේ මුගාබේ හට ස්වාධීන තීරණයක් ගැනීමට ඉඩ සලසා ඇති බවයි. හෙට දින හරාරේ නගරයේදී දේශපාලන පක්ෂ හා ජනතා එක්ව රැළියක් පැවැත්වීමට නියමිත අතර එය එරට හමුදාවට සහය පළ කරමින් පැවැත්වෙන බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=80117", "Category": null, "Parent URL": null}