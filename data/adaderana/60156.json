{"Source": "Adaderana", "Timestamp": "May 15, 2016 09:37 am", "Headline": "කොළඹින් ගිය නිලධාරියාට අම්බුළුවාවෙන් විරෝධය!", "News Content": "අම්බුළුවාව කුණු කන්ද පරික්ෂා කිරීමට පරිසර නිලධාරියෙකු එම ස්ථානයට යාමත් සමග ප්‍රදේශවාසීන් කලහකාරී ලෙස දැඩි විරෝධයක් පළ කර ඇති බව වාර්තා වේ.එම කුණු කන්දට එරෙහිව ප්‍රදේශවාසීන් පසුගිය 13 වැනිදා සිට අඛණ්ඩ විරෝධතාවක නිරත වන බව අද දෙරණ වාර්තාකරු පැවසුවේය.ඊයේ පස්වරුවේ ජනාධිපති ලේකම් කාර්යාලයෙන් පැමිණි බව කියන පරිසර නිලධාරියෙකු එම ස්ථානයට ගොස් තිබුණි.ගම්පොල නගර සභාව මගින් කැළි කසල බැහැර කිරීමට සැලසුම් කර ඇති අම්බුළුවාවේ නව ස්ථානය පරීක්ෂා කර බලා අදාළ පරිසර නිලධාරියා විසින් එය පරිසරයට හානියක් නොවන බවට ප්‍රකාශ කර තිබේ.එම ප්‍රකාශයත් සමග ප්‍රදේශවාසීන් සහ අදාළ පරිසර නිලධාරියා අතර උණුසුම් කතාබහක් හටගත් බව අද දෙරණ වාර්තාකරු පැවසුවේය. ප්‍රදේශවාසීන්ගේ දැඩි විරෝධය හමුවේ අදාළ පරිසර නිලධාරියා සහ ගම්පොල නගර සභාවේ නිලධාරීන් පොලිස් ආරක්ෂාව යටතේ එම ස්ථානයෙන් ඉවත්ව ගිය බව අද දෙරණ වාර්තාකරු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=60156", "Category": null, "Parent URL": null}