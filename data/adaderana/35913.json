{"Source": "Adaderana", "Timestamp": "July 19, 2013 09:46 am", "Headline": "මව්පියන් අදත් විරෝධතාවයේ", "News Content": "මොරටුව වේල්ස් කුමර විද්‍යාලයීය සිසුන්ගේ මව්පියන් පිරිසක් අදත් එම විද්‍යාලය ඉදිරිපිට රැඳි සිටින බව අප වාර්තාකරු පවසයි. විදුහලට පත් කර ඇති නව විදුහල්පතිවරයාට විද්‍යාලයට පැමිණීමට ඉඩ නොදෙන බව ඔවුන් කියන්නේ යැයි අප වාර්තාකරු කියයි. දැනට වැඩ තහනම් කර සිටින හිටපු විදුහල්පති සම්පත් වේරගොඩ මහතා යළි එම තනතුරේ පිහිටුවන ලෙස මව්පියන් ඉල්ලා සිටියි. මුදල් භාවිතය සම්බන්ධයෙන් සිදුකෙරෙන පරීක්ෂණයක් නිසා ඔහු වැඩ තහනමකට ලක්ව සිටීම ඊට හේතුවය. වේරගොඩ මහතා සම්බන්ධයෙන් සිදුකෙරෙන විමර්ශන අවසන් කර විදුහල්පතිවරයා ලෙස නැවත ඔහු පත්කරන්නැයි ඉල්ලමින් මව්පියන් පිරිසක් ඊයේත් එම විද්‍යාලය ඉදිරිපිට විරෝධතාවයක නිරත විය. මේ අතර විරෝධතාවයේ නිරත මව්පියන් ජනාධිපතිවරයාට පෙත්සමක් භාරදීමට ද පියවර ගෙන ඇතැයි අප වාර්තාකරු කියයි.", "URL": "https://sinhala.adaderana.lk/news.php?nid=35913", "Category": null, "Parent URL": null}