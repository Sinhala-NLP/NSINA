{"Source": "Adaderana", "Timestamp": "August 5, 2019 04:06 pm", "Headline": "ජ්‍යෙෂ්ඨ පුරවැසි ඉතිරි කිරීමේ ගිණුම් සඳහා දෙන පොළියේ කිසිදු වෙනසක් නෑ- මුදල් අමාත්‍යාංශය", "News Content": "මහ බැංකුව,වාණිජ බැංකු මඟින් ස්ථාවර තැන්පතු සඳහා ලබා දෙන පොළී අනුපාතය අඩු කර ඇති නමුදු රජය විසින් ක්‍රියාත්මක කරනු ලබන ජ්‍යෙෂ්ඨ පුරවැසියන් සඳහා 15% විශේෂ පොලී අනුපාතයන් ලබා දීමේ ක්‍රමවේදයේ කිසිදු වෙනසක් සිදු කර නොමැති බව මුදල් අමාත්‍යාංශය නිවේදනය කරයි. ජ්‍යෙෂ්ඨ පුරවැසි ස්ථාවර ගිණුම් සඳහා ක්‍රියාත්මක 15% විශේෂ ද බැංකු පොළී අනුපාතය අඩු කර ඇතැයි විවිධ මාධ්‍යවලින් ප්‍රචාරය වූ ප්‍රවෘත්තියේ කිසිදු සත්‍යතාවයක් නොමැති බවද අමාත්‍යාංශය විසින් නිකුත් කරන ලද නිවේදනයේ දැක්වෙයි. 15% වි‍ශේෂ පොළී අනුපාතය,2015 වර්ෂයේ අය වැය මඟින් ජ්‍යෙෂ්ඨ පුරවැසියන්ගේ ස්ථාවර ඉතිරි කිරීම් ගිණුම් සඳහා ලබා දෙනු ලැබූ අතර එය 2015.03.13 දින සිට කිසිදු වෙනසකින් තොරව ක්‍රියාත්මක වෙන බවද අමාත්‍යාංශය පවසයි. 2015 අය වැය යෝජනා මඟින් ජ්‍යෙෂ්ඨ පුරවැසියන්ගේ පොළී ආදායම රුපියල් මිලියනයක් දක්වා රඳවා ගැනීමේ බද්දෙන් නිදහස් කර ඇත. 2018 අය වැය යෝජනා මඟින් මෙම විශේෂ පොළී සහන සීමාව රුපියල් ලක්ෂ 15 දක්වා වැඩි කර ඇති බවත් ඒ අනුව ජ්‍යෙෂ්ඨ පුරවැසියන්ට තව දුරටත් සහන ලබා දීමේ අරමුණින් වාර්ෂික පොළී ආදායම රුපියල් ලක්ෂ 15 දක්වා රඳවා ගැනීමේ බදුවලින් නිදහස් කර ඇති බවත් එම නිවේදනයේ තව දුරටත් දැක්වෙයි. ජ්‍යෙෂ්ඨ පුරවැසියන්ට සහන ලබා දෙන මෙම වැඩසටහන ක්‍රියාත්මක කිරීම සඳහා මහා භාණ්ඩාගාරය විසින් වාර්ෂිකව රුපියල් බිලියන 16කට ආසන්න මුදලක් වාණිජ බැංකු වෙත ගෙවනු ලබන බවද ඔවුන් තවදුරටත් පෙන්වා දෙයි.", "URL": "https://sinhala.adaderana.lk/news.php?nid=115807", "Category": null, "Parent URL": null}