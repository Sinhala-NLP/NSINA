{"Source": "Adaderana", "Timestamp": "March 19, 2019 03:38 pm", "Headline": "ප්‍රතිත්‍රස්ථවාදි පනත ගැන ලක්ෂ්මන් යාපාගෙන් හෙළිදරව්වක්", "News Content": "ජනමත විචාරණයක් පැවැත්වීම මඟින් මෙම වසරේ පැවැත්වීමට නියමිත ජනාධිපතිවරණය කල්දැමීමට රජය උත්සාහ ගනිමින් සිටින බව පාර්ලිමේන්තු මන්ත්‍රී ලක‍ෂ්මන් යාපා අබේවර්ධන මහතා පවසයි. එහෙත් ජනාධිපතිවරණය කල් දැමීමට රජයට කිසිම අවස්ථාවක් ඉඩ ලබා නොදෙන බවද මන්ත්‍රීවරයා ප්‍රකාශ කළේය. බත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණු කාර්යාලයේදී අද (19) පැවති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය. මෙරට මානව හිමිකම් කඩ වූ බවට ජීනීවා මානව හිමිකම් කවුන්සිලයට ඉදිරිපත් කළ යෝජනා නිසාවෙන් ආණ්ඩුව මේ වනවිට අර්බුධ රාශ්‍රීයකට මුහුණ දී සිටින බව කීය. විශේෂයෙන්ම රජය ජිනීවා මානව හිමිකම් කවුන්සිලයට ඉදිරිපත් කළ 30-1 යෝජනාව අනුව ප්‍රති ත්‍රස්තවාදී පනත ඉදිරිපත් කළයුතුව ඇතැයි කී අබේවර්ධන මන්ත්‍රීවරයා එම පනත සම්මත වුවහොත් හුස්ම ගැනීම හැර සියලූම කටයුතු ත්‍රස්තවාදී ක්‍රියාමාර්ග ලෙස සැක කිරීමට අවස්ථාව සැළැසෙන බව සඳහන් කළේය. රජය මෙම පනත පසුගිය වසරේ ඔක්තෝම්බර් 8 වැනිදා පාර්ලිමේන්තුවට ඉදිරිපත්කර මෙම වසරේ මාර්තු 31 වැනිදාට පෙර සම්මත කර ගැනීමට රජය බළාපොරොත්තු වූ බව සඳහන් කළ අබේවර්ධන මන්ත්‍රීවරයා මෙම පනත මඟින් රාජ්‍ය බලය නිශේධ කරන අතරම ත්‍රස්තවාදී සැකකරුවන්ට විශේෂ වරප්‍රසාද ලැබෙන බවද පැවැසීය. එමෙන්ම 20වැනි ආණ්ඩුක්‍රම ව්‍යවස්තා සංශෝධනය හරහා විධායක ජනාධිපති ක්‍රමය අහෝසි කිරීම පිළිබඳව රජය මේ වනවිට ජනතා විමුක්ති පෙරමුණ සමඟ සාකාච්ඡා ආරම්භකර ඇතැයි කී අබේවර්ධන මන්ත්‍රීවරයා ජනමත විචාරණයක් පැවැත්වීමට මේවන විට යෝජනාවක් සම්මත කරගැනීමට රජය උත්සාහ ගන්නා බවද කීය. ජනමත විචාරණයක් පැවැත්වීම හරහා රජය උත්සාහ ගන්නේ ජනාධිපතිවරණය නොපැවැත්වීම යැයි සඳහන් කළ ලක‍ෂ්මන් යාපා අබේවර්ධන මන්ත්‍රීවරයා මැතිවරණකල් දැමීමට රජයට කිසිඳු අවස්ථාවක් නොදෙන බවද සඳහන් කළේය.", "URL": "https://sinhala.adaderana.lk/news.php?nid=106361", "Category": null, "Parent URL": null}