{"Source": "Adaderana", "Timestamp": "May 31, 2019 05:38 pm", "Headline": "රජයේ නිලධාරීන්ගේ ඇඳුම් ගැන අලුත් චක්‍රලේඛයක්", "News Content": "රාජකාරි වේලාව තුළ කාර්යාලවලට පැමිණෙන පිරිමි නිලධාරින් කලිසමක් සහ කමිසයෙන් හෝ ජාතික ඇඳුමෙන් සැරසී යුතු අතර, කාන්තා නිලධාරිනියන් සාරියකින් හෝ ඔසරියකින් සැරසිය යුතු බවට දන්වමින් අමාත්‍යාංශ ලේකම්වරුන්, පළාත් ප්‍රධාන ලේකම්වරුන්, දෙපාර්තමේන්තු ප්‍රධානීන් වෙත චක්‍රලේඛයක් නිකුත් කර ඇත. රජයට අයත් කාර්යාලය පරිශ්‍රවල ආරක්ෂාව තහවුරු කිරීම සඳහා රජයේ නිලධාරින්ගේ ඇඳුම් පැළඳුම් සම්බන්ධයෙන් මෙම චක්‍රලේඛය නිකුත් කළ බව රාජ්‍ය පරිපාලන හා ආපදා කළමනාකරණ අමාත්‍යාංශය නිවේදනය කළේය. දැනටමත් නිල ඇඳුමක් හෝ නිල ඇඳුම් දීමනා ලබන නිලධාරින් තමාගේ අනුමත නිල ඇඳුමෙන් සැරසී රාජකාරියේ යෙදී සිටිය යුතු බව ද එම චක්‍රලේඛයේ සඳහන් විය. කෙසේ වෙතත්, ගර්භනී තත්ත්වයේ පසුවන කාන්තාවන්ට සේවයට පැමිණීමේදී පහසු සහ සුදුසු ඇඳුමින් සැරසී පැමිණිය හැකිව ඇත. ආගමික චාරිත්‍රයකට අනුව ඇඳුම් සකස් කරගෙන සිටින නිලධාරින්ට අනන්‍යතාවය තහවුරු වන ලෙස සම්පූර්ණ මුහුණ පැහැදිලිව හඳුනා ගත හැකිවන ලෙස අතිරේක පැළඳුමක් භාවිත කළ හැකි බව එම චක්‍රලේඛයේ සඳහන් වේ.", "URL": "https://sinhala.adaderana.lk/news.php?nid=111086", "Category": null, "Parent URL": null}