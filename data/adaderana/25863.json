{"Source": "Adaderana", "Timestamp": "July 18, 2012 08:26 am", "Headline": "ස්ත්‍රී දූෂණ, ළමා අපචාර මුලිනුපුටා දැමිය යුතුයි", "News Content": "සමාජය තුළ වර්ධනය වෙමින් පවතින අපරාධ, ස්ත්‍රී දූෂණ, ළමා අපචාර ආදී ව්‍යවසනකාරී ක්‍රියා මුලිනුපුටා දැමීම සඳහා කඩිනම් පියවර ගත යුතු බව මල්වතු පාර්ශවයේ මහා නායක තිබ්බටුවාවේ ශ්‍රී සුමංගල නාහිමි පවසයි. ඒ සඳහා මහානායක හිමිවරුන් ඇතුළු මහා සංඝරත්නයේ ආශිර්වාදය ලැබෙන බව උන්වහන්සේ පෙන්වාදෙයි. සමාජ ව්‍යවසනයන් හමුවේ නිහඬව සිටින බවට තමන් වහන්සේ ප්‍රමුඛ මහා නාහිමිවරුන්ට දෝෂාරෝපණය එල්ල වන අවස්ථා ද පවතින බව තිබ්බටුවාවේ ශ්‍රී සුමංගල හිමි ජනාධිපති මහින්ද රාජපක්ෂ මහතා වෙත ලිපියක් යොමු කරමින් පවසා ඇත. වත්මන් රජය ද දේශපාලන අරමුණුවලින් තොරව ශාසනික පුනරුදයක් ඇති කිරීමට වගබලා ගත යුතු බව එම ලිපියේ සඳහන්ය. දේශපාලනික අවශ්‍යතා සපුරා ගැනීමට පමණක් භික්ෂූන් වහන්සේ එක් රැස් කර ගැනීම නොකළ යුතු බව එහි වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=25863", "Category": null, "Parent URL": null}