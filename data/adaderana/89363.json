{"Source": "Adaderana", "Timestamp": "May 19, 2018 06:51 am", "Headline": "ප්‍රධාන රණවිරු සැමරුම් උත්සවය නිසා විශේෂ රථ වාහන සැලැස්මක්", "News Content": "‍ජාතික රණවිරු අනුස්මරණ දිනය වෙනුවෙන් පාර්ලිමේන්තු ක්‍රීඩාංගණයයේ පැවැත්වෙන ප්‍රධාන රණවිරු සැමරුම් උත්සවය නිමිත්තෙන් විශේෂ රථ වාහන සැලැස්මක් ක්‍රියාත්මක කර ඇති බව පොලීසිය පවසයි. අද පස්වරු 2.00 සිට රාත්‍රී 7.00 දක්වා පොල්දුව මංසන්ධියේ සිට පාර්ලිමේන්තු කියැන්නෑම් මංසන්ධිය දක්වා වූ මාර්ගයේ රථ වාහන ගමනාගමනය සීමා කෙරෙන බව සඳහන්ය. ඒ සඳහා විකල්ප මාර්ග ලෙස කොළඹ සිට පොල්දූව මංසන්ධිය හරහා කියැන්නෑම් හන්දිය දක්වා ගමන් කරන සියලුම වාහන පොල්දූව මංසන්ධියෙන් බත්තරමුල්ල මංසන්ධියට ගොස් දකුණට හැරී පන්නිපිටිය ඔස්සේ පාලංතුන මංසන්ධියෙන් පැමිණ දකුණට හැරි කියැන්නෑම් මංසන්ධිය වෙත ලගා විය හැකි බව සඳහන්ය. එමෙන්ම අදාළ කාලය තුළ කියැන්නෑම් මංසන්ධියේ සිට පොල්දූව මංසන්ධිය හරහා කොළඹ දෙසට ගමන් කල යුතු සියලුම වාහන කියැන්නෑම් මංසන්ධියෙන් දකුණට හරවා පාලංතුන මංසන්ධියට ගොස් වමට හැරී පන්නිපිටිය මාර්ගය ඔස්සේ බත්තරමුල්ල මංසන්ධියට පැමිණ වමට හැරී පොල්දූව හරහා කොළඹ දෙසට ගමන් කළ හැකි බවයි පොලීසිය පවසන්නේ. මේ අතර ජපන් මිත්‍රත්ව පාර මංසන්ධිය, පාලංතුන මංසන්ධිය, පැලවත්ත මංසන්ධිය, බත්තරමුල්ල මංසන්ධිය සහ කිඹුලාවල මංසන්ධිය සාමාන්‍ය පරිදි ගමනාගමනයට විවෘතව ඇති බව ද පොලීසිය පැවසීය.", "URL": "https://sinhala.adaderana.lk/news.php?nid=89363", "Category": null, "Parent URL": null}