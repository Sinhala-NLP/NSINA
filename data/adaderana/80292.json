{"Source": "Adaderana", "Timestamp": "November 21, 2017 10:33 am", "Headline": "රංජන් ශ්‍රේෂ්ඨාධිකරණයට", "News Content": "නියෝජ්‍ය අමාත්‍ය රන්ජන් රාමනායක මහතා මීට ස්වල්ප මොහොතකට පෙර ශ්‍රේෂ්ඨාධිකරණය හමුවේ පෙනී සිටීමට පැමිණි බව අද දෙරණ වාර්තාකරු පවසයි. නියෝජ්‍ය අමාත්‍ය රන්ජන් රාමනායක මහතාට අද(21) නැවත අධිකරණය හමුවේ පෙනී සිටීමට නියෝග කර තිබුණි. ඒ පසුගිය මස (25)දිනයේ දී ශ්‍රේෂ්ඨාධිකරණය හමුවට පැමිණීමෙන් අනතුරුවයි. අධිකරණය හමුවේ පෙනී සිටින්නැයි දන්වා අධිකරණයෙන් කිසිඳු නොතීසියක් තම සේවා දායකයාට ලැබී නොමැති බව රන්ජන් රාමනායක මහතා වෙනුවෙන් පෙනී සිටි ජනාධිපති නීතිඥ එම්.ඒ සුමන්දිරම් මහතා එදින අධිකරණය හමුවේ පවසා තිබුණි. මාධ්‍යවල පලවූ වාර්තා පදනම් කරගෙන අධිකරණයට කරන ගෞරවයක් වශයෙන් එදින අධිකරණය හමුවේ පෙනී සිටි බව ඔහු වැඩි දුරටත් ප්‍රකාශ කර තිබුණි. කෙසේ වෙතත් අධිකරණය පවසා තිබුණේ වගඋත්තරකරුට මෙතෙක් නොතීසි යවා නොමැති බැවින් නොතිසී යැවීම අවශ්‍ය බවත්, ඒ අනුව අද දින අධිකරණය හමුවේ නැවත පෙනී සිටින ලෙස රන්ජන් රාමනායක මහතාට නොතීසි නිකුත් කර ඇති බවයි. පසුගිය අගෝස්තු 21 මාධ්‍ය වෙත ප්‍රකාශයක් ලබා දෙමින් මෙරට බහුතරයක් නීතිඥයින් දූෂිතයින් බවට ප්‍රකාශ කළ බවත්, පාර්ලිමේන්තු නියෝජිතයෙකු මෙවැනි ප්‍රකාශයක් තුළින් මහජනායට නීතිය සම්බන්ධයෙන් ඇති විශ්වාසය බිඳ වැටීමට ඉඩ ඇති බවත්, ඒ තුළින් අධිකරණයට අපහාසයක් සිදු කර ඇති බව පවසමින් මාගල් කන්දේ සුදත්ත හිමියන් සහ විශ්‍රාමික ගුවන් හමුදා නිලධාරියෙකු වන ඊ. එම් පෙරේරා විසින් ඒ මහතාට එරෙහිව මෙම පෙත්සම ගොනු කර ඇත.", "URL": "https://sinhala.adaderana.lk/news.php?nid=80292", "Category": null, "Parent URL": null}