{"Source": "Adaderana", "Timestamp": "May 6, 2014 11:37 am", "Headline": "හැටන් කුණු කන්දට අධිකරණ නියෝගයක්", "News Content": "හැටන් දික්ඔය නගර සභා සීමාව තුළ එකතු වන කැලි කසළ සහ මළපහ වසර 50ට වැඩි කාලයක් බැහැර කළ හැටන් - නුවරඑළිය ප‍්‍රධාන මාර්ගය මායිමේ කුඩාගම ප‍්‍රදේශයේ පිහිටි ඉඩමට 2014-06-09 වන දින සිට කසළ බැහැර නොකරන ලෙසට හැටන් මහේස්ත‍්‍රාත් අමිල ආරියසේන මහතා විසින් හැටන් දික්ඔය නගර සභාවේ සභාපතිවරයාට නියෝගයක් නිකුත් කර තිබේ. හැටන් - නුවරඑළිය ප‍්‍රධාන මාර්ගයේ විශාල වශයෙන් සංචාරකයින් ගමන් කරන බවත්, මෙම කුණු කන්ද නිසා දැඩි දුර්ගන්ධයක් හමන නිසා එම සංචාරකයන් මෙන්ම ප‍්‍රදේශවාසීන්ද දැඩි අසීරුතාවයට පත්වී ඇති බවත් පරිසර අධිකාරියේ නිර්දේශ පවා නොතකා නගර සභාව මගින් මෙම ඉඩමට කැලි කසළ බැහැර කරන බවත් මළ පහ බැහැර කිරීම නිසා එම මළ පහ ඊට පහලින් ගලා බසින හැටන් ඔයට ගලා බැසීමෙන් විශාල පරිසර හානියක් සිදුවන බවත් ප‍්‍රදේශවාසීන්ගෙන් දිගින් දිගටම හැටන් පොලිසිය වෙත ලැබුණු පැමිණිලි පදනම් කරගනිමින් පොලීසිය මගින් මහේස්ත‍්‍රාත්වරයා වෙත ඉදිරිපත් කරන ලද කරුණු සලකා බැලීමෙන් අනතුරුව මහේස්ත‍්‍රාත්වරයා විසින් ඊයේ මෙම නියෝගය ලබාදී තිබේ. මෙම කුණු කන්දට යාබවද ගම්මාන කිහිපයක්ද පිහිටා තිබීම නිසා එම ගම්මාන ඩෙංගු මදුරුවන් බෝ වීමේ අවධානමටද ලක් වී තිබූ බව පොලිසිය මගින් මහේස්ත‍්‍රාත්වරයා වෙත කරුණු ඉදිරිපත් කර තිබුණි. කුණු ගොඩගසා ඇති අයුරු ( ඡායා රූ - රංජිත් රාජපක්ෂ)", "URL": "https://sinhala.adaderana.lk/news.php?nid=43005", "Category": null, "Parent URL": null}