{"Source": "Adaderana", "Timestamp": "January 8, 2014 05:24 pm", "Headline": "පරිභෝජනයට නුසුදුසු හාල් මැස්සන් තොගයක් වත්තලින් හමුවෙයි", "News Content": "වත්තල ඇලකන්ද පාර ප්‍රදේශයේ ගබඩාවක තිබි මිනිස් පරිභෝජනයට නුසුදුසු හාල් මැස්සන් තොගයක් සොයාගෙන තිබේ. සමුපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතාගේ උපදෙස් මත පාරිභෝගික අධිකාරියේ වැටලීම් අංශයේ නිලධාරින් කණ්ඩායමක් විසින් මෙම වැටලීම සිදු කර ඇති බව සඳහන් වෙයි. මෙහිදි පරිභෝජනයට නුසුදුසු හාල් මැස්සන් කිලෝග්‍රෑම් 47000 ක් සොයාගෙන ඇති අතර ඒවායේ වටිනාකම රුපියල් ලක්ෂ 300ක් පමණ වන බව පාරිභෝගික අධිකාරිය සඳහන් කළේය. මෙම කල් ඉකුත් වු හාල් මැස්සන් තොගය ඩුබායි හි සිට මෙරටට ආනයනය කර තිබේ. අදාළ හාල් මැස්සන් තොගය පිටකොටුව ප්‍රදේශයේ ගබඩාවකට ගෙන ගොස් හොඳ තත්ත්වයේ හාල් මැස්සන් සමඟ කලවම් කර විකිණිමට සූදානම් කර තිබු බව පාරිභෝගික අධිකාරිය සඳහන් කළේය. පරිභෝජනයට නුසුදුසු මෙම හාල් මැස්සන් තොගයෙන් කිලෝග්‍රෑම් 2500ක පමණ ප්‍රමාණයක් මේ වන විටත් වෙළඳපොළට නිකුත් කර ඇති බවට තොරතරු අනාවරණය වී තිබේ. වැටලීම සිදුකරන අවස්ථාවේ දි අදාළ ව්‍යාපාරික ස්ථානය පවත්වාගෙන යන පුද්ගලයෙකු අත්අඩංගුවට ගෙන ඇති අතර ඔහු ලබන සිකුරාදා වත්තල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40200", "Category": null, "Parent URL": null}