{"Source": "Adaderana", "Timestamp": "March 25, 2019 10:26 pm", "Headline": "ජනාධිපති ධුර කාලය ගැන නිත්‍යානුකූලව සොයා බැලිය යුතුයි", "News Content": "ජනාධිපතිවරයකු වූ දිවුරුම්දෙනු ලබන්නේ කතානායක වරයා ඉදිරියේ නොව අග්‍රවිනිශ්චකාරවරයා ඉදිරිපිට බැවින් ජනාධිපති වරයාගේ ධුර කාලය ගෙවී යන්නේ කුමන දිනකට ද යන්න නිත්‍යානුකූලව සොයා බැලිය යුතු බව කෘෂිකර්ම ධීවර වාරිමාර්ග ජල කළමනාකරණ අමාත්‍ය පී .හැරිසන් මහතා පැවසීය. අලුත් සහල් මංගල්‍ය පැවැත්වීම සඳහා නිලධාරීන් සමඟ සාකච්ඡාවක් කලාවැව මිරිදිය ධීවර පුහුණු මධ්‍යස්ථානයේදී පැවැති අතර ඉන්පසුව මාධ්‍යවේදීන් ඇසූ ප්‍රශ්නයකට පිළිතුරු දෙමින් අමාත්‍යවරයා මේ බව පැවසීය. මීට පෙර සිටි ජනාධිපතිවරුන්ට වසර හයක කාලයක් ධුරය දැරීමට හැකියාව තිබුනද ව්‍යවස්ථා සංශෝධනයත් සමඟ වර්තමාන ජනාධිපතිවරයාට වසර පහක කාලයක් ධුරය දැරීමට හැකි බව සඳහන් කළේය. ජනාධිපතිවරයාගේ ධුර කාලය ක්‍රියාත්මක වන්නේ කතානායක වරයා පාර්ලිමේන්තුවේ දී පනත සංශෝධනයට අත්සන් කළ දිනයේ සිට ද එසේත් නොමැතිනම් ජනාධිපතිවරයා වශයෙන් අග්‍රවිනිශ්චයකරු ඉදිරියේ දිවුරුම්දී දුන් දිනයේ සිට ද යන්න නිශ්චිත වශයෙන් තමාට ප්‍රකාශ කළ නොහැකි බවත් එය අධිකරණයේ මතය විමසිය යුතු යැයිද හෙතෙම සඳහන් කළේය. එමෙන්ම මත්ද්‍රව්‍ය එතනෝල් කුඩු ආදී සිද්ධීන් සම්බන්ධයෙන් පසුගිය සමයේ පිරිසට චෝදනා කරමින් බලයට පත්වූ මෙම රජයේ යටතේ පාලනය යටතේ කුඩු විශාල වශයෙන් ලැබීම පිළිබඳව මාධ්‍යවේදීන් ඇමැතිවරයාගෙන් විමසීමක් කළහ. ඊට පිළිතුරු දුන් අමාත්‍ය පී හැරිසන් මහතා කියා සිටියේ අප රට පිහිටා ඇති ආකාරය පිළිබඳව රට වටේම මුහුද පැවතීම හේතුවෙන් අප රට හරහා වෙනත් රටවලට මත් කුඩු ප්‍රවාහනය කිරීමේ ක්‍රියාවලියක් සිදුවන බවයි. මෙපමණ කුඩු තොගයක් මෙරටට එන්නේ රොටි කන්න පිට්ටු කන්නට නොවන බවත් සාමාන්‍යයෙන් තමන් දන්නා පරිදි මත්කුඩු පාවිච්චි කරන පිරිස් කන් හැන්දකින් එකක් වැනි පොඩි ප්‍රමාණයක් පාවිච්චි කරන බවද කීවේය. එමෙන්ම විදේශිකයන් රැසක් මෙම කුඩු ජාවාරම පිටුපස රැඳී සිටින බවත් මෙම මත්කුඩු ජාවාරම එක පාර්ශවයකට නොව සියලු දෙනාම ඒකරාශී වී පාලනය කළ යුතු බව පැවසීය.", "URL": "https://sinhala.adaderana.lk/news.php?nid=106739", "Category": null, "Parent URL": null}