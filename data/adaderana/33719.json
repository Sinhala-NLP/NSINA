{"Source": "Adaderana", "Timestamp": "May 1, 2013 09:48 am", "Headline": "එතනෝල් වගකීම ගන්නැයි සැකකරුට බලපෑම්", "News Content": "නීති විරෝධී ලෙස බහාලුම් 02ක එතනෝල් ලීටර් 65,000ක් ගෙන්වූ බවට චෝදනා මත අත්අඩංගුව ගත් සැකකරු කොළඹ අතිරේක මහේස්ත්‍රාත් හමුවට ඉදිරිපත් කර තිබේ. ඒ අනුව සැකකරු ඊයේ අධිකරණයට ඉදිරිපත් කිරීමෙන් පසු තමා නිර්දෝෂී පුද්ගලයෙකු බවට සැකකරුගේ අත්සනින් යුත් දිවුරුම් ප්‍රකාශයක් අධිකරණය වෙත ඉදිරිපත් කර ඇති බව සඳහන්ය. රේගු විමර්ශන නිලධාරී රේගු අධිකාරීවරයෙකු සැකකරුට එතනෝල් නීති විරෝධිව ගෙන්වීමේ වගකීම භාර ගන්නා ලෙස බලපෑම් කරන බවට සැකකරුගේ නීතීඥවරයා අධිකරණයට දැනුම් දී තිබේ. මේ අතර අදාළ රේගු අධිකාරීවරයා සැකකරුට රුපියල් දසලක්ෂ 18.5ක දඩ මුදලක් ගෙවීමට අධිකරණයේ දී එකඟ වන ලෙස බලපෑම් කළ බවද එම නීතිඥවරයා අධිකරණය හමුවේ ප්‍රකාශ කර ඇති බව සඳහන්ය. එසේ එකඟ වන තෙක් සැකකරු රිමාන්ඩ් භාරයේ තැබීමට ක්‍රියා කරන බව ද අදාළ රේගු නිලධාරීවරයා සැකකරුට ප්‍රකාශ කර ඇති බව සැකකරුගේ නීතිඥවරයා අධිකරණය හමුවේ පවසා ඇත. මේ පිළිබද සැලකිල්ලට ගෙන පරීක්ෂණයක් පවත්වන ලෙසත් සැකකරු නිකරුනේ බන්ධනාගාර ගතනොකරන ලෙසත් නීතිඥවරයා අධිකරණයෙන් ඉල්ලා තිබේ. කරුණු සලකා බැලූ කොළඹ අතිරේක මහේස්ත්‍රාත්වරයා සැකකරු මැයි 06 වන දින යළි අධිකරණයට ඉදිරිපත් කරන ලෙස නියම කළේය.", "URL": "https://sinhala.adaderana.lk/news.php?nid=33719", "Category": null, "Parent URL": null}