{"Source": "Adaderana", "Timestamp": "September 5, 2013 04:02 pm", "Headline": "ඉන්දියාව ලංකාවේ ද්‍රවිඩ ජාතිකයන්ට සහය දෙන්නෙ නෑ  ", "News Content": "රජීව් ගාන්ධි ගේ ඝාතනයෙන් පසු ඉන්දියාව කිසි විටෙක ශ්‍රී ලංකාවේ ද්‍රවිඩ ජාතිකයන්ට සහය දීම පිළිබඳ සලකා නොබලන බව භාරතීය ජනතා පක්ෂයේ ප්‍රබල සාමාජික ආචාර්ය සුබ්‍රමනියන් ස්වාමි මහතා පවසයි. ඔහු මේ බව ප්‍රකාශ කළේ අද දෙරණ සමග පැවති සම්මුඛ සාකච්ඡාවක් අතරතුරදීය. ඉන්දියාව ශ්‍රී ලංකාවේ ද්‍රවිඩ ජාතිකයන්ට සහය දීම පිළිබඳ සලකා බැලුවහොත් එසේ සිදු කරනුයේ ශ්‍රී ලංකා ආණ්ඩුවේ එකඟත්වය මත පමණක් බව ද එම මහතා සඳහන් කළේය. “අපි එක ශ්‍රී ලංකාවක් ප්‍රාර්ථනා කරනවා. කෙදිනකවත් වෙන් වූ ඊලාම් රාජ්‍යයකට එකඟ නොවේ“ යන්න ඔවුන්ගේ මතය බව එම මහතා කියා සිටියේය. එක්සත් ජාතීන්ගේ මානව හිමිකම් කවුන්සිලයේදී ඉන්දියාව, ශ්‍රී ලංකාවට විරුද්ධව තම ඡන්දය භාවිතා කිරීම හේතුවෙන් ශ්‍රී ලංකාව හා ඉන්දියාව අතර සහයෝගීතාව මේ වන විට බිඳ වැටී ඇති බව ද සුබ්‍රමනියන් මහතා එහිදී ප්‍රකාශ කළේය.", "URL": "https://sinhala.adaderana.lk/news.php?nid=37169", "Category": null, "Parent URL": null}