{"Source": "Adaderana", "Timestamp": "June 17, 2016 02:59 pm", "Headline": " ශ්‍රී ලංකාවේ අලුත්ම අභියෝගය ප්‍රගතිය තහවුරු කර ගැනීමයි", "News Content": "යුරෝපා සංගමය විසින් ශ්‍රී ලංකාවේ මත්ස්‍ය නිෂ්පාදන අපනයන වෙළඳපළට පනවා තිබූ තහනම ඉවත් කර ගැනීම ශ්‍රී ලංකාව ලද ජයග්‍රහණයක් බවත්, එම ජයග්‍රහණය සම්පූර්ණ කර ගැනීම සඳහා තවත් කළ යුතු දෑ ඇති බවත්, මාලදිවයින හා ශ්‍රී ලංකාවේ යුරෝපා තානාපති ඩේවිඩ් ඩැලි මහතා පවසයි.යුරෝපා සංගමය විසින් ශ්‍රී ලංකා‍වේ මත්ස්‍ය නිෂ්පාදන තහංචි කරමින් පනවා තිබූ රෙගුලාසි සම්පූර්ණයෙන් ඉවත් කළ බවට නිවේදන‍ය කිරීමෙන් පසු ඩේවිඩ් ඩැලි මහතා අද දික්ඕවිට ධීවර වරායේදී ඒ ගැන මාධ්‍යහමුවේ අදහස් පළ කරන ලදී.එහිදී ඔහු කියා සිටියේ මත්ස්‍ය තහනම ඉවත් කර ගැනීම සඳහා ශ්‍රී ලංකාවේ ධීවර ප්‍රජාව, ධීවර අමාත්‍යංශය ඇතුළු රජයේ බලධාරීන් කළ කැපවීම අගය කරන බවයි.එසේම එය ලෙහෙසි පහසු ඉක්මන් ක්‍රියාවලියක් නොවූ බව පැවසූ ඩේවිඩ් ඩැලි මහතා එය ක්‍රමානුකූල පියවරක් බවද, තහනම ඉවත් කර ගැනීමට ශ්‍රී ලංකාවෙන් ලද සහය අගය කරන බවද, හෙතෙම කියා සිටියේය.එම තහනම ඉවත් කර ගැනීම සඳහා කැපවුණේ එම ආයතන හා පුද්ගලයින් බව පැවසූ ඔහු ධීවර නිෂ්පාදන අපනයන තහනම ඉවත් කර ගනු ලැබුවද එය තවදුරටත් තහවුරු කර ගනිමින් එහි ප්‍රගතිය නංවා ගැනීම ශ්‍රී ලංකා රජය සතු බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=61196", "Category": null, "Parent URL": null}