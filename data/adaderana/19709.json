{"Source": "Adaderana", "Timestamp": "November 1, 2011 09:04 am", "Headline": " අත්අඩංගුවට පත් පොලිස් පිරිස 11 තෙක් රිමාන්ඩ්", "News Content": "කොළඹ උතුර දුෂණ මර්දන ඒකකයට අනුයුක්තව සේවය කළ පොලිස් නිලධාරීන් දස දෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ අත්අඩංගුවට ගත් පොලිස් නිලධාරීන් අතර උප පොලිස් පරීක්ෂකවරයෙකු , සැරයන්වරයෙකු ‍සහ කොස්තාපල්වරුන් 8 දෙනෙකු සිටින බවයි. පසුගිය සැප්තැම්බර් මස 7 වැනි දින ග්‍රෑන්ඩ්පාස් ප්‍රදේශයේ වැටලීමකට ගිය අවස්ථාවේ පුද්ගලයෙකු වෙඩි වැදී මිය යාම සම්බන්ධයෙන් සැකපිට මෙම පිරිස අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබිණි. ඔවුන් කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 11 වැනි දින දක්වා රක්ෂිත බන්ධනාගාර ගත කිරීමට නියෝග කර ඇති බව අජිත් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=19709", "Category": null, "Parent URL": null}