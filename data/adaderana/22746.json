{"Source": "Adaderana", "Timestamp": "March 12, 2012 03:11 pm", "Headline": "දස හැවිරිදි දරුවා බිලිගන්න ඔන්චිල්ලාවෙන් මාරයා ඇවිත්", "News Content": "ඔන්චිලි පදිමින් සිටිය දී කඹයෙන් ගෙල සිරවීම හේතුවෙන් දස හැවිරිදි දරුවෙකු මියයාම සම්බන්ධ හදිසි මරණ පරීක්ෂණය අද(12) සිදුකර තිබේ. බගවන්තලාව, පෙට්‍රසෝවත්තේ ෆීඩ්ලන්ඩ් කොටසේ වතුකම්කරු දරුවෙකු ඊයේ(11) පස්වරුවේ මෙසේ මෙම අනතුරින් මියගොස් ඇති බව පොලිසිය සඳහන් කරයි. තම නිවසේ දර මඩුව තුළ තිබූ ඔන්චිල්ලාව පැදීමට එම දරුවා ඊයේ පස්වරුවේ ගොස් ඇත. නැවත පැමිණීම ප්‍රමාදවීම හේතුවෙන් ඔහුගේ මව සිදුකළ සෝදිසියක දී ඔන්චිල්ලාව තුළ මියගොස් සිටි දරුවාගේ සිරුර හමු වී ඇති බව වාර්තා වේ. 5 වන ශ්‍රේණියේ ඉගෙනුම ලබමින් සිටි එම දරුවා මෙවර ශිෂ්‍යත්ව විභාගයට ද පෙනී සිටීමේ අපේක්ෂාවෙන් සිටි අතර ඔහු අධ්‍යාපනය ලැබීමට දක්ෂයෙකු වූ බව ෆීඩ්ලන්ඩ් විදුහලේ විදුහල්පතිවරයා සඳහන් කළේය. බගවන්තලාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=22746", "Category": null, "Parent URL": null}