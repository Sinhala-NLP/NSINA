{"Source": "Adaderana", "Timestamp": "May 6, 2019 06:48 pm", "Headline": "අන්තවාදය ඉගැන්වූ නිකායන් තහනම් කළ යුතුයි-ගම්මන්පිල", "News Content": "අන්තවාදය ඉගැන්වූ බවට සාක්ෂි තිබෙන නිකායන් තහනම් කිරීමට පියවර ගත වුවත් ඒ සම්බන්ධයෙන් ආණ්ඩුව කටයුතු කරන ආකාරය පිළිබඳ සෑහිමකට පත්වීමට නොහැකි බව පිවිතුරු හෙලඋරුමය පවසයි. එහි නායක, පාර්ලිමේන්තු මන්ත්‍රී උදය ගම්මන්පිල මහතා අද(06) කොළඹ පැවැති මාධ්‍ය හමුවකදී මේ බව ප්‍රකාශ කළේය. එහිදී වැඩිදුරටත් අදහස් දක්වමින් පාර්ලිමේන්තු මන්ත්‍රී උදය ගම්මන්පිල මහතා මේ බව පැවසීය. හදිසි නීතිය යටතේ ආණ්ඩුක්‍රම ව්‍යවස්ථාව හැරුණු විට වෙනත් ඕනෑම නීතියක් අත්හිටුවන්නට සංශෝධනය කරන්නට සහ නව නීති පැනවීමට ජනාධිපතිවරයාට බලය ලැබෙනවා. ජනාධිපතිවරයා මේ අවස්ථාවේ අතිශයින්ම ශක්තිමත්. නමුත් මේ දක්වා ත්‍රස්තවාදී සංවිධාන තහනම් කරපු හදිසි නීති රෙගුලාසි මම නම් දැක්කේ නැහැ. තහනම් කරන්නට යන බවට මාධ්‍ය නිවේදනයක් නම් දැක්කා. මම නිරන්තරයෙන් ගැසට් නිවේදන පළ කරන වෙබ් අඩවිය බලනවා. මම නම් තවම දැක්කේ නැහැ. ඒ නිසා තහනම් කළා ද නැද්ද යන්න මම නම් දන්නේ නැහැ. අනිවාර්යෙන්ම තහනම් කළ යුතුයි. එසේ තහනම් කිරීමේදී දේශපාලන බලපෑම් වලට යට නොවී නිශ්චිත නිර්ණායක යටතේ එය සිදුකළ යුතුයි. උදාහරණයක් විදිහට මේ වන විට ආයුධ රැස් කර තිබුණු පල්ලි මොනවාද. එම පල්ලිය අයත් නිකායන් මොනවාද. ඔවුන් ආයුධ රැස් කිරීමට හේතු මොනවාද යනාදිය මව්ලවි වරුන්ගේ ප්‍රශ්න කර ඒ සියල්ල අන්තවාදී සංවිධාන බවට පත්කළ යුතුයි. මොකද අන්තවාදී සංවිධානයක් බවට පත්වෙන්නේ බෝම්බය පත්තු කර ගත්තාට පස්සේ නෙවෙයි. අපි මේ සංවිධාන අන්තවාදී බවට හඳුනාගත යුත්තේ ජීවිත ගණනාවක් විනාශ කළ පසුවද? නැහැ. මොවුන් මෙවැනි ක්‍රියා සඳහා සූදානම් වන විටයි අන්තවාදී සංවිධාන ලෙස හඳුනාගත යුත්තේ. ඒ නිසා කඩු තොග පිටින් තිබුණු ඩෙටනේටස් තිබුණු බෝම්බ තිබුණු ඒ වගේම අන්තවාදී ඉගැන්වීම් සිදු කළ බවට සාක්ෂි තිබෙන මේ පල්ලි අයත් වන නිකායන් හඳුනාගෙන එම වැරදි කරපු මවුලවිවරුන් හඳුනාගෙන එම පල්ලි වෙනත් අයගේ පාලනයට පත්කළ යුතුයි. එහෙම නැතිනම් එම නිකායම තහනම් කිරීමට ආණ්ඩුව කටයුතු කළ යුතුයි. මේ අහුවුණු ආයුධ තොගය මේ අහුවුන පුපුරණ ද්‍රව්‍ය තොගය එක දවසක එක මොහොතක පිපුරුවා නම් මේ රට අද එකම ගිනි ගොඩක්. මෙරට එකම ලේ විලක්. එය එසේ නො වුණු එක ගැන අපි සතුටු වෙනවා. නමුත් අනාගතයේ යම් දවසක යළි වෙන්නට ඉඩ තියෙනවා. ඒ නිසා ආණ්ඩුව මේ පිළිබඳ දැඩි අවධානයෙන් කටයුතු කළ යුතුයි. මෙතරම් විනාශයක් වෙලා ආණ්ඩුව කටයුතු කරන ආකාරය ගැන නම් අප නම් සෑහීමකට පත්වන්නේ නැහැ. විපක්ෂයක් ලෙසින් අපේ පූර්ණ සහයෝගය ලබා දී තිබියදීත් ආණ්ඩුව ඉතාම මන්දගාමී ව කටයුතු කරන අතරම අන්තවාදය පෝෂණය කිරීමේ ප්‍රතිපත්තිය මෙතරම් විනාශයක් වෙලා ආණ්ඩුව නතර නොකිරීම ගැන අපට ඇත්තටම ලොකු කලකිරීමක්.", "URL": "https://sinhala.adaderana.lk/news.php?nid=109394", "Category": null, "Parent URL": null}