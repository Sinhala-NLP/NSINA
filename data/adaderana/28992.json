{"Source": "Adaderana", "Timestamp": "November 7, 2012 03:10 pm", "Headline": "අයවැය හෙටයි - දෝෂාභියෝගය ගැන ජනතාව දැනුවත් කරන්න සූදානම්", "News Content": "අගවිනිසුරුවරියට එල්ලවූ දෝෂාභියෝග චෝදනා පිළිබඳ ඉදිරියේදී ජනතාව දැනුවත් කිරීමට පියවර ගන්නා බව ශ්‍රී.ලං.නි.ප මහ ලේකම්,සෞඛ්‍ය අමාත්‍ය මෛත්‍රීපාල සිරිසේන මහතා පවසයි. ජනතා පරමාධිපත්‍යය ආරක්ෂා කිරීමට වත්මන් ආණ්ඩුව කටයුතු කරන බවත්, අගවිනිසුරුවරියට එරෙහි දෝෂාභියෝගයද එහි ප්‍රතිඵලයක් බවත් අමාත්‍යවරයා කියා සිටියි. මෙම දෝෂාභියෝගයට එරෙහිව එක්සත් ජාතික පක්ෂය කුමක් කීවද, 78 ආණ්ඩුක්‍රම ව්‍යවස්ථාවට මෙම විධිවිධාන ගෙනවිත් තහවුරු කරනු ලැබූවේ ඔවුන් විසින් බවත්, එහෙත් මේවන විට ඔවුන්ට එකී අතීතය අමතකව ඇති බවත් සිරිසේන මහතා පෙන්වා දුන්නේය. ඊයේ වනතුරු අගවිනිසුරුවරියට එරෙහි චෝදනා පිළිබඳ ජනතාව තුළ කුතුහලයක් පැවතුණද මේවන විට එකී චෝදනා 14 මොනවාද යන්න පිළිබඳ රටම දන්නා බව අමාත්‍යවරයා කියා සිටියේ අද (07) කොළඹ පැවති මාධ්‍ය හමුවකදීය. දෝෂාභියෝග චෝදනා ගෙන ඒම රටට අලුත් දෙයක් නොවන බවත්, එය ජේ.ආර් ජයවර්ධන පාලන සමයේදීත්, ආර්.ප්‍රේමදාස පාලන සමයේදීත් දකින්නට ලැබුණු බව ඔහු පෙන්වා දුන්නේය. 2013 වසර සඳහා විසර්ජන පනත් කෙටුම්පත හෙට දිනයේ පාර්ලිමේන්තුවට ඉදිරිපත් කරන බවත්, අයවැය විවාදය දෙසැම්බර් 08 වන දින දක්වා පැවැත්වෙන බවත් අමාත්‍යවරයා දැනුම්දුන්නේය. රටේ ආර්ථික සංවර්ධනය සඳහා දුර දක්නා දැක්මකින් යුතුව මෙවර අයවැය සකස් කර ඇති බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28992", "Category": null, "Parent URL": null}