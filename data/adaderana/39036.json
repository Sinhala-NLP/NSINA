{"Source": "Adaderana", "Timestamp": "November 22, 2013 03:04 pm", "Headline": "මේක කැසිනෝ ප්‍රේමී ජනතා ද්‍රෝහී අයවැයක්", "News Content": "2014 වර්ෂය සඳහා ඉදිරිපත් කළ අයවැය කැසිනෝ ප්‍රේමී ජනතා ද්‍රෝහී අයවැයක් බව එ.ජා.ප. පාර්ලිමේන්තු මන්ත්‍රී හර්ෂද සිල්වා මහතා පවසයි. එම අය වැය මගින් සුපිරි කැසිනෝ පන්තිය සඳහා අවශ්‍ය සියලුම පහසුකම් ලබා දුන් බව අද(22) කොළඹ පැවති මාධ්‍ය හමුවකදී ඔහු සඳහන් කළේය. ලැම්බෝගිනි පදවන හොර කැසිනෝ ව්‍යාපාරිකයින් සඳහා මෙවර අයවැයෙන් බදු සහන ලබා දී ඇති බවත්, ජනතාවට වඩා කැසිනෝ ව්‍යාපාරිකයින් මේ ආණ්ඩුවට ලොකු වී ඇති බවත් එහිදී ඔහු පැහැදිලි කර සිටියේය. එසේම කිසිදු ලැජජාවක් නොමැතිව 2014 අය වැය මගින් ගොවි විශ්‍රාම වැටුප් සම්බන්ධයෙන් මෙම ආණ්ඩුව කතා කරන බවත්, නමුත් ගොවීන්ට දෙන ලද විශ්‍රාම වැටුපක් නොමැති බවත් ඒ මහතා එහිදී පෙන්වා දුන්නේය. මීට පසු දුරකථන සඳහා රීලෝඩ් දැමූ විට රුපියල් 25 ක් රාජපක්ෂට යන බවත්, ඉතිරි 75 පමණක් තමන්ට ලැබෙන බවත් හෙතෙම අවධාරණය කළේය. තවද මේ රටේ තරම් කෑම සඳහා බදු පනවන රටක් ලෝකයේ කොතැනකවත් නොමැති බවත්, ඇතැම් ආහාර සඳහා කිලෝ 1ට රුපියල් 800 දක්වා බදු පනවා ඇති බවත්, හර්ෂද සිල්වා මහතා පැවසීය. එසේම කිරි ගවයින් පිළිබඳව ජනාධිපති මහින්ද රාජපක්ෂ මහතා “මරු කතාවක්“ කළ බවද හෙතෙම කීවේය. එම කතාවට අනූව කිරි ගවයින් 20.000ක් ආනයනය කරන බවත්, එක් කිරි ගවයෙක් රුපියල් ලක්ෂ අටක් පමණ වන බවත්, ඒ සඳහා කිසිදු ප්‍රතිපාදනයක් වෙන්කර නොමැති බවත් ඔහු පැහැදිළි කළේය. සහනාධාර කැපීම මේ ආණ්ඩුව විසින් දිගින් දිගිටම කරගෙන යන බවද ඔහු කියා සිටි‍යේය. එසේම විදේශීකයින්ට ලංකාවේ ඉඩම් නොවිකුණන බව පැවසූවත් කොල්ලුපිටිය නගරයෙන් පර්චස් 250ක ඉඩමක් විදේශ සමාගමකට පසුගිය දිනක විකුණු බවද ඒ මහතා එහිදී කීවේය. මෙවර අය වැය සඳහා බදු අයකර ගැනීම පිළිබඳව දැඩි විවේචනයක් තමන් විසින් කරන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39036", "Category": null, "Parent URL": null}