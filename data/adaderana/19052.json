{"Source": "Adaderana", "Timestamp": "September 30, 2011 08:54 am", "Headline": "හාගල කන්දේ ගින්න තවදුරටත් පැතිරෙයි", "News Content": "රත්නපුර, බලංගොඩ, හාගල කන්දේ හටගෙන ඇති ගින්න තවදුරටත් ව්‍යාප්ත වෙමින් පවතින බව බලංගොඩ අඩවි වන නිලධාරී කාර්යාලය පවසයි. අකුණු සැර වැදීමෙන් පෙරේදා ආරම්භ වූ ගින්න හේතුවෙන් මේ වන විට හෙක්ටයාර 50 ක පමණ භූමි ප්‍රදේශයක් විනාශ වී ඇති බව අඩවි වන නිලධාරී අජිත් ජයසිංහ මහතා සඳහන් කළේය. කඳු යායේ ඉහළ කොටසේ සිට ගින්න පැතිරෙමින් පවතින බැවින් එය මැඩ පැවැත්වීම දුෂ්කර වි ඇති බව ද අජිත් ජයසිංහ මහතා ප්‍රකාශ කළේය. මේ අතර අදාළ ගින්න නුවරඑළිය දිස්ත්‍රික්කයේ හෝටන් තැන්න කඳුයායට ද පැතිර යාමේ අවදානමක් පවතින බව දිස්ත්‍රික් ලේකම් ඩී.පී.ජී. කුමාරසිරි මහතා කියා සිටියේය. ඉඹුල්පේ ප්‍රාදේශීය ලේකම්වරයා විසින් ගින්න මැඩපැවැත්වීම සඳහා ගුවන් හමුදාවේ සහය ඉල්ලා ඇති බව ඔහු පැවසීය.", "URL": "https://sinhala.adaderana.lk/news.php?nid=19052", "Category": null, "Parent URL": null}