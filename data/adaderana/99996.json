{"Source": "Adaderana", "Timestamp": "November 29, 2018 12:28 pm", "Headline": "මෙක්සිකෝ කාන්තාවන්ට ජයක්", "News Content": "වයස අවුරුදු 17න් පහළ කාන්තා ලෝක කුසලාන පාපන්දු තරගාවලියේ අවසන් මහා තරගයට සුදුසුකම් ලබා ගැනීමට මෙක්සිකෝව සමත්ව ඇත. ඒ අවසන් පූර්ව වටයේ දී කැනඩාව පරාජය කරමිනි. උරුගුවේ පැවැත්වෙන වයස අවුරුදු 17න් පහළ කාන්තා ලෝක කුසලාන පාපන්දු තරගාවලියේ දෙවන අවසන් පූර්ව වටය පැවැත්වුණේ එස්ටාඩියෝ චුරුවස් ක්‍රීඩාංගණයේදීය. තරගය ආරම්භ වී 25 වැනි මිනිත්තුවේ දී කැනඩා ක්‍රීඩිකාවක් විසින් මෙක්සිකෝ ක්‍රීඩිකාවකට අනවශ්‍ය අයුරුන් බාධා කිරීම හේතුවෙන් කැනඩා ක්‍රීඩිකාවට කහ කාඩ්පතක් නිකුත් කිරීමට විනිසුරු තීරණය කළ අතර මෙක්සකෝවට දඬුවම් පහරක් හිමිවුණි. එම දඬුවම් පහර සාර්ථක කර ගැනීමට මෙක්සිකෝ නායිකාව සමත් වුණේ ගෝල 1 ට 0 ක් ලෙස තරගයේ පෙරමුණ මෙක්සිකෝවට හිමි කර දෙමිනි. ඉන්පසු කැනඩා ක්‍රීඩිකාවක් ගෝලයක් වාර්තා කිරීමට සමත් වුනත් එම ගෝලය අවලංගු කිරීමට තරග විනිසුරු තීරණය කළේ එම ගෝලය නීත්‍යානුකූල නොවන බව සඳහන් කරමිනි. ඒ අනුව පළමු අර්ධය නිමා වන විට ගෝල 1 ට 0ක් ලෙස පෙරමුණ හිමි කර ගැනීමට මෙක්සිකෝව සමත් විය. දෙවන අර්ධය පුරාවට ද ගෝල වාර්තා කිරීමට කණ්ඩායම් දෙකම උත්සහ කළත් කිසිදු කණ්ඩායමකට එම අවස්ථාව හිමි වී නැත. තරගය අවසන් වුනේ ගෝල 1 ට 0 ක් ලෙස මෙක්සිකෝවට අවසන් පූර්ව වටයේ ජය හිමි කර දෙමිනි. ඒ අනුව වයස අවුරුදු 17න් පහළ කාන්තා ලෝක කුසලාන පාපන්දු තරගාවලියේ අවසන් මහා තරගයට සුදුසුකම් ලබා ගැනීමට මෙක්සිකෝව සමත් වුණි.", "URL": "https://sinhala.adaderana.lk/news.php?nid=99996", "Category": null, "Parent URL": null}