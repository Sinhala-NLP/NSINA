{"Source": "Adaderana", "Timestamp": "June 3, 2014 08:27 am", "Headline": "ඉන්දීය ධීවරයින් 29දෙනා වහාම නිදහස් කළ යුතුයි ", "News Content": "මෙරට අත්අඩංගුවේ පසුවන ඉන්දීය ධීවරයින් 29 දෙනා වහාම නිදහස් කරන ලෙස ජනාධිපති මහින්ද රාජපක්ෂ මහතා උපදෙස් ලබාදී තිබේ. ජනාධිපති මහින්ද රාජපක්ෂ මහතාගේ ට්විටර් පණිවිඩයක අදාළ දැනුම්දීම සඳහන් වෙයි. පසුගිය ඉරිදා අලුයම තලෙයිමන්නාරමට උතුරු මුහුදේ දී ධීවර යාත්‍රා හයකින් මෙරට මුහුදේ ධීවර කටයුතුවල නිරත වු ඉන්දීය ධීවරයින් විසි නව දෙනෙකු නාවික හමුදාව විසින් අත්අඩංගුවට ගන්නා ලදී. අදාළ අත්අඩංගුවට ගැනීම සම්බන්ධයෙන් වහාම මැදිහත් වන ලෙස තමිල්නාඩු ප්‍රධාන අමාත්‍ය ජයලලිතා ජයරාම් ඉන්දීය අග්‍රාමාත්‍ය වෙත නරේන්ද්‍ර මෝඩි වෙත ලිඛිතව දැනුම් දී තිබුණි. කෙසේ වෙතත් ශ්‍රී ලංකාව සහ ඉන්දියාව අතර සුහදත්වය වර්ධනය කරගැනීමේ අරමුණින් ජනාධිපතිවරයා විසින් අදාළ ධීවරයින් වහාම නිදහස් කරන ලෙස උපදෙස් ලබාදී ඇති බව ජනාධිපතිවරයාගේ ට්විටර් පණිවිඩයේ සඳහන් වෙයි. මේ අතර උගන්ඩාවේ අන්තර් ජාතික කටයුතු පිළිබඳ රාජ්‍ය අමාත්‍ය ඔකලෝ ඔරියේමි මහතා ජනාධිපති මහින්ද රාජපක්ෂ මහතා හමුවී තිබේ. ඊයේ(02) පස්වරුවේ අරලියගහ මන්දිරයේ දී අදාළ සාකච්ඡාව පැවති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. උතුරු පළාතේ සිදුවෙමින් පවතින සංවර්ධනය පිළිබඳ උගන්ඩා අමාත්‍යවරයාගේ ප්‍රසාදය පළ වී ඇති අතර කෙටි කාලයක් තුළ සිදුකර ඇති දේ විශිෂ්ට බව ඔහු පවසා ඇත.", "URL": "https://sinhala.adaderana.lk/news.php?nid=43683", "Category": null, "Parent URL": null}