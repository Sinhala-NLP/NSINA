{"Source": "Adaderana", "Timestamp": "August 19, 2016 04:12 pm", "Headline": " අනවසර පදික වෙළෙඳුන් ඉවත් කිරීමට පියවර ", "News Content": "කොළඹ නගරයේ අනවසර පදික වෙළෙඳුන් සැප්තැම්බර් මස 15 වනදායින් පසු ඉවත් කිරීමට පළාත් සභා හා පළාත් පාලන අමාත්‍යංශය තීරණය කර තිබේ.අමාත්‍යංශ ලේකම් කමල් පද්මසිරි මහතාගේ ප්‍රධානත්වයෙන් අද(19) පැවති සාකච්ඡාවක දී මෙම තීරණය ගෙන ඇති බව සඳහන්ය.කොළඹ නගරයේ අනවසර වෙළෙඳුන් දහසකට වැඩි පිරිසක් වෙළඳාම් කටයුතු වල නිරත වන බව පොලීසිය සිදුකළ සමීක්ෂණයකින් අනාවරණය වී තිබුණි.අනවසර පදික වෙළෙඳුන් හේතුවෙන් පදික වේදිකාව පදිකයින්ට අනාරක්ෂිත වී ඇති අතර මේ හේතුවෙන් අනතුරු රැසක් ද වාර්තා වී ඇතිබව සඳහන්ය. ඒ අනුව කොළඹ නගරයෙන් ඉවත් කෙරෙන අනවසර පදික වෙළෙඳුන් සඳහා කොළඹ නගර සභාව විසින් මේ වන විටත් විකල්ප ස්ථාන හඳුනාගෙන ඇති බව පළාත් සභා හා පළාත් පාලන අමාත්‍යංශය පවසයි.එම විකල්ප ස්ථානවලට විදුලිය, වැසිකිලි සහ ආරක්ෂාව සැපයීමට කටයුතු කරන ලෙස අමාත්‍යංශ ලේකම් කමල් පද්මසිරි මහතා කොළඹ මහනගර සභාවට උපදෙස් ලබාදී තිබේ.", "URL": "https://sinhala.adaderana.lk/news.php?nid=63235", "Category": null, "Parent URL": null}