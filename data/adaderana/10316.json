{"Source": "Adaderana", "Timestamp": "August 19, 2010 08:15 am", "Headline": "ලෝක මානුෂවාදී දිනය අදයි", "News Content": "යුද්ධය හා ස්වභාවික විපත් නිසා අසරණ වු ජනතාවට සහන සලසනු පිණිස සිය කාලය සහ ශක්තිය වැය කළ මානුෂවාදී ප්‍රජාවට උපහාර පිණිස එක්සත් ජාතීන්ගේ සංවිධානය 2008 වසරේදී මෙම දිනය ප්‍රකාශයට පත් කරන ලදී. එක්සත් ජාතීන්ගේ වාර්තා වලට අනූව පසුගිය දශක‍යේදී පමණක් දුෂ්කර පරිසරයක සිටිමින් අනුන් වෙනුවෙන් සිය ජීවිත පූජා කළ මානුෂවාදී සේවකයින් සංඛ්‍යාව හත්සියය ඉක්මවයි. ලෝක මානුෂවාදී දිනය ලෙස අගෝස්තු 19 වැනිදා තෝරා ගැනීමට පාදක වුයේ ඉරාකයේ මානුෂවාදී මෙහෙවරක නිරත වු එක්සත් ජාතීන්ගේ කාර්යය මණ්ඩලයට 2003 වසරේ අගෝස්තු 19 වැනිදා බැග්ඩෑඩ් නුවරදී එල්ල වු මරාගෙන මැරෙන බෝම්බ ප්‍රහාරයයි. මානව ආපදාවන්ට දීර්ඝ ඉතිහාසයක් ඇතත් මෑත කාල වකවානුවේදී එහි ඉතා බරපතල වර්ධනයක් දක්නට ලැබේ. එක්සත් ජාතීන්ගේ සංවිධානයේ දත්ත වලට අනූව වර්තමානයේදී කුසගින්නේ පසුවන ලෝක ජනගහනය කෝටි සියය ඉක්මවයි. තවද යුද්ධය හා ප්‍රචණ්ඩත්වය හේතුවෙන් පීඩාවට පත්ව සිටින සරණාගතයින්ගේ සංඛ්‍යාව මිලියන 15 දශම 2කි. මෙවැනි කාරණා හේතුවෙන් අසරණ භාවයට පත්වන ජනතාවට සහන සැලසීම සඳහා මානුෂවාදී ප්‍රජාවගේ මැදිහත් වීම අත්‍යවශ්‍ය වේ.", "URL": "https://sinhala.adaderana.lk/news.php?nid=10316", "Category": null, "Parent URL": null}