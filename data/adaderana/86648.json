{"Source": "Adaderana", "Timestamp": "March 31, 2018 10:21 am", "Headline": "  ගිනි  අවියක් සමඟ හමුදා සෙබලා මාට්ටු වෙයි", "News Content": "මතුගම, කටුගහහේන, සොල්දරකඩේ හංදිය ප්‍රදේශයේදී ගිනි අවියක් සමඟ යුධ හමුදා සෙබලෙකු සහ තවත් පුද්ගලයෙකු අත්අඩංගුවට ගෙන තිබේ. කළුතර දිසා අපරාධ විමර්ශන ඒකකයේ නිලධාරීන්ට ලද තොරතුරක් මත සිදු කළ වැටලීමකදී අදාළ සැකකරුවන් අත්අඩංගුවට ගත් බව පොලීසිය පැවසුවේය. එහිදී සැකකරුවන් සතුව තිබී ටී 56 ගිනි අවිය සහ එම උණ්ඩ 28ක් පිරවූ මැගසිනයක් සහ ඔවුන් ගමන් ගත් මෝටර් රථය පොලීසිය බාරයට ගෙන තිබේ. සැකකරුවන් මතුගම ප්‍රදේශයේ පදිංචි 40 හැවිරිදි සහ 41 හැවිරිදි පුද්ගලයින් දෙදෙනෙකි. අත්අඩංගුවට ගත් සැකකරුවන් මතුගම මහේස්ත්‍රාත් අධිකරණයට ඉදිරිපත් කිරීමට නියමිත අතර මතුගම පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=86648", "Category": null, "Parent URL": null}