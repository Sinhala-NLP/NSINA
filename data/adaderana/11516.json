{"Source": "Adaderana", "Timestamp": "October 15, 2010 03:54 pm", "Headline": "බිරිඳ ඝාතනය කළ පුද්ගලයෙක්ට වසර 7 ක සිර දඬුවමක්", "News Content": "තම බිරිඳ ඝාතනය කළ බවට චෝදනා එල්ල වී සිටි පුද්ගලයෙකු අදාළ චෝදනාවට වරදකරු කරමින් පුත්තලම මහාධිකරණය වසර 7ක බරපතල වැඩ ඇතිව සිරදඩුවම් නියම කර තිබේ. මුන්දලම කුඩාකුඹුක්කඩවල ප්‍රදේශයේ පදිංචිකරුවෙකුට මෙලෙස සිරදඩුවම් නියමව ඇත. මෙම සිරදඩුවමට අමතරව විත්තිකරුට රුපියල් එක් දහස් පන්සීයක දඩ මුදලක් ද නියම වී ඇති අතර දඩය නොගෙවන්නේ නම් තවත් මාස 6 ක බරපතල වැඩ ඇතිව සිරදඩුවම් නියම කරන බව පුත්තලම මහාධිකරණ විනිසුරු එස්. ඩී. ඒ. කාසිම් මහත්මිය සඳහන් කළාය. 2005 වසරේ ජනවාරි මස 18 වැනි දින හෝ ඊට ආසන්න දිනකදී තියුණු ආයුධයකින් පහරදී තම බිරිඳ ඝාතනය කළ බවට සැකකරුට එරෙහිව චෝදනා එල්ල වී තිබුණි. මෙම සිද්ධියෙන් පසු සැකකරු මේ දක්වා රක්ෂිත බන්ධනාගාරගතව සිටි බැවින් දඩුවම් නියම කිරීමේදී ඒ පිළිබඳව අවධානය යොමු කරන ලෙස විත්තිය වෙනුවෙන් පෙනී සිටි නීතිඥවරුන් ඉල්ලීමක් කර තිබුණි. කෙසේ වෙතත් දණ්ඩ නීති සංග්‍රහයේ 296 වැනි වගන්තිය යටතේ විත්තිකරු අනියම් මීනිමැරුම යන වරදට වරදකරු කරමින් විනිසුරුවරිය දඩුවම් නියම කළාය.", "URL": "https://sinhala.adaderana.lk/news.php?nid=11516", "Category": null, "Parent URL": null}