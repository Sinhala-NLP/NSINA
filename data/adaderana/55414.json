{"Source": "Adaderana", "Timestamp": "November 30, 2015 01:26 pm", "Headline": " එල්.ටී.ටී.ඊ රැඳවියන් නිදහස් කිරීමේ වරදක් නෑ", "News Content": "එල්.ටී.ටී.ඊ රැඳවියන් නිදහස් කරනවාට අකමැත්තක් නැතැයි ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා පවසයි.වාමාංශික පක්ෂ කිහිපයක සහභාගිත්වයෙන් අද පෙරවරුවේ පැවැති මාධ්‍ය හමුවකදී මන්ත්‍රීවරයා මේ බව කියා සිටියේය.එල්.ටී.ටී.ඊ රැඳවියන් නිදහස් කිරීමේ වරදක් නැතැයි වමේ පක්ෂ ලෙස පොදු මතයක සිටින බවද ඒ මහතා පැවසීය.කෙසේ වුවද රැඳවියන් නිදහස් කිරීමෙන් පසු ඔවුන් ගැන නිතර විපරම් කළ යුතු බවත්, නිදහස් කිරීමෙන් පසු ඔවුන්ගේ ඉදිරි කටයුතු ගැන ‍රජය අවධානයෙන් සිටිය යුතු බවත්, මන්ත්‍රීවරයා කියා සිටියේය.එහිදී මාධ්‍යවේදීයෙකු මන්ත්‍රීවරයාගේ මෙම ප්‍රකාශය ගැන ප්‍රශ්නයක් මතු කරමින් පැවසුවේ එල්.ටී.ටී.ඊ. රැඳවියන් ඇප මත නිදහස් කිරීම සම්බන්ධයෙන් ඒකාබද්ධ විපක්ෂය දිගින් දිගටම විරෝධය පළ කරද්දී මෙවැනි ප්‍රකාශයක් කරන්නේ කෙසේදැයි යනුවෙනි.මෙම කාරණය සම්බන්ධයෙන් ඒකාබද්ධ විපක්ෂය සමග මත ගැටුමක් ඇති බව පිළිගන්නා නමුත් අධිරාජ්‍ය විරෝධී ක්‍රියාවලියේදී ඔවුන් හා අප එක මතයක සිටින බව වාසුදේව නානායක්කාර මහතා පැවසීය.ඒ අනූව ගැටුම් ඇති කර නොගෙන සාකච්ඡා මාර්ගයෙන් ඒවා විසඳගන්නා බවත්, පොදුවේ අප එකතු වී සිටින්නේ රජය අධිරාජ්‍යවාදී ගැතිකමින් රජය මුදාගැනීමට යැයිද හෙතෙම කියා සිටියේය.එසේම ටී.එන්.ඒ සංවිධානය වෙනම රාජ්‍යයක අදහස අතහැරීම ගැන සතුටු වන බවත්, එසේ වුවද ඔවුන් ජාතික සමගිය සඳහා අත්තිවාරම දැමීමට සුදානම්දැයි ප්‍රශ්නයක් ඇති බවත්, මන්ත්‍රීවරයා පැවසීය.‍මේ අතර 2016 අය වැය ගැනද අදහස් දක්වමින් මන්ත්‍රීවරයා පැවසුවේ එම අය වැය බොරු ඉලක්කම් දමා සැකසූ අය වැයක් බවයි.ශ්‍රී ලංකා ඉතිහාසයේ මෙවැනි අය වැයක් හැදූ වෙනත් කෙනෙකු නැති බවත්, එවැන්නක් කළ එකම කෙනා ‍වත්මන් මුදල් ඇමති බවත්, ඔහු මුදල් ඇමතිධූරයට නොගැලපෙන බවත්, වාසුදේව නානායක්කාර මහතා පැවසීය.මුදල් ඇමති ව්‍යාපාරිකයෙක් බවත්, ව්‍යාපාරිකයෙකු එම තනතුරට නොගැලපෙන බවත්, ඉලක්කම් වෙනස් කර අය වැයක් හැදූ කිසිදු රටක් නැති බවත්, ඔහු කීවේය.මෙවර අය වැය ගල්රෝලක් බවද එය එන්නේ ජනතාව‍ පාගාගෙන යාමට බවද පැවසූ මන්ත්‍රීවරයා ඉන් ජනතාව පැරදී කොම්පැණිකාරයින් දිනන බවද පැවසීය.අය වැයට අනූව එහි වාසිය ලැබීමට ජනතාවට කලක් බලා සිටීමට සිදුවනු ඇතැයි රජය කියන බවත්, එහෙත් හෙට දෙන්නම් කාසිවලට ජනතාව රැවටෙන්නේ නැතැයිද මන්ත්‍රීවරයා වැඩිදුරටත් කියා සිටියේය.මෙම මාධ්‍ය හමුවට තිස්ස විතාරණ, රාජා කොල්ලුරේ, චන්ද්‍රසිරි ගජධීර යන අයද එක්ව සිටියහ.", "URL": "https://sinhala.adaderana.lk/news.php?nid=55414", "Category": null, "Parent URL": null}