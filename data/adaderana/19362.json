{"Source": "Adaderana", "Timestamp": "October 14, 2011 05:02 pm", "Headline": "මාලදිවයිනේ බෝම්බ පිපිරීමකට සම්බන්ධ සැකකරු රිමාන්ඩ් ", "News Content": "මාලදිවයිනේ බෝම්බ පිපිරීමක් සිදුකොට ශ්‍රී ලංකාවට පලාවිත් සැඟවී සිටිය දී අත්අඩංගුවට ගත් මාලදිවයින් ජාතිකයෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. ජාත්‍යන්තර පොලිසිය මඟින් කළ දැනුම්දීමකට අනුව රහස් පොලිසිය මොහොමඩ් අමීන් නැමති මාලදිවයින් ජාතිකයා අත්අඩංගුවට ගෙන තිබුණි. 2007 සැප්තැම්බර් 29 වැනිදා මාලදිවයිනේ සුල්තාන් පාක් ප්‍රදේශයේ සිදු වූ ‍බෝම්බ පිපිරිමකින් ‍12 දෙනෙකු තුවාල ලැබීමේ සිද්ධියට අදාළව මෙම සැකකරු අත්අඩංගුවට ගත් බව රහස් පොලිසිය අධිකරණයට වාර්තාවක් ඉදිරිපත් කරමින් පැවසීය. පයාගල ප්‍රදේශයේ දී මොහු අත්අඩංගුවට ගෙන ඇති අතර සැකකරු සම්බන්ධයෙන් තවදුරටත් ප්‍රශ්න කිරීමට අවශ්‍ය බව රහස් පොලිසිය අධිකරණයට දැනුම් දී ඇත.", "URL": "https://sinhala.adaderana.lk/news.php?nid=19362", "Category": null, "Parent URL": null}