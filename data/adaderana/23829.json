{"Source": "Adaderana", "Timestamp": "April 26, 2012 05:25 pm", "Headline": "දැඩි සත්කාර ඒකක මැයි මාසයේ සිට බලංගොඩ රෝහලටත්", "News Content": "රත්නපුර දිස්ත්‍රික්කයේ රත්නපුර මහ රෝහලටත්, ඇඹිලිපිටිය මූලික රෝහලටත් සීමාව පැවති දැඩි සත්කාර ඒකක සේවය ඉදිරි මාසය තුළ බලංගොඩ මූලික රෝහලේද ආරම්භ කරන බව සබරගමුව පළාත් සෞඛ්‍ය හා දේශීය වෛද්‍ය අමාත්‍ය වැඩ බලන මහ ඇමති අධිනීතිඥ භාණු මුනිප්‍රිය මහතා සඳහන් කරයි. පසුගියදා සබරගමුව පළාත් සභා මන්ත්‍රී සිරිපාල කිරිඇල්ල මහතා මතුකළ ප්‍රශ්නයකට පිළිතුරු දෙමින් ඔහු මේ බව ප්‍රකාශ කළේය. බලංගොඩ මූලික රෝහලේ වත්මන් දියුණුවත් සමග සබරගමුව පළාතේ ජනතාව පමණක් නොව යාබද ඌව පළාතේ මොණරාගල දිස්ත්‍රික්කයේ වැල්ලවාය ප්‍රදේශවාසීන් මෙන්ම ඌව පළාතේ ඇල්ල බෙරගල වැනි ප්‍රදේශවල ජනතාවද මෙකී රෝහලේ පිහිට පතන බව මෙහිදී මන්ත්‍රීවරයා පැවසීය. මෙවන් පසුබිමක් තුළ බලංගොඩ මූලික රෝහලේ දැඩි සත්කාර සේවා කඩිනමින් ආරම්භ කිරීමේ අවශ්‍යතාවය මන්ත්‍රීවරයා අවධාරණය කළේය. රත්නපුර දිස්ත්රිමක්කය ලක්ෂ 11 ක ජනගහණයකින් යුතු බව පළාත් සෞඛ්‍ය අමාත්‍ය භාණු මුනිප්‍රිය මහතා සිය පිළිතුරෙහි සඳහන් කර ඇත. දැනට එම දිස්ත්‍රික්කයේ දැඩි සත්කාර ඒකක ක්‍රියාත්මක වන්නේ රත්නපුර මහ රෝහලේ හා ඇඹිලිපිටිය මූලික රෝහලේ පමණි. ඒ අතුරින් රත්නපුර මහ රෝහලේ දැඩි සත්කාර ඒකකය ඇඳන් හයකින් සමන්විත වුවද එහි දැනට පහසුකම් ඇත්තේ රෝගීන් සිව් දෙනෙකුට පමණි. ඇඹිලිපිටිය රෝහලේ දැඩි සත්කාර ඒකකය ඇඳන් දෙකකින් සමන්විතය. දැඩිසත්කාර ඒකකයක් ආරම්භ කිරීම භාරධූර වගකිව යුතු කාර්යයක් බවත්, මාරාන්තික රෝගීන් සුවපත් වන තුරු යන්ත්‍රානුසාරයෙන් ඔවුන් රැකබලා ගනිමින් අවශ්‍ය ප්‍රතිකාර සම්පාදනය දැඩි සත්කාර ඒකකයක අරමුණ බවත්, බලංගොඩ මූලික රෝහලේ එවැන්නක් ආරම්භ කිරීම සඳහා ශ්‍රී ලංකා වෛද්‍ය සංගමයේ අනුමැතිය ලැබී ඇති බවත් මෙහිදී ඇමතිවරයා පැවසීය. දැඩි සත්කාර ඒකකයක් ආරම්භ කිරීමේදී එක් ඇඳක් සඳහා වෛද්‍යවරුන් තිදෙනෙකු ඇතුළු හෙද හෙදි පුහුණු කාර්යය මණ්ඩල අවශ්‍ය වේ. දැනට සියළු භෞතික පහසුකම් සම්පාදනය කර ඇති බලංගොඩ මුලික රෝහලේ දැඩි සත්කාර ඒකකය ඇඳන් 04 න් සමන්විතය. ඒ සඳහා හෙද හෙදි ඇතුළු සෙසු කාර්ය මණ්ඩල සඳහා පුරුදු කිරිමේ කටයුතු අවසන්ව ඇති අතර ඒ සඳහා අවශ්‍ය වෛද්‍යවරු ලබාදීමට සෞඛ්‍ය අමාත්‍ය මෛත්‍රීපාල සිරිසේන මහතා එකඟ වී ඇති බවත් ඔවුන් ලැබුණු පසු මේ වසරේ මැයි මස සිට මෙම සේවාව බලංගොඩ මූලික රෝහලේ ආරම්භ කිරීමට හැකි වනු ඇති බවත් භාණු මුනිප්‍රිය මහතා වැඩි දුරටත් සදහන් කර සිටියේය.", "URL": "https://sinhala.adaderana.lk/news.php?nid=23829", "Category": null, "Parent URL": null}