{"Source": "Adaderana", "Timestamp": "May 31, 2018 02:16 pm", "Headline": "ජොන්ස්ටන්ට එරෙහි නඩුවේ චෝදනා පත්‍ර කියවයි-නඩු විභාගය අගෝස්තු 28", "News Content": "රජයට රුපියල් කෝටි හතරකට අධික පාඩුවක් සිදු කළේ යැයි චෝදනා එල්ල වී සිටින හිටපු වෙළඳ අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී ජොන්ස්ටන් ප්‍රනාන්දු ඇතුළු විත්තිකරුවන් තුන්දෙනෙකුට එරෙහිව අද කොළඹ මහේස්ත්‍රාත් අධිකරණය හමුවේ චෝදනා පත්‍ර කියවනු ලැබුවා. ඉකුත් රජය සමයේ සතොස ආයතනයේ සේවකයන් 153 දෙනෙකු සිය නිල රාජකාරිවලින් ඉවත් කොට දේශපාලන ක්‍රියාකාරකම්වල යෙදවිම තුළින් මෙම පාඩුව සිදු කර ඇති බවට හිටපු අමාත්‍යවරයාට චෝදනා කළේය. මෙම නඩුව අද(31) කොළඹ අතිරේක මහේස්ත්‍රාත් රංග දිසානායක මහතා ඉදිරියේ කැඳවූ අතර එහිදී අල්ලස් කොමිසම විසින් ඉදිරිපත් කර තිබූ චෝදනා පත්‍ර විත්තිකරුවන්ට විවෘත අධිකරණය හමුවේ කියවනු ලැබුවා. අනතුරුව නඩු විභාගය අගෝස්තු මස 28 වන දා පැවැත්වීමට ද මහේස්ත්‍රාත්වරයා නියම කළේය. 2010 වසරේ සිට 2014 වසර දක්වා කාලසීමාව තුළ සතොස ආයතනයේ සේවයේ නියුතු සේවකයින් 153 දෙනෙකු සිය නිල රාජකාරිවලින් ඉවත් කොට දේශපාලන ක්‍රියාකාරකම්වල යෙදවීම තුළින් රජයට රුපියල් කෝටි හතරකට අධික පාඩුවක් සිදු කළ බවට චෝදනා කරමින් අල්ලස් කොමිසම එවකට වෙළඳ අමාත්‍ය ජොන්ස්ටන් ප්‍රනාන්දු ,සතොස ආයතනයේ හිටපු සභාපති රාජ් ප්‍රනාන්දු, එම ආයතනයේ හිටපු කළමනාකරණ අධ්‍යක්ෂ මොහිදීන් සාකීර් යන අයට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=90130", "Category": null, "Parent URL": null}