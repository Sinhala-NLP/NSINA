{"Source": "Adaderana", "Timestamp": "March 24, 2013 02:50 pm", "Headline": "සෙට්ටිකුලම පොලීසියට සම්මානයක් - 2012 හොඳම රාජ්‍ය ආයතනය වෙයි", "News Content": "සෙට්ටිකුලම පොලිස් ස්ථානාධිපති පොලිස් පරීක්ෂක එස්. රොෂාන් සංජීව මහතා ප්‍රමුඛ නිලධාරීන් සම්මානය සමග ඡායා රූ - කාංචන කුමාර ආරියදාස ජපාන ශ්‍රී ලංකාව මිත්‍රත්ව අකිහිතෝ පදනම විසින් සංවිධාන කළ උත්සවයකදී 2012 වසරේදී ශ්‍රී ලංකාවේ හොඳම රාජ්‍ය ආයතනය ලෙස සෙට්ටිකුලම පොලීසිය සම්මාන ලබාගෙන තිබේ. ජනතාවට කාර්යක්ෂම සේවාවක් ලබාදීම වෙනුවෙන් එකී සම්මානය පිරිනැමිණ. කොළඹදී ඊයේ රාත්‍රී පැවැති එකී උත්සවයේදී සෙට්ටිකුලම පොලිස් ස්ථානාධිපති එස්. රොෂාන් සංජීව මහතා ප්‍රමුඛ නිලධාරීන් එකී සම්මානය හිමිකර ගන්නා ලදී. යුද්ධය නිමවීමෙන් පසු ජාතීන් අතර සුහදතාවය වර්ධනය කරමින් ගැටුම් ඇතිවීම වළක්වා සමාකාමී සමාජයක් ස්ථාපිත කිරීමට සෙට්ටිකුලම පොලිස් ස්ථානය ගනු ලැබූ දුරදක්නා ක්‍රියාමාර්ග එහිදී ඇගයීමට ලක්විය. මෙරට පොලිස් ඉතිහාසයේ සෙට්ටිකුලම පොලීසිය හොඳම රාජ්‍ය ආයතනයට හිමි සම්මානය දිනාගත් ප්‍රථම අවස්ථාව මෙයයි. මීට පෙර කිරුළපන පොලීසිය ද “එස් 5” සංකල්පය ක්‍රියාත්මක කරමින් එකී සම්මානය හිමිකර ගැනීමට සමත්ව ඇත.", "URL": "https://sinhala.adaderana.lk/news.php?nid=32696", "Category": null, "Parent URL": null}