{"Source": "Adaderana", "Timestamp": "November 15, 2010 11:14 am", "Headline": "නිදහස් රටකට ප්‍රාණය ලබාදිමේ ක්‍රියාවලිය අද ඇරඹුණා", "News Content": "දැවැන්ත ආර්ථික පිම්මකට සූදානම් වන නිදහස් රටකට ප්‍රාණය ලබාදිමේ ක්‍රියාවලියක් අද(15) පැවති පැළ සිටුවීමේ වැඩසටහන මගින් ආරම්භ වු බව ජනාධිපති මහින්ද රාජපක්ෂ මහතා පවසයි. අනාගත පරපුරට නිදහසේ හුස්ම ගැනීමට හැකි පරිසරයක් මෙමගින් නිර්මාණය වන බව ඔහු සඳහන් කරයි. මෙම පැළ සිටුවීමේ වැඩසටහන එකම වේලාවකදී ලොව පුරා පිහිටි ශ්‍රි ලංකාවේ තානාපති කාර්යාලවල ද සිදුකෙරෙනු බව ජනාධිපති මහින්ද රාජපක්ෂ මහතා කියා සිටියේය. ඒ අනුව මෙය ලොව පුරා ක්‍රියාත්මක වු වැඩසටහනක් බව හෙතෙම පෙන්වා දෙයි. ලංකාව තුළ අනාදිමත් කාලයක සිට පරිසර හිතකාමී පාලකයින් සිටි රටක් බව කියා සිටි ජනාධිපතිවරයා, වර්තමානයේදී ද ලෝකයට ආදර්ශයක් වෙමින් අඩුම පරිසර හානියක් සිදුකරන රටක් ලෙස ලංකාව ප්‍රකට බව කියා සිටියේය. ඔහුගේ දෙවන පදවිප්‍රාප්තිය සහ උපන්දිනය වෙනුවෙන් පැවති පැළ එකොළොස් ලක්ෂයක් සිටුවීමේ වැඩසටහනට ජනාධිපති මන්දිරයේදී සහභාගී වෙමින් ජනාධිපතිවරයා මේ බව ප්‍රකාශ කළේය.", "URL": "https://sinhala.adaderana.lk/news.php?nid=12161", "Category": null, "Parent URL": null}