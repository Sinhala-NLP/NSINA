{"Source": "Adaderana", "Timestamp": "July 2, 2013 01:25 pm", "Headline": "අපේ මිනිස්සු බඩගින්නේ- උගන්ඩාවටත් ඩොලර් මිලියන 160ක් පරිත්‍යාග කරලා!", "News Content": "“ලෝකෙට පරකාසේ ගෙදරට මරගාතේ” කියන්නා‍සේ සල්ලි නැතිව සිටියදී ආණ්ඩුව උගන්ඩාවට ඩොලර් මිලියන 160ක් ලබාදී ඇති බව එජාප මහ‍ලේකම් තිස්ස අත්තනායක මහතා පවසයි. මිනිස්සු බඩගින්නේ සිටියදී ඔවුන්ගේ බදු මුදල් මෙලෙස ලබාදීම ප්‍රශ්නයක් බව හෙතෙම අද (02) කොළඹ පැවැති මාධ්‍ය හමුවකදී පැවසීය. පොහොර සහනාධාරය 33%ක් කපා ඇති බව ජාතික පොහොර ලේකම් කාර්යාලය තහවුරු කර ඇතැයි ද පොහොර සමාගම්වලට ගෙවීමට මුදල් නැති කමින් එම සමාගම් පොහොර නිකුත් නොකරන නිසා ගොවීන් අමාරුවේ වැටී ඇතැයිද ඔහු පෙන්වාදුන්නේය. බාල තෙල් නැවත ගෙනැවිත් ඇති බවද බාල තෙල් ගෙන්වු ඉනොක් සමාගම අසාදු ලේඛන ගත කළ බව හිටපු තෙල් ඇමති සුසිල් ප්‍රේම් ජයන්ත් කී බවද ඔහු සිහිපත් කළේය. එසේ වුවද දැන් එම සමාගමෙන් නැවත බාලතෙල් ගෙනාවේ කෙසේදැයි ඔහු එහිදී ප්‍රශ්න කළේය. ඉනොක් සමාගම පවසන පරිදි බාලතෙල් ගෙනැවිත් ඇත්තේ ආණ්ඩුවේ උවමනාව මත බව පැහැදිලි යැයිද තිස්ස අත්තනායක මහතා කීවේය. ජාතික ප්‍රශ්නය ගැන ලබන අගොස්තු මාසයේදී ‍එකම වේදිකාවකට නැගී කතා කිරීමට සුදානම් බවද ඒ සඳහා විපක්ෂයේ විරෝධය නියෝජිතයින් ඊයේ හමුවී සාකච්ඡා කළ බවද ඔහු පැවසීය. එල්.එල්.ආර්.සී. වර්තාව, දූෂණවලට විරුද්ධව ක්‍රියාකිරීම, නිදහස් අධ්‍යාපනය හා සෞඛ්‍ය රැක ගැනීම ගැන එහිදී වඩාත් අවධානය යොමුකරන බව තිස්ස අත්තනායක මහතා කීවේය. 2014දී මැතිවරණයක් පැවැත්වේවී යන විශ්වාසය ඇති බවද එහිදී ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=35423", "Category": null, "Parent URL": null}