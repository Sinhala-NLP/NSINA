{"Source": "Adaderana", "Timestamp": "September 5, 2018 01:00 pm", "Headline": "රට වටින් ජන බලයට ජනතාව එක්වෙයි", "News Content": "ඒකාබද්ධ විපක්‍ෂය විසින් සංවිධානය කරන ‘ජනබලය කොළඹට’ විරෝධතාවය අද(05) පස්වරු 02 ට පමණ ආරම්භ වීමට නියමිත බව පැවසෙයි. හිටපු ජනාධිපති මහින්ද රාජපක්ෂ මහතා හිටපු ආරක්ෂක ලේකම් ගෝඨාභය රාජපක්ෂ මහතා මෙම විරෝධතාවය සඳහා පිටකොටුව බෝගහ ආසන්නයේ දී එක්වීමට නියමිත බවද සඳහන් වෙයි. කෙසේ නමුත්, පිට පළාත්වලින් පිටත් වු ජනතාව රැගත් බස් රථ මේ වන විට කොළඹ නගර වෙත පැමිණෙමින් තිබෙන බව ඒකාබද්ධ විපක්ෂයේ නියෝජිතයින් අද දෙරණට සඳහන් කළේය. ඒ අතර අද සතියේ කාර්යාලීය දිනයක් වුවත් උදෑසන කාලයේ කොළඹ නගරයේ මාර්ග දැඩි පාළු ස්වභාවයක් ගෙන තිබෙන ආකාරය දක්නට ලැබුණි. මේ අතර අරලියගහ මන්දිරය අවට හා කොළඹ විශේෂ මහාධිකරණ අසල ආරක්ෂාව තර කර ඇති ආකාරයද දක්නට තිබුණි. මහනුවරින් ජන රැළියට බස් රථ 186ක් පිටත් වූබවත් එම බස් රථ කුරුණාගල මාර්ගය හරහා කොළඹට ළඟා වීමට නියමිත බවත් මධ්‍යම පළාත් සභා මන්ත්‍රී ගුණතිලක රාජපක්ෂ මහතා පවසයි. මේ අතර මාතලේ දිස්ත්‍රිකයෙන් බස් රථ 35ක් පමණ පිටත් වූ බව ද අපට වාර්තා විය. උතුරෙන් රැළිය සඳහා සහභාගී වීමට බස් රථ 18ක් කොළඹ බලා පිටත් වූ අද දෙරණට වාර්තා විය. කෙසේ වෙතත් මේ වන විට කොළඹ කිසිදු රථවාහන තදබදයක් හෝ නොසන්සුන්කාරී තත්ත්වයක් වාර්තා නොවන බව ද අප වාර්තාකරුවන් පවසති.", "URL": "https://sinhala.adaderana.lk/news.php?nid=95581", "Category": null, "Parent URL": null}