{"Source": "Adaderana", "Timestamp": "April 7, 2015 08:34 pm", "Headline": "ආණ්ඩුව ඉල්ලා අස්විය යුතුයි - නැතිනම් පනත සම්මත කර පෙන්විය යුතුයි", "News Content": "ආණ්ඩුව ඉදිරිපත් කළ මුදල් රෙගුලාසියක් පරාජය වීම නිසා රජය වහාම ඉල්ලා අස්විය යුතු බව මහජන එක්සත් පෙරමුණේ නායක දිනේෂ් ගුණවර්ධන මහතා පාර්ලිමේන්තුවේ දී පැවසීය.රජය ඉදිරිපත් කළ මුදල් රෙගුලාසි යෝජනාව පරාජයට පත්වීම ගැන පාර්ලිමේන්තුවේදී අද සවස මාධ්‍ය හමුවක් පවත්වමින් හිටපු අමාත්‍යවරයා කියා සිටියේ එසේ ඉල්ලා අස්විය නොහැකි නම් හෙට යළි ඡන්දයකට ගොස් එම පනත සම්මත කර පෙන්විය යුතු බවයි.මුදල් පනතක් පරාජය වීම වූ කලී ආණ්ඩුව පරාජය වීමක් ලෙස සැලකිය හැකි බැවින් පාර්ලිමේන්තුව විසුරුවා හැරීම, නව අගමැතිවරයෙක් පාර්ලිමේන්තුවේ බහුතර කැමැත්තෙන් පත් කර ගැනීම කළ යුතු බව ඔහු පෙන්වාදුන්නේය.රුපියල් බිලියන 400ක අමතර භාණ්ඩාගාර බිල්පත් ලබා ගැනීමට රජය විසින් ඉදිරිපත් කළ යෝජනාවක් අද පාර්ලිමේන්තුවේදී වැඩි ඡන්ද 21කින් පරාජයට පත්විය.මෙම යෝජනාවට අදාළ ඡන්දය විමසන අවස්ථාවේදී අගමැතිවරයා , මුදල් ඇමැතිවරයා , විපක්ෂ නායකවරයා ,ආණ්ඩු පක්ෂයේ ප්‍රධාන සංවිධායකවරයා ද ශ්‍රී ලංකා නිදහස් පක්ෂයෙන් ඇමැති තනතුරු ගත් මන්ත්‍රීවරුද නොසිට තිබේ.එසේම දෙමළ ජාතික සන්ධානයේ බොහෝ මන්ත්‍රීන්ද ඡන්දය විමසන අවස්ථාවේ නොසිට ඇති අතර ජවිපෙ මන්ත්‍රී විජිත හේරත් මහතා එකී රෙගුලාසියට පක්ෂව ඡන්දය ලබාදී ඇත.", "URL": "https://sinhala.adaderana.lk/news.php?nid=50499", "Category": null, "Parent URL": null}