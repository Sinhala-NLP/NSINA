{"Source": "Adaderana", "Timestamp": "November 21, 2018 04:33 pm", "Headline": "චන්දිමාල්ගේ වගකීම් සුරංග ලක්මාල්ට පැවරෙන ලකුණු ", "News Content": "ශ්‍රී ලංකා ක්‍රිකට් කණ්ඩායමේ නිත්‍ය නායක දිනේෂ් චන්දිමාල් ශාරිරික යෝග්‍යතා පරීක්ෂණයෙන් අසමත් වීම හේතුවෙන් තුන්වන ටෙස්ට් තරඟයට ක්‍රීඩා නොකරන බව ශ්‍රී ලංකා ක්‍රිකට් ආරංචි මාර්ග සඳහන් කළේය. ඒ අනුව තුන්වන තරඟය සඳහාත් කණ්ඩායම මෙහෙවීමේ වගකීම සුරංග ලක්මාල්ට හිමි වන බව වාර්තා වෙයි. ශ්‍රී ලංකාව සහ එංගලන්තය අතර පැවති පළමු ටෙස්ට් තරයේ දී දිනේෂ් චන්දිමාල් ආබාධයකට ලක් වු අතර එම නිසා ඔහු දෙවන ටෙස්ට් තරඟය වෙනුවෙන් ක්‍රීඩා කළේ නැත. එසේම තුන්වන ටෙස්ට් තරඟය වෙනුවෙන් ක්‍රීඩා කිරීමට ඔහුගේ ශාරීරික යෝග්‍යතාව සුදුසු මට්ටමක පවතිනවාද යන්න බැලීම සඳහා පසුගියදා පරීක්ෂණයක් සිදු කළේය. ශ්‍රී ලංකා ක්‍රිකට් ආරංචි මාර්ග අද(21) සඳහන් කළේ දිනේෂ් චන්දිමාල්ගේ සෞඛ්‍ය තත්වය යහපත් නොවන බැවින් මීලඟ තරඟයේදීත් ඔහු විවේක ගන්වන බවයි. කෙසේවෙතත් චන්දිමාල් වෙනුවට තවමත් ක්‍රීඩකයෙක් කණ්ඩායමට නම් කර නොමැත. දෙරට අතර අවසන් ටෙස්ට් තරඟය එළඹෙන 23 වැනිදා කොළඹ එස් එස් සී ක්‍රීඩාංගණයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=99558", "Category": null, "Parent URL": null}