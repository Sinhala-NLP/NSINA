{"Source": "Adaderana", "Timestamp": "August 1, 2018 10:16 am", "Headline": "මැතිවරණයට බලපෑම් කළ Facebook Page 32 ක් අත්හිටුවීමට තීරණයක්", "News Content": "ෆේස්බුක් ගිණුම් හා ෆේස්බුක් පිටු 32ක් ඉවත් කිරීමට ෆේස්බුක් සමාගම තීරණය කර තිබේ. පසුගිය නොවැම්බර් මාසයේදී අමෙරිකාවේ පැවති මැතිවරණයට බලපැම් කිරීමේ චෝදනා යටතේ අදාළ ෆේස්බුක් ගිණුම් හා පිටු ඉවත් කිරීමට පියවර ගෙන ඇති බව එම සමාගම පවසා ඇත. ඔවුන් අදාළ මැතිවරණ ප්‍රතිඵල වෙනස් කිරීමට හෝ මකා දැමීමට උත්සාහ කර ඇති බවට අනාවරණය වී ඇති බව ෆේස්බුක් සමාගම පවසා ඇත. අමෙරිකාවේ මධ්‍ය වාර මැතිවරණයට දේශපාලනික වශයෙන් බලපෑම් එල්ල වන අයුරින් ප්‍රචාරණයක් ගෙන ගිය ෆේස්බුක් ගිණුම්, ෆේස්බුක් පිටු සහ ඉන්ස්ටග්‍රෑම් ගිණුම් 32ක් හඳුනාගෙන ඇතැයි ෆේස්බුක් සමාගම පවසයි. අදාළ ගිණුම් සහ පිටු සියල්ල අවලංගු කිරීමටද එම සමාගම පියවර ගෙන ඇති බව වාර්තා වේ. මෙම සිදුවීම සම්බන්ධයෙන් බ්ලොග් සටහනක් තබමින් ෆේස්බුක් සමාගම සඳහන් කරන්නේ මේ ආකාරයේ ප්‍රචාරණයන් සිදු කරන ගිණුම් සහ පිටු ෆේස්බුක් සමාගම අනුමත නොකරන බවයි. පුද්ගලයින් දෙලක්ෂ අනූදහසක පමණ පිරිසක් මෙලෙස අත්හිටුවන ලද ෆේස්බුක් ගිණුම් සහ පිටු සමග සම්බන්ධවී සිට ඇති බවටද තොරතුරු වාර්තාවී තිබේ. සිදුවීම සම්බන්ධයෙන් අදාළ සමාගම විසින් පරීක්ෂණයක්ද ආරම්භ කර ඇති අතර අවලංගු කරන ලද ෆේස්බුක් ගිණුම් සහ පිටු වලට සම්බන්ධ පාර්ශවයන් කවුරුන්ද යන්න මෙතෙක් අනාවරණවී නැහැ.", "URL": "https://sinhala.adaderana.lk/news.php?nid=93596", "Category": null, "Parent URL": null}