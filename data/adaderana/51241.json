{"Source": "Adaderana", "Timestamp": "May 11, 2015 10:16 am", "Headline": "සංගීතය බලන්න ගිය පාසල් සිසුවිය දූෂ්‍ය කරලා", "News Content": "සංගීත සංදර්ශනයක් නැරඹීමට ගොස් සිටි පාසල් සිසුවියක බලහත්කාරයෙන් කැඳවාගෙන ගොස් දුෂණය කළ බව කියන අයෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය කියයි.පසුගිය 09 වැනිදා අළුයම 2.30 ට පමණ හලාවත - මුගුණුවටවන ප්‍රදේශයට ආසන්න ගම්මානයකදී මෙම අපරාධය සිදුවී ඇත.අතවරයට ලක්වී ඇත්තේ වයස අවුරුදු 15 යි මාස 08 ක් වන පාසල් සිසුවියකි.ඇය ප්‍රදේශයේ පාසලක 10 වන වසර පන්තියේ ඉගෙනුම ලබමින් සිටී.පසුගිය 08 වැනිදා තම ගම්මානයේ පැවති සංගීත ප්‍රසංගයක් නැරඹීම සඳහා ඇය ගොස් ඇත.එම අවස්ථාවේදී හමුවී ඇති සැකකරු ඇයව සංගීත සංදර්ශනය පැවති ස්ථානයට ආසන්නයෙන් ඇති පාළු ස්ථානයකට කැඳවාගෙන ගොස් අතවර කර ඇති බව පොලීසිය කියයි. දැරියට අතවර කර ඇත්තේ ඇයගේ පියාගේ වැඩිමහල් සහෝදරයාගේ දරුවෙකු විසින් බවත්, 36 හැවිරිදි එම සැකකරු පෙදරේරුවෙකු බවද පොලීසිය විසින් කරන ලද විමර්ශන වලදී හෙලිවී ඇත.පසුගිය වසරේ අවස්ථා ගණනාවකදීම ඉරිදා දිනවල සැකකරු විසින් මෙම දැරියට අතවර කර ඇති බවද මූලික විමර්ශන වලින් හෙලිවී තිබේ.අතවරයට පත්ව ඇති දැරිය වෛද්‍ය පරීක්ෂණයක් සහ ප්‍රතිකාර සඳහා හලාවත මහා රෝහලට ඇතුළත් කර ඇත.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=51241", "Category": null, "Parent URL": null}