{"Source": "Adaderana", "Timestamp": "September 4, 2012 03:39 pm", "Headline": "පිරිපහදු කළ ඉන්ධන ප්‍රමාණවත්ව තියෙනවා", "News Content": "මෙරට ඉන්ධන අවශ්‍යතාව සඳහා ප‍්‍රමාණවත් පරිදි පිරිපහදු කරන ලද ඉන්ධන තොග මිලදී ගෙන ඇතැයි ඛනිජ තෙල් කර්මාන්ත අමාත්‍යංශය පවසයි. සපුගස්කන්ද තෙල් පිරිපහදුවේ පිරිපහදු කාර්යයන් මේ වනවිට තාවකාලිකව නතර කළ ද මෙරට සම්පූර්ණ ඉන්ධන අවශ්‍යතාව සැපිරීමට ලංකා ඛනිජ තෙල් නීතිගත සංස්ථාව සියලූ පියවර ගෙන ඇතැයි එම අමාත්‍යංශය නිකුත් කළ නිවේදනයක දැක්වෙයි. එම නිවේදනය පහත පරිදිය. මෙරට සම්පූර්ණ ඉන්ධන අවශ්‍යතාව සැපිරීම සඳහා ප‍්‍රමාණවත් පරිදි පිරිපහදු කරන ලද ඉන්ධන තොග ලංකා ඛනිජ තෙල් නීතිගත සංස්ථාව විසින් රජයේ අනුමත ටෙන්ඩර් පටිපාටිය අනුව විවෘත වෙළඳ පොළෙන් මිලදී ගෙන ඇත. එම ඉන්ධන තොග කොළඹ වරාය ඩොල්ෆින් නැව් තටාංගනයෙන් හා මුතුරාජවෙල බෝයාව හරහා කොලොන්නාව තෙල් නිමාවට හා මුතුරාජවෙල පර්යන්තයට ලබාගනු ලබයි. ඒ අනුව සපුගස්කන්ද තෙල් පිරිපහදුවේ පිරිපහදු කාර්යයන් මේ වනවිට තාවකාලිකව නතර කළ ද මෙරට සම්පූර්ණ ඉන්ධන අවශ්‍යතාව සැපිරීමට ලංකා ඛනිජ තෙල් නීතිගත සංස්ථාව සියලූ පියවර ගෙන ඇත. බොරතෙල් පිරිපහදු කිරීමෙන් ලබාගන්නා ඉන්ධන මගින් මෙරට ඉන්ධන අවශ්‍යතාවෙන් තුනෙන් එකක් පමණ සපුරන අතර ඉතිරි ප‍්‍රමාණය, පිරිපහදු කරන ලද ඉන්ධන විවෘත වෙළඳ පොළෙන් මිලදී ගැනීමෙන් සපුරනු ලබයි. මේ අතර බොරතෙල් ගොඩබෑමට භාවිතා කරන බෝයාවේ නළයේ කැඩී ගිය කොටස මේ වනවිට අලූත් වැඩියා කරමින් පවතී. බොරතෙල් ගොඩබෑමට යොදාගන්නා බෝයාව ගොඩබිම සිට කිලෝ මීටර් 9.5ක දුරින් මුහුදේ පිහිටා ඇති අතර දැනට පවත්නා කාලගුණ තත්ත්වය හා මුහුදේ රළුවීම හේතුකොට අදාළ නළ කොටසේ අලූත්වැඩියා කටයුතු අවසන් කිරීමට තව දින කිහිපයක් ගතවන බව ඉංජිනේරුවරු දැනුම් දී ඇත. කෙසේ වෙතත් ලබන සෙනසුරාදා වනවිට අලූත්වැඩියා කටයුතු අවසන් කොට බොරතෙල් ගොඩබෑමට සැලසුම් කර ඇත.", "URL": "https://sinhala.adaderana.lk/news.php?nid=27131", "Category": null, "Parent URL": null}