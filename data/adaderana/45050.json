{"Source": "Adaderana", "Timestamp": "August 1, 2014 11:16 am", "Headline": "එංගලන්තයේ ටෙස්ට් ඉඩෝරයට වැස්සක්", "News Content": "වසරක පමණ කාලයක් තුළදී මුහුණ දුන් ටෙස්ට් තරග 10කින් පසුව ජයග්‍රහණයක් අත් කරගැනිමට එංගලන්ත කණ්ඩායම සමත්විය. ඒ ඉන්දියාව සමග පැවති තුන්වන ටෙස්ට් ක්‍රිකට් තරගයෙන් ලැබූ ජයග්‍රහණයත් සමගය. එම තරඟය ලකුණු 266කින් ජයගත් එංගලන්ත කණ්ඩායම ටෙස්ට් තරග 05කින් සමන්විත තරඟාවලිය එකට එකක් ලෙස සම කිරීමට සමත්ව තිබේ. මෙම තරගයේ දී ගැරී බැලන්ස් සහ ඊයන් බෙල් ශතක ලබාගත් අතර ජෙම්ස් ඇන්ඩර්සන් ඉනිම දෙකේදී කඩුළු 07ක් දවාගනිමින් තරඟයේ වීරයාට හිමි සම්මානය ද දිනාගත්තේය. ඉන්දීය දෙවන ඉනිමේ දී ලකුණු 67කට කඩුළු 06ක් බිඳ දැමීමට දඟ පන්දු යවන මොයින් අලී සමත්වීම කැපී පෙනිණ. එංගලන්තයේ පළමු ඉනිම කඩුළු 07ට ලකුණු 569ක් සහ දෙවන ඉනිම කඩුළු 04ට ලකුණු 205ක් රැස් කරගත් අතර ඉන්දියාව පළමු ඉනිමට ලකුණු 330ක් සහ දෙවන ඉනිමේ දී ලකුණු 178ක් රැස්කර ගත්තේය.", "URL": "https://sinhala.adaderana.lk/news.php?nid=45050", "Category": null, "Parent URL": null}