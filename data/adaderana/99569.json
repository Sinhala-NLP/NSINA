{"Source": "Adaderana", "Timestamp": "November 21, 2018 06:38 pm", "Headline": "පාර්ලිමේන්තුවෙත් රටෙත් බහුතරය තාමත් එජාපයට පමණයි", "News Content": "පාර්ලිමේන්තුවේ මෙන්ම රටේ බහුතර බලය තමා ඇතුළු එක්සත් ජාතික පෙරමුණට පවතින බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. එම නිසා ඕනෑම අභියෝගයකට මුහුණ දීමට සූදානම් බව ඔහු සඳහන් කළේය. එක්සත් ජාතික පක්ෂ ආසන සංවිධායකවරුන් සමඟ අරලියගහ මන්දිරයේ පැවති සාකච්ඡාවකට එක්වෙමින් එක්සත් ජාතික පක්ෂ නායක රනිල් වික්‍රමසිංහ මහතා මෙම අදහස් පල කළේය. වර්තමානයේ අවශ්‍යව පවතින්නේ ව්‍යවස්ථාව ආරක්ෂා කිරීම බව සඳහන් කළ රනිල් වික්‍රමසිංහ මහතා මැතිවරණ පැවැත්වීම ගැටලුවක් නොවන බවද පැවසීය. ආණ්ඩුව පැවතිය යුත්තේ ව්‍යවස්ථාවට අනුකූලව බව ඔහු සඳහන් කර ඇත. පාර්ලිමේන්තුවේ සෙසු දේශපාලන පක්ෂ සමඟ සාකච්ඡා කර මැතිවරණයක් පැවැත්වීමට පියවර ගන්නා බවද රනිල් වික්‍රමසිංහ මහතා මෙහිදී ප්‍රකාශ කර තිබේ. එක්සත් ජාතික පෙරමුණට අවශ්‍ය වන්නේ ජනතාවගේ පරමාධිපත්‍යයත් ව්‍යවස්ථාවත් ආරක්ෂා කිරීම බව සඳහන් කළ රනිල් වික්‍රමසිංහ මහතා එම අයිතීන් සොරකම් කිරීමට කිසිඳු පාර්ශවයකට හැකියාවක් නොමැති බවද මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=99569", "Category": null, "Parent URL": null}