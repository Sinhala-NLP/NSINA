{"Source": "Adaderana", "Timestamp": "April 17, 2013 12:17 pm", "Headline": "නාදුනන පිරිසකගේ ප්‍රහාරයකින් 2ක් රෝහලේ", "News Content": "රත්නපුර වේල්ලාවේල ඒ කොටසේ ගම්මානයකට අද අලුයම 2.00ට පමණ පැමිණි නාදුනන පිරිසක් සිදුකළ පහරදීමකින් පුද්ගලයින් දෙදෙනෙකු තුවාල ලබා ඇති බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. ප්‍රහාර‍යට පැමිණි පිරිසක් නිවාස කිහිපයකටද හානි සිදුකර ඇති බවත් ඊට හේතුව අනාවරණය වී නැති බවත් හෙතෙම කියයි. රත්නපුර වේල්ලාවේල කෝවිලේ පූජකවරයා සොයා ඇති මෙම නාදුනන පිරිස පසුව ඔහුගේ සොහොයුරාට පහරදී ඇති බවත් ඔහු ඇතුළු දෙදෙනෙකු ප්‍රතිකාර සඳහා බලංගොඩ රෝහලට ඇතුළත් කර ඇති බවත් මනෝ ගනේෂන් මහතා පවසයි. මෙම සිද්ධිය සැලවීමෙන් පසු සබරගමු පළාත් සභාවේ මන්ත්‍රී කනපති රාමචන්ද්‍රන් මහතා පොලීසියට දැනුම් දී ප්‍රදේශයේ ජනතාවගේ ආරක්ෂාව තහවුරු කිරීමට පියවර ගත් බව අප වාර්තාකරු පවසයි.", "URL": "https://sinhala.adaderana.lk/news.php?nid=33335", "Category": null, "Parent URL": null}