{"Source": "Adaderana", "Timestamp": "November 9, 2012 12:05 pm", "Headline": "සුදු කාන්තාවට අතවර කළාට ශ්‍රී ලාංකික තරුණයා හිරේ යවයි ", "News Content": "ඔස්ට්‍රේලියානු කාන්තාවකට ලිංගික අඩත්තේට්ටම් කිරීමට තැත් කිරීමේ චෝදනාව මත වැරදිකරු වු ශ්‍රී ලාංකික තරුණයෙකුට එරට අධිකරණයකින් සිරදඬුවම් නියම කර තිබේ. සුමුදු රංගන බමුණු ආරච්චිගේ නැමැති 28 හැවිරිදි වියේ පසුවන මෙම තරුණයා ඔස්ට්‍රේලියාවේ වැඩිදුර අධ්‍යාපනය ලබමින් සිටින අතරතුර එරට පර්ත් නගරයේ කූලි රථ රියදුරෙකු ලෙස ද කටයුතු කර ඇත. ඔස්ට්‍රේලියාවේ මවුන්ට් හොව්තොර්න් ප්‍රදේශයේදී 34 හැවිරිදි කාන්තාවක් කූලී රථයේ නංවාගෙන ගොස් මොහු විසින් ඇයට අතවර කිරීමට තැත්කර ඇතැයි විදෙස් වාර්තා අනාවරණය කරයි. මත්පැන් පානය කිරීම නිසා අදාළ කාන්තාවට වාහනයේ නින්දගොස් තිබියදී ලිංගික අතවර කිරීමට එම තරුණයා පෙළඹ ඇතැයි සඳහන්ය. ඉකුත් ජූලි මාසයේදී මෙම සිද්ධිය සිදුව තිබේ. ඒ අනුව එරට අධිකරණයකින් මොහුට වසර 3ක සිරඳඩුවමක් නියම කර ඇති අතර ඔහුගේ යහපත් කල්ක්‍රියාව අනුව මාස 18කින් පසු ශ්‍රී ලංකාවට පිටුවහල් කිරීමට ඉඩ ඇතැයි ද විදෙස් මාධ්‍ය වාර්තා අනාවරණය කරයි.", "URL": "https://sinhala.adaderana.lk/news.php?nid=29042", "Category": null, "Parent URL": null}