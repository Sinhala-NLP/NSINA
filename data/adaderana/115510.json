{"Source": "Adaderana", "Timestamp": "August 1, 2019 01:15 pm", "Headline": "නියඟයෙන් පුත්තලමේ පවුල් 10435ක් පීඩාවට", "News Content": "පවතින දැඩි නියඟය හේතුවෙන් පුත්තලම දිස්ත්‍රික්කයේ ප්‍රාදේශීය ලේකම් කොට්ඨාස 07ක පවුල් 10 435ක පුද්ගලයින් 34144 දෙනෙකු පීඩාවට පත්වී සිටින බව පුත්තලම ආපදා කළමණාකරන ඒකකය සඳහන් කරයි. මාස කීපයකින් නිසි පරිදි වැසි නොලැබීම හේතුවෙන් පුත්තලම දිස්ත්‍රික්කයේ බොහෝ ප්‍රදේශ වල වැව් රැසක් සිඳී ගොස් ඇති අතර, මෙම තත්ත්වය ගොවිතැන්වලට මෙන්ම පානීය ජල අවශ්‍යයතාවයන් සපුරා ගැනීමේ දී ද දැඩි ලෙස බලපෑම් එල්ල කර ඇත. ආරච්චිකට්ටුව ප්‍රාදේශීය ලේකම් කොට්ඨාසයේ පවුල් 1598 ක පුද්ගලයින් 5719 ක්ද, මුන්දලම ප්‍රාදේශීය ලේකම් කොට්ඨාසයේ පවුල් 1932 ක පුද්ගලයින් 6490 ක්ද, පල්ලම ප්‍රාදේශීය ලේකම් කොට්ඨාසයේ පවුල් 1823 ක පුද්ගලයින් 6173 ක්ද පීඩාවට පත්වී සිටින බව අද දෙරණ වාර්තාකරු පවසයි. මීට අමතරව නවගත්තේගම ප්‍රාදේශීය ලේකම් කොට්ඨාසයේ පවුල් 448 ක පුද්ගලයින් 1280 ක්ද, වනතවිල්ලුව ප්‍රාදේශීය ලේකම් කොට්ඨාසයේ පවුල් 455 ක පුද්ගලයින් 1572 ක්ද, කරුවලගස්වැව ප්‍රාදේශීය ලේකම් කොට්ඨාසයේ පවුල් 1137 ක පුද්ගලයින් 9562 ක්ද, පීඩාවට පත්වී සිටින බව ආපදා කළමණාකරන ඒකකය සඳහන් කර ඇත. මෙසේ පීඩාවට පත්වී සිටින පවුල් සදහා අවශ්‍ය පානීය ජලය ජල බව්සර් මඟින් බෙදා හැරීමට ඒ ඒ ප්‍රාදේශීය ලේකම් කාර්යාල විසින් ආරම්භ කර ඇති බවද වාර්තා වෙයි.", "URL": "https://sinhala.adaderana.lk/news.php?nid=115510", "Category": null, "Parent URL": null}