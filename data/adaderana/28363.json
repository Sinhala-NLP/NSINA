{"Source": "Adaderana", "Timestamp": "October 17, 2012 02:11 pm", "Headline": "කෝටි ගණනක භාණ්ඩ පන්නන්න ගිහින් මාට්ටු ", "News Content": "ව්‍යාජ ලිපි ලේඛන සකස්කර රුපියල් කෝටි ගණනක් වටිනා භාණ්ඩ තොගයක් රේගුවෙන් පිට කිරීමට උත්සාහ කළ පුද්ගලයින් දෙදෙනෙකු රේගු නිලධාරීන් විසින් අත්අඩංගුවට ගෙන තිබේ. අද (17) උදෑසන අදාළ සැකකරුවන් දෙදෙනා අත්අඩංගුවට ගෙන ඇති බව සඳහන්ය. අදාළ භාණ්ඩ සහිත කන්ටේනරය පෑලියගොඩ නව ජය බහළුම් පර්යන්තයේ දී රේගු නිලධාරීන් භාරයට ගෙන තිබේ. පාවහන් සකස් කිරීමට යොදා ගන්නා භාණ්ඩ මුවාවෙන් මෙරටට ගෙන්වා තිබූ මෙම කන්ටේනරය තුළ රුපියල් කෝටි 5 ක වටිනාකමකින් යුත් සුවඳ විළවුන්, දුම් වැටි, පිටි වර්ග, චීස් වර්ග සහ පාවහන් තිබූ බව රේගුව සඳහන් කළේය. අත්අඩංගුවට ගත් පුද්ගලයින් දෙදෙනාගෙන් එක් අයෙකු කන්ටේනරයේ රියදුරු වන අතර අනෙක් පුද්ගලයා ලිපිකරුවෙකු බව සඳහන්ය. මොවුන් මෙම කන්ටේනරය වරායෙන් පිටතට ගෙන ගියේ නම් එමගින් රජයට සිදුවන පාඩුව රුපියල් කෝටි 3 ක් පමණ වන බව රේගුව සඳහන් කළේය. මේ සම්බන්ධයෙන් ශ‍්‍රී ලංකා රේගුව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=28363", "Category": null, "Parent URL": null}