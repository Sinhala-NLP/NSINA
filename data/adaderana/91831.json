{"Source": "Adaderana", "Timestamp": "July 2, 2018 11:21 am", "Headline": "ඉතිහාසය වෙනස් කළ දවසක්-රුසියාවට පෙරළිකාර ජයක්", "News Content": "21 වන ලෝක කුසලාන පාපන්දු තරගාවලියේ අවසන් 16 දෙනාගේ වටය යටතේ ප්‍රබල ස්පාඤ්ඤ කණ්ඩායම සමඟ ඊයේ පැවති තරගයෙන් පෙරළිකාර ජයක් හිමිකර ගනිමින් අර්ධ අවසන් පූර්ව වටයට සුදුසුකම් ලබන්නට සත්කාරක රුසියා කණ්ඩායම සමත් විය. රුසියාව පාපන්දු ලෝක කුසලාන තරගාවලියක අර්ධ අවසන් පූර්ව වටයට සුදුසුකම් ලැබූ ප්‍රථම අවස්ථාව මෙයයි. තරගයේ පළමු අර්ධයේ 12 වැනි මිනිත්තුවේදී මොස්කව් නුවර ලුස්නිකි ක්‍රීඩාංගනයට රැස්ව සිටි දහස් සංඛ්‍යාත රුසියානු ප්‍රේක්ෂකයින්ට මොහොතකට නිහඩ වීමට සිදුවූයේ රුසියානු ක්‍රීඩකයෙක්ගේ පාදයේ වැදුනු පන්දුවක් ඔවුන්ගේම දැල තුළට ඇදී යාමෙන් ස්පාඤ්ඤ කණ්ඩායමට ගෝලයක් හිමි වීමත් සමඟයි. 41වැනි මිනිත්තුවේදී ස්පාඤ්ඤ දඬුවම් සීමාව තුළදී ස්පාඤ්ඤ ක්‍රීඩක පීකූගේ අතේ පන්දුව වැදීම හේතුවෙන් රුසියාවට දඬුවම් පහරක් හිමිවීමත් සමඟ මිනිත්තු 29ක් නිහඬව සිටි සත්කාරක රුසියානු ප්‍රේක්ෂකයින් නැවතත් සිය අසුන්වලින් නැගී සිටියේය. එම දඬුවම් පහර ගෝලයක් බවට පරිවර්තනය කරගත් ආර්ටම් ඩ්සූයූබා තරගයේ ගෝල සංඛ්‍යාව සම කිරීමට සමත් විය. එතැන් සිට නියමිත කාලය අවසන් වන තෙක්ම කණ්ඩායම් දෙකටම ගෝල රැස් කිරීමට නොහැකි වීම නිසා තරගයේ නියමිත කාලය අවසන් වූයේ ගෝල 1ට 1ක් ලෙස සම තත්ත්වයෙන්. ඉන් පසුව තරගයේ ජයග්‍රාහකයින් තෝරා ගැනීමට මිනිත්තු තිහක අතිරේක කාලයක් ලබාදුන්නද එම කාලයේදීත් කණ්ඩායම් දෙකටම ගෝල රැස් කිරීමට හැකි වුයේ නැහැ. අනතුරුව තරගයේ ජයග්‍රාකයින් තෝරා ගැනීමට සිදු වූයේ දැල් රකින්නන්ගේ දක්ශතා උරගා බලන දඬුවම් පහර මඟින්.", "URL": "https://sinhala.adaderana.lk/news.php?nid=91831", "Category": null, "Parent URL": null}