{"Source": "Adaderana", "Timestamp": "January 8, 2011 03:22 pm", "Headline": "සියලු දරුවන්ගේ වගකීම අමාත්‍යාංශය බාරගන්නවා -ඩලස් ", "News Content": "අතරමගදී විවිධ හේතූන් මත අධ්‍යාපනය හැරයන, විශ්ව විද්‍යාලයට ලකුණු කීපයක් මදිවන දරුවන්, සා/පෙළ අසමතුන් ආදී මෙම සියලු දරුවන්ගේ වගකීම තම අමාත්‍යාංශය භාරගන්නා බව යෞවන කටයුතු සහ නිපුණතා සංවර්ධන ආමත්‍ය ඩලස් අලහප්පෙරුම මහතා පවසයි. එමෙන්ම එම දරුවන් වෙනුවෙන් සුදුසු වැඩපිළිවෙළක් ඇතිබවත් අමාත්‍යවරයා සඳහන් කරයි. මොරටුව ඇප්ට්-ආර්ට් ඇකඩමි හි ශිෂ්‍ය ශිෂ්‍යාවන් විසින් සංවිධානය කරන ලද අරුණළු චිත‍්‍ර හා මූර්ති ප‍්‍රදර්ශනය විවෘත කිරීමේ අවස්ථාවට අද(08) එක්වෙමින් ඔහු මේ බව ප‍්‍රකාශ කර සිටියේය. අවුරුද්ද මුලදී පාසැල් වලට 3,30000 ක් දරුවන් ඇතුළත් වන බවත් ඉන් 21000 ක් දෙනා සෑම අවුරුද්දකම විශ්ව විද්‍යාලයට ඇතුළත් වන බවත් වැඩිදුරටත් අදහස් දැක්වූ හෙතෙම එහිදී පෙන්වා දුන්නේය. ජාතික හා ජාත්‍යන්තර වශයෙන් පිළිගත් NVQ සහතිකපත‍්‍ර ක‍්‍රමයක් විශාල වෘත්තීය ක්ෂේත‍්‍ර ගණනාවක් සඳහාම ස්ථාපිත කර ඇති බවත්, සා.පෙළ හා උසස් පෙළ අසමත්වූ පමණින්ම දරුවකුගේ විශ්ව විද්‍යාල සිහිනය බිඳනොවැටෙන බවත් අලහප්පෙරුම මහතා සඳහන් කළේය. විශ්ව විද්‍යාල වරම් නොලබන සෑම දරුවෙක්ම සහ අධ්‍යාපනය අතරමග ගිය සෑම දරුවෙකුටම මෙරට හා ජාත්‍යන්තර වශයෙන් පිළිගත් උපාධියක් වෘත්තීය තාක්ෂණ විශ්ව විද්‍යාලය තුළින් (යුනිවෝටෙක්) තුළින් ලබාගත හැකි බව ද ඔහු අවධාරණය කළේය. මෙම අවස්ථාවට චිත‍්‍ර ප‍්‍රදර්ශනය සංවිධානය කළ සිසුදරුවන්, ආචාර්යවරුන්, සහ දෙමාපියන් පිරිසක් සහභාගී විය.", "URL": "https://sinhala.adaderana.lk/news.php?nid=13357", "Category": null, "Parent URL": null}