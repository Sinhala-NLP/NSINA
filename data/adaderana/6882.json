{"Source": "Adaderana", "Timestamp": "February 22, 2010 05:06 pm", "Headline": "පෝස්ටර් ඉවත්කරන්නැයි බස් හිමියෝ ඉල්ලති", "News Content": "මගී ප්‍රවාහන පෞද්ගලික බස් රථවල ප්‍රදර්ශනය ‍කර තිබෙන නීතිවිරෝධී පෝස්ටර් ඉවත් කිරීම සඳහා නියෝගයක් නිකුත් කරන ලෙස ලංකා පෞද්ගලික බස් හිමියන්ගේ සංගමය මැතිවරණ ‍කොමසාරිස්වරයාගෙන් ඉල්ලීමක් කර තිබේ. එම සංගමයේ සභාපති ගැමුණු විජේරත්න මහතා පවසන පරිදි මැතිවරණ‍යේ දී කිසිදු දේශපාලන පක්ෂයකට සහය නොදැක්වීමට එම සංගමය තීරණය කර ඇත. එසේම පොදු ප්‍රවාහන සේවාවල පෝස්ටර් ප්‍රදර්ශනය නීතිවිරෝධී බැවින් ඒවා ඉවත් කිරීම සඳහා අවශ්‍ය නීතිමය තත්ත්වය බලාත්මක කරන‍ ලෙස පෞද්ගලික බස් හිමියන්ගේ සංගමය ඉල්ලා සිටි බව හෙතෙම කියා සිටියේය. පසුගිය ජනාධිපතිවරණයේ දී පොලිස්පතිවරයා විසින් එවැනි ක්‍රියාමාර්ගයක් අනුගමනය කළ බව පෙන්වා දෙන ගැමුණු විජේරත්න මහතා මෙවර මැතිවරණ‍යේ දී ද එය බලාත්මක කරන ලෙස පොලිස්පතිවරයාගෙන් ද ඉල්ලා තිබේ.", "URL": "https://sinhala.adaderana.lk/news.php?nid=6882", "Category": null, "Parent URL": null}