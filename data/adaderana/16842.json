{"Source": "Adaderana", "Timestamp": "June 18, 2011 12:49 pm", "Headline": "මන්නාරම ඛණිජ තෙල් ගවේෂණ සහයට ගැස්ප්‍රොම් එකඟ වෙයි", "News Content": "මන්නාරම් ද්‍රෝණියේ ඛණිජ තෙල් ගවේෂණ කටයුතු සඳහා සහය වීමට ලොව විශාලතම ගෑස් සමාගමක් වන ගැස්ප්‍රොම් සමාගම එකඟතාව පළ කර තිබේ. රුසියාවේ ශාන්ත පීටර්ස්බර්ග් නුවර රැදී සිටින ජනාධිපති මහින්ද රාජපක්ෂ මහතා හමුවූ අදාළ සමාගමේ සභාපති ඇලෙක්සි මිලර් මෙම එකඟතාව පළ කළ බව ජනාධිපති මාධ්‍ය අංශය සඳහන් කරනු ලැබීය. තෙල් ගවේෂණ කටයුතු සඳහා තම සමාගමේ විශේෂඥයින් ඇතුළු නියෝජිත පිරිසක් මෙරටට එවන බවට මිලර් මහතා ප්‍රකාශ කර තිබේ. ලොව ලාභදායී ඉන්ධන ප්‍රභවයක් වන LNG ගෑස් ශ්‍රී ලංකාවේ භාවිත කිරීමට ඇති හැකියාව පිළිබඳව ද මෙම සාකච්ඡාවේ දී අවධානය යොමු වූ බව ජනාධිපති මාධ්‍ය අංශය පවසයි. ඒ සඳහා ද විශේෂඥ කණ්ඩායමක් ‍එවීමට එකඟ වී ඇති ගැස්ප්‍රොම් සමාගම ශ්‍රී ලංකාවේ තෙල් පිරිපහදුවක් ඉදිකිරීමට ද එකඟතාව පළ කර තිබේ.", "URL": "https://sinhala.adaderana.lk/news.php?nid=16842", "Category": null, "Parent URL": null}