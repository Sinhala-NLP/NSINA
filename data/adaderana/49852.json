{"Source": "Adaderana", "Timestamp": "March 10, 2015 09:32 am", "Headline": "මෛත්‍රීට එරෙහිව බ්‍රිතාන්‍යයේ එල්.ටී.ටී.ඊ හිතවාදීන්ගෙන් විරෝධතා", "News Content": "බ්‍රිතාන්‍යයේ සංචාරයක නිරතවන මෛත්‍රිපාල සිරිසේන ජනාධිපතිවරයාට විරෝධය පළ කරමින් එරට පාර්ලිමේන්තුව ඉදිරිපිට එල්.ටී.ටී.ඊ හිතවාදීන් පිරිසක් උද්ඝෝෂණ පවත්වා තිබේ.බ්‍රිතාන්‍ය දෙමළ සංසදය විසින් ඊයේ මෙම විරෝධතා පවත්වා ඇති බව විදෙස් මාධ්‍ය වාර්තා කරයි.එසේම පොදුරාජ්‍ය මණ්ඩලයීය කාර්යාලය ඉදිරිපිට ද මේ ආකාරයටම විරෝධතා පවත්වා ඇති බව එම වාර්තාවල දැක්වෙයි. ඒ සඳහා ද්‍රවිඩ තරුණයින් පිරිසක්ද සම්බන්ධ වී ඇත.ඉකුත් මහින්ද රාජපක්ෂ රජයෙන් මෙන්ම වත්මන් මෛත්‍රීපාල සිරිසේන මහතාගේ රජයෙන් ද යුද ගැටුම් හේතුවෙන් පීඩාවට පත්වූ ද්‍රවිඩ ජනතාවට සහනයක් නොලැබෙන බව කියමින් ඔවුන් විරෝධතා දක්වා ඇති බව විදෙස් වාර්තා පවසයි.මෛත්‍රිපාල සිරිසේන මහතා ද ඉකුත් මහින්ද රාජපක්ෂ ආණ්ඩුවේ සාමාජිකයෙකු ලෙස ද්‍රවිඩ ජනයා ඝාතනයට සහය පළ කළ අයෙකු යැයි විරෝධතාකරුවන් කියයි.මෛත්‍රිපාල සිරිසේන ජනාධිපතිවරයා සිව්දින නිල සංචාරයක් ආරම්භ කරමින් පසුගිය 07දා බ්‍රිතාන්‍යය බලා පිටත්ව ගියේය.හිටපු ජනපති මහින්ද රාජපක්ෂ මහතා ද බ්‍රිතාන්‍යයේ සංචාරය කළ අවස්ථාවේදී මේ ආකාරයටම එල්.ටී.ටී.ඊ හිතවාදී කණ්ඩායම් විසින් විරෝධතා පවත්වන ලදී.", "URL": "https://sinhala.adaderana.lk/news.php?nid=49852", "Category": null, "Parent URL": null}