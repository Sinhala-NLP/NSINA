{"Source": "Adaderana", "Timestamp": "November 26, 2015 08:49 am", "Headline": "කළුකඩ මාෆියාවට පාඩමක් උගන්වනකම් ගණන් උස්සනවාලු", "News Content": "අයවැයෙන් ප්‍රකාශ කළ පරිදි භාණ්ඩ මිල වෙළඳපොළේ අඩුවී නොමැති බැවින් ආහාර මිල ගණන් අද දිනයේ සිට ඉහළ දැමීමට පියවර ගන්නා බව ආපනශාලා හිමියන්ගේ සංගමය පවසයි.එම සංගමයේ ජාතික කැඳවුම්කරු අසේල සම්පත් මහතා සඳහන් කළේ මෙවර අයවැයෙන් අත්‍යවශ්‍ය භාණ්ඩ වල මිලගණන් අඩු කළද ඒවා පාරිභෝගිකයාට මෙතෙක් හිමිවී නොමැති බවයි.රට තුළ ක්‍රියාත්මක කළු කඩ මාෆියාව සඳහා රජය කඩිනම් මැදිහත්වීමක් සිදුකළ යුතු වන අතර ඊට බලකිරීමක් වශයෙන් මෙලෙස ආපනශාලා වල ආහාර මිල ගණන් වැඩිකිරීමට තීරණය කළ බව අසේල සම්පත් මහතා පැවසීය.ඒ අනූව කිරි තේ එකක් රුපියල් 35ට, ප්ලේන්ටිය රුපියල් 15ට, ආප්පයක් රුපියල් 15ට හා බත් රුපියල් 10කින් වැඩි කරන බව ඔහු කීවේය.කෙසේවෙතත් ආපනශාලා හිමියන් විසින් ගෙන ඇති මෙම තීරණය අසාධාරණ බව පාරිභෝගික අයිතීන් සුරැකීමේ ජාතික ව්‍යාපාරය පවසයි.එහි සභාපති රංජිත් විතානගේ මහතා සඳහන් කළේ අයවැයෙන් මෙතරම් සහන ලබාදී තිබියදී ආහාර වල මිල ගණන් වැඩි කිරීම කිසිසේත් සාධාරණ නොවන බවයි.මේ අතර මෙවර අයවැය මගින් වාහන දුම් පරීක්ෂාව සඳහා අය කිරීමට යෝජිත රුපියල් 5000සේ මුදල පොදු ප්‍රවාහන සේවා වලින් අය කිරීම නතර කළ යුතු බව දකුණු පළාත් පොදු පාසල් ළමුන් ප්‍රවාහන සේවා සංගමය පවසයි.එහි සභාපති ඊ.එච්.රුවන් ප්‍රසාද් මහතා සඳහන් කළේ ඒ සඳහා රජයට බල කිරීමේ ඒකාබද්ධ වැඩපිළිවෙළක් ක්‍රියාත්මක කරන බවයි.", "URL": "https://sinhala.adaderana.lk/news.php?nid=55323", "Category": null, "Parent URL": null}