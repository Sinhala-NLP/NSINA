{"Source": "Adaderana", "Timestamp": "March 15, 2014 08:56 am", "Headline": "ජාතික ඖෂධ ප්‍රතිපත්තිය 20දා කැබිනට්ටුවට - අපෙන් අදහස් ගත්තේ නෑ වෘත්තීය සමිති", "News Content": "ජාතික ඖෂධ ප්‍රතිපත්තිය ලබන 20 වැනිදා කැබිනට් මණ්ඩලයට ඉදිරිපත් කිරීමට නියමිත බව සෞඛ්‍ය අමාත්‍යංශය පවසයි. ලබන මැයි මාසය වනවිට එය බලාත්මක කිරීමට අරමුණු කෙරෙන බව එම අමාත්‍යංශය කියයි. මෙමගින් ඖෂධ ඇතුළු සෞඛ්‍ය මෙවලම් 24,000 ක ප්‍රමාණයක් නියාමනය කිරීමට අපේක්ෂා කරන බව සඳහන්ය. ඒ යටතේ ඖෂධ වර්ග 1450 ක ප්‍රමාණයක් ඇතැයි පැවසේ. ඖෂධ ප්‍රතිපත්තිය යටතේ ජාතික ඖෂධ ප්‍රමිති අධිකාරියක් ස්ථාපිත කෙරෙනු ඇත. මෙතෙක් සෞඛ්‍ය සේවා අධ්‍යක්ෂ ජෙනරාල් මගින් පාලනය කෙරුණු කාර්යන් බොහොමයක් වෛද්‍ය සැපයීම් අංශ අධ්‍යක්ෂවරයා සහ නියාමන අධිකාරියේ ප්‍රධානියා යටතට ගැනෙන අතර සියලු කාර්යයන් විද්වත් මණ්ඩලයක් මගින් අධීක්ෂණය කෙරෙන බව සඳහන්ය. ජාතික ඖෂධ ප්‍රතිපත්තියේ මුලික අරමුණ ගුණාත්මක බවින් සපිරි ඖෂධ පාරිභෝගිකයා බවට පත් කිරීම බව සෞඛ්‍ය අමාත්‍යංශය පවසයි. කෙසේ වෙතත් යෝජිත ජාතික ඖෂධ ප්‍රතිපත්තිය මගින් එහි මුලික අරමුණු ඉටුවන්නේ දැයි සැක සහිත බව වෘත්තිය සමිති කියයි. ඔවුන් පෙන්වා දෙන්නේ සෞඛ්‍ය අමාත්‍යංශය ඖෂධ ප්‍රතිපත්තිය සම්බන්ධයෙන් කිසිදු කරුණක් වෘත්තීය සමිති සමඟ සාකච්ජා නොකළ බවයි. එසේම යෝජිත නව ඖෂධ ප්‍රතිපත්තිය සැකසීමේ දී ඖෂධවේදීන් වශයෙන් තමන්ගෙන් කිසිදු විමසීමක් නොකළ බව රජයේ ඖෂධවේදීන්ගේ සංගමයේ ප්‍රධාන ලේකම් අජිත් තිලකරත්න මහතා ද කීවේය. කෙසේ වෙතත් පවතින ආර්ථික රටාවට මුහුණදිය හැකි පරිදි සියලුදෙනාට පිළිගත හැකි පනතක් ජාතික ඖෂධ ප්‍රතිපත්තිය මගින් හඳුන්වා දියයුතු බව ඖෂධවේදීන්ගේ සංගමය පැවසුවේය. ඖෂධ ප්‍රතිපත්තියේ ඉතිහාසය 1970 දශකය තෙක් දිවයයි. එවකට පැවති රජය ඖෂධ නිෂ්චිත මිල පාලනයකින් යුක්තව පාරිභෝගිකයා අතට පත් කිරීම උදෙසා නිර්දේශ නිකුත් කිරීමේ අරමුණින් කමිටුවක් පත් කෙරුණි. දොස්තර එස්.ඒ වික්‍රමසිංහ සහ මහාචාර්ය සේනක බිබිලේ ඊට පත්කෙරුණු අතර ඔවුන්ගේ නිර්දේශය වුයේ ජාතික ඖෂධ ප්‍රතිපත්තියක් මගින් එය පාලනය කළ යුතු බවයි. ඖෂධ නිෂ්පාදනය , බෙදාහැරීම, අලෙවි කිරීම ආදී කරුණු රැසක් පදනම් කර ගනිමින් මෙම ඖෂධ ප්‍රතිපත්තිය සකස් කළ යුතු බව ඔවුන්ගේ නිර්දේශ අතර විය. රටක ඖෂධ ප්‍රතිපත්තියක් පැවතීම මගින් ජනතාවට ඉහළ ප්‍රමිතියකින් යුතු ඖෂධ ලබා ගැනීමේ හැකියාව පවනිත බව රජයේ වෛද්‍ය නිලධාරීන් සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පැවසීය.", "URL": "https://sinhala.adaderana.lk/news.php?nid=41810", "Category": null, "Parent URL": null}