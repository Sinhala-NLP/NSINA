{"Source": "Adaderana", "Timestamp": "January 2, 2014 07:18 am", "Headline": "ශ්‍රීලංනිප මධ්‍යම කාරක සභාව රැස්වෙයි-අද තීරණාත්මකයි", "News Content": "ඉදිරි පළාත් සභා මැතිවරණ පැවැත්වීම පිළිබදව අද දිනයේ රැස්වන ශ්‍රී ලංකා නිදහස් පක්ෂ මධ්‍යම කාරක සභාවේදි තීරණය කිරිමට නියමිතව තිබේ. එම පක්ෂයේ ජ්‍යෙෂ්ඨ කාශකයෙකු කියා සිටියේ ජනාධිපති මහින්ද රාජපක්ෂ මහතාගේ ප්‍රධානත්වයෙන් අද පස්වරුවේ අරලිය ගහ මන්දිරයේ දි ශ්‍රී ලංකා නිදහස් පක්ෂ මධ්‍යම කාරක සභාව රැස්වන බවයි. පක්ෂයේ ඉදිරි වැඩපිළිවෙල පිලිබඳ මෙහිදි දීර්ඝ වශයෙන් සාකච්ඡා කිරීමට නියමිත බව වාර්තා වේ. විශේෂයෙන් බස්නාහිර සහ දකුණු පළාත් සභා විසුරුවා හැරීමේ කාල වකවානුව සම්බන්ධයෙන් මෙහිදි අවධානය යොමුවනු ඇති බව සඳන්ය. සන්ධානයට බලය හිමි පළාත් පාලන ආයතන වල අයවැය පරාජයට පත් වීම සම්බන්ධයෙන් මෙන්ම අයවැයට විරුද්ධව ඡන්දය ප්‍රකාශ කළ මන්ත්‍රීවරුන් සම්බන්ධයෙන් ගනු ලබන ඉදිරි ක්‍රියාමාර්ග පිළිබඳවද මෙහිදි තීරණය කිරීමට නියමිත බව ශ්‍රී ලංකා නිදහස් පක්ෂය කියා සිටියි. අදාළ පළාත් පාලන ආයතන වල මන්ත්‍රීවරුන් සම්බන්ධයෙන් මේ වන විටත් විනය පරීක්ෂණ ආරම්භ කර ඇති අතර ඔවුන්ගේ පක්ෂ සාමාජිකත්වය අහෝසි කිරීමට ද ශ්‍රී ලංකා නිදහස් පක්ෂය තීරණය කර තිබේ. එක්සත් ජනතා නිදහස් සන්ධානයට බලය හිමි පළාත් පාලන ආයතන 15ක අයවැය පරාජයට පත් වී ඇති අතර ඉන් 7ක් සදහා නව සභාපතිවරුන් නම් කර ඇති බව වාර්තා වේ. අද දිනයේ ශ්‍රී ලංකා නිදහස් පක්ෂයේ මධ්‍යම කාරක සභාව විසින් ගනු ලබන තීන්දු තීරණ ඉදිරියේ දි රැස්වන එක්සත් ජනතා නිදහස් සන්ධාන පක්ෂ නායක රැස්වීමට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40019", "Category": null, "Parent URL": null}