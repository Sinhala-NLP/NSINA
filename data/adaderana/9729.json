{"Source": "Adaderana", "Timestamp": "July 20, 2010 12:04 pm", "Headline": "අඟුලාන ඝාතන නඩුව විභාගයට ත්‍රිපුද්ගල විනිසුරු මඩුල්ලක්", "News Content": "අඟුලාන ද්විත්ව මිනිස් ඝාතනයට අදාළ නඩුව විභාග කිරීම සඳහා ත්‍රිපුද්ගල මහාධිකරණ විනිසුරු මඩුල්ලක් නම් කර තිබේ. අගවිනිසුරුවරයා විසින් නම් කරන ලද මෙම විනිසුරු මඩුල්ලට දීපාලි විජේසුන්දර, කුමුදුනී වික්‍රමසිංහ සහ ඩබ්ලිව් එම්. පී. වරාවැව යන මහත්ම මහත්මීන් අයත්ය. අඟුලාන පොලිසියේ හිටපු ස්ථානාධිපති වී. නිව්ටන් ඇතුළු විත්තිකාර පොලිස් නිලධාරීන් සිව්දෙනෙකු බන්ධනාගාර නිලධාරීන් විසින් අද මහාධිකරණයට ඉදිරිපත් කර තිබුණි. අනතුරුව මීට අදාළ නඩු විභාගය අගෝස්තු මස 19 වැනිදා පැවැත්වීමට තීරණය කළ මහාධිකරණය විත්තිකරුවන්ට චෝදනා පත්‍ර භාරදීම අගෝස්තු මස 5 වැනිදා සිදුකරන ලෙස ද නියෝග කරනු ලැබීය. සියලුම විත්තිකරුවන්ගේ ඇඟිලි සලකුණු ලබාගෙන වාර්තාවක් කැඳවන ලෙස නියෝග කළ මහාධිකරණය සැකකරුවන් තවදුරටත් මැගසින් බන්ධනාගාරයේ රඳවා තැබීමට ද නියෝග කර ඇත.", "URL": "https://sinhala.adaderana.lk/news.php?nid=9729", "Category": null, "Parent URL": null}