{"Source": "Adaderana", "Timestamp": "August 15, 2011 03:07 pm", "Headline": "ග්‍රීස් යකා එක්ක දේශපාලනය එපා-ජ.වි.පෙ අවධාරණය කරයි", "News Content": "ග්‍රීස් යකා ජ.වි.පෙ ගිණුමට බැරකිරීමට ආණ්ඩුව ගනිමින් සිටින උත්සාහය පිළිකුල් සහගතව හෙළාදකින බව ජනතා විමුක්ති පෙරමුණ පවසයි. ජනතා විමුක්ති පෙරමුණේ දේශපාලන මණ්ඩලය විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. \"ග‍්‍රීස් යකා\"නමැති මිත්‍යා සංකල්පයක් මත පදනම්ව පැතිරී ඇති කටකතා නිසා සමාජය තුළ ඇති වී තිබෙන භීතිය උපයෝගී කර ගනිමින් ජනතා විමුක්ති පෙරමුණට අනියම් ආකාරයෙන් අවලාද නැගීමට ආණ්ඩුව කටයුතු කරමින් සිටී. අද ආණ්ඩුවේ පුවත්පතක පළ කර ඇති ප‍්‍රවෘත්ති මගින් ජනතා විමුක්ති පෙරමුණට අවලාද නැගීමට ආණ්ඩුව ගෙන තිබෙන බංකොළොත් උත්සාහය පිළිකුල් සහගතය. ආණ්ඩුවේ එම බංකොලොත් උත්සාහය දැඩි පිළිකුලෙන් යුතුව අපි ප‍්‍රතික්ෂේප කරමු. පසුගිය කාලයේ ඇති වූ කාන්තාවන් බිය වැද්දීමේ සිදුවීම් සම්බන්ධයෙන් පොලිසිය පුද්ගලයින් කිහිප දෙනකු අත්අඩංගුවට ගෙන තිබේ. ඒ අතර සිටින්නේ විශ‍්‍රාම ගිය හමුදා සෙබළුන්, මනස විකෘති වූ පුද්ගලයින්ය. ජනතා විමුක්ති පෙරමුණේ කිසිදු සාමාජිකයෙකු මෙම සිද්ධි සම්බන්ධයෙන් අත්අඩංගුවට ගෙන නැත. ඊනියා කුමන්ත‍්‍රණයක් පිළිබඳව හමුදා බුද්ධි අංශ සියලූ තොරතුරු අනාවරණය කර ගෙන ඇත්නම්, පුවත්පත්වල ප‍්‍රවෘත්ති පළ කරමින් සිටිනවා මිස ඊට වගකිව යුත්තන් අත්අඩංගුවට නොගන්නේ මන්ද යන්න බරපතළ ප‍්‍රශ්නයකි. මින් පැහැදිලි වන්නේ ආණ්ඩුව ජනතාව මුලා කරමින් බංකොලොත් සහ පිළිකුල් සහගත දේශපාලනයක නිරත වී සිටින බවයි. බාල සිමෙන්ති ගෙන්වමින්, බාල පෙට‍්‍රල් ගෙන්වමින්, බාල බෙහෙත් ගෙන්වමින් ජනතාවගේ ජීවිත සමග සෙල්ලම් කරමින් ආණ්ඩුවේ ප‍්‍රධානීන් ගෙන යන කොමිස් ජාවාරම මෙවැනි බොරු ප‍්‍රචාරවලින් සැඟවිය නොහැකි බව අපි අවධාරණය කරමු. ශ‍්‍රී ලංකාවට අයත් දූපත් විදෙස් සමාගම්වලට කුණු කොල්ලයට විකුණා දමමින්, කොළඹ නගරයේ වටිනා ඉඩම් සහ ගොවි දූ පුතුන්ගේ ඉඩම් බහුජාතික සමාගම්වලට කුණු කොල්ලයට විකුණා දමමින් ආණ්ඩුව ගෙන යන විනාශකාරී ආර්ථිකයේ නිරුවත මෙවැනි බොරු ප‍්‍රචාරවලින් සැඟවිය නොහැකිය. එමෙන්ම කැසිනෝ කලාප නම් කරමින්, විදේශිකයින්ට නිරුවතින් රැඟුම්පාන්නට හැකි නිරුවත් වෙරළ තීර ඇති කිරීමට තීරණ ගනිමින් ශ‍්‍රී ලංකාව විදේශිකයින්ගේ සූදුපොළක් හා ගණිකා මඩමක් බවට පත් කිරීමට ආණ්ඩුව ගෙන යන තකතීරු ක‍්‍රියාමාර්ගවලට එල්ල වන ජනතා විරෝධය මෙවැනි බංකොළොත් ප‍්‍රචාරවලින් වළක්වා ගත නොහැකිය. ආණ්ඩුව අසීරුවට පත්වන, අර්බුදයට පත්වන හැම විටකම ජ.වි.පෙට අවලාද නැගීම ආණ්ඩුවේ පුරුද්ද වී තිබේ. ජ.වි.පෙට අවලාද නැගීම මගින් මෙවැනි ප‍්‍රශ්න නිර්මාණය වීමේ වගකීමෙන් මිදීමට ආණ්ඩුවට නොහැකි බව අපි අවධාරණය කරමු. ජනතාව මුහුණ දෙන ගැටලූ උග‍්‍ර වී, සමාජයේ බලාපොරොත්තු බිඳ වැටුණු තත්වයක් තුළ මනස විකෘති වූ පුද්ගලයින් මෙවැනි විකෘති සහගත ක‍්‍රියාවල නිරත වන බවත්, එම තත්වය යොදා ගනිමින් ඇතැමුන් තම පෞද්ගලික වුවමනාවන් ඉටු කර ගැනීමට කටයුතු කරන බවත් අපි දනිමු. එසේම ලංකාවේ සමහර මාධ්‍ය ආයතනද වගකීමෙන් තොරව මිත්‍යා මත තහවුරු වන සේ කටයුතු කිරීමද සමාජය තුළ මෙවැනි භීතියක් නිර්මාණය වීමට හේතු වී තිබේ. මෙම තත්වය කොතරම් උග‍්‍ර වී ඇත්ද යත්, මේ වන විට පුද්ගලයින් කිහිප දෙනෙකු ඝාතනයට ලක්ව තිබේ. ඒ නිසා ආණ්ඩුව කළ යුත්තේ ජනතාව භීතියට හා අවිනිශ්චිතභාවයට පත්ව ඇති විට එය යොදා ගනිමින් ලජ්ජා සහගත ලෙස දේශපාලනය කිරීම නොව ඇති වී තිබෙන තත්වය සමාජවිද්‍යාත්මකව හා මනෝවිද්‍යාත්මකව හඳුනා ගෙන ඊට අවශ්‍ය පිළියම් යෙදීමයි. අනෙක් අතට ආණ්ඩුව මෙවැනි සිදුවීම් දඩමීමා කරගනිමින් ජ.වි.පෙට අවලාද නගමින් රට තුළ ජනතාවට එරෙහිව මර්දන යාන්ත‍්‍රණය ශක්තිමත් කිරීමටත්, හදිසිනීතිය වැනි මර්දනකාරී නීති දිගටම තබාගැනීම සාධාරණය කර ගැනීමටත් කටයුතු කරන්නේද යන සැකය ද මතුවේ.කෙසේ වෙතත් සිය වගකීම පැහැර හරිමින්,\"ගී‍්‍රස් යකුන්\"මෙන් සිය වගකීම් පැහැර හැර ලිස්සා යමින් හා ජනතා ප‍්‍රශ්න පටු දේශපාලන වාසි වෙනුවෙන් යොදාගැනීමේ ආණ්ඩුවේ බංකොලොත් දේශපාලනය පරාජය කිරීමට පෙරට එන ලෙස අපි සියලූ දෙනාගෙන් ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ 2011.08.15", "URL": "https://sinhala.adaderana.lk/news.php?nid=18088", "Category": null, "Parent URL": null}