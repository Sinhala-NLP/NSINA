{"Source": "Adaderana", "Timestamp": "May 5, 2014 04:23 pm", "Headline": "හම්බන්තොට ගැටුම-අත්අඩංගුවට ගත් වහාම සැකකරුවන්ට ඇප ලැබිලා", "News Content": "හම්බන්තොට වරාය හා ගුවන්තොටුපළ නිරීක්ෂණ චාරිකාවක නිරතවූ එ.ජා.ප පාර්ලිමේන්තු මන්ත්‍රීවරුන් 5 දෙනෙකු ඇතුළු පිරිසට එල්ලවූ ප්‍රහාරයට අදාළව අත්අඩංගුවට ගත් බව කියන සිව්දෙනා ඇප මත නිදහස් කර තිබේ. අත්අඩංගුවට ගත් වහාම හම්බන්තොට මහේස්ත්‍රාත් අධිකරණයට ඉදිරිපත් කළ සැකකරුවන් රුපියල් ලක්ෂය බැගින්වන ශරීර ඇප 2ක් මත මුදවාහැර ඇති බව පොලිස් මාධ්‍ය ප්‍රකාශක කාර්යාලය පවසයි. සිද්ධියට අදාළ නඩුව යළි ජූලි මස 02 වන දින කැඳවීමට නියමිත බවද එම කාර්යාලය නිවේදනය කරයි. ඉකුත් අප්‍රේල් මස 17 වන දින එ.ජා.ප. පාර්ලිමේන්තු මන්ත්‍රීවරුන් වන ආර්. යෝගරාජන්, අජිත් මානප්පෙරුම, නලින් බණ්ඩාර, එරාන් වික්‍රමරත්න, අජිත් පී. පෙරේරා යන අය හම්බන්තොට නිරීක්ෂණ චාරිකාවට එක්ව සිටියහ. කෙසේ වෙතත් සිද්ධිය සම්බන්ධයෙන් පරීක්ෂණ පවත්වන විශේෂ පොලිස් ඒකකය විසින් බඳගිරිය, හම්බන්තොට පදිංචි ප්‍රේමසිරි පරණවිතාන(51),හම්බන්තොට,බඳගිරිය, මැලේ කොලණිය පදිංචි තුවාන් රම්සාන් බහමන්(32),අම්බලන්තොට,දෙහිගහලන්ද පදිංචි නුවන් මධූෂ තිලාන්(25),හම්බන්තොට, බසාර්වීදියේ පදිංචි බින්දු ශ්‍රී වර්ණසිංහ(35) යන අය අද අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=42990", "Category": null, "Parent URL": null}