{"Source": "Adaderana", "Timestamp": "July 1, 2014 10:15 am", "Headline": " ජයන්ත පෙරේරා නාවික පුටුවේ වැඩබාර ගනියි", "News Content": "ශ්‍රී ලංකා නාවික හමුදාවේ 19 වැනි නාවික හමුදාපතිවරයා ලෙස වයිස් අද්මිරාල් ජයන්ත පෙරේරා මහතා මීට ටික වේලාවකට පෙර එම ධුරයේ වැඩ බාරගෙන තිබේ. ඒත් සමග නාවික හමුදාපති ලෙස කටයුතු කළ අද්මිරාල් ජයනාත් කොළඹගේ මහතා විශ්‍රාම යනු ඇත. කොළඹ තර්ස්ටන් විදුහලේ ආදි සිසුවෙකු වන ජයන්ත පෙරේරා මහතා නාවික හමුදා සේවයට එක්ව ඇත්තේ 1978 අගෝස්තු මස 23දාය. හෙතෙම බස්නාහිර හා දකුණු නාවික විධාන බාර අණදෙන නිලධාරියා ලෙස ද කටයුතු කර ඇති අතර මානුෂිය මෙහෙයුම සමයේදී නැගෙනහිර කලාපය බාර නියෝජ්‍ය අණදෙන්නා වශයෙන්ද කටයුතු කර ඇත.‍ එසේම නාවික ජයන්ත පෙරේරා මහතා නාවික හමුදා ප්‍රධාන කාර්ය මණ්ඩලයේද තනතුරු රැසක් දරා ඇති අයෙකි. පෙරේරා මහතා නාවික හමුදා ප්‍රධාන කාර්ය මණ්ඩලයට එක්ව ඇත්තේ 2013 ජූලි 05 වැනිදාය. ඒ අනූව එහි නාවික මෙහෙයුම් විශේෂ බලකායේ අධ්‍යක්ෂ, නාවික අවි අංශ‍ෙය් අධ්‍යක්ෂ, නාවික බුද්ධි අංශයේ නියෝජ්‍ය අධ්‍යක්ෂ, නාවික පුහුණ ඒකකයේ නියෝජ්‍ය අධ්‍යක්ෂ, මාධ්‍ය ප්‍රකාශක ඇතුළු තනතුරු රැසක්ම ඔහු විසින් දරා ඇත.", "URL": "https://sinhala.adaderana.lk/news.php?nid=44340", "Category": null, "Parent URL": null}