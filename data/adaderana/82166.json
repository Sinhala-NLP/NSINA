{"Source": "Adaderana", "Timestamp": "December 28, 2017 07:11 am", "Headline": "කිරි සකසන්න ප‍්‍රංශයෙන් යුරෝ මිලියන 13 ක් ලංකාවට දෙයි", "News Content": "ශ‍්‍රී ලංකාවේ කුඩා ප‍්‍රමාණයේ කිරි සැකසීමේ මධ්‍යස්ථාන 06ක් සංවර්ධනය කිරීමේ ව්‍යාපෘතිය සංවර්ධනය කිරීම සඳහා යුරෝ මිලියන 13.9ක ණය මුදලක් ලබාදීමට ප‍්‍රංශ රජය එකඟතාව පළ කර තිබේ. යෝජිත ව්‍යාපෘතිය මගින් දිනකට පැස්ටරීකරණය සහ ජීවානුකරණය කරන ලද කිරි ලීටර 4500ක් පමණ නිෂ්පාදනය කළ හැකි වන පරිදි කුඩා ප‍්‍රමාණයේ කිරි නිෂ්පාදන සැකසීමේ සමූපකාර සමිති සහ සංවිධානය 06ක් නවීකරණය කිරීමට නියමිතයි. නවීණ උපකරණ මගින් ඉහළ ගුණත්වයේ කිරි ආශ‍්‍රිත නිපැයුම් නිෂ්පාදනය කිරීමට හැකියාව පවතින අතර අදාළ ක‍්‍රියාවලිය පරිගණක ආශ‍්‍රයෙන් නිරීක්ෂණයට ද හැකියාව පවතියි. ඊට අමතරව මෙම ව්‍යාපෘතිය යටතේ අභිජනන ක‍්‍රියාවලිය වැඩි දියුණු කිරීමේ අරමුණින් ගොවීන් වෙත ලබාදෙනු ලබන තාක්ෂණික සහයෝගීතාවය සහ ශ‍්‍රී ලංකාවේ කිරි නිෂ්පාදන ක්ෂේත‍්‍රයේ සිදුකිරීමට අපේක්ෂිත විධිමත් වෙළඳපොල ගවේෂණයක් ද සිදුකිරීමට නියමිතයි. මෙම ව්‍යාපෘතියට අදාළ මූල්ය් එකඟතා ගිවිසුමට ඊයේ දිනයේ අත්සන් තැබූ අතර ඒ සඳහා ශ‍්‍රී ලංකා රජය නියෝජනය කරමින් මුදල් අමාත්‍යාංශ ලේකම් ආර්.එච්.එස්. සමරතුංග මහතා ද ප‍්‍රංශ තානාපති කාර්යාලයේ නියෝජ්‍ය ප‍්‍රධානී ඉසබෙලා මිස්කට් මහත්මිය ද අත්සන් තබා තිබේ.", "URL": "https://sinhala.adaderana.lk/news.php?nid=82166", "Category": null, "Parent URL": null}