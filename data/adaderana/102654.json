{"Source": "Adaderana", "Timestamp": "January 19, 2019 01:06 pm", "Headline": "රැඳවියන්ට පහර දීම ගැන ශ්‍රී ලංකා මානව හිමිකම් කොමිෂන් සභාවෙන් පරීක්ෂණයක්", "News Content": "අඟුණුකොළපැලැස්ස බන්ධනාගාරයේ සිරකරුවන්ට පහරදීමේ සිද්ධිය සම්බන්ධයෙන් ශ්‍රී ලංකා මානව හිමිකම් කොමිෂන් සභාව පරීක්ෂණයක් ආරම්භ කර තිබේ. ඒ අනුව එහි නිලධාරීන් කණ්ඩායමක් අඟුණුකොළපැලැස්ස බන්ධනාගාරය වෙත ගොස් ස්ථානීය පරීක්ෂණයක් සිදු කර අදාල රැඳවියන්ගෙන් ප්‍රකාශ සටහන් කරගෙන ඇති බව සඳහන්. ශ්‍රී ලංකා මානව හිමිකම් කොමිශන් සභාවේ සභාපති ආචාර්ය දීපිකා උඩගම මහත්මියගේ අත්සනින් යුතුව නිවේදනය නිකුත් කරමින් මේ බව සඳහන් කර තිබේ. රැඳවියන් පරික්ෂා කිරීම සඳහා අධිකරණ වෛද්‍යවරයෙකු වෙත යොමුකර අවශ්‍ය වෛද්‍ය පහසුකම් ලබාදෙන ලෙස බන්ධනාගාර අධිකාරීවරයාගෙන් මෙහිදී මානව හිමිකම් කොමිශන් සභාව ඉල්ලිමක් කර ඇති බව සඳහන්. එමෙන්ම පහරකෑමට ලක්වූ සිරකරුවන්ට අවශ්‍ය වෛද්‍ය පහසුකම් ක්‍රියාත්මක වීම සම්බන්ධයෙන් අවධානයෙන් පසුවන බව එම කොමිශන් සභාව සඳහන් කර ඇත්තේය. රැඳවියන්ට පහරදීමේ සිද්ධිය සොයා බැලීමට බන්ධනාගාර කොමසාරිස් ජනරාල්වරයාට හා අඟුණුකොළපැලැස්ස බන්ධනාගාර අධිකාරිවරයාට මානව හිමිකම් කොමිෂන් සභාව වෙත කැඳවීමක් ද සිදුකර තිබේ. 1994 නොවැම්බර් 22 දරන මානුෂිය හිංසාවන්ට එරෙහිව ඇති පනත යටතේ අදාල පරීක්ෂණ ක්‍රීයාත්මක වේ. පරීක්ෂණ අවසන් වූ පසු ඊට අදාල නිර්දේශයන් නිකුත් කිරීමට කටයුතු කරන බව එම කොමිෂන් සභාව නිකුත් කළ මාධ්‍ය නිවේදනයේ වැඩිදුරටත් සඳහන්. මේ අතර අදාල සිද්ධිය සම්බන්ධයෙන් පරීක්ෂණ සිදු කිරීම සඳහා අමාත්‍යංශය විසින් පත් කළ දෙවන ත්‍රීපුද්ගල නිලධාරීන් කණ්ඩායම අද(19) දිනයේ සිට පරීක්ෂණ ආරම්භ කිරීමට නියමිතයි. ඒ අනුව මෙම කණ්ඩායමේ වාර්තාව එළඹෙන 25 වන දිනට පෙර විෂයභාර අමාත්‍යවරියට භාරදීමට නියමිතව තිබේ.", "URL": "https://sinhala.adaderana.lk/news.php?nid=102654", "Category": null, "Parent URL": null}