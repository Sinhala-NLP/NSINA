{"Source": "Adaderana", "Timestamp": "August 22, 2011 08:14 pm", "Headline": "උදුල් වෙනුවෙන් මූලික අයිතිවාසිකම් පෙත්සමක් ගොනු කිරීමේ සූදානමක්", "News Content": "අන්තර් විශ්ව විද්‍යාලයීය ශිෂ්‍ය බලමණ්ඩලයේ හිටපු කැඳවුම්කරු උදුල් ප්‍රේමරත්න මහතා අත්අඩංගුවට ගැනීමට එරෙහිව මූලික අයිතිවාසිකම් පෙත්සමක් ගොනු කරන බව එම ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මහතා පවසයි. ඔහුගේ අත්සනින් යුතුව නිකුත් කෙරුණු මාධ්‍ය නිවේදනයක මේ බව සඳහන් වේ. එකී නිවේදනය පහත පරිදිය. 2009 වසරේ විභාග ප‍්‍රශ්න පත‍්‍රවල පැවති දෝෂ පිළිබඳව අන්තර් විශ්වවිද්‍යාලයීය ශිෂ්‍ය බලමණ්ඩලය ලෙස අප විසින් පෝසටර් ව්‍යාපාරයක් දියත්කළ අතර එම පෝසටර් අලවමින් සිටියදී එවකට අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු උදුල් පේ‍්‍රමරත්න සහෝදරයා හා සෞන්දර්ය විශ්වවිද්‍යාලයේ දෘෂ්‍යකලා පීඨයේ සභාපති ගිහාන් සෙනෙවිරත්න සහෝදරයා කුරුදුවත්ත පොලීසිය මගින් අත්අඩංගුවට ගන්නා ලදී. පෝස්ටර් ඇලවීම ලංකාවේ නීතිය යටතේ වරදක් නොවූවත් අධිකරණය ඉදිරිපිට අසත්‍ය කරුණු ඉදිරිපත්කර සති දෙකක කාලයක් රිමාන්ඞ් බන්ධනාගාර ගත කර, පසුව ඉන් අනතුරුවද වසර 1 1/2 පමණ කාලයක් තිස්සේ කුරුදුවත්ත පොලීසිය එම නඩුව දිගින් දිගටම පවත්වාගෙන ගියේය. වාර දහයකට වැඩි ගණනක් උසාවියට කැඳවන ලද අතර, අවසානයේ අද(22) දිනයේදී එම නඩුව පවත්වාගෙන යා නොහැකි බව පවසා එම සහෝදරවරුන් දෙදනා නිදහස්කරන ලදී. පොලීසිය මේ ආකාරයෙන් ආණ්ඩුව විවේචනය කරන පුද්ගලයින් නීතිවිරෝධී ලෙස අත්අඩංගුවට ගැනීමට කටයුතු කරන අතර අසත්‍ය කරුණු දක්වා බන්ධනාගාර ගත කිරීමටද දිගින් දිගටම කටයුතු කරයි. නමුත් අවසානයේ නීතිය යටතේ වරදක් නොවන බැවින් මේ අයුරින් නිදහස් කිරීමට සිදු වේ. පොලීසියේ මෙවැනි පහත් ක‍්‍රියා දැඩිලෙස හෙළාදකින අතරම අ.වි.ශි.බම හිටපු කැඳවුම්කරු උදුල් පේ‍්‍රමරත්න සහෝදරයා සහ ගිහාන් සහෝදරයා නීතිවිරෝධී ලෙස අත්අඩංගුවට ගැනීමට එරෙහිව ඉදිරියේදී මූලික අයිතිවාසිකම් නඩුවක් පැවරීමටද අප බලාපොරොත්තු වෙමු.", "URL": "https://sinhala.adaderana.lk/news.php?nid=18242", "Category": null, "Parent URL": null}