{"Source": "Adaderana", "Timestamp": "May 14, 2011 08:46 am", "Headline": "අද දෙරණ විශිෂ්ටතම පුවත් වාර්තාකරණයට රයිගම් සම්මාන ලබයි ", "News Content": "2010 රයිගම් ටෙලි සම්මාන උළෙලේ දී \"අද දෙරණ\" වසරේ විශිෂ්ටතම පුවත් වාර්තාකරණයට හිමි සම්මානයෙන් පිදුම් ලැබීය. සුගතදාස ගෘහස්ථ ක්‍රීඩාංගණයේ ඊයේ(13) රාත්‍රී පැවති මෙම සම්මාන උළෙලේ දී අද දෙරණ ප්‍රවෘත්ති ප්‍රකාශයේ විශේෂාංගයක් වන ‍\"සේව් අවර් ජම්බෝස්\" විශේෂාංගයට මෙම සම්මානය හිමිවිය. \"වැනසුමට පෙර රැකුමට\" යන තේමාව යටතේ මෙරට විනාශ වී යන අලි පරපුර රැකගැනීම උදෙසා මෙම වි‍ශේෂාංගය නිර්මාණය වී තිබේ. ඒ අනුව \"සේව් අවර් ජම්බෝස්\" විශේෂාංගයේ නිෂ්පාදිකා ඩිල්කා සමන්මලී වසරේ විශිෂ්ඨතම පුවත් වාර්තාකරණයට හිමි සම්මානයෙන් පිදුම් ලැබීය. මේ අතර වස‍රේ විශිෂ්ඨතම රියැලිටි වැඩසටහන ලෙස දෙරණ ඩ්‍රීම්ස්ටාර් සම්මාන හිමිකරගත්තේය. එහිදී \"දෙරණ ලිට්ල් ස්ටාර්\" වැඩසටහන ද වසරේ විශිෂ්ඨතම රියැලිටි වැඩසටහන ලෙස නිර්දේශ වී තිබුණි. වස‍රේ විශිෂ්ඨතම දේශපාලන කතිකා වැඩසටහන ලෙස දෙරණ 360 වැඩසටහන ද නිර්දේශිත විය. 2010 රයිගම් ටෙලි සම්මාන උළෙලේ වසරේ විශිෂ්ටතම ටෙලිනාට්‍ය නළුවා ලෙස රොෂාන් රවින්ද්‍ර සම්මානයට පාත්‍ර වූ අතර විශිෂ්ටතම ටෙලිනාට්‍ය නිළිය ලෙස රශ්මි පබෝධා සම්මාන හිමිකරගත්තාය. වසරේ ජනප්‍රියම ටෙලිනාට්‍ය නළුවා ලෙස මේනක රාජපක්ෂ සම්මාන හිමිකරගත් අතර නෙහාරා පීරිස් වසරේ ජනප්‍රියම ටෙලිනාට්‍ය නිළිය ලෙස සම්මානයට පාත්‍ර විය.", "URL": "https://sinhala.adaderana.lk/news.php?nid=16085", "Category": null, "Parent URL": null}