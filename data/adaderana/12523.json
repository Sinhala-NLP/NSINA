{"Source": "Adaderana", "Timestamp": "December 1, 2010 11:58 am", "Headline": " චැනල්-04 ආයෙමත් කරළියට-බ්‍රිතාන්‍යයේ ශ්‍රී ලංකා මහ කොමසාරිස් සිද්ධිය හෙළාදකියි", "News Content": "යුද්ධයේ අවසාන අදියර තුළ ශ්‍රී ලංකාවේ සිදුවූවා යයි කියනු ලබන යුද අපරාධ චෝදනා වලට අදාළව ආන්දෝලනයට තුඩුදුන් බ්‍රිතාන්‍යයේ චැනල්-4 ආයතනය විසින් ප්‍රකාශයට පත් කරන ලද වීඩියෝ පටයේ තවත් දිගු දර්ශන ඇතුළත් නවතම වීඩියෝ පටයක් නිකුත් වීම හෙළාදකින බව බ්‍රිතාන්‍යයේ ශ්‍රී ලංකා මහ කොමසාරිස්වරයා පවසයි. ආරක්ෂක හමුදාවන් විසින් අත්අඩංගුවට පත් කැරලිකරුවන් වෙඩි තබා ඝාතනය කරන බව හැඟවෙන මෙම වීඩියෝ පටයේ මුල්වරට විකාශය වූයේ අවුරුද්දකුත් මාස 4 ට පෙරාතුවය. එසේ වුවද එකී වීඩියෝ පටය සත්‍ය වීඩියෝ පටයක් නොවන බව හා ශ්‍රී ලංකා හමුදා විසින් යුද අපරාධ නොකළ බවට ශ්‍රී ලංකා රජය විසින් දිගින් දිගටම කරුණු දක්වා තිබුණි. එසේ තිබියදී එකී වීඩියෝ පටයේම තවත් දිගු දර්ශන ඇතුළත් වීඩියෝ පටයක් නිකුත්වීම දැඩි සේ හෙළාදකින බව බ්‍රිතාන්‍යයේ ශ්‍රී ලංකා මහ කොමසාරිස්වරයා නිකුත් කළ නිවේදනයේ සඳහන් වේ. බටහිර රටවල ජීවත්වන කුමන්ත්‍රණකරුවන් අතලොස්සක් විසින් යුද්ධයෙන් පසු ශ්‍රී ලංකාව සාමාන්‍ය රටක් බවට පරිවර්තනය වෙද්දී ශ්‍රී ලංකාව මැදහත් වන බොහෝ අවස්ථාවන් වල මේ අයුරින් යටිකූට්ටු වැඩ කරන බව ශ්‍රී ලංකා මහ කොමසාරිස්වරයා කියා සිටියි. ජී.එස්.පී ප්ලස් සහනය ශ්‍රී ලංකාවට ලබාගැනීම වෙනුවෙන් කටයුතු කරමින් සිටි යුගයේ ශ්‍රී ලංකාවට එරෙහි ඡායා රූප හා මෙවන් වීඩියෝ ප්‍රකාශයට පත්කිරීමට මොවුන් විසින් කටයුතු කළ බව සිහිපත් කරන මහ කොමසාරිස්වරයා,පසුගිය වසරේ ශ්‍රී ලංකා විදෙස් කටයුතු අමාත්‍යවරයා බ්‍රිතාන්‍යයට පැමිණී අවස්ථාවේදී ද මේ අයුරින්ම ශ්‍රී ලංකාවේ ප්‍රතිරූපයට හානි වන ඡායාරූප ප්‍රසිද්ධියට පත්කිරීමට කටයුතු කළ බව සඳහන් කරයි. මෙවර චැනල්-04 වීඩියෝ පටයේ තවත් දර්ශන ඇතුළත් දිගු වීඩියෝ පටයක් ප්‍රසිද්ධ කිරීමට පියවර ගෙන ඇත්තේ ජනාධිපතිවරයාගේ බ්‍රිතාන්‍යය සංචාරයට සමගාමීව බව මහ කොමසාරිස්වරයා නිවේදනය මගින් තවදුරටත් තහවුරු කර ඇත. එසේ වුවද නවතම වීඩියෝ පටය ප්‍රසිද්ධියට පත් කරමින් චැනල්-04 ආයතනය මගින් පවසා ඇත්තේ මීට ප්‍රථමයෙන් නිකුත් වූ වීඩියෝ පටයෙන් සොල්දාදුවන් වෙඩි තබන තැනින් නිමා වුවත් මෙම වීඩියෝ පටයෙන් එතැන් සිට තවත් අත්බැඳ ද්‍රවිඩ තරුණයෙකුට වෙඩි තබන අයුරු හා ඝාතනයට ලක් වූ නිරුවත් ද්‍රවිඩ කාන්තාවන් අවම වශයෙන් 7 ට වැඩි පිරිසක් සිටින බවයි. එසේම වෙඩි තබන සොල්දාදුවන් විසින් අසභ්‍ය වචනයෙන් කරනු ලබන ප්‍රකාශයන්ද මෙම වීඩියෝ පටයේ මැනවින් නිරූපනය වන බව සඳහන් වේ.", "URL": "https://sinhala.adaderana.lk/news.php?nid=12523", "Category": null, "Parent URL": null}