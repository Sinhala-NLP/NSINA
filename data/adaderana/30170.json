{"Source": "Adaderana", "Timestamp": "December 22, 2012 05:54 pm", "Headline": " අධිකරණයේ ස්වාධීනත්වය අත්‍යවශ්‍යයි", "News Content": "අධිකරණයේ ස්වාධීනත්වය අත්‍යන්තයෙන්ම රටක ප්‍රජාතන්ත්‍රවාදය ක්‍රියාත්මකවීමෙහිලා අත්‍යවශ්‍යයම සාධකයක් බවත්, එහෙව් රටක අධිකරණය යුක්තියේ දේවස්ථානය ලෙස සැලකෙන බවත් අගවිනිසුරු, ආචාර්ය ශිරාණි බණ්ඩාරනායක මහත්මිය පවසයි. අධිකරණයේ ස්වාධීනත්වය අවශ්‍යයයි පමණක් නොව නීතියේ මූලික මූලධර්මය වන රටේ සෑම තරාතිරකම පුරවැසියන්ගේ සමානත්වයෙහිලා සැලකීමට අත්‍යවශ්‍යය බව ඇය පවසයි. නීතියේ පාලනය නිසි ලෙස ක්‍රියාත්මක වීම තහවුරු කර ගැනීම සඳහා සෑම පුරවැසියයෙකුටම අධිකරණයක් හමුවේ තමන්ට සාධාරණ නඩු විභාගයක් පැවැත්වීමේ කරණයද අත්‍යවශ්‍ය බව ඇය පෙන්වාදෙයි. මෙම සංකල්ප එක් රැයකින් බිහිවූ නව සංකල්ප හෝ කිසිදු පදනමක් නැතිව ගෙනා සිද්ධාන්ත නොවන බවද ඇය කියා සිටියේ අද (22) කොළඹ තාජ් සමුද්‍ර හෝටලයේ පැවති විනිසුරුවරුන්ගේ සමුළුවේදීය. කිසිදු අයුරකින් කිසි විටකත් අධිකරණ විනිසුරුවරුන් දේශපාලනයට මැදිහත් විය යුතු නැති බව ද අගවිනිසුරුවරිය එහිදී අවධාරණය කළාය. මෙවර සමුළුවේ තේමාව වී ඇත්තේ \" අධිකරණයේ ස්වාධීනත්වය\" යන්න බවත්, එය කාලීන වශයෙන් මෙන්ම සමාජීය, ආර්ථිකමය හා ‍ඓතිහාසිකමය වශයෙන්ද ඉතා වැදගත් බව ඇය කියා සිටියි. අධිකරණයේ ස්වාධීනත්වය ආරක්ෂා කර ගැනීමට බොහෝ කැපකිරීම් කළ යුතු බව ශිරාණි බණ්ඩාරනායක මහත්මිය පෙන්වාදෙයි. 1867 දී වෝල්ටර් බැ‍ගොට් පවසා සිටි පරිදි නරකම විනිසුරුවරයා වන්නේ බිහිරි විනිසුරුවරයා වුවද ශ්‍රී ලංකාවේදී එකී බිහිරි භාවයට අමතරව බලපෑමට නැවෙනසුළු විනිසුරුවරයා ලෙස තවත් අංගයක් එක්විය යුතුව ඇති බව ද ඇය සඳහන් කළාය. එහෙත් විනිසුරුවරුන්‍ ගේ වගකීම් සහගත භාවය වන්නේ එකී එකී බලපෑම් වලට බිය නොවී පක්ෂපාත නොවී නැඟී සිටීම බවත්, ව්‍යවස්ථාදායකයේ, විධායකයේ හා ප්‍රජාවගේ වගකීම වන්නේ නොමනා බලපෑම්වලට යට නොවී ව්‍යවස්ථානුකූලව පැවරුණු කටයුතු සිදුකිරීම බව අගවිනිසුරුවරිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=30170", "Category": null, "Parent URL": null}