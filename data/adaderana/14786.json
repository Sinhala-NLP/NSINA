{"Source": "Adaderana", "Timestamp": "March 12, 2011 08:57 am", "Headline": "හොරෙන් ඕස්ට්‍රේලියාවට පැනීමට තැත්කළ පිරිසක් කොටුවෙයි", "News Content": "නීති විරෝධී ලෙස ඕස්ට්‍රේලියාව බලා යාමට සූදානමින් සිටි පිරිසක් අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබේ. මෙම පිරිස හලාවත ප්‍රදේශයෙන් ඕස්ට්‍රේලියාවට ගමන් කිරීමට සූදානමින් සිට ඇති බව පොලිසිය පවසයි. මුලතිවු, කිලිනොච්චිය, යාපනය සහ මඩකළපුව වැනි ප්‍රදේශවලින් කොළඹට පැමිණ මීගමුව, වැල්ලවත්ත යන ප්‍රදේශවල ලැඟුම් ගෙන සිටියදී මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් පිරිසට කාන්තාවන් 12 දෙනෙක් සහ ළමයි 6 දෙනෙක් ද ඇතුළත්ය. ඕස්ට්‍රේලියාවට යාම සඳහා එක් පුද්ගලයෙකුගෙන් රුපියල් ලක්ෂ 4 ක මුදලක් ලබාදීමට ගිවිස ගෙන තිබූ බව ද අනාවරණ වී තිබේ. ඔවුන් ගමන් ගැනීම සඳහා සූදානම් කර තිබූ බහුදින යාත්‍රාව හලාවත අඹකදවිල ප්‍රදේශයේ දී ආරක්ෂක අංශ භාරයට ගෙන ඇති බව පැවසෙයි. ඉන්ධන ලීටර් 6000 ක් ද ආහාර ද්‍රව්‍ය තොගයක් ද එහි තිබූ බව සඳහන්ය.", "URL": "https://sinhala.adaderana.lk/news.php?nid=14786", "Category": null, "Parent URL": null}