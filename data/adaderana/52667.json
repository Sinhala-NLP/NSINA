{"Source": "Adaderana", "Timestamp": "July 16, 2015 12:40 pm", "Headline": " සන්ධාන නායකයින් අද මැ.කො හමුවෙයි", "News Content": "එක්සත් ජනතා නිදහස් සන්ධානයේ පක්ෂ නායකයින් අද පස්වරුවේ මැතිවරණ කොමසාරිස් මහින්ද දේශප්‍රිය මහතා හමුවීමට තීරණය කර තිබේ. පාර්ලිමේන්තු මැතිවරණය සම්බන්ධයෙන් උද්ගතවී ඇති ගැටලු පිළිබඳව මැතිවරණ කොමසාරිස්වරයා දැනුවත් කිරීම මෙහි අරමුණ බව සන්ධානයේ ප්‍රකාශකයෙක් සඳහන් කළේය. එක්සත් ජනතා නිදහස් සන්ධානයේ පක්ෂ නායකයින්ගේ රැස්වීමක් අද පෙරවරුවේ විපක්ෂ නායක කාර්යාලයේදී පැවැත්විණි. එහිදී ඉදිරි පාර්ලිමේන්තු මැතිවරණය පිළිබඳව මෙන්ම සන්ධානයේ පක්ෂ වලට ඇති ගැටලු පිළිබඳව දීර්ඝ වශයෙන් සාකච්ඡා වී තිබේ. රජය විසින් දිගින් දිගටම සිදුකරන මැතිවරණ නීති උල්ලංඝණය කිරීම සම්බන්ධයෙන් මැතිවරණ කොමසාරිසිවරයා දැනුවත් කළ යුතු බව මෙහිදී සන්ධානයේ පක්ෂ නායකයින් ප්‍රකාශ කර ඇත.මේ අතර ශ්‍රී ලංකා නිදහස් පක්ෂයේ මධ්‍යම කාරක සභාව රැස්කරන ලෙස එම පක්ෂයේ මහලේකම් අනුර ප්‍රියදර්ශන යාපා මහතා ජනාධිපති මෛත්‍රීපාල සිරිසේන මහතාගෙන් ඉල්ලීමක් කර තිබේ. මධ්‍යම කාරක සභා නියෝජිතයින් තමාගෙන් සිදුකළ ඉල්ලීමකට අනුව ඒ පිළීබඳව ජනාධිපතිවරයා දැනුවත් කළ බව අනුර ප්‍රියදර්ශන යාපා මහතා සඳහන් කරයි. කෙසේවෙතත් අදාළ ඉල්ලීම සම්බන්ධයෙන් මෙතෙක් ජනාධීපතිවරයා දැනුම්දීමක් සිදුකර නොමැති බව ඔහු අවධාරණය කළේය.", "URL": "https://sinhala.adaderana.lk/news.php?nid=52667", "Category": null, "Parent URL": null}