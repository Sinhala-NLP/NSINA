{"Source": "Adaderana", "Timestamp": "March 24, 2015 10:45 am", "Headline": "ලෝක ක්ෂය රෝග දිනය අදයි", "News Content": "ලෝක ක්ෂය රෝග දිනය අදට යෙදී තිබේ.“හඳුනානොගත් රෝගීන් 4000ක් අප අතර, හඳුනාගනිමු, ප්‍රතිකාර කරමු, සැමට සුවය සදමු“ යන්න මෙවර ලෝක ක්ෂය රෝග දිනයේ තේමාව යි.ක්ෂය රෝගය පිළිබඳ ජාතික වැඩසටහන අද මහනුවර දී පැවැත්වෙයි.එම රෝගය පිළිබඳ ජනතාව දැනුවත් කිරීමේ පා ගමනක් ද අද පෙරවරු 8.30ට මහනුවර ළය චික්ත්සාගාරය අසලින් ආරම්භ වීමට නියමිත බව සෞඛ්‍ය අමාත්‍යාංශය පවසයි.නොකඩවා පවතින කැස්ස ක්ෂය රෝගයක මූලික ලක්ෂණ ලෙස සැලකෙන අතර මෙවැනි තත්ත්වයකදී රෝහලකට ගොස් සෙම පටල පරික්ෂාවක් කර වැළඳී ඇත්තේ ක්ෂය රෝගයදැයි නිශ්චිතව හඳුනා ගත හැකිය.ශ්‍රී ලංකාවේ වසරකට ක්ෂය රෝගීන් 9000ක් පමණ බව වාර්තා වන බව සෞඛ්‍ය අංශ පවසයි.වාතාශ්‍රයේ පවතින ක්ෂය රෝග කාරක බැක්ටීරියාව සහිත සෙම බිඳිති මඟින් බෝවන රෝගයක් ලෙස ක්ෂය රෝගය පැතිර යයි.ලෝක ජනගහනයෙන් 1/3ක් පමණ ක්ෂය රෝග බැක්ටීරියාව ආසාදිතයන් වේ. ලෝක ජනගහනයෙන් මිලියන 9ක් ක්ෂය රෝගය වැළදී ප්‍රතිකාර ආරම්භ කර තිබේ. මින් මිලියන 1.5ක් ක්ෂය රෝගයෙන් මියගොස් තිබේ.2013දී ශ්‍රී ලංකාවේ රෝගීන් 9,500කට ආසන්න ප්‍රමාණයක් හඳුනාගෙන ප්‍රතිකාර ආරම්භ කර ඇත. එහෙත් ලෝක සෞඛ්‍ය සංවිධානය අනුව ශ්‍රී ලංකාවේ ක්ෂය රෝගීන් 14,000ක් සිටිය යුතු බව වාර්තා කර ඇතැයි ක්ෂය රෝග මර්දන හා ළය රෝග පිළිබඳ ජාතික වැඩසටහන පවසයි.ක්ෂය රෝගය වැළදීම වලක්වා ගත හැකි අතර ක්ෂය රෝගය යනු ප්‍රතිකාර මඟින් සම්පූර්ණයෙන්ම සුව කළ හැකි රෝගයකි.", "URL": "https://sinhala.adaderana.lk/news.php?nid=50181", "Category": null, "Parent URL": null}