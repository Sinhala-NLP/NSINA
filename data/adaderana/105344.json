{"Source": "Adaderana", "Timestamp": "March 2, 2019 12:51 pm", "Headline": "පොලිස් නිලධාරීන්ගේ දුක්ගැනවිලි විමසන හමුවට දින නියම වෙයි", "News Content": "පොලිස් නිලධාරීන්ගේ දුක්ගැනවිලි පිළිබඳව විමසා බලා ඊට විසදුම් ලබා දීමේ විශේෂ හමුව ලබන 5 වනදා පැවැත්වීමට නියමිත බව රජයේ ප්‍රවෘත්ති දෙපාර්තමේන්තුව සඳහන් කර සිටියි. එම දෙපාර්තමේන්තුව සඳහන් කළේ බත්තරමුල්ල සුහුරුපායේ 14 වන මහලේ පිහිටි නීතිය හා සාමය පිළිබඳ අමාත්‍යංශ පරිශ්‍රයේදී පෙරවරු 8.00ට විශේෂ හමුව පැවැත්වෙන බවය. එහිදී උසස් වීම්, ස්ථාන මාරුවීම්, විනය ක්‍රියාමාර්ග සහ මෙතෙක් විසඳී නොමැති විවිධ වෘත්තිමය, රාජකාරීමය ගැටළු පිළිබඳව දුක්ගැනවිලි ඉදිරිපත් කර ඊට විසඳුම් ලබා ගැනීමට සෑම මට්ටමකට අයත් පොලිස් නිළධාරීන් හට අවස්ථාව හිමි වන බව සඳහන් වෙයි. මෙය ආරක්ෂක ලේකම් හේමසිරි ප්‍රනාන්දු මහතාගේ සෘජු අධීක්ෂණය යටතේ සිදුකෙරෙන අතර ජනාධිපති කාර්ය මණ්ඩල ප්‍රධානී එච්.එම්.පී හිටිසේකර මහතාගේ ප්‍රධානත්වයෙන් එය පැවැත්වීමට නියමිතය. ඊට අමතරව පොලිස් නිලධාරීන්ගේ දුක්ගැනවිලි පිළිබඳ කටයුතු කිරීම සඳහා ජනාධිපති මෛත්‍රීපාල සිරිසේන මහතා විසින් පත් කළ කමිටුවේ සෙසු සාමාජිකයින් ද විශේෂ හමුව සඳහා සහභාගීවන බව ද රජයේ ප්‍රවෘත්ති දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=105344", "Category": null, "Parent URL": null}