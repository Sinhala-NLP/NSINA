{"Source": "Adaderana", "Timestamp": "March 21, 2016 11:15 pm", "Headline": " මුදල් ඇමතිගේ බොරු නිසා ඇතුගල පුපුරනවා", "News Content": "රජය දේශිය ගොවියාට සහන ලබා නොදී බහු ජාතික සමාගම්වලට සහන ලබාදීම පිළිබඳ පාර්ලිමේන්තුවේදී කරුණු හෙළි කළ යුතු බව ඒකාබද්ධ විපක්ෂයේ නායක දිනේෂ් ගුණවර්ධන මහතා පවසයි.අද(21) පැවැති මාධ්‍ය හමුවකදී මේ සම්බන්ධයෙන් පාර්ලිමේන්තු මන්ත්‍රී දිනේෂ් ගුණවර්ධන මහතා අදහස් පළ කර තිබේ. එමෙන්ම වත්මන් ආණ්ඩුව ඉදිරියට ගෙන යා නොහැකි තරමේ අවාසනාවන්ත තත්ත්වයකට මුහුණ දී ඇති බවත්, විශාල වශයෙන් ආර්ථික හා මූල්‍ය අර්බුදයකට ලක්ව ඇති බවත් ඒ මහතා පවසයි.එහිදී අදහස් දැක්වූ බන්දුල ගුණවර්ධන මහතා ප්‍රකාශ කළේ වැට් බද්ධ ඉහළ දැමීමත් සමඟ අත්‍යවශ්‍ය භාණ්ඩ වල මිල ඉහළ ගොස් ජනතාව පීඩාවට පත්වන බවයි.විශාල වශයෙන් ආර්ථික අර්බුදයකට ජනතාවට මුහුණ දීමට සිදුවන බවත්, දින 100 ආණුඩුව තුළ අත්‍යවශ්‍ය භාණ්ඩවල තීරු බදු ඉවත් කර තිබුණද නැවත එම තීරු බදු එකතුකර ඇති බවද ඒ මහතා පවසයි.මෑත කාලීනව මතුව ඇති ආර්ථික අර්බුදයට පිළියම් ‍ලෙස අමෙරිකානු ඩොලර් මිලියන 1.1 ක් ණය ලබා ගැනීමට වත්මන් ආණ්ඩුව සැරසෙන බවද, ඒ සඳහා සාකච්ඡා පවත්වන බවත් ඒ මහතා පවසයි.මෙකී හේතූන් නිසාවෙන් ගිණුම් ශේෂවල මතුව ඇති අර්බුදයන් පිළිබඳව වත්මන් මුදල් අමාත්‍යවරයා ඇතුගල පුපුරා යාමට තරම් අසත්‍ය ප්‍රකාශයන් සිදු කරන බවද ඒ මහතා පෙන්වා දී තිබේ.මෙම ආර්ථික අර්බුදයට හේතුව මහින්ද රාජපක්ෂ මහතා විසින් ලබා ගත් ණය නොවන බවත්, පවතින ආණ්ඩුව විසින්ම ලබා ගත් ඒවා බවත් ඒ මහතා පවසා ඇත.පවතින ණය බරින් මිදීමට ඉන්දියාවෙන් ලබා ගත් ගිනි පොලී ණය හේතුවෙන් මෙම තත්ත්වය තවත් ඉහළ ගොස් ඇති බව පෙන්වා දෙන ඒ මහතා ප්‍රකාශ කර ඇත්තේ ශ්‍රි ලංකාවේ සමස්ථ ආර්ථිකය කඩා වැටී අවසන් බවයි.", "URL": "https://sinhala.adaderana.lk/news.php?nid=58480", "Category": null, "Parent URL": null}