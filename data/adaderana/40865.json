{"Source": "Adaderana", "Timestamp": "February 3, 2014 08:38 pm", "Headline": "ලෝකයේ නවීන පහසුකම් සහිත පිරිපහදුවක් කරනවා", "News Content": "සපුගස්කන්ද තෙල් පිරිපහදුව වසා දැමීම රජයේ ප්‍රතිපත්තිය නොවන බව ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා පවසයි. පිරිපහදුව නවීකරණය කර ලෝකයේ නවීන පහසුකම් සහිත පිරිපහදුවක් බවට පත් කිරීම රජයේ අරමුණ බව අමාත්‍යවරයා ප්‍රකාශ කළේය. සපුගස්කන්ද තෙල් පිරිපහදු සංකීර්ණයේ නිරීක්ෂණ චාරිකාවකට එක්වෙමින් ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා මෙම අදහස් පළ කරන ලදී. මෙහිදි පිරිපහදුවේ වර්තමාන ක්‍රියාකාරීත්වය අමාත්‍යවරයාගේ නිරීක්ෂණයට ලක්වු අතර පිරිපහදුවට අවශ්‍ය දෛනික නඩත්තු කටයුතු කාර්යක්ෂමව හා කඩිනමින් සිදුකිරීමටත්, සේවක සුබසාධක කටයුතු නිසිලෙස ක්‍රියාත්මක කිරීමටත්, කළමනාකාරීත්වයට උපදෙස් ලබාදී තිබේ. එමෙන්ම පිරිපහදුවට අවශ්‍ය ශක්තිජනක යන්ත්‍ර ලබාගැනීමටත්, අත්‍යවශ්‍ය අවස්ථාවක ප්‍රයෝජනයට ගැනීම සඳහා ජාතික විදුලි පද්ධතියෙන් විදුලිය ලබාගැනීමේ ක්‍රමවේදයක් පිළිබඳ සොයා බලන ලෙසත් අමාත්‍යවරයා උපදෙස් ලබාදී ඇති බව ඛනිජ තෙල් කර්මාන්ත අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=40865", "Category": null, "Parent URL": null}