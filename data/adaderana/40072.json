{"Source": "Adaderana", "Timestamp": "January 4, 2014 08:15 am", "Headline": "විදුලිය නැති නිවාසවලට මේ වසරේදී විදුලිය දෙන්න පවිත්‍රා වාර්තාවක් ඉල්ලයි", "News Content": "දිවයිනේ විදුලිය නොමැති නිවාස සඳහා මෙම වසර තුළ විදුලිය ලබා දීම සම්බන්ධයෙන් වාර්තාවක් සපයන ලෙස විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය නියෝග කර තිබේ. ලංකා විදුලි බල මණ්ඩලයේ සභාපති ඩබ්ලිව්.බී ගනේගල, සාමාන්‍යාධිකාරී ශවීන්ද්‍රනාත් ප්‍රනාන්දු ඇතුළු නිලධාරීන් පිරිසකට මෙම නියෝගය ලබා දී ඇති බව එම අමාත්‍යංශය පවසන්නේය. විදුලිය ලබා දීමේ ක්‍රියාවලිය කඩිනම් කරන ලෙසද අමාත්‍යවරිය එහිදී නියෝග කර ඇති බව සඳහන්ය. පාරිභෝගික ජනතාවට ගුණාත්මක සහ කාර්යක්ෂම සේවාවක් ලබාදීමට අවශ්‍ය පියවර ගන්නා ලෙස අදාළ අංශ වෙත පවිත්‍රා වන්නිආරච්චි අමාත්‍යවරිය උපදෙස් ලබා දී ඇත. මෙම වසර තුළ දී ජාතික විදුලිබල පද්ධතියට නොරොච්චෝලේ දෙවන සහ තෙවන අදියර මගින් මෙගා වොට් 600 ක විදුලි ධාරිතාවක් එක් කිරීමට නියමිත බව ඇය එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=40072", "Category": null, "Parent URL": null}