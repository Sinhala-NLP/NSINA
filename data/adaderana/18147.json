{"Source": "Adaderana", "Timestamp": "August 18, 2011 11:05 am", "Headline": " ධීවර මරණ 4 ට නාවික හමුදාව වගකිව යුතුද?-මදුරෙයි අධිකරණයෙන් තීන්දුවක්", "News Content": "ශ්‍රී ලංකා නාවික හමුදාව විසින් තමිල්නාඩු ධීවරයින් සිව්දෙනකු ඝාතනය කළ බවට චෝදනා කරමින් ඉදිරිපත් කර ඇති පෙත්සමට අදාළව මූලික විමර්ශන කටයුතු සිදුකිරීමට පවත්නා නීතිමය ඉඩකඩ පිළිබඳ වාර්තාවක් සති 4 ක් තුළ අධිකරණයට ඉදිරිපත් කළ යුතු බවට මදුරෙයි මහාධිකරණය විසින් නියෝග කර තිබේ. අතුරුදහන් කෙරුණු සිය සොහොයුරා ඇතුළු සිව්දෙනා සොයාදෙන ලෙස ඉන්දීය මධ්‍යම තොරතුරු කාර්යාංශයට නියෝගයක් නිකුත් කරන ලෙස ඉල්ලා නල්ලතම්බි නමැති තමිල්නාඩු ධීවරයෙකු විසින් ගොනු කළ පෙත්සමක් ඊයේ විභාගයට ගත් අවස්ථාවේදී මහාධිකරණය විසින් මෙම නියෝගය කළ බව ඉන්දීය මාධ්‍ය උපුටා දක්වයි. පසුගිය ලෝක කුසලාන අවසාන මහා තරගය පැවති අප්‍රේල් මස 02 වන දින ධීවර කටයුතු සඳහා මුහුදු ගිය වික්ටර්ස්,අන්තෝනිරාජ්,මාරිමුත්තු,ජාන්පාල් නමැති ධීවරයින් තිදෙනා අතුරුදහන්වී ඇති බවත්,ඔවුන් සොයාදෙන ලෙස ඉන්දීය මධ්‍යම තොරතුරු කාර්යාංශයට(CIB)ඉල්ලා මෙම පෙත්සම ගොනු තිබුණි. එහෙත් ටික දිනකට පසුව වික්ටර්ස් නමැති අයගේ මළ සිරුර ශ්‍රී ලංකාවට අයත් මුහුදු සීමාවේ තිබී හමුවූ අතර අන්තෝනි රාජ්ගේ මළ සිරුර ඉන්දීය මුහුදු සීමාවේ සාලියපුඩි ප්‍රදේශයෙන්ද,‍ජාන්පාල්ගේ මළ සිරුර පාසිපට්ටනම් ප්‍රදේශයෙන්ද,මාරිමුත්තුගේ මළ සිරුර කොට්ටෛපට්ටිනම් ප්‍ර‍දේශයෙන්ද හමුවිය. අදාළ පෙත්සම ඊයේ දිනයේ අරුණා ජෙගනාදන්,ජනාතන රාජා යන මහාධිකරණ විනිසුරුවරුන් හමුවේ විභාගයට ගත් අවස්ථාවේදී පැමිණිල්ල වෙනුවෙන් පෙනී සිටි නීතිඥවරුන් වන සී.ජේ රාජන්,අලගුමනී යන අය කරුණු දක්වමින් අධිකරණය හමුවේ පවසා ඇත්තේ සිව්දෙනාගේම මළ සිරුරු පසුව හමුවූ බවයි. එසේ වුවද එකී මළ සිරුරුවල තුවාල කැළැල් පැවතුණු බවත්,අත් පා ගැටගසා පැවති බවට ලක්ෂණ පැහැදිලිව හඳුනාගත හැකිව පැවතුණු බවත්,එකී හේතුන් නිසා මෙම ධීවරයින්ට දරුණු ලෙස වධහිංසා කළ බවට තහවුරු කෙරුණු බවත් නීතිඥයින් විසින් මහාධිකරණය හමුවේ පෙන්වා දී තිබේ. පසුගිය ලෝක කුසලාන අවසාන මහා තරගය පැවති දිනයේ මුහුදු ගිය බවත්, තරගයෙන් ඉන්දියාව ජයග්‍රහණය කළ බැවින් කෝප වූ ශ්‍රී ලංකා නාවික හමුදාව මොවුන් අල්ලා පහරදී ඝාතනය කරන්නට ඇති බවට තමන් සැක කරන බවත් පැමිණිල්ලේ නීතිඥයින් සඳහන් කර ඇත. එබැවින් මේ පිළිබඳ සොයා බලා විධිමත් විමර්ශනයක් සිදුකළ යුතු බවත්,ඒ සඳහා ඉන්දීය මධ්‍යම තොරතුරු කාර්යාංශයට නියෝගයක් නිකුත් කරන ලෙස තම සේවාදායකයා ඉල්ලා සිටින බවත් පැමිණිල්ලේ නීතිඥයින් වැඩිදුරටත් පෙන්වා දී ඇතැයි ඉන්දීය මාධ්‍ය කියා සිටියි. මෙම කරුණු සලකා බැලූ මදුරෙයි මහාධිකරණයේ ද්වි-පුද්ගල විනිසුරු මඩුල්ල විසින් මෙම ධීවරයින් තිදෙනාගේ ඝාතන සම්බන්ධයෙන් විමර්ශනයක් සිදුකිරීමට පවත්නා නීතිමය ඉඩකඩ පිළිබඳ සවිස්තර කරුණු දක්වමින් පිළියෙළ කළ වාර්තාවක් සති 4 ක් තුළ අධිකරණයට ඉදිරිපත් කරන ලෙස ඉන්දීය මධ්‍යම තොරතුරු කාර්යාංශයට හා පොලිස් දෙපාර්තමේන්තුවට නියෝග කළ බව දිනතන්දි වෙබ් අඩවිය උපුටා දක්වයි.", "URL": "https://sinhala.adaderana.lk/news.php?nid=18147", "Category": null, "Parent URL": null}