{"Source": "Adaderana", "Timestamp": "October 13, 2012 02:36 pm", "Headline": " සෞඛ්‍ය අමාත්‍යංශයේ අලුත්ම තීරණය", "News Content": "හෙද, අතුරු වෛද්‍ය සේවා සහ පරිපූරක වෛද්‍ය සේවාවට අයත් වෘත්තීන් සඳහා බඳවා ගන්නා සියලුදෙනා පුහුණුවෙන් පසු ප‍්‍රථම පත්වීම් දිනයේ සිට තමන් පදිංචි පළාත තුළ වසර 10 ක් දක්වා සේවය කිරීම අනිවාර්ය කිරීමට සෞඛ්‍ය අමාත්‍යංශ තීරණය කර තිබේ. හෙද පුහුණුව ඇතුළු අනෙකුත් සේවා සඳහා දැනට බඳවා ගන්නා ක‍්‍රමවේදය වන්නේ අයදුම්කරුවන් වැඩිම ඉසෙඩ් අගය මගින් තෝරා ගැනීමයි. මධ්‍යම රජයට අයත් හෙද අභ්‍යාස විද්‍යාලවලින් හෙද පුහුණුව ලබාදීම සිදුකරයි. පුහුණුවෙන් පසු පුහුණු ලාභීන්ගෙන් සියයට 30 ක් මධ්‍යම රජය යටතේ ඇති සෞඛ්‍ය ආයතනවලටත් සියයට 70 ක් පළාත් සභා යටතේ ඇති ආයතනවලටත් අනුයුක්ත කරනු ලබන බව සෞඛ්‍ය අමාත්‍යංශය සඳහන් කරයි. කෙසේ වෙතත් මෙම ක‍්‍රමවේදය තුළ ගැටලු රාශියක් පැන නැගී තිබේ. බොහෝ පිරිසක් පුහුණුවෙන් පසු සේවයට බඳවා ගැනීමෙන් අනතුරුව තමන් උපන් ස්ථාන හෝ පදිංචි ස්ථාන පිහිටි පළාත්වළට පත්වීම් ලබා ගැනීමට අමාත්‍යංශට ඉල්ලීම් ඉදිරිපත් කරන බව සෞඛ්‍ය අමාත්‍යංශය සඳහන් කරයි. එමෙන්ම එසේ ස්ථාන මාරු නොලැබීම් නිසා ඇතැම් පිරිස් සේවය අතහැර දමා යන බවද එම අමාත්‍යංශය පවසයි. මෙම හේතූන් මත පත්වීම් දිනයේ සිට තමන් පදිංචි පළාත තුළ වසර 10 ක් යන තුරු සේවය කිරීම අනිවාර්ය කිරීමට සෞඛ්‍ය අමාත්‍යංශය තීරණය කර තිබේ.", "URL": "https://sinhala.adaderana.lk/news.php?nid=28253", "Category": null, "Parent URL": null}