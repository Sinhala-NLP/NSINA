{"Source": "Adaderana", "Timestamp": "January 17, 2016 09:36 am", "Headline": "සතොසේ සිදුවූ වංචාව ගැන මුලික විමර්ශන අවසන්! ", "News Content": "සතොස මගින් පසුගිය රජය විසින් මෙරටට සහල් තොග ආනයනය කිරීමේ දී සිදුව ඇති බව කියන වංචාව සම්බන්ධයෙන් සිදුකළ මූලික විමර්ශන කටයුතු අවසන් කර ඇති බව බරපතළ වංචා දූෂණ විමර්ශන ජනාධිපති කොමිසම පවසයි. එම කොමිසම පෙන්වා දෙන්නේ විමර්ශනවලදී හෙළි වී ඇති කරුණු මත අදාළ සහල් ආනයනය කිරීමේ දී කෝටි ගණනක වංචාවක් සිදුව ඇති බවට තහවුරු වී ඇති බවයි.කැබිනට් අනුමැතියට පටහැනිව, නිසි ක්‍රමවේදයන්ගෙන් තොරව එම සහල් තොග ආනයනය කර ඇති බව අනාවරණය වී තිබේ.සිදුකළ මූලික විමර්ශනලදී එලෙස ආනයනය කර ගබඩා කර තිබු මිනිස් පරිභෝජනයට නුසුදුසු සහල් කිලෝ ග්රෑම් හාර ලක්ෂයකට අධික ප්‍රමාණයක් සොයාගත් බව ජනාධිපති කොමිසම සඳහන් කළේය. දිවයිනේ ප්‍රදේශ කිහිපයකින් සොයාගත් එම සහල් තොග සම්බන්ධයෙන් ආහාර පනත යටතේ නඩු පවරන ලෙස ප්‍රාදේශීය සෞඛ්‍ය වෛද්‍ය නිලධාරීන්ට මේ වන විටත් උපදෙස් ලබාදී තිබේ.අදාළ මුල්‍ය වංචාව සම්බන්ධයෙන් සතොස ආයතනයේ නිලධාරීන් හය දෙනෙකු මේ වන විටත් ඉවත් කිරීමට පියවර ගෙන ඇති අතර මෙම ගනුදෙනුවට සම්බන්ධ තවත් පුද්ගලයින් පිළිබඳව පරීක්ෂණ පවත්වන බව බරපතළ වංචා දූෂණ විමර්ශන ජනාධිපති කොමිසම සඳහන් කළේය. මෙම වංචාව සම්බන්ධයෙන් ඉදිරි දිනවල දී මහජන සාක්ෂි කැඳවීමට ද තීරණය කර තිබේ.", "URL": "https://sinhala.adaderana.lk/news.php?nid=56407", "Category": null, "Parent URL": null}