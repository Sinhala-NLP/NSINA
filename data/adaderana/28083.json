{"Source": "Adaderana", "Timestamp": "October 7, 2012 10:14 am", "Headline": "ඉඳිකටුසෑය විහාර සංකීර්ණය ප්‍රතිසංස්කරණය කරයි", "News Content": "මිහින්තලය, පුජා භූමිය සංරක්ෂණය කිරීමේ වැඩපිළිවෙළ යටතේ දැනට ගරා වැටී ඇති ඉඳිකටුසෑය ආශ්‍රිත සංඝාවාස විහාර සංකීර්ණයේ සංරක්ෂණ කටයුතු ආරම්භ කර තිබේ. ඒ යටතේ එම විහාර සංකීර්ණ‍යේ ඇති විශාල පොකුණ සංරක්ෂණය කිරීමේ කටයුතු ඊයේ (06) ආරම්භ විය. ක්‍රිස්තු වර්ෂ 9 වැනි සියවසේදී ඉදිකර ඇති බවට සැලකෙන අදාළ විහාර සංකීර්ණය පිළිබඳ 1940 වසරේ දී පුරාවිද්‍යාත්මක කැනීම් කර තිබිණ. 1993 වසරෙන් පසු ඇන හිට තිබු මිහින්තලය පුදබිමේ සංරක්ෂණ කටයුතු යළි ආරම්භ කිරීම සඳහා ජනාධිපති මහින්ද රාජපක්ෂ මහතා විසින් රුපියල් මිලියන 35ක මුදලක් ලබාදී ඇති බව මිහින්තලය රජමහා විහාරාධිපති වලවාහැංගුනවැවේ ධම්මරතන හිමියන් පැවසූහ.", "URL": "https://sinhala.adaderana.lk/news.php?nid=28083", "Category": null, "Parent URL": null}