{"Source": "Adaderana", "Timestamp": "August 24, 2011 12:33 pm", "Headline": "වැස්සත් එක්ක ඩෙංගු හිස ඔසවයි", "News Content": "පවතින වැසි සහිත කාලගුණ තත්ත්වය හේතුවෙන් ඩෙංගු මදුරුවන් ව්‍යාප්ත වීම යළි සක්‍රීය විය හැකි බව බස්නාහිර පළාත් සෞඛ්‍ය අමාත්‍ය ජගත් අංගගේ මහතා පවසයි. එබැවින් ජනතාව ඒ පිළිබඳ වැඩි අවධානයක් යොමු කළ යුතු බව අමාත්‍යවරයා පෙන්වා දෙයි. බස්නාහිර පළාත තුළ ඩෙංගු මර්දනය සඳහා විශේෂ වැඩසටහන් රැසක් ක්‍රියාත්මක කර ඇති බව ද අමාත්‍ය ජගත් අංගගේ මහතා සඳහන් කළේය. බී.ටී.අයි බැක්ටීරියාව ද අවශ්‍ය ප්‍රදේශ වලට බෙදා හැරීම සදහා සියලු සෞඛ්‍ය වෛද්‍ය නිලධාරී කාර්යාල වෙත ලබා දී තිබේ. බස්නාහිර පළාතේ පළාත් සභා මන්ත්‍රීවරුන් ඒකරාශී කර ගනිමින් ඩෙංගු මර්දන වැඩපිළීවෙළ ක්‍රියාත්මක කරන බව අද දෙරණ කළ විමසීමක දී ජගත් අංගගේ මහතා සදහන් කළේය.", "URL": "https://sinhala.adaderana.lk/news.php?nid=18276", "Category": null, "Parent URL": null}