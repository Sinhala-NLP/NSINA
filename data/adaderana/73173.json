{"Source": "Adaderana", "Timestamp": "May 15, 2017 12:23 pm", "Headline": "වෛද්‍ය සභාවේ අත්බෝම්බය- 10 දෙනෙකුගෙන් ප්‍රකාශ අරන්", "News Content": "ශ්‍රී ලංකා වෛද්‍ය සභා ගොඩනැඟිලි පරිශ්‍රයට ජිව අත් බෝම්බයක් එල්ල කිරීමේ සිද්ධිය සම්බන්ධයෙන් මේ වන විට ප්‍රකාශ 10කට වැඩි සංඛ්‍යාවක් සටහන් කර ගෙන ඇති බව පොලීසිය පවසයි.සිද්ධිය පිළිබඳව විමර්ශන සිදු කරන කොළඹ අපරාධ කොට්ඨාසය සහ මරදාන පොලීසිය මගින් අදාළ ප්‍රකාශ සටහන් කර ගෙන ඇති බව වාර්තා වේ.සිද්ධිය වූ දින වෛද්‍ය සභාවේ රාජකාරියේ නිරත මුරකරු සහ ඒ අවට සිටි පුද්ගලයින්ගෙන් එම ප්‍රකාශ සටහන් කර ගෙන ඇති බව පොලීසිය පැවසුවේය.වෛද්‍ය සභා ගොඩනැගිල්ල ආසන්නයේ සවි කර ඇති සී.සී.ටී.වී කැමරාවල දර්ශන ඔස්සේ ද පොලීසිය මේ වන විට විමර්ශන ආරම්භ කර තිබේ.මේ අතර වෛද්‍ය සභා ගොඩනැගිලි පරිශ්‍රයට ජිව අත් බෝම්බයක් එල්ල කිරීමේ සිද්ධියට විරෝධය පළ කරමින් වෛද්‍ය පීඨ ශිෂ්‍ය ක්‍රියාකාරි කමිටුව කොළඹ විශ්වවිද්‍යාලයේ වෛද්‍ය පීඨය ඉදිරිපිට විරෝධතාවක නිරතවේ.මිට පෙරද ශ්‍රී ලංකා වෛද්‍ය සභාවට පහරදීම් ඇතුළු තර්ජනය කිරීම් සිදු කර තිබුණ ද එම සිද්ධීන්ට අදාලව නීතිය ක්‍රියාත්මක නොවූ බව ඒකාබද්ධ වෛද්‍ය පිඨ ආචාර්යවරුන්ගේ සංගමය පවසයි.එම සංගමයේ කැඳවුම්කරු විශේෂඥ වෛද්‍ය එන්.සී විරසිංහ මහතාප සඳහන් කළේ සයිටම් අර්බුදයට නිසි විසඳුමක් ලබාදීමට රජය කටයුතු නොකිරිම තුළ මෙවැනි තර්ජනාත්මක තත්ත්වයන් මතුව ඇති බවය.", "URL": "https://sinhala.adaderana.lk/news.php?nid=73173", "Category": null, "Parent URL": null}