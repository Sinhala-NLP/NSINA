{"Source": "Adaderana", "Timestamp": "July 28, 2018 03:31 pm", "Headline": "සොහොයුරිය ඝාතනය කළ සොහොයුරා ගෙල වැළලාගෙන මිය යයි", "News Content": "බුලත්සිංහල ගෝවින්න වැටියල ප්‍රදේශයේ නිවසක තිබී අද (28) අලුයම එකම පවුලේ සහෝදරයෙකුගේ සහ සහෝදරියකගේ මළසිරුරු සොයාගෙන තිබේ. තියුණු ආයුධයකින් පහරදී ඝාතනයට ලක්වූ කාන්තාවකගේ මළ සිරුර ඇඳක තිබියදී සහ නිවසින් පිටත තිබී ඇයගේ සොහොයුරාගේ මල සිරුරු අද අලුයම පොලිසිය විසින් සොයා ගෙන තිබේ. මෙලෙස මිය ගොස් ඇත්තේ වයස අවුරුදු 80ක කාන්තාවක් හා 75 හැවිරිදි ඇයගේ සොහොයුරායි. ඔවුන් දෙදෙනා අවිවාහකයින් වන අතර කලක සිට පවතින අස්ථි බිඳීමක් හේතුවෙන් අදාළ කාන්තාව එක්තැන්ව දිවි ගෙවා ඇත. ඇයගේ සොහොයුරාද කලක සිට රෝගාතුරුව සිට ඇති අතර ඔහු විසින් සොයුරිය ඝාතනය කිරීමෙන් පසු ගෙල වැලලාගෙන මිය ගොස් ඇති බව පොලිසිය පැවසීය.", "URL": "https://sinhala.adaderana.lk/news.php?nid=93348", "Category": null, "Parent URL": null}