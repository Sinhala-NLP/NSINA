{"Source": "Adaderana", "Timestamp": "September 26, 2011 08:13 am", "Headline": "ගෙවුණු මාස කිහිපයට ඩෙංගු මරණ 138 යි", "News Content": "වසරේ ගෙවුණු මාස කිහිපය තුළ ඩෙංගු රෝගයට ගොදුරු වීමෙන් මිය ගිය පුද්ගලයින් සංඛ්‍යාව 138ක් දක්වා ඉහළ ගොස් තිබේ. එම කාලය තුළ පුද්ගලයින් දහ අට දහස් හාරසිය හතළිස් දෙනෙකු ඩෙංගු රෝගයට ගොදුරු වී ඇති බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි. කොළඹ දිස්ත්‍රික්කයේ පමණක් පුද්ගලයින් හත් දහස් දෙසිය දහ තුන් දෙනෙකු ඩෙංගු රෝගයට ගොදුරු වී ඇති අතර පුද්ගලයින් 64‍ දෙනෙකු මිය ගොස් තිබේ. මීට අමතරව ගම්පහ දිස්ත්‍රික්කය තුළ ද පුද්ගලයින් දෙදහස් අටසිය පහළොස් දෙනෙකු ඩෙංගු රෝගයට ගොදුරු වී ඇති අතර එම දිස්ත්‍රික්කය තුළ සිදු වී ඇති මරණ සංඛ්‍යාව 21කි. මේ අතර මී උණ රෝගය ද ක්‍රමයෙන් ව්‍යාප්ත වෙමින් පවතින බව වසංගත රෝග විද්‍යා අංශය පෙන්වා දෙයි. වසරේ ගෙවුණූ මාස කිහිපය තුළ මී උණ රෝගය හේතුවෙන් පුද්ගලයින් 65 දෙනෙකු මිය ගොස් තිබේ. වැඩිම රෝගීන් සංඛ්‍යාවක් කුරුණෑගල සහ ගම්පහ දිස්ත්‍රික්ක වලින් වාර්තා වන බව වසංගත රෝග විද්‍යා අංශය සඳහන් කරයි.", "URL": "https://sinhala.adaderana.lk/news.php?nid=18966", "Category": null, "Parent URL": null}