{"Source": "Adaderana", "Timestamp": "July 25, 2013 10:49 am", "Headline": "වීදි සුනඛයින් සඳහා එම්බාර්ක් වෙතින් සැණකෙළියක්", "News Content": "වීදි සුනඛයින් හදා වඩා ගැනීමට කැපවුණු \"pashionable people\" සහ ඔවුන් හදා වඩාගන්නා වීදි සුනඛයින් එක්ව ගෙවුණු ඉරිදා දිනයේ \"CH&FC\" ක‍්‍රීඩාංගනයේදී සතුට විනෝදය එක්වුණු Street Poor Pawty නැමති සැණකෙළි ස්වරූපයක් ගත් වැඩසටහන පවත්වන ලදී. වීදි සුනඛයින් හදා වඩා ගැනීමේ පුරුෂාර්ථයන් හුවා දැක්වීමටත්, මේ වනවිට වීදි සුනඛයින් හදා වඩා ගැනීම ශ‍්‍රී ලංකාව තුළ විලාසිතාවක් වී ඇති බව ඒත්තු ගැන්වීමේ අරමුණෙන් ඔඩෙල් හා එහි ප‍්‍රජා සත්ත්ව සුබසාධන වැඩසටහන වන එම්බාර්ක් විසින් පැවැත්වූ මෙම වැඩසටහනේදී වීදි සුනඛයින් හදා වඩා ගන්නා කරුණාවන්ත පිරිසටත් ඔවුන්ට රැකවරණය ලබාදෙන වීදි සුනඛයින්ටත් ඇති තරම් විනෝදවීමේ අවස්ථාව හිමිවිය. මෙහිදී, ඔවුන් වෙනුවෙන් විවිධ ක‍්‍රීඩා පැවැත්වුණු අතර වීදි සුනඛයින්ගේ හැඩවැඩ හා විලාසිතා ප‍්‍රදර්ශනය කිරීමේ අවස්ථාවද ලබාදෙන ලදී. පැය හතරක් පුරා පැවති මෙම වැඩසටහනේදී වඩාත් සිත්ගත් අංගයන් වූයේ වීදි සුනඛයින්ද සහභාගී වූ විලාසිතා සංදර්ශනය සහ සුනඛයින්ගේ හැකියාවන් ප‍්‍රදර්ශනය කිරීමට ලැබුණු අවස්ථාවයි. මෙහිදී, වීදි සුනඛයින් ලෙස සිට නව ජීවිතයක් ලැබුණු මොවුන් විසින් සිය උපායශීලීත්වය, කීකරුකම, ආහාර ගැනීම, හැඳ පැළඳගැනීම වැනි කුසලතාවයන් රැස්ව සිටි පිරිස කුල්මත් කරමින් ප‍්‍රදර්ශනය කළේය. මෙහිදී, මෙම සුනඛයින්ගේ හොඳම ඇඳුම, වඩාත්ම කීකරු සුනඛයා, සොසේජ් ඩැහැගන්නා දක්ෂතම සුනඛයා, සුන්දර කන් සහිත සුනඛයා, සුන්දර සිනහව සහිත සුනඛයා, වඩාත් මිත‍්‍රශීලි සුනඛයා හා සිය අයිතිකරුවන් සමග වඩාත්ම විලාසිතාකාරී යුවල තෝරා ගන්නා ලදී. මෙම සොඳුරු සැදෑවේදී කැපී පෙනුණු තවත් අංගයක් වූයේ ශ‍්‍රී ලංකා ගුවන් හමුදාවට අයත් සුනඛයින් විසින් පැවැත්වූ සුනඛ සංදර්ශනය වෙයි. මීට අමතරව, සතුට විනෝදය සපිරි අනිකුත් ක‍්‍රියාකාරකම් ලෙස සුනඛයින් සහ ඔවුන්ගේ අයිතිකරුවන් එක්ව සුනඛයින්ගේ දෙපා හා වලිගය සඳහා අයිතිකරුවන්ගේ අත්වල මුද්‍රාවන් භාවිතා කිරීම මගින් චිත‍්‍රයක් නිර්මාණය කිරීම මෙන්ම වෘත්තීය චිත‍්‍ර ශිල්පීන් විසින් සුනඛයින් හා ඔවුන්ගේ අයිතිකරුවන් දැක්වෙන ලෙස නිර්මාණය කළ නිර්මාණශීලි චිත‍්‍ර දැක්විය හැකිය. ශ‍්‍රී ලංකාව තුළ මෙවැනි ආකාරයේ පැවති පළමු වැඩසටහනේ විචිත‍්‍රත්වය තව තවත් වැඩි කරමින් මුහුණු වර්ණවත් කර ගැනීම ඇතුළු ක‍්‍රියාකාරකම් රැසක්ම මෙහි ළමුන් වෙනුවෙන් සංවිධානය කර තිබුණු අතර ප‍්‍රණීත ආහාර පාන වලින් පිරී තිබුණු අලෙවිසැල් මෙන්ම මිහිරි සංගීතයෙන්ද මෙය සැණකෙළි ස්වභාවයක් ගෙන තිබුණි. එම්බාර්ක් සන්නාමය යටතේ \"Rozzy\"නම් නව විලාසිතා එකතුවක්ද මෙහි පැවති විලාසිතා සංදර්ශනයේදී එළි දක්වන ලදී. මෙම නව විලාසිතා එකතුව සියළුම ඔඩෙල් හා LUV SL ශාඛා වලින් මිලදී ගත හැකිය.", "URL": "https://sinhala.adaderana.lk/news.php?nid=36085", "Category": null, "Parent URL": null}