{"Source": "Adaderana", "Timestamp": "June 7, 2019 07:13 pm", "Headline": " මංගලට විහාරස්ථාන වෙත ඇතුළු වීමට නොහැකි වන ලෙස සංඝ ආඥාවක් පැනවිය යුතුයි", "News Content": "මංගල සමරවීර අමාත්‍යවරයා ජාතීන් අතර වෛරය ඇතිවන ලෙස ප්‍රකාශ සිදුකර ඇති බැවින් ඔහුට දිවයිනේ කිසිදු විහාරස්ථානයකට ඇතුළු වීමට නොහැකිවන ලෙස සංඝ ආඥාවක් පැනවිය යුතු බව නැගෙනහිර හා තමන්කඩුව දෙපළාතේ අධිකරණ සංඝනායක පූජ්‍ය නාකොළගනේ සුමන හිමියන් පවසයි. දෙහිඅත්තකණ්ඩිය ප්‍රදේශයේ විහාරස්ථානයක අද(06) පැවැති පුණ්‍යෝත්සවයකදී උන්වහන්සේ මේ බව ප්‍රකාශ කළේය. මංගල සමරවීර අමාත්‍යවරයාට හා රජයට විරෝධය පා ඊයේ(05) පස්වරුවේ උඩවලව මංසන්ධියෙන් පා ගමනක් ආරම්භ කෙරුණි. ඒ මහා සංඝරත්නය ඇතුලු විශාල පිරිසකගේ සහභාගීත්වයෙන්ය. පාගමනින් ඇඹිලිපිටිය සංඛපාල විහාරස්ථානයට පැමිණි පිරිස එහිදී අධිෂ්ඨාන පූජාවක්ද පැවැත්වුවේය. මේ අතර දෙහිඅත්තකණ්ඩිය, කැලේගම ශ්‍රි සම්බෝධි විහාරස්ථානයේ අභිනව චෛත්‍යරාජයාණන් වහන්සේගේ කොත නිරාවරණය අද සිදු කෙරුණි. ඒ අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රි ඥානරතන හිමියන්ගේ ප්‍රධානත්වයෙන්ය.", "URL": "https://sinhala.adaderana.lk/news.php?nid=111538", "Category": null, "Parent URL": null}