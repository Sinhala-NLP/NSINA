{"Source": "Adaderana", "Timestamp": "October 27, 2013 09:54 am", "Headline": "කොළඹ - කටුනායක ජනපති විවෘත කරයි", "News Content": "කොළඹ - කටුනායක අධිවේගී මාර්ගය ජනාධිපති මහින්ද රාජපක්ෂ මහතා අතින් මීට ටික වේලාවකට පෙර විවෘත කෙරිණ. පොදුරාජ්‍ය මණ්ඩලයීය රාජ්‍ය නායක සමුළුව සඳහා පැමිණෙන නායකයින්ගේ ගමන් පහසුව ඉලක්ක කරගනිමින් මාර්ගය විවෘත කිරීම සිදුවිය. චීන රජයේ ණය ආධාර මත මීට වැය කර ඇති මුදල අමෙරිකානු ඩොලර් මිලියන 350කි. අන්තර් හුවමාරු මධ්‍යස්ථාන තුනකින් සහ මංතීරු හතරකින් සමන්විත මෙම මාර්ගය කිලෝමීටර් 25. 8ක දුරකින් යුක්තය. පැයට කිලෝමීටර් 100ක පමණ වේගයකින් ගමන් කළ හැකි වන පරිදි ඉදිකර ඇති මෙම මාර්ගයේ කටුනායක සිට කොළඹට විනාඩි 20ක පමණ කාලයකින් ගමන් කිරීමට හැකියාව පවතින බව වරාය හා මහමාර්ග අමාත්‍යාංශය පවසයි. මේ අතර කොළඹ - කටුනායක අධිවේගී මාර්ගය පෞද්ගලික වාහන සඳහා අද පස්වරු සිට විවෘත කිරීමට කටයුතු යොදා ඇත.", "URL": "https://sinhala.adaderana.lk/news.php?nid=38408", "Category": null, "Parent URL": null}