{"Source": "Adaderana", "Timestamp": "February 12, 2012 05:36 pm", "Headline": " සී.බී කුසලානයේ සිව්වන තරගයේ ජය ඉන්දියාවටයි", "News Content": "කොමන් වෙල්ද් බෑන්ක් කුසලාන තුන්කොන් එක්දින ක්‍රිකට් තරගාවලියේ සිව්වන තරගය වන අද ඉන්දියාව සහ ඔස්ට්‍රේලියාව අතර පැවති තරගයෙන් ඉන්දියානු කණ්ඩායම කඩුලු 4 ක තියුණු ජයක් වාර්තා කරන ලදී. අද පැවති තරගයේ කාසියේ වාසිය දිනූ ඔස්ට්‍රේලියානු කණ්ඩායම ප්‍රථමයෙන් පන්දුවට පහරදීමට තීරණය කළ අතර එහිදී ඔවුන් නියමිත පන්දුවාර 50 අවසානයේ කඩුලු 08 ක් දැවී ලකුණු 269ක් ලබා ගැනීමට සමත්විය. එහිදී ඔස්ට්‍රේලියානු කණ්ඩායම වෙනුවෙන් ඩේවිඩ් හසී ලකුණු 72ක් සහ පීටර් ෆොරස්ට් ලකුණු 66ක් ලබාගැනීම විශේෂත්වයක් විය. කෙසේ වෙතත් අනතුරුව පිටියට පිවිසි ඉන්දියානු කණ්ඩායම පන්දු වාර 49 යි පන්දු 4 දී කඩුලු 6 ක් දැවී තරගයේ ජය වාර්තා කරන ලදී. අවසාන පන්දු 4 තුළදී ලකුණු 12 ක් රැස් කළ යුතුව තිබියදී දැවැන්ත හයේ පහරක්ද සමගින් ඉන්දීය කණ්ඩායම් නායක මහේන්ද්‍ර සිං දෝණි නොදැවී ලකුණු 44 ක් ලබාගනිමින් අනගි ඉනිමක් ගොඩනැඟීම කණ්ඩායමේ ජයග්‍රහණයට ඉමහත් පිටුවහලක් විය.", "URL": "https://sinhala.adaderana.lk/news.php?nid=22058", "Category": null, "Parent URL": null}