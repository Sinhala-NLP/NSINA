{"Source": "Adaderana", "Timestamp": "October 9, 2017 03:21 pm", "Headline": " රාජ්‍ය චක්‍ර ලේඛ මහජන සේවාවන් ප්‍රමාද කරන්න හේතු නොවිය යුතුයි", "News Content": "කිසිඳු රාජ්‍ය චක්‍ර ලේඛයක් මහජන සේවාවන් ප්‍රමාද කිරීමට හෝ අකාර්යක්ෂම කිරීමට හේතු නොවිය යුතු බව ජනාධිපති මෛත්‍රීපාල සිරිසේන මහතා පවසයි. යම් වෘත්තීය සේවාවක විධිමත්භාවයට සහ කාර්යක්ෂමතාවයට යම් චක්‍රලේඛයක් හරස් වී ඇත්නම් එය කඩිනමින් සාකච්ඡා කර විසඳාගත යුතු බව ජනාධිපතිවරයා පවසයි. පොළොන්නරුව බුද්ධි මණ්ඩපයේදී පැවති 143 වන ලෝක තැපැල් දින සැමරුම් උත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ. එම අවස්ථාවට එක්වෙමින් ජනාධිපතිවරයා පවසා ඇත්තේ තැපැල් සේවාවේ පවතින සියලු ගැටළු සාකච්ඡා කර නිරාකරණය කිරීමට ඉදිරියේදී කටයුතු කරන බවයි. ඕනෑම වෘත්තීය ගැටළුවකට සාකච්ඡා මඟින් විසඳුම් ලබා ගැනීමේ හැකියාව පවතින බව ද ජනාධිපති මෛත්‍රීපාල සිරිසේන මහතා එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=78519", "Category": null, "Parent URL": null}