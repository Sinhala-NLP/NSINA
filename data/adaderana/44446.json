{"Source": "Adaderana", "Timestamp": "July 5, 2014 01:27 pm", "Headline": "ඉතාලි රැකියා වංචා වලට මින් ඉදිරියට නොරැවටෙන්න ", "News Content": "ඉතාලියේ රැකියා ලබාදෙන බවට පවසා මුදල් වංචා කරන පුද්ගලයින්ට මින් ඉදිරියට නොරැවටෙන ලෙස විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා ඉල්ලීමක් කර තිබේ. ඉතාලියේ රැකියා ලබාදීම සම්බන්ධයෙන් විදේශ රැකියා ප්‍රවර්ධන හා සුබසාධන අමාත්‍යංශය සහ ඉතාලි රජය අවබෝධතා ගිවිසුමකට අනුව කටයුතු කරනු ලබන අතර ඒ සඳහා තෙවැනි පාර්ශවයක් මැදිහත්ව නොමැති බව අමාත්‍යවරයා සඳහන් කළේය. මෙම ගිවිසුමට අනුව ඉතාලියේ රැකියා සඳහා තෝරාගෙන සිටින ශ්‍රි ලාංකික කාන්තාවන් 08 දෙනෙකු ලබන 08 වැනිදා දිවයිනෙන් පිටත්ව යාමට නියමිතය. එම පිරිසට ගුවන් ටිකට්පත් පිරිනැමීම විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතාගේ ප්‍රධානත්වයෙන් සිදුකෙරුණු අතර එම අවස්ථාවට එක්වෙමින් අමාත්‍යවරයා මෙම අදහස් පළ කළේය. එහිදි වැඩිදුරටත් අදහස් දැක්වු අමාත්‍යවරයා සඳහන් කළේ ඉතාලියේ රැකියා ලබාදීම සිදුකළ හැක්කේ තම අමාත්‍යංශයට පමණක් බවත් කිසිදු අවස්ථාවක ඉතාලි රැකියා සඳහා ලැයිස්තු ඉදිරිපත්ව නොමැති බවත්ය. ඉතාලියේ රැකියා සඳහා තෝරාගත් මෙම පිරිසට වසර 04ක් සඳහා රැකියා වීසා බලපත්‍ර හිමිවන අතර එම කාලය අවසන් වීමෙන් අනතුරුව ඔවුන් නැවත ලංකාවට පැමිණිය යුතු බව ද ඩිලාන් පෙරේරා අමාත්‍යවරයා වැඩිදුරටත් සඳහන් කරන ලදී.", "URL": "https://sinhala.adaderana.lk/news.php?nid=44446", "Category": null, "Parent URL": null}