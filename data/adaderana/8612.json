{"Source": "Adaderana", "Timestamp": "May 25, 2010 09:45 am", "Headline": "සංචාරක කර්මාන්තයේ තිරසාර සංවර්ධනයක් ", "News Content": "සංචාරක ක්ෂේත්‍රය ප්‍රධාන ආර්ථික ආදායම් මාර්ගයක් ලෙස දියුණු කිරීමට රජය තීරණය කර තිබේ. ඒ අනුව සංචාරක කර්මාන්තයේ තිරසාර සංවර්ධනය උදෙසා අවශ්‍ය පුහුණු පාඨමාලා සකස් කර ඇති බව වාර්තා වේ. එක්සත් ජාතීන්ගේ සංවර්ධන වැඩසටහන, ශ්‍රි ලංකා ආට් ගෝල් වැඩසටහන, ස්පාඤ්ඤයේ ගැලීසියා හෝටල් කළමනාකරණ පුහුණු පාසල‍ මේ සඳහා සහයෝගය ලබාදී තිබේ. මෙහි මූලික වැඩමුළුවක් අද සහ හෙට කොළඹ ගාලු මුවදොර හෝටලයේදී පැවැත්වීමට නියමිතය. මෙහිදි සංචාරක ක්ෂේත්‍රයේ වර්තමාන තත්ත්වය සහ අපේක්ෂා, සංචාරක කර්මාන්තය සංවර්ධනයට සංස්කෘතික බලපෑම ඇතුළු වැදගත් ක්ෂේත්‍ර රැසක් පිළිබඳව සාකච්ඡා කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=8612", "Category": null, "Parent URL": null}