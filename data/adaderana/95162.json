{"Source": "Adaderana", "Timestamp": "August 28, 2018 08:24 pm", "Headline": "මනාප ක්‍රමයකට හැකි ඉක්මනින් මැතිවරණය තියනවා", "News Content": "පළාත් සභා සීමා නීර්ණ වාර්තාවේ ගැටලු පවතින බැවින් නීති සංශෝධනයක් ඉදිරිපත් කර මනාප ක්‍රමයක් යටතේ මැතිවරණය හැකි ඉක්මනින් පැවැත්වීමට කටයුතු කරන බව එක්සත් ජාතික පක්ෂය පවසයි. සිරිකොත පක්ෂ මූලස්ථානයේ කැදවා තිබූ මාධ්‍ය හමුවකදී මාධ්‍යවේදියෙකු යොමුකළ ප්‍රශ්නයකට පිලිතුරු දෙමින් පාර්ලිමේන්තු මන්ත්‍රී මුජුබර් රහුමන් මහතා මේ බව සඳහන් කළේය. කෙසේවෙතත් සීමානීර්ණ කමිටුවේ ලේකම් සමන් ශ්‍රී රත්නායක මහතා සඳහන් කලේ මෙම වාර්තාව කිසිඳු පුද්ගලයෙකුගේ පෞද්ගලික අවශ්‍යතා මත නොව ජාතික අවශ්‍යතාවයන්ට ගැලපෙන පරිදි සකස් කර ඇති බවය. මේ අතර පළාත් සභා සීමා නීර්ණ කමිටුව විසින් මුදල් අවභාවිතා කල බවට චෝදනා කරමින් සමස්ත ලංකා ආපනශාලා හිමියන්ගේ සංගමය අද(28) අල්ලස් හෝ දූෂණ විමර්ශණ කොමිශන් සභාවට පැමිණිල්ලක් ඉදිරිපත් කළේය. එල්ල වන මෙම චෝදනාව සම්බන්ධයෙන් සීමානීර්ණ කමිටුවේ ලේකම් සමන් ශ්‍රී රත්නායක මහතා ද ප්‍රතිචාර දැක්වීය.", "URL": "https://sinhala.adaderana.lk/news.php?nid=95162", "Category": null, "Parent URL": null}