{"Source": "Adaderana", "Timestamp": "August 31, 2012 05:20 pm", "Headline": "අනුරාධපුර සිදුවන්නේ කුමක්දැයි බලන්න මැ‍.‍කො කණ්ඩායමක් යවයි", "News Content": "අනුරාධපුර ප්‍රදේශයේ සිදුවන මැතිවරණ නීති උල්ලංඝණය කිරීම් සම්බන්ධයෙන් සොයා බැලීම සඳහා විශේෂ නිලධාරින් කණ්ඩායමක් අද (31) පස්වරුවේ එම ප්‍රදේශය කරා යවා තිබේ. අනුරාධපුර රෝහලේ වෛද්‍යවරයෙකුට දේශපාලන පක්ෂ අපේක්ෂක‍යෙකුගේ ආධාරකරුවන් පිරිසක් පහරදීමේ සිද්ධිය ඇතුළු සිදුවීම් ගණනාවක් පිළිබඳ සොයා බැලීම මොවුන් විසින් සිදුකරනු ඇති බව මැතිවරණ කොමසාරිස් මහින්ද දේශප්‍රිය මහතා අද දෙරණට පැවසුවේය. මේ අතර පළාත් සභා ඡන්ද විමසීමට අදාළව මැතිවරණ නීති උල්ලංඝණය කිරීමේ සිද්ධින් 159ක් වාර්තා වන බව පැෆරල් සංවිධානය සඳහන් කළේය. අනුරාධපුර දිස්ත්‍රික්කයේ ගත වු පැය 24ක කාලය තුළ මැතිවරණ නීති උල්ලංඝණය කිරිමේ සිදුවීම් කිහිපයක් වාර්තා වන බව එම සංවිධානයේ විධායක අධ්‍යක්ෂ රෝහණ හෙට්ටි ආරච්චි මහතා කියා සිටියේය.", "URL": "https://sinhala.adaderana.lk/news.php?nid=27037", "Category": null, "Parent URL": null}