{"Source": "Adaderana", "Timestamp": "July 16, 2019 04:04 pm", "Headline": "ඊශ්‍රායල් ජනාධිපති දකුණු කොරියාවේ සංචාරයක ", "News Content": "දකුණු කොරියාවේ ජනාධිපති මූන් ජේ ඉන්ගේ ආරාධනයකට අනුව ඊශ්‍රායල් ජනාධිපති රූවෙන් රිව්ලින් දකුණු කොරියාවේ සංචාරයක නිරත වෙයි. ඊශ්‍රායලය සහ දකුණු කොරියාව අතර රාජ්‍ය තාන්ත්‍රික සබඳතා ආරම්භ වන්නේ 1962 වර්ෂයේදීය. පසුව 1992 වර්ෂයේදී දකුණු කොරියාවේ ඊශ්‍රායල් තානාපති කාර්යාලය ඉදිකර ඇති අතර ඉන් පසු ඊශ්‍රායල් ජනාධිපතිවරයෙක් දකුණු කොරියාවේ සංචාරය කරන දෙවන අවස්ථාව මෙයයි. දකුණු කොරියාවට පැමිණි ඊශ්‍රායල් ජනාධිපතිවරයා ඇතුළු නියෝජිත පිරිස කුඩා හා මධ්‍ය පරිමාණ ව්‍යවසාය ඇමති පාක් යූන් සන් විසින් පිළිගනු ලැබුණි. අනතුරුව ඔහු එරට ජනාධිපති මූන් ජේ ඉන් හමුවුණා. පසුව සෝල් අගනුවර ජනාධිපති කර්යාලයේදී දෙරටේ නියෝජිතයන් අතර සාකච්ඡාවක්ද පැවැත්විය. අනතුරුව ඊශ්‍රායල් ජනාධිපතිවරයා ඇතුළු පිරිසට මූන් ජේ ඉන් විසින් දිවා භෝජන සංග්‍රහයක්ද පිරිනමා තිබුණි. සාකච්ඡාවලින් අනතුරුව දෙරටේ නියෝජිතයන් ගිවිසුම් කිහිපයකටත් අත්සන් තැබීය. ඊශ්‍රායල් ජනාධිපති රිවලින්ගේ මෙම සංචාරයේ ප්‍රධාන අරමුණ දෙරට අතර සබඳතා වඩාත් ශක්තිමත් කර ගැනීමයි.", "URL": "https://sinhala.adaderana.lk/news.php?nid=114275", "Category": null, "Parent URL": null}