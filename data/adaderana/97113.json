{"Source": "Adaderana", "Timestamp": "October 3, 2018 02:18 pm", "Headline": "ඊශ්‍රායල් රැකියා දෙන බව පවසා මුදල් වංචා අයෙක් අත්අඩංගුවට", "News Content": "ශ්‍රි ලංකා විදේශ සේවා නියුක්ති කාර්යාංශයේ විශේෂ විමර්ශන ඒකකයට ලද තොරතුරකට අනුව ඊශ්‍රායල් රැකියා ලබා දෙන බව පවසා මුදල් වංචා කළ පුද්ගලයෙකු විමර්ශන නිලධාරීන් විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ පුස්සැල්ලාව ප්‍රදේශයේ පදිංචි සහබ්දීන් මොහොමඩ් නවුෂාඩ් නම් පුද්ගලයෙකි. මොහු බලපත්‍රයක් නොමැතිව පුද්ගලයින් විදේශ ගතකිරීම සඳහා නීති විරෝධී අයුරින් මුදල් ලබාගෙන ඇති අතර, අත්අඩංගුවට ගන්නා අවස්ථාවේදී මුදල් ලබාගත් බවට සැකකරු විසින් පුද්ගලයින් වෙත නිකුත් කරන ලද ගිවිසුම් පත් ද විමර්ශන නිලධාරීන් භාරයට ගෙන තිබේ. සැකකරු පුස්සැල්ලාව ප්‍රදේශයේදී අත්අඩංගුවට ගෙන ගම්පොළ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රු.100,000 ක ශරීර ඇප දෙකක් මත මුදා හැර ඇත. එසේම 2018 ඔක්තෝම්බර් 26 වන දින නැවත අධිකරණයේ පෙනී සිටින ලෙසද නියෝග කර තිබේ. මෙම වැටලීම සඳහා නියෝජ්‍ය සාමාන්‍යාධිකාරී (නීති) කීර්ති මුතුකුමාරණ මහතාගේ උපදෙස් පරිදි පොලිස් පරික්ෂක එච්.එම්.කුමාරසිංහ, පොලිස් පරික්ෂක කේ.කේ.එස්.පී.ෆර්ඩිනෑන්ඩු, පොදු සහකාර සමන්ත ප්‍රේමසිරි යන නිලධාරීන් එක්වී ඇත.", "URL": "https://sinhala.adaderana.lk/news.php?nid=97113", "Category": null, "Parent URL": null}