{"Source": "Adaderana", "Timestamp": "July 23, 2019 06:41 pm", "Headline": "පොඩි වැරැද්දක් වුණොත් ලොකු විවේචනයක් එන්න පුළුවන්-ජනපති", "News Content": "ප්‍රාථමික අධ්‍යාපනය ලබන පාසල් සිසුන් වෙත දෛනිකව උදෑසන දියර කිරි පැකට්ටුවක් ලබා දීමේ ජාතික වැඩසටහන අද ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ආරම්භ විය. \"කිරෙන් සපිරි දැයක්\" තේමාව යටතේ ක්‍රියාත්මක , පාසල් සිසුන්ට දියර කිරි වීදුරුවක් ලබාදීමේ වැඩසටහනේ ජාතික උත්සවය අද පැවැත්වුණේ රත්නපුර කලවාන කජුගස්වත්ත ශාස්ත්‍රෝදය විද්‍යාලයේදී. මෙහි පළමු පියවර වශයෙන් පළමු වසරේ සිට පහ වසර දක්වා දරුවන් ලක්ෂ හතරකට දිනකට දියර කිරි පැකට්ටුව බැගින් හිමි වෙයි. මෙවැනි වැඩපිළිවෙලක් කරන අවස්ථාවේ දී එහි අඩුපාඩුකම් තිබිය හැකි බවත් පැවසු ජනාධිපතිවරයා, මෙය පහසු කාර්යක් නොවන බව ද පැවසීය. එසේ සිදුවන්නේ දරුවාට ලබා දෙන කිරි පැකට්ටුවේ පිරිසිදුකම පිළිබඳ අවධානය යොමු කළ යුතු බවත් පැවසු ජනපතිවරයා, එය අංක 1 බව ද සඳහන් කළේය. මේ අතර එහි ප්‍රමිතිය ඉතා වැදගත් බවත් කියා සිටි ජනාධිපති මෛත්‍රීපාල සිරිසේන මහතා, අදාළ අංශවලට විශාල වගකීමක් ඇති බව ද පැවසීය. පොඩි වැරැද්දක් සිදුවු වහාම ලොකූ විවේචනයක් මාධ්‍ය තුළින් පැමිණිය හැකි බව ද පැවසු ජනපතිවරයා, දරුවන්ගේ පෝෂණය මෙන්ම පිිරිසිදුකම හා සෞඛ්‍ය තත්ත්වය තුළ අඩුපාඩුවක් සිදුවුවහොත් එය බරපතළ විවේචනයක් එන කාරණයක් බව ද කියා සිටියේය. කිසිදු රජයක් වත්මන් රජය මෙන් අධ්‍යාපනයට හා සෞඛ්‍යට සල්ලි වෙන් කර නොමැති බව ද ජනාධිපතිවරයා මෙහිදී වැඩිදුරටත් පැවසීය. නිදහස් සෞඛ්‍ය හා නිදහස් අධ්‍යාපනය ජාතියේ අනාගතය රැඳෙන බවද ජනාධිපතිවරයා මෙහිදී කියා සිටියේය.", "URL": "https://sinhala.adaderana.lk/news.php?nid=114834", "Category": null, "Parent URL": null}