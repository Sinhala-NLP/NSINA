{"Source": "Adaderana", "Timestamp": "August 19, 2016 02:07 pm", "Headline": " ප්‍රමිති ලාංඡනය නැත්නම් වැඩ වරදියි!", "News Content": "ප්‍රමිති ලාංඡනය නොමැති ආරක්ෂක හිස් වැසුම් අලෙවි කරන්නන් සොයා සැප්තැම්බර් මස පළමු වනදා සිට වැටලීම් සිදුකරන බව පාරිභෝගික කටයුතු පිළිබඳ අධිකාරිය පවසයි.යතුරුපැදිකරුවන් භාවිත කරන ආරක්ෂිත හිස් වැසුම් සඳහා ශ්‍රී ලංකා ප්‍රමිති ලංඡනය වන එස්.එල්.එස් 517 ලාංඡනය අනිවාර්ය කරමින් ගැසට් පත්‍රයක් නිකුත් කර ඇති අතර එය ලබන මස පළමු වනදා සිට බලාත්මක වන බව එම අධිකාරිය පෙන්වා දෙයි.මාර්ග අනතුරු පිළිබඳ සමීක්ෂණ වාර්තාවන්ට අනුව යතුරුපැදි අනතුරු වැඩි වශයෙන් වාර්තා වී ඇති අතර නිසි ප්‍රමිතියෙන් තොර හිස් වැසුම් භාවිතයද ඊට හේතුවක් වී ඇති බව සඳහන්ය.මේ සම්බන්ධයෙන් අවධානය යොමු කරමින් හිස් වැසුම් සඳහා ශ්‍රී ලංකා ප්‍රමිති සහතිකය අනිවාර්ය කිරීමට පාරිභෝගික අධිකාරිය පියවර ගෙන තිබේ.ඒ අනුව කිසිඳු නිෂ්පාදකයෙකු, ආනයනයකරුවෙකු , බෙදාහරින්නෙකු හෝ වෙළෙන්දෙකු විසින් අලෙවි කළ යුත්තේ ප්‍රමිති ලංඡනය සහිත ආරක්ෂිත හිස් වැසුම් පමණක් බව පාරිභෝගික අධිකාරිය දැනුම් දෙයි.මෙම නියෝග කඩ කරන පුද්ගලයින් සොයා පාරිභෝගික අධිකාරියේ විමර්ශන නිලධාරීන් සැප්තැම්බර් මස පළමු වන දින සිට නිරීක්ෂණ කටයුතු ආරම්භ කරන අතර එම නියෝගය උල්ලංඝණය කරමින් කටයුතු කරන පුද්ගලයින්ට එරෙහිව නීතිමය පියවර ගන්නා බවද පාරිභෝගික අධිකාරිය පවසයි.", "URL": "https://sinhala.adaderana.lk/news.php?nid=63229", "Category": null, "Parent URL": null}