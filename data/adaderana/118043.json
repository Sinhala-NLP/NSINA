{"Source": "Adaderana", "Timestamp": "September 2, 2019 09:17 am", "Headline": "රියදුරුට නින්ද යයි-8ක් රෝහලට යයි", "News Content": "රියදුරුට නින්දයාම හේතුවෙන් හොරණ-මතුගම ප්‍රදේශයේ වෑන් රථයක් අනතුරට ලක්ව ඇත. අද(02) අලුයම 2.30 පමණ 458 හොරණ , මතුගම මාර්ගයේ මතුගම නගරයට ආසන්නව කිරිකැටිය පාලම අසලින් ඉවත ධාවනය වීමෙන් මෙම අනතුර සිදුව තිබේ. අනතුරින් වෑන් රථයේ ගමන් ගත් 08 දෙනෙකු සුළු තුවාල ලබා ඇති අතර මතුගම වෑත්තෑව රෝහලට ඇතුළත කර ඇත. පසුගිය 31වනදා දෙණියායේ පිරිසක් බස් රථයකින් විනෝද චාරිකවක් ගොස් ඇත්තේ යාපනය ප්‍රදේශය දැක බලා ගැනීමටයි. එසේ ගමන් ගත් බස් රථයේ හදිසියේ හටගත් කාර්මික දෝෂයක් හේතුවෙන් දෙණියාය ප්‍රදේශයේ මෝටර් කාර්මික හිතවතෙක් රැගත් වෑන් රථය යාපනය දක්වා ගමන් ගත් අතර චාරිකාවේ සිටි පිරිසක් නැවත ඇත්තේ මෙම වෑන් රථයේය. එහි කුඩා දරුවන් දෙදෙනෙකු සමඟ වැඩිහිටියන් 06 දෙනෙකු සිට ඇත. පාලමෙන් ඉවතට ගොස් ඇති වෑන් රථයට දැඩි අලාභානී වී ඇති අතර මතුගම පොලිසිය විසින් අනතුර පිළිබඳ වැඩිදුර පරික්ෂණ පවත්වයි.", "URL": "https://sinhala.adaderana.lk/news.php?nid=118043", "Category": null, "Parent URL": null}