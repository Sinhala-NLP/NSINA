{"Source": "Adaderana", "Timestamp": "July 12, 2016 12:42 pm", "Headline": " මුදල් අමාත්‍යංශය අවුල් ජාලාවක් - මෙහෙම රටක් ගෙනයන්න පුළුවන්ද?", "News Content": "සමාගම් පනත සංශෝධනය නොකර සාමාගම් ලියාපදිංචි කිරීමට ගාස්තු අය කරන බවත්, වැට් පනත සංශෝධනය නොකර වැට්බදු අය කරන බවත්, පා.ම බන්දුල ගුණවර්ධන මහතා පවසයි.ඒ අනූව අදාළ පනත් පාර්ලිමේන්තුවේ සම්මත නොකර පාර්ලිමේන්තුවද අභිබවා යමින් මුදල් අමාත්‍යවරයා රජයේ නිලධාරීන්ට බලපෑම් කරමින් සිටින බව ඒ මහතා කියයි.සුරාබදු වැටලීම් කිරීමට සුරාබදු‍ දෙපාර්තමේන්තුවක් තිබියදී මුදල් අමාත්‍යංශය තුළ ඒකකයක් පිහිටුවීම හේතුවෙන් සුරාබදු දෙපාර්තමේන්තුවේද අවුලක් හටගෙන ඇති බවත්, මේ වාතාවරණය යටතේ දැන් මුදල් අමාත්‍යංශයද අවුල් ජාලාවක් බවට පත්ව ඇති බවත්, ඔහු පවසයි.මෙවන් තත්ත්වයක් යටතේ විපක්ෂයට එළවා එළවා ගැසීමෙන් රටක් ඉදිරියට නොයන බවත්, මන්ත්‍රීවරයා අද පුංචි ‍බොරැල්ල වජිරාශ්‍රම බෞද්ධ මධ්‍යස්ථානයේ පැවැති මාධ්‍ය හමුවකදී පැවසීය.එම මාධ්‍ය හමුව ඇමතු හිටපු අමාත්‍ය මහචාර්ය ජී.එල් පීරිස් මහතා කියා සිටියේ අධිකරණ නියෝගයට අනූව, වැඩි කළ වැට් බද්දට අදාළව මැයි 2 වැනිදා සිට අය කළ ගාස්තු රජය විසින් නැවත ජනතාවට ගෙවිය යුතු බවය.", "URL": "https://sinhala.adaderana.lk/news.php?nid=61991", "Category": null, "Parent URL": null}