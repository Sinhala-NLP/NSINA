{"Source": "Adaderana", "Timestamp": "November 8, 2017 12:56 pm", "Headline": "මැතිවරණ දිනය තීන්දු කරන ගැසට් එක අද එළියට", "News Content": "පළාත් පාලන සභික සංඛ්‍යාව දැක්වෙන ගැසට් පත්‍රය බොහෝ දුරට අද දිනයේ නිකුත් කිරිමට හැකියාව පවතින බව රජයේ මුද්‍රණ දෙපර්තමේන්තුව පවසයි. පළාත් පාලන මැතිවරණය පැවැත්විමට අදාළ මෙම ගැසට් පත්‍ර පසුගිය පළමුවෙනි දින පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා විසින් අත්සන් තබනු ලැබිණි. ඒ අනුව එය පසුගිය 02 වන දින රජයේ මුද්‍රණ දෙපාර්තමේන්තුවට භාරදුන් අතර මුද්‍රණය සඳහා අවශ්‍ය කටයුතු සම්පාදනය කොට යළි එහි නිවැරදිතාව පරික්ෂා කිරීම සඳහා පළාත් සභා හා පළාත පාලන අමාත්‍යංශය වෙත ලබාදී ඇති බව රජයේ මුද්‍රණ දෙපාර්තමේන්තුව සඳහන් කළේය. අදාළ පනත අද දිනයේ රජයේ මුද්‍රණ දෙපාර්තමේන්තුව වෙත භාරදීමට නියමිත අතර එය අද මධ්‍යම රාත්‍රීයේ අන්තර්ජාලයට එක් කිරිමට සැලසුම් කර තිබේ. මෙම ගැසට් පත්‍රය නිකුත් කිරීමෙන් අනතුරුව මැතිවරණ කොමිසම විසින් පළාත් පාලන මැතිවරණය පැවැත්වෙන දිනය ප්‍රකාශයට පත් කරනු ඇත. ලබන වසරේ ජනවාරි අවසන් සතිය තුළ මැතිවරණය පැවැත්වීමට හැකියාව පවතින බව මැතිවරණ කොමිසමේ සභාපති මහින්ද දේශප්‍රිය මහතා පසුගියදා සඳහන් කළේය. මේ අතර මැතිවරණ කොමිසන් සභාවේ විශේෂ රැස්විමක් මේ වන විට පැවැත් වේ. පළාත් පාලන මැතිවරණය සම්බන්ධයෙන් මෙහිදී සාකච්ඡා කෙරෙන බව එහි ප්‍රකාශයෙකු සඳහන් කළේය. පළාත් පාලන මැතිවරණය පැවැත්විමට අදාල ගැසට් පත්‍රය මෙම සතිය තුළ අනිවාර්යෙන්ම නිකුත් කළ යුතු බව පැෆරල් සංවිධානයේවිධායක අධ්‍යක්‍ෂ රෝහණ හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=79654", "Category": null, "Parent URL": null}