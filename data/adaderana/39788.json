{"Source": "Adaderana", "Timestamp": "December 22, 2013 10:36 pm", "Headline": "මස්සිනා මරා ගඩොල් පෝරණුවක හැංගිලා", "News Content": "තම මස්සිනාට තියුණු ආයුධයකින් පහරදී ඝාතනය කළ බව කියන සැකකරුවෙකු ගඩොල් පෝරණුවක් තුළ සැඟවී සිටියදී අත්අඩංගුවට ගැනීමට මාදම්පේ පොලීසිය සමත්වී තිබේ. සිද්ධියෙන් මිය ගොස් ඇත්තේ වීරකොඩියාන - රත්මල්ලාගාර පදිංචි උපාලි රත්නායක (33) නැමැති අයෙකු බව අප වාර්තාකරු කියයි. ඉකුත් 08 වැනි දින රාත්‍රී 8.30 ට පමණ රත්මල්ලාගාර ප්‍රදේශයේ පිහිටි මරණකරුගේ වෙළඳසැල අසලදී මෙය සිදුව ඇත. සිද්ධියෙන් තුවාල ලැබු අය හලාවත මහා රෝහලට ඇතුළත් කිරීමෙන් පසුව කොළඹ ජාතික රෝහලට මාරුකර යවා තිබේ. ප්‍රතිකාර ලබමින් සිටින අතර තුර ඔහු ඉකුත් 17 වැනිදා සවස මිය ගොස් ඇත. මිය ගොස් ඇති අයගේ බිරිඳගේ සහෝදරියක් සමග සැකකරු විවාහ වී සිට බවත්,සැකකරු තම බිරිඳට නොසැලකීම සම්බන්ධයෙන් මරණකරු හා සැකකරු අතර මත ගැටුමක් පැවති බවත් පොලීසිය කියයි. සිද්ධිය වු දිනයේද මරණකරු හා සැකකරු අතර මේ සම්බන්ධයෙන් කථා බහක් ඇතිවී ඇත. ඒ අතර තුර මරණකරු විසින් සැකකරුට කනට පහරක් එල්ල කර ඇතැයි අප වාර්තාකරු කියයි. ඒ සමගම සැකකරු විසින් මරණකරුට පිහියකින් ඇන ඇති බව පොලීසිය විසින් කරණ ලද මුලික විමර්ශණවලදී හෙළිවී ඇත. මෙම ඝාතනයෙන් පසුව සැකකරු ප්‍රදේශය අතහැර පලා ගොස් තිබිණ. මාදම්පේ පොලීසියේ බුද්ධි අංශයේ නිලධාරීන් විසින් අනාවරණය කර ගන්නා ලද තොරතුරු මත සැකකරු කලක් සේවය කළ බව කියන දුම්මලසුරිය ප්‍රදේශයේ ව්‍යාපාරිකයෙකු සහ ඔහුගේ පුත්‍රයා පොලීසිය විසින් අත්අඩංගුවට ගෙන ඇත. ඔවුන්ගෙන් ප්‍රශ්න කිරීමේදී අනාවරණය වී ඇත්තේ සැකකරු තමන් දෙදෙනා විසින් දංකොටුව ප්‍රදේශයේ පිහිටි ගඩොල් පෝරණුවක සේවය සඳහා යොදවා ඇති බවයි. ඒ අනුව දංකොටුව - මෝරුක්කුලිය ප්‍රදේශයේ ගඩොල් පෝරණුවක සැගවී සිටි සැකකරුව පොලීසිය විසින් අත්අඩංගුවට ගෙන ඇත. තම ගඩොල් පෝරණුවේ සේවය සඳහා සේවකයෙකු සොයා දෙන ලෙස කරන ලද ඉල්ලීමක් මත සැකකරු හිතවතෙකු විසින් ගෙනවිත් හඳුන්වා දුන්නා හැර වෙනත් කිසිවක් තමන් නොදන්නා බව සැකකරු සැගවී සිටි ගඩොල් පෝරණුවේ හිමිකරු පවසා ඇතැයි අප වාර්තාකරු කියයි. ඝාතනකයට යොදා ගත් බව කියන පිහියද පොලීසිය විසින් සොයා ගෙන ඇත. හලාවත කොට්ඨාස භාර පොලිස් අධිකාරී සාලිය සිල්වා,සහකාර පොලිස් අධිකාරී සනත් වීරසුරිය යන මහත්වරුන්ගේ උපදෙස් මත මාදම්පේ වැඩ බලන පොලිස් ස්ථානාධිපති පොලිස් පරීක්ෂක ඩබ්ලිව්.එම්.ඒ.ලක්රුවන්,උප පොලිස් පරීක්ෂක රත්නායක මහතා ඇතුළු නිලධාරීන් විසින් සැකකරුව අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=39788", "Category": null, "Parent URL": null}