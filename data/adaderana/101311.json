{"Source": "Adaderana", "Timestamp": "December 26, 2018 12:56 pm", "Headline": "ලිබියාවේ විදේශ කටයුතු අමාත්‍යාංශයට මරාගෙන මැරෙන බෝම්බ ප්‍රහාරයක්", "News Content": "ලිබියාවේ විදේශ කටයුතු අමාත්‍යංශයට මරාගෙන මැරෙන බෝම්බ ප්‍රහාරයක් එල්ල වී තිබේ. සිදුවීම පිළිබද පරීක්ෂණ ක්‍රියාත්මකයි. ලිබියාවේ ට්‍රිපොලි අගනගරයේ පිහිටි විදේශ කටයුතු අමාත්‍යංශයට එල්ල වූ ත්‍රස්ත ප්‍රහාරයෙන් පුද්ගලයින් තිදෙනෙක් මියගොස් තිබේ. ඉන් තවත් 21දෙනෙක් තුවාල ලබා ඇති බවටද වාර්තා විය. අදාළ ප්‍රහාරයට මරාගෙන මැරෙන බෝම්බකරුවන් තිදෙනෙකු සහභාගි වී ඇති බවද විදෙස් වාර්තාවල සඳහන් වෙයි. එහිදී පළමුව කාර් බෝම්බයක් පුපුරුවා හැර ඇති අතර, ඉන් පසු බෝම්බකරුවන් දෙදෙනෙක් වෙඩි තබමින් අමාත්‍යංශ පරිශ්‍රයට ඇතුලු වුණා. ඉන් අනතුරුව ඔවුන් බෝම්බ පුපුරැවා හැර ප්‍රහාරය එල්ල කළ බවට වාර්තා වෙයි. ආරක්ෂක අංශවල ප්‍රති ප්‍රහාර හමුවේ අනෙකුත් බෝම්බ කරු මියගොස් ඇති බවද සඳහන් වෙයි. ප්‍රහාරයෙන් පසු අමාත්‍යංශ පරිශ්‍රෙය් ආරක්ෂාව තරකර ඇති අතර ඉන් දුමාරයක් නැගී එන ආකාරයද එතෙර මාධ්‍ය වාර්තා කර තිබුණි. ලිබියාවේ හිටපු පාලක මුවම්මර් ගඩාෆි ඝාතනය කරමින් 2011 වසරේදී සිදුවූ බලපෙරළියෙන් අනතුරුව මෙවැනි පුවත් එරටින් නිරන්තරයෙන් වාර්තා විය. සිදුවීම පිළිබද විමර්ශන වැඩිදුරටත් ක්‍රියාත්මකයි.", "URL": "https://sinhala.adaderana.lk/news.php?nid=101311", "Category": null, "Parent URL": null}