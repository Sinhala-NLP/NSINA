{"Source": "Adaderana", "Timestamp": "April 26, 2018 08:19 pm", "Headline": "වැව් ප්‍රතිසංස්කරණ කටයුතු ඇමති දෑතින් ඇරඹෙයි", "News Content": "වවුනියාවේ කම්බිලිවැව සහ රුවන්මඩුව යන වැව් වල ප්‍රතිසංස්කරණ කටයුතු පසුගියදා ශ්‍රී ලංකා නිදහස් පක්ෂ මහ ලේකම්, කෘෂිකර්ම අමාත්‍යය දුමින්ද දිසානායක මහතාගේ ප්‍රධානත්වයෙන් ආරම්භ කෙරිණි. මෙම වැව් දෙක ප්‍රතිසංස්කරණය කිරීම සඳහා වැය කෙරෙන මුදල රුපියල් මිලියන 400 ක් වන අතර එම වැව් ප්‍රතිසංස්කරණය කිරීමෙන් අනතුරුව දැනට එම වැව් යටතේ වගා නොකෙරෙන පුරන් වූ කුඹුරු අක්කර 560 ක් පමණ යළ මහ දෙකන්නයේම වගා කිරීමට හැකි වෙතැයි අපේක්ෂා කෙරේ. වසර ගණනාවකින් ප්‍රතිසංස්කරණය නොකෙරුණු මෙම වැව් ප්‍රතිසංස්කරණය කිරීමට අවශ්‍ය බව වවුනියාව ශ්‍රි ලංකා නිදහස් පක්ෂ ආසන සංවිධායක චමින්ද ප්‍රීතිවිරාජ් වාසල මහතා රජයට පෙන්වා දීමෙන් පසුව ඒ සඳහා අවශ්‍ය මුදල් ප්‍රතිපාදන වෙන් කොට දී තිබේ. එම වැව් දෙකම මේ වසරේ මහ කන්නයට ගොවීන්ට වගා කිරීමේ කටයුතු ආරම්භ කිරීමට කාලය ලැබෙන පරිදි ප්‍රතිසංස්කරණය කොට අවසන් කිරීමට නියමිතය.", "URL": "https://sinhala.adaderana.lk/news.php?nid=88093", "Category": null, "Parent URL": null}