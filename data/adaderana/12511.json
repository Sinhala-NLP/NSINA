{"Source": "Adaderana", "Timestamp": "November 30, 2010 03:54 pm", "Headline": "උදුල්ගේ ඇප ඉල්ලීම සලකා බැලීමට දින නියමකරයි", "News Content": "රක්ෂිත බන්ධනාගාර ගතව සිටින අන්තර් විශ්ව විද්‍යාලයීය ශිෂ්‍ය බල මණ්ඩල‍යේ කැඳවුම්කරු උදුල් ප්‍රේමරත්නගේ ඇප ඉල්ලීම සලකා බැලීම සඳහා කොළඹ මහාධිකරණය දින නියම කරනු ලැබීය. අදාළ ඇප ඉල්ලීම අද(30) කැඳවූ අවස්ථාවේ කුරුඳුවත්ත පොලිසිය එම ඇප ඉල්ලීමට විරෝධතා ඉදිරිපත් කරන බව රජයේ නීතීඥවරයා අධිකරණය හමුවේ දැනුම් දී සිටියේය. එම විරෝධතා පිළිගත් කොළඹ මහාධිකරණ විනිසුරු දීපාලි විජේසුන්දර මහත්මිය ඇප ඉල්ලීමට අදාළ විභාගය ලබන ජනවාරි මස 24 වැනිදා සිදුකරන බව නිවේදනය කරනු ලැබීය. උසස් අධ්‍යාපන අමාත්‍යාංශයට පසුගියදා අයුතු ලෙස ඇතුළු වී එහි දේපළවලට හානි සිදුකළේ යැයි චෝදනා කරමින් කුරුඳුවත්ත පොලිසිය මගින් උදුල් ප්‍රේමරත්න අත්අඩංගුවට ගෙන මහේස්ත්‍රාත් අධිකරණය වෙත යොමු කර තිබුණි. එහිදී ඔහු රක්ෂිත බන්ධනාගාර ගත කෙරුණු අතර ඇප ලබාදීම මහේස්ත්‍රාත් අධිකරණය ප්‍රතික්ෂේප කළ බැවින් උදුල් ප්‍රේමරත්නගේ නීතීඥවරුන් මෙම ඇප ඉල්ලීම මහාධිකරණය වෙත ‍ඉදිරිපත් කර තිබුණි.", "URL": "https://sinhala.adaderana.lk/news.php?nid=12511", "Category": null, "Parent URL": null}