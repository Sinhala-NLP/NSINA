{"Source": "Adaderana", "Timestamp": "August 22, 2017 01:56 pm", "Headline": "21 වන නාවික හමුදාපති වැඩ අරඹයි", "News Content": "මෙරට 21 වන නාවික හමුදාපතිවරයා ලෙස පත් කෙරුණු වයිස් අද්මිරාල් ට්‍රැවිස් සින්නයියා මහතා එම ධූරයේ වැඩ බාරගෙන තිබේ. අද(22) උදෑසන නාවික හමුදා මූලස්ථානයේදී නව නාවික හමුදාපතිවරයා සිය ධූරයේ වැඩ භාර ගත් බව නාවික හමුදාව සඳහන් කරයි. හිටපු නාවික හමුදාපති අද්මිරාල් රවීන්ද්‍ර විජේගුණරත්න මහතා විසින් වයිස් අද්මිරාල් ට්‍රැවිස් සින්නයියා මහතා වෙත සාම්ප්‍රදායානුකූලව නාවික හමුදාපතිවරයාගේ අසිපත පිරිනැමීම සහ රාජකාරී බාරදීම සිදු කර තිබේ. මීට සමගාමීව නව නාවික හමුදාපතිවරයා වෙත නාවික හමුදා විශේෂ සම්මාන ආචාර මුරයක් ද පිරිනමා ඇති බව සඳහන් වෙයි. මහනුවර ත්‍රිත්ව විද්‍යාලයේ සහ ත්‍රිකුණාමලය ශාන්ත ජෝශප් විද්‍යාලයේ ආදි සිසුවෙකු වන ට්‍රැවිස් සින්නයියා මහතා 1982 වසරේදී නාවික හමුදාවට එක් වී තිබේ. නාවික හමුදාපති ධූරයට පත් වීමට පෙර ඒ මහතා නැගෙනහිර නාවික විධානය භාර ආඥාපති ලෙස සේවය කල බව නාවික හමුදාව සඳහන් කරයි. මේ අතර හිටපු නාවික හමුදාපති අද්මිරාල් රවීන්ද්‍ර විජේගුණරත්න මහතා ද අද ආරක්ෂක මාණ්ඩලික ප්‍රධානී ධුරයේ වැඩ බාර ගැනීමට නියමිතව තිබේ.", "URL": "https://sinhala.adaderana.lk/news.php?nid=76555", "Category": null, "Parent URL": null}