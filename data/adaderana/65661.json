{"Source": "Adaderana", "Timestamp": "November 3, 2016 07:17 am", "Headline": "ධීවර ගැටළු ලිහන්න පිරිසක් ඉන්දියා යයි", "News Content": "ඉන්දු - ලංකා ධීවර ගැටළුව සම්බන්ධයෙන් සාකච්ඡා කිරිම සඳහා මෙරට නියෝජිතයින් පිරිස අද දිනයේ ඉන්දියාව බලා පිටත්ව යාමට නියමිතව තිබේ.ධීවර හා ජලජ සම්පත් සංවර්ධන අමාත්‍යංශය කියා සිටියේ අද දහවල් ධීවර අමාත්‍යවරයා ප්‍රමුඛ නියෝජිත පිරිස දිවයිනෙන් පිටත්ව යාමට නියමිතය.ධීවර අමාත්‍ය මහින්ද අමරවීර මහතා, විදේශ කටයුතු අමාත්‍ය මංගල සමරවීර මහතා ඇතුළු පිරිසක් මෙම සංචාරය සඳහා සහභාගී වනු ඇත.ඉන්දු - ලංකා ධීවර ගැටළුව සම්බන්ධයෙන් සාකච්ඡා කිරීම සඳහා පසුගියදා ඉන්දියාව බලා පිටත්ව ගිය මෙරට ධීවර නියෝජිතයින් පිරිස ඊයේ දිනයේ ඉන්දීය ධීවර සංගම් සමග සාකච්ඡා පවත්වා ඇති බව වාර්තා වේ.ඉන්දීය ධීවරයින් විසින් මෙරට මුහුදු සීමාවට ඇතුළු වීම තුළින් තමන්ට සිදුවන අසාධාරණය පිළිබදව එහිදී මෙරට ධීවර නියෝජිතයින් පිරිස ඉන්දීය ධීවරයින් දැනුවත් කර තිබේ.ඉන්දු - ලංකා ධීවර ගැටළුව සම්බන්ධයෙන් අමාත්‍යවරුන් විසින් ලබන පස් වන දින සාකච්ඡා පැවැත්වීමට නියමිත බව වාර්තා වේ.ඉන්දීය විදේශ කටයුතු අමාත්‍යවරිය සහ එරට ධීවර හා කෘෂිකර්ම අමාත්‍යවරයා සමඟ මෙන්ම තමිල්නාඩු දේශපාලඥයින් සමඟ ද ඉන්දු -ලංකා ධීවර ගැටළුව පිළිබඳ සාකච්ඡා කිරීමට සැළසුම් කර තිබේ.", "URL": "https://sinhala.adaderana.lk/news.php?nid=65661", "Category": null, "Parent URL": null}