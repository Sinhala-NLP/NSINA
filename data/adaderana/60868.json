{"Source": "Adaderana", "Timestamp": "June 7, 2016 01:55 pm", "Headline": " මහ බැංකු අධිපතිට චෝදනා", "News Content": "මහ බැංකු අධිපතිවරයා සිය බලය අයථා ලෙස පරිහරණය කරමින් සිටිනා බවට දුෂණ විරෝධි පෙරමුණ චෝදනා කරයි. මේ බව දුෂණ විරෝධී පෙරමුණ උපදේෂක, රජිත් කීර්ති තෙන්නකෝන් මහතා විසින් ලිපියක් මගින් ජනාධිපතිවරයාට දන්වා තිබේ.බැංකු අධීක්ෂණ දෙපාර්ථමේන්තුව මගින් නුසුදුසු බව ප්‍රකාශ කළ ලංකා පුත්‍ර සංවර්ධන බැංකුවෙහි සභාපතිවරයා රකින්නට මහාබැංකු අධිපතිවරයා මැදිහත් වීම මීට ප්‍රධාන හේතුව ලෙස මෙහි දක්වා තිබේ. තව දුරටත් දුෂණ විරෝධී පෙරමුණ දක්වා සිටියේ බැදුම්කර නිකුතු දෙකක් හරහා “සබැඳියාවන් අතර ගැටුම්” ඇති වත්මන් මහාබැංකු අධිපතිවරයා ලංකාපුත්‍ර බැංකුව සම්බන්ධයෙන් තම බලය අයථා පරිහරණයට ලක්කර ඇති බවයි. මහ බැංකු අධිපතිවරයාගේ බලය අයථා පරිහරණය පිළිබඳ අවධානයක් යොමුකර ලංකා පුත්‍ර සංවර්ධන බැංකුවේ සභාපතිවරයා සම්බන්ධයෙන් බැංකු අධීක්ෂණ උපදෙස් ක්‍රියාවට නංවන ලෙස දුෂණ විරෝධී පෙරමුණ ජනාධිපතිවරයාගෙන් ඉල්ලා සිටියි.එසේම තම බලය අයථා පරිහරණයට ලක් කර ඇති මහ බැංකු අධිපතිවරයා නැවත එම ධුරයට පත් කිරීම සිදු නොකරන ලෙස ද එම ලිපිය මගින් වැඩිදුරටත් ඉල්ලීම් කර තිබේ.", "URL": "https://sinhala.adaderana.lk/news.php?nid=60868", "Category": null, "Parent URL": null}