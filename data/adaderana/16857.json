{"Source": "Adaderana", "Timestamp": "June 19, 2011 10:05 am", "Headline": "යාපනයේ සෑම දේශපාලන පක්ෂයකටම ආරක්ෂාව තියෙනවා", "News Content": "යාපනය දිස්ත්‍රික්කය තුළ සෑම දේශපාලන පක්ෂයකටම අවශ්‍ය ආරක්ෂාව ලබා දීමට පියවර ගෙන ඇති බව යාපනය ආරක්ෂක සේනා ආඥාපති මේජර් ජෙනරාල් මහින්ද හතුරුසිංහ මහතා පවසයි. කිසිදු ප්‍රචණ්ඩකාරී ක්‍රියාවක් යාපනය ප්‍රදේශය තුළ සිදු කිරීමට ඉඩ නොතබන බව ඔහු පවසයි. පොලිසිය හා ආරක්ෂක හමුදාව එක්ව දේශපාලන පක්ෂ වලට අවශ්‍ය ආරක්ෂාව සපයා ඇති බව මහින්ද හතුරුසිංහ මහතා ප්‍රකාශ කරයි. පසුගිය දා දෙමළ ජාතික සන්ධා‍නයේ මන්ත්‍රීවරුන් පිරිසකට එල්ල වූ බව කියන ප්‍රහාරය සම්බන්ධයෙන් ද පුළුල් පරීක්ෂණ ආරම්භ කර ඇති බව හෙ‍තෙම කියා සිටියි. යම් කිසි පිරිසක් ආරක්ෂක අංශ සහ රජය අපහසුතාවයට පත් කිරීමේ අරමුණින් මෙවැනි ක්‍රියාවක් සිදු කරන්නට ඇති බව ඔහු පෙන්වාදෙයි. ඊයේ දිනයේ දී දෙමළ ජාතික සන්ධානයේ මන්ත්‍රීවරුන් සමඟ මේ සම්බන්ධයෙන් දීර්ඝ වශයෙන් සාකච්ඡා කළ බව යාපනය ආරක්ෂක සේනා අඥාපති මේජර් ජෙනරාල් මහින්ද හතුරුසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16857", "Category": null, "Parent URL": null}