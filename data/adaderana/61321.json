{"Source": "Adaderana", "Timestamp": "June 21, 2016 05:23 pm", "Headline": "කප්පම් ඉල්ලලා මාට්ටු", "News Content": "රුපියල් ලක්ෂ 10ක කප්පම් මුදලක් ලබාගැනීමට තැත්කළ පුද්ගලයන් දෙදෙනෙකු වත්තල ඇලකන්ද ප්‍රදේශයේ දී අත්අඩංගුවට ගෙන තිබේ. කැලණිය කොට්ඨාශ නීතිය බලගැන්වීමේ ඒකකයට ලද පැමිණිල්ලක් අනුව සිදුකළ විමර්ශනයකදී සැකකරුවන් අත්අඩංගුවට ගෙන ඇති බව පොලිස් මූලස්ථානය සඳහන් කළේය. අදාළ සැකකරුවන් වෙරළ සංරක්ෂණ අධිකාරියේ නිලධාරීන් ලෙස පෙනී සිටිමින් වත්තල දික්ඕවිට ප්‍රදේශයේ වෙරළ ආසන්නයේ පවත්වාගෙන යන කරවල වාඩියකින් රුපියල් ලක්ෂ 10ක කප්පම් මුදලක් ලබාගැනීමට උත්සාහ කර තිබේ.කෙසේවෙතත් කැලණිය කොට්ඨාශ නීතිය බලගැන්වීම් ඒකකය විසින් සිදුකරන ලද විමර්ශන අනුව ඇලකන්ද ප්‍රදේශයේ ලැඟුම්හලක සැඟව සිටියදී සැකකරුවන් දෙදෙනා අත්අඩංගුවට ගෙන ඇති බව සඳහන්ය.අත්අඩංගුවට ගෙන ඇත්තේ වත්තල හැඳල ප්‍රදේශයේ පදිංචිකරුවන් දෙදෙනෙකු වන අතර ඔවුන් වත්තල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=61321", "Category": null, "Parent URL": null}