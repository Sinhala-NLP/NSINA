{"Source": "Adaderana", "Timestamp": "April 26, 2016 09:54 am", "Headline": "විග්නේෂ්වරන්-ජනපති හමුව 28දා", "News Content": "උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා ජනාධිපති මෛත්‍රීපාල සිරිසේන මහතා සමග ලබන බ්‍රහස්පතින්දා දිනයේ විශේෂ සාකච්ඡාවක් පැවැත්වීමට නියමිතව තිබේ. උතුරේ නැවත පදිංචි කිරීමේ කටයුතු සහ යුධ හමුදාව සතු ඉඩම් නැවත ලබාගැනීම පිළිබඳව මෙහිදී අවධානය යොමුකිරීමට නියමිත බව වාර්තා වෙයි.මෙම සාකච්ඡාව පසුගිය 18 වන දින පැවැත්වීමට නියමිතව තිබුණ ද උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා අසනීප වීම හේතුවෙන් එය කල් දැමීමට සිදුවුණි.කෙසේවෙතත් පසුගියදා උතුරු පළාත් සභාව විසින් උතුරු සහ නැගෙනහිර ඒකාබද්ධ කොට ෆෙඩරල් පාලනයක් ඇති කළ යුතු බවට යෝජනාවක් සම්මත කරගැනීමෙන් අනතුරුව පැවැත්වෙන මෙම සාකච්ඡාව පිළිබඳ කාගේත් වැඩි අවධානය යොමුවී තිබේ.", "URL": "https://sinhala.adaderana.lk/news.php?nid=59503", "Category": null, "Parent URL": null}