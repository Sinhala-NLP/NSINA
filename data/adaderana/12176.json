{"Source": "Adaderana", "Timestamp": "November 16, 2010 08:22 am", "Headline": "සෞදියේ අතරමං වූ ශ්‍රී ලාංකිකයින් කඩිනමින් යළි මව්බිමට", "News Content": "සෞදි අරාබියේ අතරමංව සිටින ශ්‍රී ලාංකිකයින් කඩිනමින් මෙරටට ගෙන්වා ගැනීමට කටයුතු කරන බව විදේශ සේවා නියුක්ති කාර්යාංශය පවසයි. පුද්ගලයින් 35 දෙනෙකුගෙන් පමණ යුත් පිරිසක් මේ වන විට සෞදි අරාබියේ තානාපති කාර්යාල භාරයේ සිටින බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා සඳහන් කළේය. මෙම පිරිසට ශ්‍රී ලංකාවට ගෙන්වා ගන්නා තෙක් ඔවුන් හට නවාතැන් ගැනීම තාවකාලික ස්ථානයක් ලබාගැනීමට කටයුතු කරන බව මේ පිළිබඳව අද දෙරණට අදහස් දැක් වූ කිංස්ලි රණවක මහතා කියා සිටියේය. මෙම පිරිසට පමණක් නොව ගැටලුවක් මතුව පැමිණෙන ඕනෑම කෙනෙකුට දීර්ඝකාලීන විසඳුමක් ලෙස නවාතැන් ගත හැකි ස්ථානයක් ලබාගැනීමට උත්සාහ කරන බව හෙතෙම පෙන්වාදුන්නේය. එසේ ස්ථානයක් ලබාගන්නා තෙක් අදාළ පිරිස මෙසේ රැඳී සිටින බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=12176", "Category": null, "Parent URL": null}