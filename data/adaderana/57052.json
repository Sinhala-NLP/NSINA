{"Source": "Adaderana", "Timestamp": "February 9, 2016 02:40 pm", "Headline": "ගැටළු විසඳීමට විවෘත සංවාදයක් ඕනෑ", "News Content": "වරාය, නාවික සහ සමුද්‍රීය ගැටළු විසඳා ගැනීම උදෙසා විවෘත සංවාදයක් අවශ්‍ය බව වරාය සහ නාවික අමාත්‍ය අර්ජුන රණතුංග මහතා පවසයි.වරාය, නාවික සහ සමුද්‍රීය ක්ෂේත්‍රයෙහි ආයතනවල නීති සහ ප්‍රතිපත්ති නව යුගයට ගැළපෙන ලෙස යාවත්කාලීන කළ යුතු බවද අර්ජුන රණතුංග අමාත්‍යතුමා කියා සිටියි.අමාත්‍යවරයා මේ බව කියා සිටියේ වරාය, නාවික සහ සුමද්‍රීය කටයුතු පිළිබඳ අන්තර් ආයතන සම්බන්ධීකරණ කමිටුව පිහිටුවීමේ අවස්ථාවට සහභාගි වෙමින් වන අතර කමිටුව පිහිටුවීම වරාය සහ නාවික අමාත්‍යාංශ ශ්‍රවණාගාරයේදී අද (09)උදෑසන පැවැත්විණ.එහිදී අමාත්‍යවරයා මෙසේද සඳහන් කළේය. ඉතාමත් සාර්ථක පළමු රැස්වීම අපි අද පැවැත්වූවා. එයින් සියලු ආයතනවල පවතින මතභේද සහ ගැටළු මධ්‍යස්ථව විසඳගැනීමට අපිට හැකි වී තියෙනවා. අපි බලාපොරොත්තු වෙනවා මාසයකට සැරයක් රැස් වෙන්න. එතැනදී අපිට පුළුවන් තියෙන ප්‍රශ්න එම අවස්ථාවේදීම සාකච්ඡා කරලා එම අවස්ථාවේදීම තීරණ ගන්න. එමගින් අපිට වරාය සංවර්ධන කටයුතුවල මෙන්ම අයෝජකයින් සමග තියෙන ප්‍රශ්නත් සාකච්ඡා කරලා තීරණයන්ට එළැඹෙන්න පුළුවන්.අපේ අමාත්‍යාංශයට ලැබෙන ප්‍රශ්න සියල්ලම කලින් විසඳිය හැකි ඒවා. ඒ නිසා මේ ගැටළු සහ අදහස් හුවමාරු කරගැනීමට අන්තර් ආයතන සම්බන්ධීකරණ කමිටුවක් පිහිටුවීමට තීරණය කර තිබෙනවා. මෙය ජාත්‍යන්තර සමුද්‍රිය සංවිධානයේ අවශ්‍යතාවයක්. මේ වන විට කොළඹට එන නෞකා සංඛ්‍යාව වැඩි වෙමින් පවතිනවා. සාමාන්‍යයෙන් වසරකට 4000ත් 4500 ත් අතර ප්‍රමාණයක නෞකා කොළඹට සහ අවශේෂ වරායන්ට පැමිණෙනවා. මේ නෞකාවලට අවශ්‍ය සේවා සැපයීමේදී සියලු ආයතන අතර සහයෝගය අත්‍යවශ්‍ය වෙනවා.", "URL": "https://sinhala.adaderana.lk/news.php?nid=57052", "Category": null, "Parent URL": null}