{"Source": "Adaderana", "Timestamp": "June 2, 2016 01:39 pm", "Headline": "අක්‍රමිකතා සොයන්න පරීක්ෂණ මණ්ඩලයක්", "News Content": "ශ්‍රී ලංකා ජූඩෝ සංගමයේ අක්‍රමිකතා හා මුදල් අවභාවිතය පිළබඳ පරීක්ෂණ මණ්ඩලයක් පත් කර තිබේ. ක්‍රීඩා අමාත්‍ය දයාසිරි ජයසේකර මහතාගේ උපදෙස් පරිදි මෙම සංගමයේ අක්‍රමිකතා හා මුදල් අවභාවිතය පිළිබඳ සොයා බැලීමට පරීක්ෂණ මණ්ඩලයක් ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජෙනරාල් කේ. ඩී. එස් . රුවන්චන්ද්‍ර මහතා විසින් 2016.05.23 වෙනි දින සිට පත් කර ඇති බව වාර්ථා වෙයි. එම සංගමයේ සභාපති ලෙස ශ්‍රී ලංකා පාර්ලිමේන්තුවේ හිටපු මහ ලේකම් ධම්මික කිතුල්ගොඩ මහතාද හිටපු පොලිස් අධිකාරී එන්. ඩී. කුමාරතුංග මහතා සාමාජිකයෙක් ලෙසද පත්කර ඇති බව සඳහන්ය. ශ්‍රී ලංකා ජූඩෝ සංගමයේ ඉදිරියට මුදල් අක්‍රමිකතා සහ අවභාවිතයන් මැඩලමින් පරිපාලන කටයුතු විධිමත්ව පවත්වාගෙන යාමත් ඒ පිළිබඳ සංගමය තුළ මනා පරීක්ෂණයකින් කටයුතු කරගෙන යාමත් ක්‍රීඩා අමාත්‍යවරයා මෙම පරීක්ෂණ මණ්ඩලයෙන් අපේක්ෂා කරයි. මේ අතර ශ්‍රී ලංකා කායවර්ධන සම්මේලනයේ අක්‍රමිකතා හා මුදල් අවභාවිතය පිළිබඳවද සෙවීමට පරීක්ෂණ මණ්ඩලයක් පත් කර තිබේ.ක්‍රීඩා අමාත්‍ය දයාසිරි ජයසේකර මහතාගේ උපදෙස් පරිදි ශ්‍රී ලංකා කායවර්ධන සම්මේලනයේ අක්‍රමිකතා හා මුදල් අවභාවිතය පිළිබඳ පරීක්ෂණ පැවැත්වීම සඳහා පරීක්ෂණ මණ්ඩලයක් ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජෙනරාල් කේ. ඩී. එස් . රුවන්චන්ද්‍ර මහතා විසින් 2016.05.23 වෙනි දින සිට පත් කර ඇති බව සඳහන්ය. එම මණ්ඩලයේ සභාපති ලෙස විශ්‍රාමික මහ අධිකරණ විනිසුරු සරත් ගුණතිලක මහතා සහ සෙසු සාමාජිකයන් ලෙස විශ්‍රාමික ජ්‍යෙෂ්ඨ විනිසුරුවරුන් වන ඩඩ්ලි කරුණාරත්න, ඩබ්. ඒ. ටී. රත්නායක යන මහත්වරුන් පත්කර ඇත.ශ්‍රී ලංකා කායවර්ධන සම්මේලනයේ සිදුවෙන මුදල් අක්‍රමිකතා සහ අවභාවිතයන් වලක්වා විධිමත්ව ක්‍රියාත්මක කරගෙන යාමත් පැනනගින ගැටළු විනයානුකූලව විසඳීමත් මෙම පරීක්ෂණ මණ්ඩලයෙන් ක්‍රීඩා අමාත්‍යවරයා බලාපොරොත්තු වෙයි.", "URL": "https://sinhala.adaderana.lk/news.php?nid=60707", "Category": null, "Parent URL": null}