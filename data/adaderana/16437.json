{"Source": "Adaderana", "Timestamp": "May 31, 2011 11:03 am", "Headline": "යුද්ධයේදී ඉන්දියාව තීරණාත්මකයි", "News Content": "පැවති යුද්ධයේ ප්‍රවණතාවන් පිළිබඳ ඉන්දියාවට ඒත්තු ගන්වන්නටත්,වැරදි මතවාද සම්බන්ධයෙන් නිසි අර්ථදැක්වීමක් කරන්නටත් ජනාධිපති මහින්ද රාජපක්ෂ මහතා දැඩි උත්සාහයක් ගත් බව ආරක්ෂක ලේකම් ගෝඨාභය රාජපක්ෂ මහතා පවසයි. ත්‍රස්තවාදය පරාජය කිරීමේ දී ශ්‍රී ලංකාව ලබා ගත් අත්දැකීම් පිළිබඳව ‍ජාත්‍යන්තරය දැනුවත් කිරීම සඳහා පැවැත්වෙන සම්මන්ත්‍රණය ආමන්ත්‍රණය කරමින් හෙතෙම මේ බව කියා සිටියේය. දෙරට අතර වඩා ඵලදායි සන්නිවේදන සබඳතාවයක් පවත්වා ගැනීමට ජනාධිපතිවරයා ගත් ක්‍රියා මාර්ග පිළිබඳ තමා බෙහෙවින් කෘතඥ වන බවද ලේකම්වරයා මෙහිදී සඳහන් කළේය. ලෝකයේ වෙනත් රටවල් රාජ්‍ය තාන්ත්‍රික හා ආර්ථික තලයේ සබඳතා ආශ්‍රයෙන් ශ්‍රී ලංකාවට පීඩනයක් එල්ල කරනු ලැබූවද,යුධමය ක්‍රියාදාමයේදී ශ්‍රී ලංකාවට බලපෑමක් කළ හැක්කේ ඉන්දියාවට පමණක් බවද හෙතෙම මෙහිදී පෙන්වා දී තිබේ. අද සිට ජූනි මස 2 වැනි දින දක්වා කොළඹ ගලදාරී හෝටලයේ දී \"ත්‍රස්තවාදී පරාජය කිරීම ශ්‍රී ලංකාවේ අත්දැකීම්\" යන මැයෙන් මෙම සම්මන්ත්‍රණය පැවැත්වෙන අතර ඒ සඳහා රටවල් 46 ක ඉහළ පෙළේ හමුදා නිලධාරීන්,තානාපතිවරුන් ඇතුළු රාජ්‍ය තාන්ත්‍රික දූත පිරිසක් සහභාගී සිටියි.", "URL": "https://sinhala.adaderana.lk/news.php?nid=16437", "Category": null, "Parent URL": null}