{"Source": "Adaderana", "Timestamp": "November 3, 2015 05:21 pm", "Headline": "විදේශ රැකියා නියුක්තිකයින්ගේ රක්ෂණය දෙගුණ කරයි ", "News Content": "විදේශ රැකියා සඳහා පිටත්වීමට පෙර විදේශ සේවා නියුක්ති කාර්යාංශයේ ලියාපදිංචි වීමෙන් නොමිලේ හිමිවන ජීවිත රක්ෂණය රුපියල් ලක්ෂ දෙකකින් වැඩි කරන බව විදේශ රැකියා අමාත්‍ය තලතා අතුකෝරල මහත්මිය පවසයි.ඒ අනුව ලක්ෂ තුනක්ව පැවති එම රක්ෂණාවරණය ලබන වසරේ සිට ලක්ෂ 5ක් දක්වා වැඩිකරන බව අමාත්‍යවරිය අවධාරණය කළේය. 2014 වසරේ විදේශ රැකියා වලදී මියගිය අයගේ ඥාතීන්ට සහ විවිධ ආබාධයන්ට ලක්වු අය වෙනුවෙන් වන්දි ප්‍රදානය කිරීමේ අවස්ථාවට එක්වෙමින් අමාත්‍යවරිය මෙම අදහස් පල කළේය.විදේශ රැකියා සඳහා පිටත්ව යන විට කාර්යාංශයේ ලියාපදිංචි විය යුතු අතර එය වසර දෙකකට පමණක් සීමා වන බව සඳහන් කළ අමාත්‍යවරිය ඇතැම් පුද්ගලයින් ලියාපදිංචිය අලුත් නොකර තවදුරටත් සේවයේ නිරත වන බව පැවසුවේය.එවිට යම් අනතුරක් සිදුවුවහොත් එම පුද්ගලයින්ට වන්දි ලබාගැනීමට නොහැකි වන බව තලතා අතුකෝරල අමාත්‍යවරිය එහිදි අවධාරණය කළේය.", "URL": "https://sinhala.adaderana.lk/news.php?nid=54851", "Category": null, "Parent URL": null}