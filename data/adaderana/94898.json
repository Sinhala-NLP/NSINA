{"Source": "Adaderana", "Timestamp": "August 23, 2018 04:01 pm", "Headline": "භාණ්ඩ ආනයන මත නව තීරු බදු පැනවීමේ සූදානමක්", "News Content": "දෙරට අතර සිදු කෙරෙන භාණ්ඩ ආනයන මත නව තීරු බදු පැනවීමට ඇමෙරිකාව සහ චීනය සූදානම් වන බව විදෙස් මාධ්‍ය වාර්තා කරයි. රටවල් දෙක අතර වෙළඳ යුද්ධයක් උද්ගතව ඇති පසුබිමක මෙය එකිනෙකාට එරෙහිව එල්ල කරගන්නා ප්‍රහාරයක් ලෙස විශේලේෂකයින් පෙන්වා දෙයි. ඇමෙරිකාව සහ චීනය අතර සිදුකෙරෙන ඇමෙරිකානු ඩොලර් බිලියන 16ක් වටිනා ආනයන භාණ්ඩ මත නව තීරු බද්දක් පැනවීමට රටවල් දෙකම කටයුතු කරමින් සිටින බව වාර්තා වෙයි. එහිදී චීනයෙන් ආනයනය කරන භාණ්ඩ 280කට අධික ප්‍රමාණයක් මත සියයට 25ක නව තීරු බද්දක් පැනවීමට ඇමෙරිකාව කටයුතු කරනු ඇත. රසායනික ද්‍රව්‍ය, කෘෂි උපකරණ සහ යතුරුපැදි වැනි භාණ්ඩ ඒ අතරට ඇතුළත්ය. ඒ අනුව ගල් අඟුරු, වෛද්‍ය උපකරණ, මෝටර් රථ සහ බස් රථ ඇතුළුව ඇමෙරිකාවෙන් ආනයනය කරන භාණ්ඩ රැසක් මත චීනයත් සියයට 25ක නව තීරු බද්දක් පනවනු ලබයි. දෙරට අතර සිදු කෙරෙන ඇමෙරිකානු ඩොලර් බිලියන 50ක් වටිනා භාණ්ඩ මත දැනටමත් තීරු බද්දක් ක්‍රියාත්මකයි.", "URL": "https://sinhala.adaderana.lk/news.php?nid=94898", "Category": null, "Parent URL": null}