{"Source": "Adaderana", "Timestamp": "July 15, 2014 04:47 pm", "Headline": "මනුෂ්‍ය ඝාතනයකට 5ක් පෝරකයට", "News Content": "නුවරඑළිය නගරයේ ස්වර්ණාභරණ අලෙවි සැලකට පහරදී එහි සේවකයින්ට තුවාල සිදුකර යාබද හෝටලයක පුද්ගලයෙකු තියුණු ආයුධවලින් කපා කොටා ‍ඝාතනය කළ බව කියන පස් දෙනෙකුට අද(15) මරණ දඬුවම ලබාදී තිබේ. 2000 වසරේ පෙබරවාරී මස 12 වැනිදා සිදුවූ මෙම පුද්ගල ඝාතන සිදුවීම සිදුව ඇති අතර වැරදිකරුවන් වූ පුද්ගලයින් 5 දෙනෙකුට මෙලෙස මරණ දඬුවම හිමිව ඇත. නුවරඑළිය මහාධිකරණ විනිසුරු ලලිත් ඒකනායක මහතා විසින් මෙම තීන්දුව ලබාදුන් බව අප වාර්තාකරු පැවසීය. මෙම ඝාතනය සම්බන්ධයෙන් පුද්ගලයින් 9 දෙනෙකු චෝදනා ලබා සිට ඇති අතර ඉන් දෙදෙනෙකු නිදහස් කර ඇති බවත් තවත් අයෙකු මියගොස් ඇති බවත් සඳහන්ය. එසේම තවත් සැකකරුවෙක් අධිකරණය මග හැර ඇති බවද අප වාර්තාකරු වැඩිදුරටත් කියා සිටියේය. කෙසේ වෙතත් මෙලෙස මරණ දඬුවමට ලක්ව ඇත්තේ කොළඹ පදිංචි දෙදෙනෙකු, ගලහ පදිංචි දෙදෙනෙකු සහ බගතලේ පදිංචි උදවිය බැව් කියැවෙයි.", "URL": "https://sinhala.adaderana.lk/news.php?nid=44689", "Category": null, "Parent URL": null}