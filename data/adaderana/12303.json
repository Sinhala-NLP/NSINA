{"Source": "Adaderana", "Timestamp": "November 21, 2010 03:25 pm", "Headline": "විද්‍යාපීඨ සිසුන්ට මාසෙකට 500 ක් වැඩිවෙයි", "News Content": "අධ්‍යාපන විද්‍යාපීඨවල ඉගෙනුම ලබන සිසුන් සඳහා ලබාදෙන දීමනාව රුපියල් පන්සීයකින් ඉහළ නැංවීමට කැබිනට් අනුමැතිය සඳහා යොමුකර තිබේ. ඒ අනූව දැනට රුපියල් දෙදහසක් වන මාසික දීමනාව රුපියල් දෙදහස් පන්සීය දක්වා ඉහළ නංවන බව අධ්‍යාපන අමාත්‍යාංශ ලේකම් සුනිල් එස්.සිරිසේන මහතා සඳහන් කරයි. මීට අමතරව රැකියාව ලැබීමෙන් පසු යළි ගෙවීමේ පදනම මත රුපියල් දෙදහස් පන්සීයක අමතර දීමනාවක් ලබාදීමට ද සැලසුම් කර තිබේ. ඒ සඳහා කැමැත්තක් දක්වන අයට පමණක් අදාළ පහසුකම ලබාගත හැකි බව අමාත්‍යාංශ ලේකම්වරයා සඳහන් කළේය. කෙසේ වුව ද විද්‍යාපීඨ සිසුන් පෙන්වා දෙන පරිදි සිසුවෙකුට එක් කෑම වේළක් සඳහා දැනට ලැබෙන මුදල රුපියල් විස්සකටත් අඩුය.", "URL": "https://sinhala.adaderana.lk/news.php?nid=12303", "Category": null, "Parent URL": null}