{"Source": "Adaderana", "Timestamp": "May 24, 2012 05:26 pm", "Headline": " ශ්‍රී ලංකාවේ නම උස්සපු බොහෝදෙනා ශිෂ්‍යත්වලාභීන්", "News Content": "ශ‍්‍රී ලංකාවේ කීර්තිනාමයට බොහෝ සේවාවක් කළ හා මෙරට අධ්‍යාපනයේ වෙනස්කම් බොහෝමයක් කළ බොහෝ පිරිසක් ශිෂ්‍යත්ව ලාභීන් බව ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා පවසයි. විශ්ව විද්‍යාල අධ්‍යාපනය සඳහා තෝරාගැනුණු ලංකා ඛනිජ තෙල් නීතිගත සංස්ථාවේ සේවක සේවිකාවන්ගේ දූ දරුවන් සඳහා ශිෂ්‍යත්ව පිරිනමමින් ඛනිජ තෙල් කර්මාන්ත අමාත්‍යාංශයේදී අද (24) පැවැති උත්සවයක් අමතමින් අමාත්‍යවරයා එසේ පැවසීය. ගිය වසරේ පැවැති උසස්පෙළ විභාගයෙන් සමත්ව මෙවර විශ්ව විද්‍යාල අධ්‍යාපනය සඳහා තෝරාගැනුණු ලංකා ඛනිජ තෙල් නීතිගත සංස්ථාවේ සේවක සේවිකාවන්ගේ දුවා දරුවන් 19 දෙනෙකුට මෙහිදි අමාත්‍යතුමන් විසින් ශිෂ්‍යත්ව පිරිනැමු බවත්, ඔවුන්ට මාසිකව රුපියල් 2500 බැගින් වසරකට රුපියල් 30000 ක් වශයෙන් අදාළ පාඨමාලාව අවසන් වන තෙක් මෙම ශිෂ්‍යත්ව පිරිනැමීමට ලංකා ඛනිජ තෙල් නීතිගත සංස්ථාව පියවර ගෙන ඇති බවත් සඳහන් වේ. නිදහස් අධ්‍යාපනය දිරිගන්වා බුද්ධිමත් ප‍්‍රජාවක් සමාජගත කිරීමේ අරමුණින් ලංකා ඛනිජ තෙල් නීතිගත සංස්ථාවේ සමාජ සත්කාර සේවාවක් ලෙස 1982 වර්ෂයේ සිට වාර්ෂිකව තෙල් සංස්ථා සේවක සේවිකාවන්ගේ දුවා දරුවන්ට විශ්ව විද්‍යාල අධ්‍යාපනය සඳහා ශිෂ්‍යත්ව පිරිනමනු ලබයි. මෙහිදී අදහස් දැක්වූ අමාත්‍යවරයා මෙසේද පැවසීය. \"උසස්පෙළ විභාගය සමත්ව විශ්ව විද්‍යාල අධ්‍යාපනය සඳහා තෝරාගැනෙන ලංකා ඛනිජ තෙල් නීතිගත සංස්ථාවේ සේවක මහත්ම මහත්මීන්ගේ දුවා දරුවන් වෙනුවෙන් වාර්ෂිකව තෙල් සංස්ථාව විසින් සමාජ සත්කාරක සේවාවක් ලෙස ශිෂ්‍යත්වයන් පිරිනමනු ලබනවා. මෙරට වෛද්‍ය ශිෂ්‍යයකු බිහිකිරීම සඳහා රජය රුපියල් ලක්‍ෂ 15ක් පමණ වැයකරනවා. ඉන්දියාවේදී වෛද්‍ය උපාධියක් ලබාගැනීම සඳහා රුපියල් ලක්‍ෂ 60කට වැඩි මුදලක් මෙරට ශිෂ්‍යයකුට වැයවෙනවා. වෛද්‍ය පාඨමාලාව හැර අනෙක් පාඨමාලා හදාරන ශිෂ්‍යයකුට රුපියල් ලක්‍ෂ 3 සිට ලක්‍ෂ 6 දක්වා මුදලක් අප රජය දරනවා. ඔවුන් සඳහා මේ වැය කරන්නේ මෙරට ජනතාවගේ මුදල්. දිවංගත ලලිත් ඇතුළත්මුදලි මැතිතුමා ආරම්භ කළ මහපොළ ශිෂ්‍යත්ව ක‍්‍රමය යටතේ විශ්ව විද්‍යාල සිසුන් දහස් ගණනකට එදා සිට මේ දක්වා ශිෂ්‍යාධාර ලබාදෙනවා. නමුත් මෙම ශිෂ්‍යත්ව ක‍්‍රමය ඇතිකිරීමට ප‍්‍රථම එනම් 1960, 1970 දශකවලදී විශ්ව විද්‍යාල සිසුන්ට ලැබුනේ ඉතාම අඩු මුදලක් පමණයි. මේ වනවිට ශිෂ්‍යත්ව ක‍්‍රමය පුළුල් වී මහපොළ ශිෂ්‍යත්වයට අමතරව, සේවක භාරකාර අරමුදල, ලංකා ඛනිජ තෙල් නීතිගත සංස්ථාව ආදී වශයෙන් ශිෂ්‍යත්ව එම ආයතනවල සේවක සේවිකාවන්ගේ දුවා දරුවන්ට ලබාදෙනවා. මෙරට අධ්‍යාපනයේ වෙනස්කම් විශාල ප‍්‍රමාණයක් කළ, ශ‍්‍රී ලංකාවේ කීර්තිනාමයට බොහෝ ප‍්‍රමාණයකින් දායක වූ බොහෝ පිරිසක් ශිෂ්‍යත්වලාභීන්. එංගලන්ත ඔක්ෂ්ෆර්ඞ් විශ්ව විද්‍යාලයට තේරුණු ලලිත් ඇතුළත්මුදලි මහතාට එහි යාම සඳහා මුදල් නොමැතිව සිටියදී හිටපු අගමැති දිවංගත බණ්ඩාරනායක මහතා ලලිත් ඇතුළත්මුදලි මහතාට ඔක්ෂ්ෆර්ඞ් යාම සඳහා අවශ්‍ය මුදල සපයාදීම හේතුකොට ගෙන මහපොළ ශිෂ්‍යත්ව ක‍්‍රමය ඇතිකිරීමේ අදහස ඇතුළත්මුදලි මහතාට පහලවුණා. එමෙන්ම නිදහස් අධ්‍යාපනයේ පියා වූ ආචාර්ය සී.ඩබ්.ඩබ්. කන්නන්ගර මහතාට නිදහස් අධ්‍යාපන පනත ගෙන ඒමට පසුබිම සකස්වූයේ එතුමාට ප‍්‍රාථමික අධ්‍යාපනයෙන් පසුව කණිෂ්ඨ ද්වීතීක අධ්‍යාපනය සඳහා ගාල්ල රිච්මන්ඞ් විද්‍යාලයට යාමට ශිෂ්‍යත්වයක් ලැබීමේ ප‍්‍රතිඵලයක් ලෙසයි. 1947 ට පෙර අධ්‍යාපනය ලබාගැනීම සඳහා පිරිවෙන හැර අනෙක් පාසල්වලට යාමට සෑම දරුවෙකුටම මුදල් ගෙවීමට සිදුවුණා. නමුත් නිදහස් අධ්‍යාපන පනත ගෙන ඒමේ ප‍්‍රතිඵලයක් ලෙස අද දක්වාම නිදහස් අධ්‍යාපනයේ වරප‍්‍රසාද පළමු ශ්‍රේණියේ සිට ප‍්‍රථම උපාධිය දක්වා ශ‍්‍රී ලාංකීය සෑම දුවා දරුවෙකුටම භුක්තිවිදීමට අවස්ථාව ලැබී තිබෙනවා. කෙසේ වෙතත් නිදහස් අධ්‍යාපන පනත ගෙන ඒමෙන් පසුව පැවැති ඊළග මැතිවරණයේදී කළගුණදත් ජනතාව විසින් නිදහස් අධ්‍යාපන වරප‍්‍රසාද මෙරට දුවාදරුවන්ට ලබාදුන් කන්නන්ගර මහතාව පරාජයට පත්කරනු ලැබුවා. මහපොළ ශිෂ්‍යත්වය හඳුන්වාදුන් ඇතුළත්මුදලි මහතාව ත‍්‍රස්තවාදින් විසින් ඝාතනය කරනු ලැබුවා. ලලිත් ඇතුළත්මුදලි මහතාට ශිෂ්‍යත්වයක් ලබාදුන් බණ්ඩාරනායක මහතාත්, ලලිත් ඇතුළත්මුදලි මහතාත්, ලන්ඩන් ඔක්ෂ්ෆර්ඞ් විශ්ව විද්‍යාලයේ ඔක්ෂ්ෆර්ඞ් සංගමයේ සභාපතිධූරයට පත්වූ අතර නිදහස් අධ්‍යාපනය ලබා ඔක්ෂ්ෆර්ඞ් විශ්ව විද්‍යාලයට අධ්‍යාපනය සඳහා ගිය දිවංගත ලක්‍ෂ්මන් කදිරගාමන් මහතා එම සංගමයේ ලේකම් ධූරයට පත්වුණා. මේ වනවිට නාසා ආයතනයේ පමණක් ශී‍්‍ර ලාංකීය විද්‍යාඥයින් 250ක් පමණ වැඩකරනවා. නිදහස් අධ්‍යාපනයේ වරප‍්‍රසාද තුළින් කීර්තිමත් ප‍්‍රජාවක් බිහිකර ගැනීමට ශ‍්‍රී ලංකාවට හැකිවී තිබෙනවා\"යයි ද කියා සිටියේය. මෙම අවස්ථාව සඳහා ඛනිජ තෙල් කර්මාන්ත අමාත්‍යාංශයේ අතිරේක ලේකම් නිමල් මිත‍්‍රරත්න මහතා, ලංකා ඛනිජ තෙල් නීතිගත සංස්ථාවේ මානව සම්පත් කළමනාකරු සමන්ත පුෂ්පලාල් මහතා ඇතුළු නිළධාරීන් හා ලංකා ඛනිජ තෙල් නීතිගත සංස්ථාවේ සේවක සේවිකාවන් විශාල පිරිසක් සහභාගී වූ බව ඛනිජ තෙල් කර්මාන්ත අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=24496", "Category": null, "Parent URL": null}