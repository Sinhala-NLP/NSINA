{"Source": "Adaderana", "Timestamp": "August 16, 2019 01:52 pm", "Headline": "සඟවන්න ගිය මරණය සුනඛ ඉවට හසුවු හැටි", "News Content": "වන සතුන් දඩයම් කිරීම සඳහා එළවලු කොටුවකට ඇද තිබු විදුලි රැහනක පැටලී පුද්ගලයෙක් මියගොස් ඇති අතර එම සිද්ධිය වසන් කිරීම සඳහා විදුලි රැහැන ඇටවූ පුද්ගලයා මළ සිරුර වෙනත් ස්ථානයකට ගෙන ගොස් දමා ඇත. මෙම 65 හැවිරිදි සැකකරු‍ බදුල්ල පොලිසියේ ඩස්ටි නැමැති නිල සුනඛයාගේ සහායෙන් අත්අඩංගුවට ගැනීමට හාලිඇල පොලීසිය සමත් වී තිබේ. සැකරුගෙන් කළ ප්‍රශ්ණ කිරීම්වලදී හෙළිවු තොරතුරු මත මෙම මළ සිරුර වෙනත් ස්ථානයකට ගෙනැවිත් දැමීම සඳහා උදව් කළ එම සැකකරුගේ බෑණාවරු (දියණියන්ගේ සැමියන්) දෙදෙනෙක්ද අත්අඩංගුවට ගෙන ඇත. මරණයට පත්ව ඇත්තේ හාලිඇල උඩකොහොවිල, රබර්වත්ත ලන්දේවෙල පදංචිව සිටි‍ වීරසිංහ උනන්ලාගේ දුෂ්‍යන්ත වීරසිංහ (30) නමැති එක්දරු පියෙකි. ත්‍රීවිලර් රියදුරෙකු වන ඔහු තම ගාලේ එළුවන්ට තණ කොල කැපීම සදහා ඉකුත් 13 වනදා සවස 4-30 ට පමණ නිවසින් පිටවි ගොස් තිබේ. එදිනම සවස 6-00 ට පමණ ඇල මාර්ගයක අසළ තිබී ඔහුගේ මළ සිරුට හමුවී තිබිණ. මෙම මරණය පිළිබදව සැක කළ හාලිඇල පොලීසිය ඒ පිළිබදව බදුල්ල මහේස්ත්‍රාත්වරයා වෙත කරුණු වාර්තාකර විමර්ශන සිදුකර තිබේ. මෙහිදී ඩස්ටි නැමැති බදුල්ල පොලීසියේ නිල සුනඛයා යොදවා කළ විමර්ශන වලදී සුනඛයා මළ සිරුර තිබු ස්ථානයට නුදුරින් පිහිටි සැකකරුගේ නිවසටම ගොස් ඇත. ඒ අනුව සැකකරු අත්අඩංගුවට ගෙන ප්‍රශ්ණ කිරීමේදි සියලු තතු අනාවරණය වූ වී ඇත. සැකකරුගේ නිවසට නුදුරින් පිහිටි බෝංචි කොටුවේ විදුලි රැහැන පටලු තිබූ අතර ඒ සදහා විදුලිය ලබාගෙන ඇත්තේ ඊට නුදුරින් පිහිටි නිවැසියන් නොමැතිව වසා දමා තිබෙන නිවසකිනි. සැකකරුවන් තිදෙනාම බදුල්ල මහේස්ත්‍රාත්වරයා වෙත ඉදිරිපත් කිරිමෙන් පසු මේ මස 23 වනදා දක්වා රක්ෂිත බන්ධනාගාරගත කර ඇත. බදුල්ල පොලිස් අධිකාරි වසන්ත කන්දේවත්ත මහතාගේ උපදෙස් මත හාලිඇල පොලිස් ස්ථානාධිපති ප්‍රධාන පොලිස් පරීක්ෂක ප්‍රියන්ත චන්ද්‍රෙස්කර මහතාගේ මෙහෙයවීම යටතේ හාලිඇල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=116702", "Category": null, "Parent URL": null}