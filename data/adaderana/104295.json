{"Source": "Adaderana", "Timestamp": "February 14, 2019 12:12 pm", "Headline": "කබලෙන් ලිපට වැටුණ අසරණ ජීවිත", "News Content": "අකුරැස්ස, අගලකඩ ප‍්‍රදේශයේ නිවසක් මතට ගස් කඩා වැටීමෙන් නිවසට බරපල හානි සිදුව තිබේ. අකුරැස්ස, අගලකඩ සමඟි මාවත, අළුත්හේන එච්.කේ .සුනිල් මහතාගේ නිවසට ඊයේ (13) දහවල් 12.30 ට පමණ මෙලෙස හානි සිදුව ඇත. කඩා වැටුනු ගස ඒ අසල වූ කිතුල් ගසට හේත්තු වනවාත් සමඟම නිවැසියන් අදාල නිවසින් ඉවත්ව සිටි බැවින් නිවැසියන්ගේ ජීවිත බේරුන බව අප වාර්තාකරු පවසයි. විශාල ගසක් අසල කිතුල් ගසක් මතට ඇලව පසුව ගස් දෙකම නිවස මතට වැටෙන අතරේ නිවස ආසන්නයේ තිබූ පුවක් ගසක් ද ඉදිරී නිවස මතට වැටී තිබේ. මෙවර අපොස (සාමාන්‍ය පෙළ) විභාගයට පෙනී සිටීමට අපේක්‍ෂිත සිසුවෙකු සහ 9 වසරේ ඉගෙනුම් ලබන දියණියක මෙම නිවසේ වාසය කරන බවත් ඔවුන්ගේ පොත් පත් ද මෙම ව්‍යවසනයෙන් හානියට පත්ව ඇති බවත් පවසයි. නිවැසියන් ඉල්ලා සිටින්නේ හරිහැටි රැකියාවක් හෝ නොමැති තමන්ට හානිව ඇති නිවස ගොඩනගා දෙන ලෙසයි. මෙම තත්ත්වය මත සිසුන් දෙදෙනාට පාසැල් යාමට නොහැකි තත්ත්වයක් උද්ගතව පවතී. ඊයේ දහවල් සිට ප‍්‍රදේශයේ නිවාස රැසකට විදුලි බලය ද අත්හිටවා ඇත.", "URL": "https://sinhala.adaderana.lk/news.php?nid=104295", "Category": null, "Parent URL": null}