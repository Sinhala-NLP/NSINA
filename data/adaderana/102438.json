{"Source": "Adaderana", "Timestamp": "January 16, 2019 01:21 pm", "Headline": "තැන් කීපයක අනතුරුවලින් 8ක් මරුට", "News Content": "දිවයිනේ ප්‍රදේශ කිහිපයකදී සිදුවූ රිය අනතුරුවලින් පුද්ගලයින් 08 දෙනෙකු මියගොස් තිබේ. අරලගංවිල, මහරගම, රඹුක්කන, කටුවන, කොස්වත්ත, පන්නල සහ එරාවුර් යන ප්‍රදේශවලින් මෙම අනතුරු වාර්තා වී ඇති බව පොලීසිය සඳහන් කළේය. අරලගංවිල - පොලොන්නරුව මාර්ගයේ දළුකාව හන්දිය අසලදී පෞද්ගලික බස් රථයක පිටුපස යතුපැදියක් ගැටීමෙන් සිදු වූ අනතුරකින් යතුරුපැදියේ ගමන් කළ තරුණයින් දෙදෙනා මියගොස් තිබේ. මියගොස් ඇත්තේ මනම්පිටිය ප්‍රදේශයේ පදිංචිව සිටි 18 හැවිරිදි සහ 17 හැවිරිදි තරුණයින් දෙදෙනෙකු වන අතර අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති බව සඳහන්ය. මහරගම, නාවින්න හන්දිය අසලදී පදික මාරුව හරහා ගමන් කල 58 හැවිරිදි පුද්ගලයෙකු මෝටර් රථයක ගැටීමෙන් මියගොස් ඇති අතර රඹුක්කන, දොබේමඩ මාර්ගයේදී යතුරුපැදියක ගැටීමෙන් මාර්ගය හරහා ගමන් කළ 49 හැවිරිදි පුද්ගලයෙකු මියගොස් තිබේ. යතුරුපැදියක් පැදිකරුට පාලනය කරගත නොහැකිව කොන්ක්‍රීට් කණුවක ගැටීමෙන් කටුවන ප්‍රදේශයේදී සිදුවු අනතුරකින් 30 හැවිරිදි පැදිකරු මියගොස් ඇති බව සඳහන්ය. එරාවුර් ප්‍රදේශයේදී පෞද්ගලික බස් රථයක් පාපැදියක ගැටීමෙන් 53 හැවිරිදි පා පැදිකරු මියගොස් ඇති අතර කොස්වත්ත, නාරවිල ප්‍රදේශයේදී යතුරුපැදියක් අනතුරට ලක්වීමෙන් 26 හැවිරිදි පැදිකරු මියගොස් තිබේ. පන්නල - දංකොටුව මාර්ගයේදී යතුරුපැදියක් ලොරි රථයක ගැටීමෙන් යතුරුපැදියේ පිටුපස සිටි 12 හැවිරිදි දැරියක් මාර්ගයට වැටී ඇති අතර ප්‍රතිවිරුද්ධ දිශාවෙන් පැමිණි ටිපර් රථයකට යට වීමෙන් ඇය මියගොස් ඇති බව පොලීසිය පැවසීය.", "URL": "https://sinhala.adaderana.lk/news.php?nid=102438", "Category": null, "Parent URL": null}