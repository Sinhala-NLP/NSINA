{"Source": "Adaderana", "Timestamp": "April 23, 2013 09:10 am", "Headline": "බස් රියදුරුට පහර දුන්නැයි බස් වර්ජනයක්", "News Content": "මාර්ග අංක 190 මීගොඩ - පිටකොටුව පෞද්ගලික බස් රථ සේවකයින් වර්ජනයක් ආරම්භ කර තිබේ. බස් රථ රියදුරෙකුට පහරදීමේ සිද්ධියකට විරෝධය පළ කරමින් මෙම වර්ජනය ආරම්භ කර ඇති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. ඊයේ (22) රාත්‍රී කිසියම් පිරිසක් අදාළ රියදුරුට පහර දී තුවාල සිදුකර ඇති බව ගැමුණු විජේරත්න මහතා පැවසීය. මෙම සිද්ධියට සම්බන්ධ සැකකරුවන් අත්අඩංගුවට ගන්නා තුරු වර්ජනය අඛණ්ඩව ක්‍රියාත්මක කරන බව බස් රථ සේවකයින් සඳහන් කළේය. අද උදෑසන මාර්ග අංක 170 අතුරුගිරිය - පිටකොටුව බස් රථ සේවකයින් ද මෙම වර්ජනයට සහභාගී වී සිටි අතර ඔවුන් මේ වන විට වර්ජනය නතර කර ඇති බව ගැමුණු විජේරත්න මහතා සඳහන් කළේය.", "URL": "https://sinhala.adaderana.lk/news.php?nid=33493", "Category": null, "Parent URL": null}