{"Source": "Adaderana", "Timestamp": "June 6, 2012 12:41 pm", "Headline": "ඊ - ජනගහන ලේඛන ව්‍යාපෘතිය හෙට ජනතා අයිතියට ", "News Content": "ඊ - ජනගහන ලේඛන ව්‍යාපෘතිය ජනතා අයිතියට පැවරීම‍ හෙට (07) දිනයේ දී සිදුකෙරෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනය පවසයි. ඊ - ජනගහන ලේඛනය මෙරට පුරවැසියන්ගේ මූලික තොරතුරු ඇතුළත් ප්‍රධාන තොරතුරු තාක්ෂණ දත්ත පද්ධතිය බව එම නියෝජිත ආයතනය සඳහන් කරයි. රජය විසින් මහජනයට සපයනු ලබන සේවාවන් වඩාත් කාර්යක්ෂම කිරීමට මෙම ඊ - ජනගහන ලේඛනය අතිශයින් වැදගත් වන අතර එමගින් රාජ්‍ය ආයතනවලට පුරවැසි තොරතුරු ආරක්ෂිතව හා කඩිනමින් හුවමාරු කරගැනීමට ද අවස්ථාව සැලසෙන බව ද සඳහන්ය. ඊ - ජනගහන ලේඛනය හඳුන්වාදීමත් සමඟ පුද්ගල උප්පැන්න සහතික ලියාපදිංචි කිරීමේ ක්‍රමවේදය ද සරල වන අතර එමගින් මෙතෙක් සිදුවු දුෂ්කරතා අවම කරගැනීමට හැකි වනු ඇති බව ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=24806", "Category": null, "Parent URL": null}