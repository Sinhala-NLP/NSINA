{"Source": "Adaderana", "Timestamp": "July 24, 2018 07:37 am", "Headline": "බන්දුල පාර්ලිමේන්තුවේ දී මම කළ ප්‍රකාශය විකෘති කරලා-මලික්ගෙන් නිවැරදි කිරීමක්", "News Content": "සිංගප්පූරු නිදහස් වෙළෙඳ ගිවිසුමට එළඹීම හේතුවෙන් පසුගිය මාස දෙක තුළ අමෙරිකානු ඩොලර් බිලියන 16කට වැඩි සෘජු ආයෝජන මෙරටට පැමිණ ඇති බවට තමා ප්‍රකාශයක් සිදු නොකළ බව සංවර්ධන උපාය මාර්ග හා ජාත්‍යන්තර වෙළෙඳ කටයුතු අමාත්‍ය මලික් සමරවික්‍රම මහතා පවසයි. නිවේදනයක් නිකුත් කරමින් මලික් සමරවික්‍රම අමාත්‍යවරයා පෙන්වා දෙන්නේ තමා පාර්ලිමේන්තුවේදී සිදුකළ ප්‍රකාශයක් විකෘති කොට පාර්ලිමේන්තු මන්ත්‍රී බන්දුල ගුණවර්ධන මහතා විසින් ප්‍රකාශ කර ඇති බවයි. සිංගප්පූරු ගිවිසුමෙන් පසුව අමෙරිකානු ඩොලර් බිලියන 16ක ආයෝජනයක් ශ්‍රී ලංකාවට ලැබී ඇති බවට ඔප්පු කළහොත් මන්ත්‍රී ධුරයෙන් ඉල්ලා අස්වන බව පාර්ලිමේන්තු මන්ත්‍රී බන්දුල ගුණවර්ධන මහතා පසුගියදා ප්‍රකාශ කළේය. එම ප්‍රකාශය සම්බන්ධයෙන් නිවේදනයක් කරමින් මලික් සමරවික්‍රම අමාත්‍යවරයා පෙන්වා දෙන්නේ සිංගප්පූරුව සමඟ ඇති කරගත් වෙළෙඳ ගිවිසුමත් සමඟ පසුගිය මාස දෙකහමාර ඇතුළත දී පමණක් අමෙරිකානු ඩොලර් බිලියන 16කට වැඩි සෘජු ආයෝජනයක් සඳහා වන යෝජනා ලැබී ඇති බවට තමා ප්‍රකාශ කළ බවයි. එම ප්‍රකාශය තුළ කිසිවිටකත් එම ආයෝජන මෙරටට පැමිණ ඇති බවට ප්‍රකාශ කර නොමැති අතර එය විකෘති කර දැක්වීම සම්පුර්ණයෙන්ම අසත්‍ය සහ ජනතාව නොමඟ යැවීම පිණිස හිතමතා කරන ලද සාවද්‍ය ප්‍රකාශයක් බව අමාත්‍යවරයා නිකුත් කළ නිවේදනයේ සඳහන් වෙයි. මෙලෙස අසත්‍ය මෙන්ම විහිළු සහගත ප්‍රකාශ සිදුකරනු ලබන්නේ බංකොලොත් දේශපාලන කණ්ඩායම් බව මලික් සමරවික්‍රම මහතා නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=93097", "Category": null, "Parent URL": null}