{"Source": "Adaderana", "Timestamp": "November 8, 2010 03:22 pm", "Headline": "ජාතික රෝහලේ ප්‍රතිකාර ලැබූ නිලධාරීන් 11ක් පොලිස් රෝහලට ", "News Content": "වැලිකඩ බන්ධනාගාරයේ විශේෂ සෝදිසි මෙහෙයුමකට ගිය පොලිස් නිලධාරීන් පිරිසකට සිදු වූ පහර දීමෙන් තුවාල ලබා ජාතික රෝහලට ඇතුළත් කර සිටි පොලිස් නිලධාරීන් 48 දෙනාගෙන් 11 දෙනෙකු පොලිස් රෝහලට මාරු කර යවා තිබේ. අනෙකුත් තුවාලකරුවන් තවමත් රෝහලේ ප්‍රතිකාර ලබන බව ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා පැවසුවේය. ඊයේ(07) උදෑසන වැලිකඩ බන්ධනාගාරයේ සෝදිසි මෙහෙයුමකට ගිය පොලිස් නිලධාරීන් හා බන්ධනාගාර නිලධාරීන් පිරිසකට බන්ධනාගාර රැඳවියන් පිරිසක් විසින් සිදුකළ පහරදීමකින් නිලධාරීන් 48 දෙනෙකු තුවාල ලබා කොළඹ ජාතික රෝහලට ඇතුළු කරනු ලැබීය. වැලිකඩ බන්ධනාගාරයේ සිදු වූ මෙම පහරදීම සැලසුම්ගතව සිදු වූවක් නොවන බව බන්ධනාගාර කොමසාරිස් ජනරාල් මේජර් ජනරාල් වී ආර් ද සිල්වා මහතා පවසයි. සිරකරුවන්ගේ කලහාකාරී හැසිරීම පිටුපස බන්ධනාගාර නිලධාරීන්ගේ කිසිදු සබඳතාවක් නොමැති බව ඔහු සඳහන් කළේය. කෙසේ ‍වුවත් සිද්ධිය සම්බන්ධයෙන් විධිමත් පරීක්ෂණයක් පැවැත්වෙන හෙයින් මෙම පහර දීමට හේතු වූ කරුණු සම්බන්ධයෙන් පසුව අනාවරණය වනු ඇති බව අද දෙරණ කළ විමසීමක දී බන්ධනාගාර කොමසාරිස්වරයා ප්‍රකාශ කළේය.", "URL": "https://sinhala.adaderana.lk/news.php?nid=12016", "Category": null, "Parent URL": null}