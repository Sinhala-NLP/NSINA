{"Source": "Adaderana", "Timestamp": "April 28, 2012 11:44 am", "Headline": "ගුරුවරුන්ට මැයි 7 රජයේ නිවාඩුව අහිමි කිරිමේ සූදානමක්", "News Content": "වෙසක් පොහෝ දිනය වෙනුවෙන් මැයි 7 ‍වැනි දිනට ලබාදී ඇති රජයේ නිවාඩුව ගුරුවරුන්ට අහිමි කිරිමේ සූදානමක් ඇති බවට ලංකා ගුරු සේවා සංගමය චෝදනා කරයි. රජය විසින් අදාළ දිනය විශේෂ නිවාඩු දිනයක් ලෙස ප්‍රකාශයට පත්කර තිබියදීත් අධ්‍යාපන අමාත්‍යාංශ ලේකම්වරයා විසින් චක්‍රලේඛයක් නිකුත් කරමින් එදිනට ශීල සමාදාන වැඩපිළිවෙළක් ක්‍රියාවට නංවන ලෙස උපදෙස් දී ඇති බව එම සංගමයේ ප්‍රධාන ලේකම් මහින්ද ජයසිංහ මහතා පවසයි. මීට පෙර අදාළ වැඩසටහන මැයි 4 වැනිදින සිදුකරන ලෙස දැනුම් දී තිබුණ ද එය මැයි 7 වැනි දිනට යොදාගන්නා ලෙස චක්‍රලේඛය මගින් දැනුම් දී තිබීම හේතුවෙන් ගුරුවරුන්ට, විදුහල්පතිවරුන්ට සහ සිසු දරුවන්ට රජයේ විශේෂ නිවාඩුව අහිමිවන බව ලංකා ගුරු සේවා සංගමය පෙන්වාදෙයි. එය අසමාන සැලකීමක් බව එම සංගමය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=23863", "Category": null, "Parent URL": null}