{"Source": "Adaderana", "Timestamp": "September 28, 2013 08:34 am", "Headline": "දෙව්රම් වෙහෙරේ පෙරහැර නිසා අද රෑ විශේෂ රථවාහන සැලැස්මක්", "News Content": "මහරගම, පන්නිපිටිය ශ්‍රී දෙව්රම් වෙහෙර මහා විහාරයේ ශ්‍රී ලංකේෂ්වර මහා රාවණා පෙරහැර නිමිත්තෙන් අද රාත්‍රී 7.00 සිට මහරගම ආශ්‍රිත මාර්ග කිහිපයක් වසා තබන බව පොලීසිය පවසයි. පන්නිපිටිය - බත්තරමුල්ල ප්‍රධාන මාර්ගය පොල්වත්ත මංසන්ධියෙන් සහ ගුවන් පාලම අසළින් වසා තැබෙන අතර කොට්ටාව පරණ පාර මාලඹේ මාර්ගයට හැරෙන හන්දිය දක්වා සහ රොසලින් වෙළඳසැල අසළ දක්වා වසා තැබීමට නියමිතය. පන්නිපිටිය- බත්තරමුල්ල ප්‍රධාන මාර්ගයේ කොට්ටාව දෙසට ගමන් කරන වාහන පොල්වත්ත හන්දියෙන්, පොල්වත්ත පාර, පමුණුව පාර හරහා මහරගමට පිවිස හයිලෙවෙල් පාර ඔස්සේ ගමන් කළ යුතුය. කොට්ටාව දෙස සිට බත්තරමුල්ල - පන්නිපිටිය මාර්ගය ඔස්සේ ගමන් කිරීමට බලාපොරොත්තු වන වාහන මොරකැටිය හන්දියෙන්, පරණ කොට්ටාව පාර හරහා මාලඹේ පාර, හෝකන්දර හන්දිය, තලවතුගොඩ ඔස්සේ ගමන් කළ හැකිය. හෝකන්දර හන්දියෙන් අරංගල දෙසට ගමන් කරන රථවාහන සදහා මාලඹේ සහ කඩුවෙල දෙසට ගමන් කිරීමේ හැකියාව පවතින බව පොලිසිය සඳහන් කළේය.", "URL": "https://sinhala.adaderana.lk/news.php?nid=37752", "Category": null, "Parent URL": null}