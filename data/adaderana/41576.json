{"Source": "Adaderana", "Timestamp": "March 6, 2014 09:37 am", "Headline": "පෙම්වතුන් කනේරු ඇට කයි - පෙම්වතිය මරුට - පෙම්වතා දැඩි සත්කාරයේ!", "News Content": "කනේරු ඇට ආහාරයට ගැනීම හේතුවෙන් රෝහල් ගත කර සිටි 14 හැවිරිදි ගැහැණු ළමයෙකු පුත්තලම මූලික රෝහලේදී මිය ගොස් ඇති අතර ඇයගේ 17 හැවිරිදි පෙම්වතා අනුරාධපුර මහා රෝහලේ දැඩි සත්කාර ඒකකයේ ප්‍රතිකාර ලබයි. මිය ගොස් ඇත්තේ පුත්තලම - අට්ටවිල්ලුව පදිංචිව සිටි ජේ.ඒ.නිංසලා සඳමාලි (14) නම්වූ පාසල් සිසුවියකි. මිය ගොස් ඇති පාසල් සිසුවිය එම ප්‍රදේශයේම පදිංචි 17 හැවිරිදි තරුණයෙකු සමග ප්‍රේම සම්බන්ධතාවයක් පවත්වා ගෙන ගොස් ඇත. පසුව දෙදෙනාම මව්පියන්ට හොර රහසේ පසුගිය දිනක පලා ගොස් තිබේ. ඊට සිසුවියගේ පාර්ශවයේ මව්පියන් දැඩි විරෝධය පලකර ඇත. තම දියණිය යළි නිවසට බාර නොගන්නා බව ඇයගේ මව්පියන් පවසා ඇති බව පැවසේ. මේ සම්බන්ධයෙන් සිත් වේදනාවට පත්වූ දෙදෙනා ඊයේ (05) වැනිදා අට්ටවිල්ලුව වැව් බැම්ම මතදී කනේරු ඇට ආහාරයට ගෙන ඇත. කනේරු ඇට ආහාරයට ගැනීම හේතුවෙන් අසාධ්‍ය තත්ත්වයේ පසුවූ දෙදෙනා අසල්වැසියන් විසින් පුත්තලම මූලික රෝහලට ඇතුළත් කර තිබේ. බරපතළ තත්ත්වයේ පසුවූ පෙම්වතා අනුරාධපුර මහා රෝහලට මාරු කර යැවීමට පුත්තලම මූලික රෝහලේ වෛද්‍යවරුන් කටයුතු කර ඇත. පෙම්වතිය පුත්තලම මූලික රෝහලේ ප්‍රතිකාර ලබමින් සිටින අතර තුර මිය ගොස් තිබේ. පශ්චාත් මරණ පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=41576", "Category": null, "Parent URL": null}