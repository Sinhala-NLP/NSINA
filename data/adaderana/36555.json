{"Source": "Adaderana", "Timestamp": "August 12, 2013 07:29 am", "Headline": "පොලිස් ඇඳිරි නීතිය 7 න් නිමාවෙයි- පරීක්ෂණ අඛණ්ඩයි", "News Content": "කොළඹ ග්‍රෑන්ඩ්පාස් පොලිස් බල ප්‍රදේශයට පනවා තිබූ පොලිස් ඇඳිරි නීතිය අද පෙරවරු 7 න් අවසන් විය. ඊයේ පස්වරු 6 යේ සිට ක්‍රියාත්මක වන පරිදි මෙම ප්‍රදේශයට පොලිස් ඇඳිරිනීතිය පැනවීමට පියවර ගනු ලැබිණි. ග්‍රෑන්ඩ්පාස් , කොස්ගස් හන්දිය ප්‍රදේශයේ ආගමික ස්ථානයක් පවත්වාගෙනයාම සම්බන්ධයෙන් දෙපාර්ශවයක් අතර පෙරේදා පස්වරුවේ ගැටුමක් හටගත් අතර එහිදී පුද්ගලයින් 12 දෙනෙකු පමණ තුවාල ලැබු අතර මින් තිදෙනෙකු තවදුරටත් කොළඹ ජාතික රෝහලේ නේවාසිකව ප්‍රතිකාර ලබමින් සිටිති. කෙසේ වෙතත් මෙම සිද්ධියෙන් අනතුරුව පෙරේදා දිනයේදී ද ග්‍රෑන්ඩ්පාස් ප්‍රදේශයට පොලිස් ඇඳිරිනීතිය පැනවූ අතර එය ඊයේ දිනයේදී ද ඒ ආකාරයෙන්ම ක්‍රියාත්මක විය. ගැටුම්කාරී තත්ත්වය පාලනය කිරීම සඳහා පොලිස් ඇඳිරි නීතිය පැනවූ බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. මේ අතර මෙම සිද්ධිය සම්බන්ධයෙන් මේ වන විටත් පැතිකඩ ගණනාවක් ඔස්සේ පරීක්ෂණ ආරම්භ කොට තිබේ. ගැටුම්කාරී තත්ත්වය මේ වන විට සම්පූර්ණයෙන්ම පාලනය කර ඇති අතර එම නිසා නීතිය හා සාමය ආරක්ෂාවන අයුරින් කටයුතු කරන ලෙස පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා එම ප්‍රදේශයේ ජනතාවගෙන් ඉල්ලීමක් කරයි. කිසිදු හේතුවක් මත ගැටුම් ඇතිකර නොගන්නා ලෙස පොලිස් මාධ්‍ය ප්‍රකාශකවරයා වැඩිදුරටත් දැනුම් දෙයි. කෙසේ වෙතත් මතභේදයට තුඩුදුන් ග්‍රෑන්ඩ්පාස් ප්‍රදේශයේ අලුතින් පිහිටුවා තිබූ ආගමික මධ්‍යස්ථානය වෙනුවට මෙතෙක් කල් පැවති ස්ථානයේම ආගමික කටයුතු සිදු කිරීම සඳහා එම බැතිමතුන්ට අවසර ලබාදීමට තීරණය වී තිබේ.", "URL": "https://sinhala.adaderana.lk/news.php?nid=36555", "Category": null, "Parent URL": null}