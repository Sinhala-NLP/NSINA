{"Source": "Adaderana", "Timestamp": "August 16, 2019 09:01 am", "Headline": " ශ්‍රී ලංකා-නවසීලන්ත පළමු ටෙස්ට් තරගයේ තුන්වන දිනය අදයි", "News Content": "සංචාරක නවසීලන්ත කණ්ඩායම සමඟ පැවැත්වෙන පළමු ටෙස්ට් ක්‍රිකට් තරගයේ තුන්වන දිනය අදයි. ඊයේ දිනය සදහා තරගය නතර කරන විට සිය පළමු ඉනිම ක්‍රීඩා කරන ශ්‍රී ලංකා කණ්ඩායම කඩුලු 7ක් දැවී ලකුණු 227ක් රැස් කරගෙන සිටියේය. ඊයේ දිනයට තරගය ආරම්භ කරන විට කඩුලු 5ක් දැවී ලකුණු 203ක් රැස් කර ගෙන සිටි නවසීලන්ත කණ්ඩායම‍ සිය පළමු ඉනිමට තවත් රැස් කළේ ලකුණු 46ක් පමණයි. ඒ අනුව නවසීලන්ත කණ්ඩායම සිය පළමු ඉනිම සඳහා සියල්ලන් දැවී රැස් කළ ලකුණු සංඛ්‍යාව 249ක්. ලසිත් ඇඹුල්දෙණිය යැවූ තරගයේ 82 වන පන්දුවාරයේ පළමු පන්දුව ට්‍රෙන්ට් බෝල්ට් ගේ හිස් ආවරණයේ සිරවීම කාගේත් අවධානය දිනා ගත්තේය. විශිෂ්ට පන්දු යැවීමක නිරත වු අකිල ධනංජය ලකුණු 80කට කඩුලු 5යි. සිය පළමු ඉනිම ඇරඹූ ශ්‍රී ලංකා කණ්ඩායමේ පළමු කඩුලු දෙක ලකුණු 66ක් තුළදී බිඳ වැටුණා. තරගයේ එක් අවස්ථාවක ශ්‍රී ලංකා ලකුණු පුවරුව කඩුලු 3ක් දැවී ලකුණු 143ක් ලෙස සටහන්ව තිබුණත් ඉන්පසු ලකුණු 18ක් තුළදී ශ්‍රී ලංකා ඉනිමේ තවත් කඩුලු 4ක් දවා ගැනීමට නවසීලන්ත පන්දු යවන්නන් සමත් වුණා. කුසල් මෙන්ඩිස් ලකුණු 53ක් සහ ඇන්ජලෝ මැතිව්ස් ලකුණු 50ක් රැස් කළා. ඊයේ දිනය සඳහා තරගය නතර කරන විට නිරෝෂන් දික්වැල්ල සහ සුරංග ලක්මාල් අටවන කඩුල්ල සඳහා ලකුණු 66ක් සබඳතාවක් ගොඩනැගීමට සමත් වුණා. පන්දු යැවීමේදී අජාස් පටෙල් ලකුණු 76කට කඩුලු 5ක් දවා ගත්තා.", "URL": "https://sinhala.adaderana.lk/news.php?nid=116670", "Category": null, "Parent URL": null}