{"Source": "Adaderana", "Timestamp": "July 28, 2012 08:30 am", "Headline": "ඛනිජ තෙල් සංස්ථාවේ හෙජින් ගනුදෙනුවට අදාළ ඇපෑල පරාදයි", "News Content": "හෙජින් ගනුදෙනුවට අදාළව ලන්ඩන්හි වාණිජ අධිකරණයක් හමුවේ ගොනුකර තිබූ ඇපෑල ලංකා ඛනිජ තෙල් සංස්ථාව පරාජයට පත්වී තිබේ. අදාළ නඩු තීන්දුව විත්තිකාර ස්ටෑන්ඩර්ඩ් චාර්ටඩ් බැංකුවට පක්ෂව ලබාදී ඇති බව රොයිටර් පුවත් සේවය වාර්තා කරයි. හෙජින් ගනුදෙනුවට අදාළ ඩොලර් මිලියන 162 ක් සහ පොලිය නොගෙවීම සම්බන්ධයෙන් ස්ටෑන්ඩර්ඩ් චාර්ටඩ් බැංකුව විසින් නඩුවක් ගොනුකර තිබුණි. එහි තීන්දුව අදාළ බැංකුවට පක්ෂව ලැබී තිබූ අතර ඊට එරෙහිව ඛනිජ තෙල් සංස්ථාව විසින් මෙම ඇපෑල ගොනු කර තිබූ බව සඳහන්ය. ඇපෑල පරාජය වීම පිළිබඳ කරුණු දැනගැනීම සඳහා අද දෙරණ, ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත් මහතා සම්බන්ධ කරගැනීමට බොහෝ අවස්ථාවක් උත්සාහ කළ ද එය ව්‍යර්ථ විය. එහෙත් අමාත්‍යවරයා රොයිටර් පුවත් සේවයට පවසා තිබුණේ මෙම නඩු තීන්දුව සම්බන්ධයෙන් නීතිපති උපදෙස් ලබාගෙන ඊට එරෙහිව යළි ඇපෑලක් ගොනු කරන බවය. නඩු තීන්දුව විමර්ශනය කිරීමෙන් අනතුරුව යළි ඇපෑලක් ඉදිරිපත් කිරීම කෙරෙහි අවධානය යොමුකරන බව නීතිපති පාලිත ප්‍රනාන්දු මහතා උපුටා දක්වන රොයිටර් පුවත් සේවය පවසයි.", "URL": "https://sinhala.adaderana.lk/news.php?nid=26123", "Category": null, "Parent URL": null}