{"Source": "Adaderana", "Timestamp": "September 1, 2017 10:28 am", "Headline": "නියං සහනාධාර නොදුන්නොත් රජයට අනතුරු අඟවීමක්", "News Content": "රජය තීරණය කළ පරිදි නියං සහනාධාර වගා වන්දි ලබා නොදීම නිසා ගොවීන් රජයට විරුද්ධව ක්‍රියාමාර්ග රැසකට යොමු කරවන බව සමස්ත ලංකා ගොවිජන සේවා සම්මේලනය පවසයි. එහි ජාතික සංවිධායක නාමල් කරුණාරත්න මහතා දඹුල්ල නගරයේ මාධ්‍ය හමුවක් පවත්වමින් මේ බව සඳහන් කළේය. රුපියල් 40,000ක රජය පොරොන්දු වූ වන්දි මුදල නිසියාකාරව මෙතෙක් ගොවීන්ට ලැබී නැති බවත් ඒ සඳහා ගොවීන් දැනුවත් කරමින් රජයට විරෝධය ප්‍රකාශ කරමින් ගොවි අත්සන් ලක්ෂ පහක් ලබා ගැනීම හා අත්පත්‍රකා බෙදා හැරීම, ගොවිපලේ සිට පොරොන්දු වූ වන්දි මුදල් ඉල්ලා ජනාධිපතිවරයා වෙත තැපැල්පත් යැවීම, ආදී විරෝධතා ක්‍රියාමාර්ග රැසක් ගන්නා බව ඔවුන් පවසයි. මේ අතර ඉදිරි මැතිවරණවලදී ඡන්දය ඉල්ලාගෙන ගම්මානවලට එන ශ්‍රී ලංකා නිදහස් පක්ෂ හා එක්සත් ජාතික පක්ෂ අපේක්ෂකයන් අපහසුතාවයට පත්කිරීමේ දීප ව්‍යාප්ත වැඩසටහනක් ක්‍රියාත්මක කරන බවත් නාමල් කරුණාරත්න මහතා සඳහන් කළේය. නියං සහනාධාර සඳහා ජනතාවට ලබාදෙන ආහාර මල්ල ප්‍රමිතියෙන් තොර බවත් රජය පොරොන්දු වූ පරිදි රුපියල් 2500 ක මුදල ලබා දෙන ලෙසත් අහිංසක ගොවීන් ජනතාව මුළාවට පත් කරමින් නියං සහනාධාර බඩු මල්ලෙන් වංචා සිදුකරන බවත් නාමල් කරුණාරත්න මහතා චෝදනා කරයි. මෙම නියං සහනාධාරය ලබන කන්නයේ අස්වැන්න නෙලන තෙක් ලබාදීමට පියවර ගත යුතු බව ද හෙතෙම සඳහන් කළේය . රජය පාලන මිල ඉන් ඉවත් කළ සහල් මිල පාරිභෝගික ජනතාවට විශාල ලෙස බලපෑම් එල්ල කොට ඇති බවත්, සහල් පාලන මිල ඉවත් කිරීමත් සමඟ ව්‍යාපාරිකයන් හිතුමතේට වෙළෙඳපොළ තුළ සහල් මිල ඉහල දමා තිබෙන බවද නාමල් කරුණාරත්න මහතා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=76977", "Category": null, "Parent URL": null}