{"Source": "Adaderana", "Timestamp": "June 15, 2018 04:43 pm", "Headline": "රාජ්‍ය මාධ්‍යයෙන් පළමු වරට වෙච්ච දෙයක්", "News Content": "අමෙරිකානු ජනාධිපති ඩොනල්ඩ් ට්‍රම්ප් සහ සිය රටේ නායක කිම් ජොන්ග් අතර හමුව පිළිබඳව උතුරු කොරියානු රාජ්‍ය මාධ්‍ය ඔස්සේ පළමු වරට විකාශනය කර තිබේ. විනාඩි 42ක අන්තර්ගතයක් සහිත එම වීඩියෝවට උතුරු කොරියානු නායකයාගේ සිංගප්පූරු සංචාරය අතරතුර කැමරාවට හසුනොවුන දර්ශනද ඇතුළත්. උතුරු කොරියානු මාධ්‍ය භාවිතයට අනන්‍ය වූ ශෛලියට ඉදිරිපත් කර ඇති එම වීඩියෝවේ සිය නායක කිම් ජොන්ග් අන් සිංගප්පූරු නියෝජිතයින් හමුවීමට කටයුතු කරන අයුරු දැක්වෙයි. සිංගප්පූරුවේදී උතුරු කොරියානු නායකයා ආරක්ෂකයින් පිරිවරාගෙන ඔහු නවාතැන් ගත් ස්ථානය අවට ප්‍රදේශය තුළ සංචාරය කරන අයුරු දැක්වෙන දර්ශන මීට ඇතුළත් වෙයි. සිංගප්පූරුවේ රැඳී සිටි දෙවන දිනයේදී අමෙරිකානු ජනාධිපති ඩොනල්ඩ් ට්‍රම්ප් සහ සිය රටේ නායක කිම් ජොන්ග් අන් අතර හමුව මෙහිදී උතුරු කොරියානු මාධ්‍ය භාවිතය තුළ වඩාත් උත්කර්ෂයට නංවා තිබේ. මේ අතර උතුරු කොරියානු නායකයා සිංගප්පූරුවට යළි පැමිණි අවස්ථාවේදී එරට ජනතාව ඔහු පිළිගනු ලැබූ ආකාරයද මෙහි දර්ශන අතරට අයත් වෙයි. උතුරු කොරියාව මෙම සංචාරයේ තොරතුරු සවිස්තරාත්මකව විකාශනය කළ පළමු ඇති අවස්ථාව මෙයයි. සිය නායකයා යළි සිය රටට ආරක්ෂිතව පැමිණෙන තුරු එම අදාළ සිදුවීම පිළිබඳව වාර්තා නොකිරීම උතුරු කොරියානු මාධ්‍ය භාවිතය තුළ කැපී පෙනෙන ලක්ෂණයක් බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=90940", "Category": null, "Parent URL": null}