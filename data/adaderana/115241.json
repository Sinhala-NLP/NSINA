{"Source": "Adaderana", "Timestamp": "July 29, 2019 09:53 am", "Headline": "අමෙරිකානු ජාතික බුද්ධි සේවයේ ප්‍රධානියා ධුරයෙන් ඉවත්වීමේ සූදානමක", "News Content": "අමෙරිකානු ජාතික බුද්ධි සේවයේ ප්‍රධානියා සිය ධුරයෙන් ඉවත් වීමට නියමිතව තිබේ. ඒ පිළිබඳව පළවන වාර්තා තහවුරු කරමින් ජනාධිපති ඩොනල්ඩ් ට්‍රම්ප් ට්විටර් පණිවිඩයක් නිකුත් කර තිබුණි. අමෙරිකානු ජාතික බුද්ධි සේවයේ ප්‍රධානී ඩෑන් කෝට්ස් ඉදිරි දිනවලදී සිය ධුරයෙන් ඉවත් වීමට නියමිතයි. කලක් තිස්සේ ජනාධිපති ඩොනල්ඩ් ට්‍රම්ප් ජනාධිපතිවරයා සමඟ පවතින මතභේද හේතුවෙන් ඔහු මෙලෙස ඉල්ලා අස්වීමට තීරණය කර ඇති බව වාර්තා වෙයි. රුසියාව ඉරානය සහ උතුරු කොරියාව සම්බන්ධයෙන් ඔවුන් දරන මත පරස්පර විරෝධී බව විදෙස් වාර්තාවල සඳහන් වෙයි. පසුගිය සතියේ ඩෑන් කෝට්ස් සිය තීරණය පිළිබඳව ජනාධිපති ඩොනල්ඩ් ට්‍රම්ප් දැනුවත් කළ බව ඔහුගේ සමීපතමයෙක් රොයිටර් පුවත් සේවයට පවසා තිබුණි. ඔහු එහිදී තනතුරට සුදුසුම පුද්ගලයා පිළිබඳව ජනාධිපතිවරයාට ඉඟියක් ලබාදී ඇති බවත් වාර්තා වෙයි. මේ අනුව නව ජාතික බුද්ධි අංශ ප්‍රධානියා ලෙස රිපබ්ලිකන් පක්ෂයේ ජෝන් රැට්ක්ලිෆ් (John Ratcliffe) පත්ක්රිමට ජනාධිපතිවරයාගේ අවධානය යොමුවී තිබේ. ඔහු එරට නියෝජිත මන්ත්‍රී මණ්ඩලයේ බුද්ධි සේවා හා අධිකරණ කමිටුවේ සාමාජිකයෙක්. එමෙන්ම ඔහු ඉකුත් බදාදා අමෙරිකානු ජනාධිපතිවරණයේ රුසියානු මැදිහත්වීම් පිළිබඳව විමර්ශන කෙරෙන විමර්ශන වලදී ජනාධිපති ඩොනල්ඩ් ට්‍රම්ප් වෙනුවෙන් දැඩිව පෙනී සිටි අයෙක් බව සඳහන් වෙයි. ඩෑන් කෝට්ස් 2017 වර්ෂයේ මාර්තු මාසයේ සිට අමෙරිකානු ජාතික බුද්ධි සේවයේ ප්‍රධානියා ලෙස කටයුතු කළේය. ඉකුත් ජනවාරි මාසයේ කොංග්‍රසය හමුවේ අදහස් දක්වමින් ඔහු පැවසුවේ ජනාධිපතිවරයා උතුරු කොරියාවෙන් තර්ජනයක් නැතැයි පැවසුවත් ඔවුන් සිය න්‍යෂ්ටික වැඩපිළිවෙල අත්නොහරින බවයි. එමෙන්ම ඉරානය න්‍යෂ්ටික ගිවිසුම උල්ලංඝනය කර නොමැති බවද ඔහු එහිදී කියා සිටියේය. ඊට ප්‍රතිචාර දක්වමින් ට්විටර් පණිවිඩයක් නිකුත් කළ ජනාධිපති ඩොනල්ඩ් ට්‍රම්ප් අමෙරිකානු බුද්ධි අංශ ප්‍රධානීන් උදාසීන ක්‍රියාකලාපයත් අනුගමනය කරන බවට චෝදනා කරමින් ඔවුන්ට නැවත පාසල් යන ලෙස තරවටුවක ආකාරයෙන් කියා සිටියේය.", "URL": "https://sinhala.adaderana.lk/news.php?nid=115241", "Category": null, "Parent URL": null}