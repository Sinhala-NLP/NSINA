{"Source": "Adaderana", "Timestamp": "August 16, 2019 12:52 pm", "Headline": "ගෝඨා තිස්සමහාරාමයට", "News Content": "ජනාධිපති අපේක්ෂක ධූරය හිමි වු දිනයේදි තමා ඉදිරිපත් කළේ රට තුළ ක්‍රියාත්මක කළ හැකි ප්‍රායෝගික වැඩපිළිවෙලක් බව ගෝඨාභය රාජපක්ෂ මහතා පවසයි. අද(16) තිස්සමහාරාම නගරයේදි ජනතාව අමතමින් ඔහු මේ බව කියා සිටියේය. මෙහිදී අදහස් දක්වමින් ගෝඨාභය රාජපක්ෂ මහතා මෙසේ පැවසීය. “එදා මහින්ද රාජපක්ෂ ජනාධිපතිතුමා මට මේ අපේක්ෂකත්වය භාරගන්නට ආරාධනා කළ අවස්ථාවේ අපේ රටේ ඉදිරි ගමන පිළිබඳ මට තිබෙන දැක්ම පිළිබඳව තමුන්නාන්සේලාට ප්‍රකාශ කළා. එය ප්‍රායෝගික වැඩසටහනක්. අද මේ ගමනේ මේ නගරයට පැමිණි අවස්ථාවේ පිළිගැනීමට පැමිණි තමුන්නාන්සේලාට මාගේ ස්තූතිය පුදකරන්නට කැමතියි.“ ශ්‍රි ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂ මහතා හා විපක්ෂ නායක මහින්ද රාජපක්ෂ මහතා ඇතුළු පිරිස ඊයේ පස්වරුවේ කතරගම පූජා භූමියේදි අෂ්ඨඵල බෝධීන් වහන්සේ වැද පුදා ගනිමින් ආශිර්වාද ලබා ගත්තේය. අනතුරුව පිරිස කතරගම පුරාණ කිරිවිහාරය වෙත පැමිණ ආගමික වතාවත්වල නිරත වු අතර පසුව කතරගම ගණදෙවි දේවාලය වැඳපුදා ගත්තේය. අනතුරුව ගෝඨාභය රාජපක්ෂ හා මහින්ද රාජපක්ෂ යන මහත්වරුන් ඇතුළු පිරිස ඊයේ(15) රාත්‍රියේ දී රුහුණු කතරගම මහා දේවාලය වැඳපුදා ගත්තේය. එහිදි පළතුරු 108 කින් සමන්විත පුජාවක්ද කතරගම දෙවියන්ට පූජා කෙරුණි. අනතුරුව කතරගම ශ්‍රි අභිනවාරාම මහා විහාරයට පැමිණ ආගමික වාතාවත්වල නිරත විය. අද පෙරවරු 9ට පමණ නැවත ශ්‍රි අභිනවාරාම මහා විහාරයට පැමිණි ගෝඨාභය රාජපක්ෂ මහතා ඇතුළු පිරිස රුහුණුමාගම්පත්තුවේ අධිකරණ සංඝනායක පූජ්‍ය කපුගම සරනතිස්ස හිමියන් බැහැ දැක ආශිර්වාද ලබා ගැනීමෙන් පසු තිස්සමහාරාමය බලා පිටත් විය. මෙහිදී අදහස් දක්වමින් උන්වහන්සේ මෙසේ පැවසීය. “ ඔබතුමා අද නැවත වරක් මේ ජනතාවට සේවය කරන්න ඉදිරිපත් වෙලා ඉන්නවා. ඔබතුමාට ආශිර්වාද කරනවා නිදුක් නිරෝගී සුවය ලැබිලා මේ රට නැවතත් එකම රටක් බවට එකම නීතියක් බවට නිදහසේ මිනිස්සුන්ට ජීවත් වීමට හැකි පරිසරයක් උදා කරදීමට ශක්තිය ධෛර්ය ආශිර්වාදය ලැබේවා කියලා ප්‍රාර්ථනා කරනවා.“ අද දිනයේ ගෝඨාභය රාජපක්ෂ මහතා ඇතුළු පිරිස ප්‍රථමයෙන්ම පැමිණියේ තිස්සමහාරාම රජමහා විහාරයටයි. එහිදී තිස්ස සඳගිරි රාජමහා විහාරාධිපති ආචාර්ය පූජ්‍ය දේවාලේගම ධම්මසේන හිමියන් බැහැදැක ආශිර්වාද ලබාගත්තේය. අනතුරුව ගෝඨාභය රාජපක්ෂ මහතාට සෙත්පතා පිරිත් සජ්ජායනයක්ද එහිදී සිදුකෙරුණි. ආගමිකවතාවත්වල නිරත වීමෙන් අනතුරුව ගෝඨාභය රාජපක්ෂ මහතා තිස්සමහාරාම නගරය බලා පිටත් විය. තිස්සමහාරාම නගරයේදි ගෝඨාභය රාජපක්ෂ මහතාට හිමිවූයේ උණුසුම් පිළිගැනීමක්", "URL": "https://sinhala.adaderana.lk/news.php?nid=116695", "Category": null, "Parent URL": null}