{"Source": "Adaderana", "Timestamp": "January 19, 2011 12:40 pm", "Headline": "එ.ජා.පය -ජ.වි.පෙය නාම යෝජනා දෙන්න සූදානම්", "News Content": "එක්සත් ජාතික පක්ෂය ලබන 25 වැනිදා සිට නාමයෝජනා භාරදෙන බව එම පක්ෂයේ මහලේකම් තිස්ස අත්තනායක මහතා පවසයි. එක්සත් ජාතික පක්ෂයේ ජාතික නාම‍යෝජනා මණ්ඩලය අද(19) සිරිකො‍තේ දී රැස්ව නාමයෝජනා සකස් කිරීමේ කටයුතුවල නිරත වන බවද හෙතෙම සඳහන් කළේය. ඊයේ පළාත් නාමයෝජනා කමිටු මගින් සකස් කළ නාමයෝජනා ජාතික කමිටුව වෙත භාරදුන් බව තිස්ස අත්තනායක මහතා සඳහන් කළේය. එක්සත් ජාතික පක්ෂය පළාත් පාලන ආයතන 301 ක් සඳහා අපේක්ෂකයින් 5,100 ක් පමණ ඉදි‍රිපත් කිරීමට සැලසුම් කර තිබේ. මේ අතර ජනතා විමුක්ති පෙරමුණ ද දිස්ත්‍රික් නාම යෝජනා මණ්ඩලය මගින් ඉදිරිපත් කර ඇති නාමයෝජනා දේශපාලන මණ්ඩලය වෙත යොමු කර තිබේ. දේශපාලන මණ්ඩලය විසින් අවසන් නාමයෝජනා සකස් කිරීමෙන් පසු ලබන 22 වැනි දින පමණ වන විට නාමයෝජනා භාරදීමට අපේක්ෂා කරන බව එහි ප්‍රකාශකයෙක් සඳහන් කළේය. පළාත් පාලන මැතිවරණය සඳහා නාමයෝජනා භාරගැනීම හෙට ආරම්භ වන අතර ලබන 27 වැනි දින දහවල් 12 දක්වා නාමයෝජනා භාරගැනෙනු ඇත.", "URL": "https://sinhala.adaderana.lk/news.php?nid=13601", "Category": null, "Parent URL": null}