{"Source": "Adaderana", "Timestamp": "June 23, 2012 11:19 am", "Headline": "තමිල්නාඩුවේ මෙරට සරණාගතයින් 150 දෙනෙකු අතුරුදහන්", "News Content": "තමිල්නාඩුවේ සරණාගත කඳවුරුවල රැඳීසිටි ශ්‍රී ලාංකික සරණාගතයින් 150 දෙනෙකු පමණ පසුගිය සති 02 ක කාලය තුළ අතුරුදහන් වී ඇති බව විදෙස් මාධ්‍ය වාර්තා කරයි. මෙම සරණාගතයින් මුහුදු මාර්ගයෙන් වෙනත් රටකට යාමට උත්සාහ දරා ඇත්නම් ඉන්දීය සාගරයේ මෝසම් සුළං පවතින මෙම කාලය තුළ පසුගිය දා ඕස්ට්‍රේලියාවේ ක්‍රිස්මස් දූපත අසල මුහුදේ දී සරණාගතයින් පිරිසක් රැගත් යාත්‍රාවක් පෙරළී සිදුවූ අනතුර වැනි තවත් අනතුරක් පිළිබඳව බලධාරීන් සැක පළකර ඇති බව ද සඳහන්ය. තමිල්නාඩුවේ සරණාගත කඳවුරුවලින් සරණාගතයින් දුසිම් ගණනින් අතුරුදහන් වන බවට වාර්තා ලැබී ඇති බව කේරළයේ කොල්ලාම් පොලිසිය සඳහන් කර තිබේ. එමෙන්ම පසුගිය සති 02 ක කාලය තුළ සරණාගතයින් රැගත් කිසියම් යාත්‍රාවක් පිටත්වී ඇද්ද යන්න පිළිබඳව විමර්ශන කටයුතු සිදුකරන බව ද එම පොලිසිය පවසා ඇත. කොල්ලාම් පොලිසියේ සහකාර පොලිස් කොමසාරිස් තොම්සන් ජෝසේ මහතා ඕස්ට්‍රේලියානු මාධ්‍යයක් වෙත අදහස් දක්වමින් මේ බව සඳහන් කර තිබේ. සරණාගතයින් 150 දෙනෙකුට වැඩි පිරිසක් මෙසේ තමිල්නාඩුවේ කඳවුරුවලින් අතුරුදහන් වී ඇති බවත්, සතියක පමණ කාලයක සිට එම පිරිස කිසිවකු විසින් හෝ නොදැක ඇති බවත් සහකාර පොලිස් කොමසාරිස්වරයා පැවසූ බව ඕස්ට්‍රේලියානු මාධ්‍ය වාර්තා කරයි. එමෙන්ම මේ සම්බන්ධව කොල්ලාම්හි සියලුම හෝටල් සහ ලැගුම්හල් දැනුවත් කර ඇති නමුත් මෙම අතුරුදහන්වීම් මීට දින 15 පමණ පෙර සිදුවන්නට ඇති බව තොම්සන් ජෝසේ මහතා පෙන්වා දී ඇත. කෙසේවෙතත් මෙම සරණාගතයින් පිරිස එසේ ඉන්දියාවෙන් පිටත්වී ඇද්ද යන්න පිළිබඳව තහවුරු කිරීම සඳහා මෙතෙක් කිසිදු වාර්තාවක් ලැබී නොමැති බව ද ඔහු වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=25258", "Category": null, "Parent URL": null}