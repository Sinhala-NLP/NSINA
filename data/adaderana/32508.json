{"Source": "Adaderana", "Timestamp": "March 17, 2013 08:48 pm", "Headline": "“සුනිල සංග්‍රාමය“ ගුටි බැට සංග්‍රාමයකින් තොරව අවසන්", "News Content": "අම්බලන්ගොඩ ධර්මාශෝක හා දේවානන්ද දෙවිදුහලේ 47 වැනි “සුනිල සංග්‍රාමය“ වාර්ෂික ක්‍රිකට් ගැටුම ගුටි බැට සංග්‍රාමයකින් තොරව අද (17) සවස නිමවූ බව අද දෙරණ වාර්තාකරු පවසයි. අම්බලන්ගොඩ නගර සභා ක්‍රීඩාංගණයේදී ඊයේ ආරම්භ වූ මෙම තරගයේ අවසන් දිනය අදය. ධර්මාශෝක විදුහල් කණ්ඩායම අද සවස පන්දුවට පහරදෙමින් සිටින විට උඩපන්දුවක් රැකගත් බවට දේවානන්ද විද්‍යාල කණ්ඩායම විනිසුරුගෙන් ඉල්ලා සිටියත් ඔහු එය ප්‍රතික්ෂේප කරන ලදී. අවසානයේදී මෙය මත ගැටුමක් බවට එය උත්සන්න වූ අතර දෙවිදුහල්වල විදුහල්පතිවරුන්ට ද ගැටලුව විසඳීමට පිටියට පිවිසීමට සිදුවූ අතර පොලීසිය මැදිහත් වී සාමය රැකීමට පියවර ගත්තේය. මත ගැටුම අතරවාරයේදී විනිසුරුවරයෙකුගේ හිස් වැසුමක් ද ක්‍රීඩකයෙකු රැගෙන යන ආකරයක්ද දක්නට ලැබුණු බව අප වාර්තාකරු කියයි. මෙම වාතාවරණය යටතේ විද්‍යාල දෙකේ විදුහල්පතිවරුන් එකඟතාවයට පැමිණ විනාඩි 25ක පමණ කාලයකින් පසු තරගය ආරම්භ කිරීමට සැලසුම් කළේය. ඒ අනුව ධර්මාශෝක විද්‍යාල කණ්ඩායමේ පිතිකරුවන් පිටියට පිවිසියද එහෙත් දේවානන්ද විද්‍යාල කණ්ඩායමේ ක්‍රීඩකයින් පන්දු යැවීමට පිටියට පිවිසියේ නැත. අවසානයේ විසඳුමකින් තොරව තරගය නිමවිය. මෙම සිද්ධියේදී විනිසුරුවරයෙකුට පහරදීමක් සිදුව ලේ ගැලීමක් සිදුව ඇතැයි පළවන වාර්තා අසත්‍ය බවත් කිසිවෙකුත් අත්අඩංගුවට ගැනීමක්ද සිදුව නැතැයි පවසන අද දෙරණ වාර්තාකරු මේ ගැන පොලීසියට පැමිණිල්ලක් ද ඉදිරිපත්ව නැතැයි කියා සිටියේය.", "URL": "https://sinhala.adaderana.lk/news.php?nid=32508", "Category": null, "Parent URL": null}