{"Source": "Adaderana", "Timestamp": "July 26, 2019 04:55 pm", "Headline": "ජපන්-ලංකා ආරක්ෂක සහයෝගීතා ගිවිසුමක්", "News Content": "ශ්‍රී ලංකාවේ විශේෂ සංචාරයක නිරත ජපානයේ ආරක්ෂක රාජ්‍ය අමාත්‍ය කෙනජි හරඩා මහතා (Kenji Harada) සහ ආරක්ෂක රාජ්‍ය අමාත්‍ය හා ජනමාධ්‍ය අමාත්‍ය රුවන් විජයවර්ධන මහතා දෙරට නියෝජනය කරමින් අද (26) ආරක්ෂක අමාත්‍යාංශයේදී ගිවිසුමකට අත්සන් තැබීය. මෙම ගිවිසුම මඟින් දුපත් රාජ්‍යයන් දෙකක් වන ජපානය සහ ශ්‍රී ලංකාවේ සමුද්‍රීය ආරක්ෂාව තවදුරටත් ශක්තිමත් කිරිමට අවශ්‍ය පියවරගනු ලබන අතර ශ්‍රී ලංකා නාවික හමුදාව සහ ජපාන වෙරළාරක්ෂක බළකාය අතර තොරතුරු, දැනුම සහ පුහුණු ඉඩ ප්‍රස්ථා වර්ධනය කර ගැනීමට නියමිතය. අත්සන් කෙරුනු මෙම ගිවිසුම මඟින් මුහුදු මාර්ග ඔස්සේ සිදු කෙරෙන මත්ද්‍රව්‍ය සහ මිනිස් ජාවාරම් ඇතුළු නීති විරෝධි කටයුතුවලට එරෙහිව තවදුරටත් පියවර ගැනීමට බලාපොරොත්තු වෙයි. ආපදා අවස්ථාවන්හිදී හදිසි පියවර ගැනීමට අදාළව තාක්ෂණික දැනුම සහ පුහුණු ඉඩ ප්‍රස්ථා පිළිබඳව ද විශේෂ අවධානයක් යොමු කර ඇත. ගිවිසුම් අත්සන් තැබීමේ අවස්ථාවට එක්වෙමින් ජපානයේ ආරක්ෂක රාජ්‍ය අමාත්‍ය කෙනජි හරඩා මහතා පැවසුවේ පාස්කු ඉරිදා බෝම්බ ප්‍රහාරයෙන් විපතට පත්වුවන්ගේ පවුල් වෙත ජපන් රජයේ සහ එරට ජනතාවගේ ශෝකය ප්‍රකාශ පල කල අතර එවැනි ත්‍රස්ත ක්‍රියා ජපානය හෙලා දකින බවත් ශ්‍රී ලංකාවේ සහයෝගයට ජාත්‍යන්තර ප්‍රජාව සමඟ ජපානයද එක්වන බවත්ය. එහිදී අදහස් දැක්වු අමාත්‍ය රුවන් විජයවර්ධන මහතා පාස්කු ඉරිදා ප්‍රහාරය පිළිබඳව ශෝකය ප්‍රකාශ කරමින් ත්‍රස්තවාදයට එරෙහිව ශ්‍රී ලංකාව සිදුකරන කටයුතු වලට ජපානය ලබාදෙන සහාය පිළිබඳව ජපන් ආරක්ෂක රාජ්‍ය අමාත්‍යවරයා වෙත සිය ස්තූතිය ප්‍රකාශ කලේය. ශ්‍රී ලංකාවේ පැවැත්වෙන ආරක්ෂක සමුළු සහ විශේෂ පුහුණූ අවස්ථා සඳහා ජපාන ආරක්ෂක අංශ වෙත සහභාගී වන ලෙසට ආරක්ෂක රාජ්‍ය අමාත්‍ය රුවන් විජයවර්ධන මහතා ආරාධනා කල අතර එම ආරාධනාව පිළිගනිමින් ජපාන ආරක්ෂක රාජ්‍ය අමාත්‍ය කෙනජි හරඩා මහතා ද ජපානයේ පැවැත්වෙන ආරක්ෂක සමුළු සහ තාක්ෂණික පුහුණු වැඩසටහන් සඳහා ශ්‍රී ලංකාවේ ආරක්ෂක අංශ වෙතද ආරාධනා කළේය. ජපානය විසින් ශ්‍රි ලංකාවේ සංවර්ධන කටයුතු සඳහා මෙන්ම වෙරළාරක්ෂක කටයුතු ශක්තිමත් කිරිමට සදහා ලබාදෙන සුවිශේෂි සහාය අගය කරන බව ජනමාධ්‍ය අමාත්‍ය හා ආරක්ෂක රාජ්‍ය අමාත්‍ය රුවන් විජයවර්ධන මහතා විසින් එහිදී සඳහන් කලේය.", "URL": "https://sinhala.adaderana.lk/news.php?nid=115093", "Category": null, "Parent URL": null}