{"Source": "Adaderana", "Timestamp": "March 10, 2013 08:12 am", "Headline": "අමෙරිකාවේ යෝජනා ශ්‍රී ලංකාව ප්‍රතික්ෂේප කරයි", "News Content": "අමෙරිකා එක්සත් ජනපදය විසින් ශ්‍රී ලංකාව සම්බන්ධයෙන් මෙවර මානව හිමිකම් කවුන්සිලය හමුවට ගෙන ඒමට නියමිත යෝජනාව සඳහා පදනම් වී ඇති කරුණු රජය ප්‍රතික්ෂේප කර තිබේ. එක්සත් ජාතීන්ගේ සංවිධානයේ ශ්‍රී ලංකාවේ නිත්‍ය නියෝජිත රවිනාථ අරියසිංහ මහතා නිවේදනයක් නිකුත් කරමින් පෙන්වා දෙන්නේ අදාළ යෝජනාව සම්බන්ධයෙන් මානව හිමිකම් පිළිබඳ අමෙරිකානු තානාපතිනියට ශ්‍රී ලංකා රජයේ ස්ථාවරය පැහැදිළි කළ බවයි. යෝජිත කෙටුම්පත පිළිබඳව අමෙරිකාව සමඟ සාකච්ඡා කිරීමේ අපේක්ෂාවක් නොමැති බවත් අමෙරිකානු රජය හා අදාළ කෙටුම්පතට සහය දක්වන්නන් ශ්‍රි ලංකාවේ දැනට ක්‍රියාත්මක සංහිඳියා ක්‍රියාදාමය අනතුරේ නොදමනු ඇතැයි තමා අපේක්ෂා කරන බවත් රවිනාථ අරියසිංහ මහතා පෙන්වාදෙයි. ශ්‍රී ලංකාව සම්බන්ධයෙන් ගෙන ඒමට නියමිත යෝජනා කෙටුම්පත පිළිබඳ අමෙරිකාව විසින් පසුගිය අට වන දින ජිනිවාහිදී විශේෂ සාකච්ඡාවක් පවත්වන ලදී. එයට ශ්‍රී ලංකාව නියෝජනය කරමින් රවිනාථ ආරියසිංහ මහතා සහභාගී වී සිටි අතර එක්සත් ජාතින්ගේ මානව හිමිකම් කවුන්සිලයේ සාමාජික රටවල් හා රාජ්‍ය නොවන සංවිධාන නියෝජිතයින් රැසක් සහභාගී ඇත. එහිදී මානව හිමිකම් පිළිබඳ අමෙරිකානු තානාපතිනි එලීන් ඩැන්හෝ මහත්මිය අදාළ යෝජනාව සම්බන්ධයෙන් කරුණු ඉදිරිපත් කර ඇති බව වාර්තා වේ. අමෙරිකානු තානාපතිනියගේ කරුණු දැක්වීමෙන් අනතුරුව තමා ඒ සම්බන්ධයෙන් ශ්‍රි ලංකා රජයේ ස්ථාවරය පැහැදිළි කළ බව රවිනාථ ආරියසිංහ මහතා නිකුත් කළ නිවේදනයේ සඳහන්ය. මේ අතර ශ්‍රී ලංකා රජය සිය වගකීම් පැහැර හැරීම නිසා රජයට එරෙහිව ජිනීවා මානව හිමිකම් කවුන්සිලයට කරුණු දැක්වීමට සිදුවු බව දෙමළ ජාතික සන්ධානය පවසයි. දෙමළ ජාතික සන්ධානයේ නායක ආර්.සම්බන්ධන් මහතා එංගලන්තයේ දී බි.බි.සී. ලෝක සේවය සමඟ සම්මුඛ සාකච්ඡාවකට එක්වෙමින් මේ බව පවසා ඇත. මේ අතර වර්තමානයේ ඉන්දියාවේ ක්‍රියාකලාපය පිළිබඳව ශ්‍රි ලංකා රජය වැඩි අවධානයක් යොමුකළ යුතු බව ජ්‍යෙෂ්ඨ අධි නීතීඥ ගෝමින් දයාසිරි මහතා පවසයි. බටහිර රටවල් ක්‍රියාකරන ආකාරයට පටහැනි ලෙස ඉන්දියාව ක්‍රියා කිරීමට පෙළඹී ඇති බව ඔහු පෙන්වා දෙයි.", "URL": "https://sinhala.adaderana.lk/news.php?nid=32266", "Category": null, "Parent URL": null}