{"Source": "Adaderana", "Timestamp": "April 4, 2016 04:47 pm", "Headline": "භාෂා ප්‍රවීණතා විභාගයේ අවුල අපේක්ෂකයන්ගේලු-බලධාරීන්ගෙන් කරුණු දැක්වීමක් ", "News Content": "ප්‍රශ්නපත්‍ර විභාග මධ්‍යස්ථාන වෙත යොමුකරනු ලබන්නේ විභාග අපේක්ෂකයින් ඉල්ලුම් කර ඇති භාෂා මාධ්‍යයට අදාළව පමණක් බව විභාග කොමසාරිස් ජනරාල් ඩබ්.එම්.එන්.ජී පුෂ්පකුමාර මහතා පවසයි.2015-16 රාජ්‍ය භා‍ෂා ප්‍රවීණතා ලිඛිත විභාගය පැවැත්වීමේදී රාජ්‍ය භාෂා ප්‍රවීණතා විභාගයේ දෙමළ භාෂා ප්‍රවීණතා විභාගය සඳහා පෙනී සිටිමට නියමිතව සිටි සිංහල මාධ්‍ය විභාග අපේක්ෂකයන් රැසකට ඊයේ(03)දිනයේ විභාගයට පෙනී සිටීමට අවස්ථාව නොලැබීම සම්බන්ධයෙන් අදදෙරණ පළ කළ ප්‍රවෘත්තියක් වෙනුවෙන් කරුණු දක්වමින් විභාග කොමසාරිස් ජනරාල්වරයාගේ අත්සනින් යුතුව කරුණු දක්වමින් එවූ නිවේදනයක මේ බව දැක්වෙයි.අදදෙරණ පළ කළ පුවත 'දෝෂ සහිත'යයි නොකියන කොමසාරිස්වරයා 'විභාග අපේක්ෂකයින් ඉල්ලුම් කර ඇති මාධ්‍යය හැර වෙනත් භාෂා මාධ්‍යයකට ප්‍රශ්න පත්‍ර යැවීම සිදුකළ නොහැකි බව'අවධාරණය කරයි.එහෙත් මේ පිළිබඳ නිවේදනයක් නිකුත් කරමින් රාජ්‍ය භාෂා දෙපාර්තමේන්තුව පවසා ඇත්තේ මෙම විභාගය සැලසුම් වූයේ ප්‍රථමයෙන් දිවයින පුරා සිටින රාජ්‍ය හා ව්‍යස්ථාපිත ආයතනවල නිලධාරීන් තම ඉල්ලුම්පත් අන්තර්ජාලය මගින් තම දෙපාර්තමේන්තුවට එවූ බවත්,ඉල්ලුම්පත් පරීක්ෂා කර වර්ග කිරීමෙන් අනතුරුව ලිඛිත විභාගය පැවැත්වීම සඳහා ඒවා විභාග දෙපාර්තමේන්තුවට යොමුකළ බවත්ය.එහිදී සිංහල භාෂාවෙන් රැකියාවට බැඳුණු පිරිස් ද්‍රවිඩ භාෂාව සඳහාද,ද්‍රවිඩ භාෂාවෙන් රැකියාවට බැඳුණු පිරිස් සිංහල භාෂාව සඳහාද ඉල්ලුම් කළ යුතු වූ බව විභාග දෙපාර්තමේන්තුව සඳහන් කරයි.‍මෙහිදී රජයේ නිලධාරීන් ගණනාවක් තමන් ඉදිරිපත් කළ ඉල්ලුම් පතෙහි භාෂා මාධ්‍ය නිවරදිව සටහන් නොකිරීම නිසා දුෂ්කරතාවට පත්ව ඇති බව තමා වෙත වාර්තාවී ඇති බවත්,රජයේ නිලධාරීන් දෙවන භාෂාව සඳහා ඉදිරිපත් විය යුත්තේ එම දෙවන භාෂාවෙන්ම මිස තම මව් භාෂාවෙන් නොවන බව තේරුම් නොගැනීමෙන් මෙම ගැටළුව පැනනැඟී ඇති බවත් රාජ්‍ය භාෂා දෙපාර්තමේන්තුව කියා සිටියි.එම දෙපාර්තමේන්තුවේ රාජ්‍ය භාෂා කො‍මසාරිස්,නීතිඥ ඩබ්.ඒ ජයවික්‍රම මහතා ගේ අත්සනින් යුතුව නිකුත් කර ඇති නිවේදනයේ වැඩිදුරටත් දැක්වෙන්නේ මෙම ගැටළුව උද්ගතවී ඇත්තේ රාජ්‍ය භාෂා දෙපාර්තමේන්තුවේ හෝ විභාග දෙපාර්තමේන්තුවේ අඩුපාඩුවක් නිසා නොව විභාග අපේක්ෂකයින්ගේම දුර්වලතාවක් නිසා බවයි.කෙසේ වුවද මෙම අයදුම්කරුවන්ට 2016 සැප්තැම්බර් මාසයේ ලිඛිත විභාගය පැවැත්වීමට නියමිත බවත්, ඒ සඳහා අමතර ගාස්තුවක් අය නොකරන බවත් රාජ්‍ය භාෂා කොමසාරිස්වරයා වැඩිදුරටත් නිවේදනය කරයි.", "URL": "https://sinhala.adaderana.lk/news.php?nid=58942", "Category": null, "Parent URL": null}