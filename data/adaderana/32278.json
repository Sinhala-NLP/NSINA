{"Source": "Adaderana", "Timestamp": "March 10, 2013 11:33 am", "Headline": "අර්ථසාධක අරමුදලේ සාමාජිකයින්ට මැයි මාසයේ සිට නිවාස ණය", "News Content": "සේවක අර්ථසාධක අරමුදල හා සම්බන්ධ පෞද්ගලික අංශයේ සේවකයින්ට නිවාස ණය ලබාදීමේ වැඩපිළිවෙළ ලබන මැයි මාසයේ සිට ආරම්භ කිරීමට කම්කරු අමාත්‍යාංශය තීරණය කර තිබේ. ඊට අදාළ සැලසුම් මේවන විටත් සකස් කර අවසන් බව කම්කරු අමාත්‍යාංශයේ ප්‍රකාශකයෙකු සඳහන් කළේය. සේවක අර්ථසාධක අරමුදලේ ඇති මුදලින් සියයට 30ක ප්‍රමාණයක් හෝ මිලියන දෙකක උපරිමයකට යටත්ව මෙම නිවාස ණය ක්‍රමය හඳුන්වාදීමට නියමිතය. අවම වශයෙන් වසර 03කට වැඩි කාලයක් සේවක අර්ථසාධක අරමුදලේ ලියාපදිංචි පුද්ගලයින්ට මෙම නිවාස ණය ක්‍රමය සඳහා ඉල්ලුම් කළ හැකි බව කම්කරු අමාත්‍යාංශය සඳහන් කළේය. කම්කරු දෙපාර්තමේන්තුව හරහා මෙම ණයදීමේ වැඩපිළිවෙළ ලබන මැයි මාසයේ සිට ආරම්භ කිරීමට නියමිත අතර ඊට අදාළ නීතිපති උපදෙස් ලබාගැනීමේ කටයුතු මේ දිනවල සිදුකරන බව කම්කරු අමාත්‍යාංශය පැවසුවේය.", "URL": "https://sinhala.adaderana.lk/news.php?nid=32278", "Category": null, "Parent URL": null}