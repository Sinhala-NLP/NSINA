{"Source": "Adaderana", "Timestamp": "May 31, 2018 11:49 am", "Headline": "රත්‍රං බිස්කට් 100 ක් සමඟ පෝලන්ත ජාතිකයෙක් අත්අඩංගුවට", "News Content": "රුපියල් හය කෝටි හැත්තෑ පන් ලක්ෂයක් පමණ වටිනා රන් බිස්කට් 100 ක් නීතිවිරෝධී ලෙස ශ්‍රී ලංකාවට ගෙන ආ විදේශීක ගුවන් මගියෙකු අද (31) දින කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය . මොහු 60 හැවිරිදි පෝලන්ත ජාතිකයෙක් වන අතර ඔහු තම ඉන වටා බැද ගෙන සිටි විශේෂ පටියක මෙම ග්රෑම් 100 බැගින් වූ රන් බිස්කට් 100 සගවා ගෙන තිබූ බව රේගු මාධ්‍ය ප්‍රකාශකවරයා පැවසීය . එම රන් බිස්කට් වල මුළු බර කිලෝ ග්‍රෑම් 10 ක් බව ද රේගුව සඳහන් කරයි. ඔහු 5/31 දින උදෑසන 8.50 ට පමණ ඩුබායි සිට පැමිණි එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත \"(Green Chanel ) ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මෙසේ අත් අඩංගුවට ගෙන තිබුණි . නියෝජ්‍ය රේගු අධිකාරීවරුන් වන නුවන් අබේනායක , ශ්‍රී ලාල් විජේවර්ධන සහ රසික සමන්ජිත් යන මහත්වරුන් මෙම අත් අඩංගුවට ගැනීම සිදු කර තිබුණි.", "URL": "https://sinhala.adaderana.lk/news.php?nid=90119", "Category": null, "Parent URL": null}