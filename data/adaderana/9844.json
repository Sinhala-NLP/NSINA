{"Source": "Adaderana", "Timestamp": "July 26, 2010 11:29 am", "Headline": "ෆොන්සේකා ලබන 29 මහාධිකරණයට ඉදිරිපත් කරන්නැයි නියෝග", "News Content": "සුදු කොඩි සිද්ධිය සම්බන්ධයෙන් චෝදනා එල්ල වී තිබෙන ජෙනරාල් සරත් ෆොන්සේකා මහතා ලබන 29 වැනි දින කොළඹ මහාධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය අද නියෝග කර තිබේ. අදාළ සිද්ධිය සම්බන්ධ නඩුව අද ‍මහේස්ත්‍රාත් අධිකරණය හමුවේ කැඳවු අවස්ථාවේ ජෙනරාල් ෆොන්සේකා මහතා ද අධිකරණය වෙත ඉදිරිපත් කර තිබුණි. මෙම නඩුව විභාග කිරීම සඳහා අග විනිසුරුවරයා විසින් ත්‍රිපුද්ගල මහාධිකරණ විනිසුරු මඩුල්ලක් නම් කර ඇති බව පැමිණිල්ල වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් වසන්ත නවරත්න බණ්ඩාර මහතා කරුණු දක්වමින් සඳහන් කළේය. එදිනට නඩු විභාගය ආරම්භ වන බැවින් ජෙනරාල් ෆොන්සේකා මහතා එදිනට මහාධිකරණය හමුවට ඉදිරිපත් කිරීමේ නියෝගයක් නිකුත් කරන ලෙස ‍නියෝජ්‍ය සොලිසිටර් ජෙනරාල්වරයා අධිකරණයෙන් ඉල්ලා සිටියේය. එය පිළිගත් කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා ෆොන්සේකා මහතා ලබන 29 වැනි දින මහාධිකරණය හමුවට ඉදිරිපත් කරන ලෙස නියෝග කළේය. වන්නි යුද ගැටුම් අවසානයේ සුදු කොඩි රැගෙන රජයට භාරවු එල්.ටි.ටි.ඊ. නායකයින් ආරක්ෂක ලේකම්වරයාගේ නියමයෙන් මරා දැමු බවට අසත්‍ය ප්‍රකාශයක් ෆොන්සේකා මහතා විසින් සන්ඩේ ලීඩර් පුවත් පතට සිදුකිරීම හරහා ඔහු රාජ්‍ය ආරක්ෂාවට තර්ජනයක් කර ඇති බවට චෝදනා කරමින් රහස් පොලිසිය මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=9844", "Category": null, "Parent URL": null}