{"Source": "Adaderana", "Timestamp": "September 13, 2018 07:46 am", "Headline": "කන්කසන්තුරෙත් මිනිස් අස්ථි කොටස් මතුවෙයි", "News Content": "යාපනය, කන්කසන්තුරය දුම්රිය ස්ථානය ආසන්න ප්‍රදේශයක තිබි මිනිස් අස්ථි කොටස් හමුව ඇති බව යාපනය කන්කසන්තුරය පොලීසිය පවසයි. ඊයේ(12) පොලීසිය ලද තොරතුරක් මත වැඩිහිටි පුද්ගලයෙකුට අදාළ මිනිස් අස්ථි කොටස් හමුවු අතර, සිද්ධිය සම්බන්ධයෙන් යාපනය මල්ලාකම් මහේස්ත්‍රාත් අධිකරණය දැනුවත් කළ බවයි. අදාළ අස්ථි මාසයකට වඩා පැරණි ඒවා වන බවට පොලීසිය සැක පළ කරන අතර, අස්ථි කොටස් හමුවු ස්ථානය ඊයේ(12) යාපනය මල්ලාකම් වැඩ බලන මහේස්ත්‍රාත් ඒ.ඇලෙක්ස්රාජා මහතා විසින් නිරීක්ෂණය කළ බවද පොලීසිය සඳහන් කළේය. සොයාගත් අස්ථි කොටස් අධිකරණ වෛද්‍ය නිලධාරි පරීක්ෂණ වෙනුවෙන් යාපනය මහ රෝහල වෙත යොමු කිරීමට නියමිත බවද පොලීසිය සඳහන් කළේය. පොලිසිය පැවසූවේ අදාළ අස්ථි කොටස් සම්බන්ධයෙන් තවමත් නිශ්චිත ප්‍රකාශයක් සිදුකළ නොහැකි බවයි. සිද්ධිය සම්බන්ධයෙන් කන්කසන්තුරය පොලීසිය වැඩිදුර පරීක්ෂණ මෙහෙයවයි. (ඡායාරූප-මාධව කුළසූරිය)", "URL": "https://sinhala.adaderana.lk/news.php?nid=96023", "Category": null, "Parent URL": null}