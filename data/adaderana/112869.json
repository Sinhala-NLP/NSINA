{"Source": "Adaderana", "Timestamp": "June 27, 2019 12:54 pm", "Headline": "අද මධ්‍යම රාත්‍රියේ සිට දුම්රිය සංඛේත වැඩ වර්ජනයක", "News Content": "සැලසුම් කළ පරිදි අද මධ්‍යම රාත්‍රියේ සිට සංඛේත වැඩ වර්ජනය ක්‍රියාත්මක කරන බව දුම්රිය වෘත්තීය සමිති පවසයි. සිය වැටුප් ගැටලුව සදහා බලධාරීන්ගෙන් නිසි විසදුම් නොලැබීම හේතුවෙන් සෑම සතියකම බ්‍රහස්පතින්දා මධ්‍යම රාත්‍රියේ සිට සංඛේත වැඩ වර්ජනයක නිරත වීමට දුම්රිය වෘත්තීය සමිති පසුගියදා තීරණය කළේය. කෙසේවෙතත් දුම්රිය සේවාව අත්‍යවශ්‍ය සේවාවක් බවට පත් කිරීමට ප්‍රවාහන හා සිවිල් ගුවන් සේවා අමාත්‍යාංශය තීරණය කර ඇති අතර ඊට අදාළ ගැසට් නිවේදනයට ජනාධිපතිවරයාගේ අත්සන ලබාගැනීම සදහා එය මේ වන විට ජනාධිපති කාර්යාලය වෙත යොමුකර තිබේ. දුම්රිය සේවාව අත්‍යවශ්‍ය සේවාවක් බවට පත් කිරීමෙන් අනතුරුව වැඩ වර්ජනවල නිරත වන දුම්රිය සේවකයින්ට එරෙහිව හදිසි නීති රෙගුලාසී යටතේ කටයුතු කිරීමට හැකිවන බව ප්‍රවාහන රාජ්‍ය අමාත්‍ය අශෝක් අබේසිංහ මහතා පැවසුවේය. දුම්රිය සේවාව අත්‍යවශ්‍ය සේවාවක් බවට පත්කළහොත් ගත හැකි විකල්ප ක්‍රියාමාර්ග පිළිබඳ නීතීඥවරුන් මාර්ගයෙන් සොයා බලන බව දුම්රිය මෙහෙයුම් අධීක්ෂණ නිලධාරීන්ගේ වෘත්තිය සමිති සන්ධානයේ කැදවුම්කරු ලාල් ආරියරත්න මහතා පැවසුවේය.", "URL": "https://sinhala.adaderana.lk/news.php?nid=112869", "Category": null, "Parent URL": null}