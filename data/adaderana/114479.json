{"Source": "Adaderana", "Timestamp": "July 19, 2019 10:28 am", "Headline": "ජවිපෙ 6 දෙනා එදා ආණ්ඩුවට සහය නොදී අපිට දුන්නා නම්-දිනේෂ්", "News Content": "වත්මන් ආණ්ඩුවට අවශ්‍යව ඇත්තේ මැතිවරණ ක්‍රමය සංශෝධනය කිරීමට නොව ඊට මුවාවී මැතිවරණ කල් දැමීම බව එක්සත් ජනතා නිදහස් සන්ධාන පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. කොස්ගම පැවති ජන හමුවකට එක්වෙමින් මන්ත්‍රීවරයා මේ බව සඳහන් කළේය. ආණ්ඩුක්‍රම ව්‍යවස්ථාවේ ඇත්තේ ඡන්ද 3 ක් බවත්, ඒ ජනාධිපතිවරණය, පාර්ලිමේන්තු ඡන්දය හා පළාත් සභා ඡන්දය යනුවෙන් බවත් මන්ත්‍රීවරයා මෙහිදී කියා සිටියේය. මන්ත්‍රීවරු නැතිව ඒවාට මුදල් ප්‍රතිපාදන වෙන් කළ නොහැකි බවත් පැවසු දිනේෂ් ගුණවර්ධන මහතා, ආණ්ඩුක්‍රම ව්‍යවස්ථාවේ ඇති වගන්ති උල්ලංඝනය කරමින් ඡන්දය කල් දමා බලා සිටීම මහජනයාගේ ඡන්ද බලය නැති කිරීමක් බවද පැවසීය. මේ වන විට ආණ්ඩුකාරවරු 8 දෙනෙක් විසින් පළාත් සභාවේ එදිනෙදා සේවාවන් පාලනය කරන බවත් පැවසු මන්ත්‍රීවරයා, ඡන්දය කල් දැමීමට ගෙන එන ලැබු බොරු පනත පරාජය කිරීමට අඩු වුයේ ඡන්ද 3 ක් බවද සඳහන් කළේය. ජනතා විමුක්ති පෙරමුණේ මන්ත්‍රීවරු 6 දෙනා ආණ්ඩුව සමඟ එක්ව ඡන්දය නොදී තම පක්ෂයට ඡන්දය ලබා දුන්නේ නම්, පළාත් සභා මැතිවරණ සියල්ල මේ වන විට පවත්වා අවසන් බව ද මන්ත්‍රීවරයා මෙහිදී වැඩදුරටත් පැවසීය. එදා ගනු ලැබූ තීරණය වැරදි දෙයක් අද වන විට ඔවුන් තේරුම් ගොස් ඇතැයි ද පැවසු දිනේෂ් ගුණවර්ධන මහතා, ආණ්ඩුවට අවශ්‍ය කර ඇත්තේ ඡන්ද ක්‍රමය වෙනස් කිරීම නොව ඡන්දය නොපැවැත්වීම බව ද සඳහන් කළේය.", "URL": "https://sinhala.adaderana.lk/news.php?nid=114479", "Category": null, "Parent URL": null}