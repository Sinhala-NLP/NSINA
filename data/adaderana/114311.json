{"Source": "Adaderana", "Timestamp": "July 17, 2019 09:16 am", "Headline": "සජිත්ගෙන් හම්බන්තොටට සංස්කෘතික සංචාරක කලාපයක්", "News Content": "දිවයිනේ දිස්ත්‍රික්ක 5ක් මුල් කරගනිමින් සංස්කෘතික සංචාරක කලාපය ඉදිරි සති කිහිපය තුළදී ප්‍රකාශයට පත් කරන බව අමාත්‍ය සජිත් ප්‍රේමදාස මහතා පවසයි. හම්බන්තොට කසාගල ඊයේ(16) පැවැති උත්සවයකදී අමාත්‍යවරයා මේ බව සඳහන් කළේය. සසුනට අරුණ වැඩසටහන යටතේ රුපියල් ලක්ෂ 1026ක වියදමකින් හම්බන්තොට කසාගල රජමහා විහාරස්ථානයේ සංවර්ධන කටයුතු ඊයේ අමාත්‍ය සජිත් ප්‍රේමදාස මහතාගේ ප්‍රධානත්වයෙන් ආරම්භ කෙරුණි. මෙහිදී වැඩිදුරටත් අදහස් දක්වමින් අමාත්‍යවරයා සඳහන් කර සිටියේ, හම්බන්තොට, මොනරාගල, අම්පාර, ත්‍රිකුණාමලය, මඩකලපුව දිස්ත්‍රික්ක 5 කේන්ද්‍ර කර ගෙන හම්බන්තොට මූලස්ථානය කර ගනිමින් සංස්කෘතික සංචාරක කලාප ඉදිරි සති කීපයක් තුළ එළි දක්වන බවයි. මෙයින් ආරම්භ කරන වැඩසටහන් හරහා අනෙක් දිස්ත්‍රික්ක 4 ද මුල් කර ගනිමින් ලංකාවේ කිසි දිනක ක්‍රියාත්මක නොවුන අත්විතීය ආගමික සංවර්ධන ව්‍යාපාරයක් හෙට දවසේ එළි දක්වන බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=114311", "Category": null, "Parent URL": null}