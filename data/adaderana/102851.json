{"Source": "Adaderana", "Timestamp": "January 22, 2019 07:03 pm", "Headline": "ගෝඨාගේ නඩුව විභාගයට ගන්න මහාධිකරණයට බලයක් නෑ", "News Content": "ගොඨාභය රාජපක්ෂ මහතා ඇතුළු විත්තිකරුවන් හත් දෙනෙකුට එරෙහිව නීතීපතිවරයා කොළඹ ස්ථිර ත්‍රිපුද්ගල මහාධිකරණයේ පවරා ඇති නඩුව විභාගයට ගැනීමට එම අධිකරණයට බලයක් නොමැති බව ජනාධිපති නීතීඥ රොමේෂ් ද සිල්වා මහතා අද අධිකරණය හමුවේ ප්‍රකාශ කළේය. නඩුව විභාගයට ගැනීමට පෙර මූලික විරෝධතා ගොනු කරමින් ජනාධිපති නීතීඥවරයා පෙන්වා දුන්නේ විශේෂ මහාධිකරණයට බලය පැවරී ඇත්තේ ජාතික ආර්ථිකයට හානිකර බරපතළ මූල්‍ය හා ආර්ථික වැරදි සම්බන්ධ නඩු විභාග කිරීම සඳහා පමණක් බවයි. පසුගිය රජය සමයේ, මැදමූලන වීරකැටිය ප්‍රදේශයේ ඩී. ඒ .රාජපක්ෂ අනුස්මරණ කෞතුකාගාරය ඉදි කිරීමේදී රුපියල් මිලියන තිස්තුනක රජයේ මුදලක් සාවද්‍ය ලෙස පරිහරණය කළේ යැයි චෝදනා එල්ල කරමින් නීතිපතිවරයා විසින් හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් හත් දෙනෙකුට එරෙහිව ගොනු කර ඇති නඩුව අද(22) කැඳවනු ලැබීය. ඒ සම්පත් අබේකෝන් , සම්පත් විජේරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ල හමුවෙයි. අධිකරණය හමුවේ අධි චෝදනා පත්‍රය කියවා දීමෙන් පසුව විත්තිකාර ගෝඨාභය රාජපක්ෂ මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා මෙම නඩුව විභාග කිරීම සඳහා ත්‍රිපුද්ගල විශේෂ මහාධිකරණයට අධිකරණමය බලයක් නොමැති බවට මූලික විරෝධතාවක් මතු කරනු ලැබීය. 2018 අංක 9 දරණ අධිකරණ සංවිධානය සංශෝධන පනතට අනුව මෙම විශේෂ මහාධිකරණය ස්ථාපනය කර ඇත්තේ බරපතළ ආර්ථික සහ මූල්‍ය වංචා පිළිබඳ නඩු විභාග කිරීමට පමණක් බවත් මෙම නඩුව එම ගණයට අයත් නඩුවක් නොවන බවත් ජනාධිපති නීතීඥවරයා ප්‍රකාශ කළේය. විශේෂ මහාධිකරණය විසින් විභාග කරනු ලබන්නේ ආර්ථික සහ මූල්‍ය වැරදි ලෙස අධිකරණ සංවිධානය සංශෝධන පනතේ සඳහන් වුවද ආර්ථික හා මූල්‍ය වරදක් වන්නේ කුමක්ද යන්න සම්බන්ධයෙන් කිසිදු තැනක අර්ථනිරූපනය කර නොමැති බව ඔහු අධිකරණයේ අවධානයට යොමු කළේය. මෙම නඩුව සාමාන්‍ය අධිකරණයකදී නිරන්තරයෙන් හමුවුණ ආකාරයේ නඩුවක් වන බවත් මෙම චෝදනාව නිසා රටේ ජාතික ආර්ථිකයට කිසිදු ආකාරයක හානියක් සිදුව නොමැති බවත් ජනාධිපතී නීතීඥවරයා අධිකරණය හමුවේ පැවසීය. ත්‍රිපුද්ගල විශේෂ මහාධිකරණය ස්ථාපිත කෙරුණේ ජාතික ආර්ථිකයට හානිකර බරපතළ මූල්‍ය හා ආර්ථික වැරදි විභාග කිරීම සඳහා බැවින් මෙම අධිකරණය හමුවේ විභාග කිරීමට වඩාත් සුදුසු වන්නේ මහ බැංකු බැඳුම්කර වංචාව වැනි බරපතළ ආර්ථික වැරදි බවද ජනාධිපති නීතිඥ රොමේෂ් ද සිල්වා මහතා පෙන්වා දුන්නේය. එමෙන්ම මුදල් සාවද්‍ය පරිහරණය සඳහා අනුබල දීම සහ ක්‍රමන්ත්‍රණය කිරීම යන චෝදනා යටතේ නඩුවේ පළමු සැකකරු වන ගෝඨාභය රාජපක්ෂට එරෙහිව පොදු දේපල පනත යටතේ චෝදනා ගොනු කර තිබුනද අනුබල දීම සහ ක්‍රමන්ත්‍රණය යන කරුණු පොදු දේපල පනත යටතේ වැරදි ලෙස හදුනාගෙන නොමැති බවද ජනාධිපති නීතඥවරයා පෙන්වා දුන්නේය. මෙම නෛතික හේතු මත මෙම නඩුව විභාග කිරීම සඳහා ත්‍රිපුද්ගල විශේෂ මහාධිකරණයට බලයක් නොමැති බැවින් විත්තිකරුවන් නිදොස් කොට නිදහස් කිරීමේ නියෝගයක් නිකුත් කරන ලෙස ජනාධිපති නීතිඥ රොමේෂ් ද සිල්වා මහතා වැඩිදුරටත් මූලික විරෝධතාව තුළින් ඉල්ලා සිටියේය. අනතුරුව මෙම මූලික විරෝධතාව සම්බන්ධයෙන් ප්‍රතිචාර දැක්වීම සඳහා පැමිණිල්ල මෙහෙයවන රජයේ නියෝජ්‍ය සොලිසිටර් ජෙනරාල් දිලීප පිරිස් මහතා විසින් කල් ඉල්ලා සිටියේය. ඒ අනුව මෙම මූලික විරෝධතාව පිළිබඳව රජයේ පාර්ශවයට කරුණු ඉදිරිපත් කිරීම සඳහා නඩුව නැවත ලබන 31 වනදා කැඳවන මෙන් ද ත්‍රිපුද්ගල විනිසුරු මඩුල්ල නියම කළේය. මේ අතර තවත් ඉල්ලීමක් ඉදිරිපත් කරමින් රජයේ නියෝජ්‍ය සොලිසිටර් ජෙනරාල් දිලීප පිරිස් මහතා අධිකරණයෙන් ඉල්ලා සිටියේ නඩුවේ සාක්ෂිකරුවන්ගේ ආරක්ෂාව තහවුරු කිරීමට අධිකරණය පියවර ගත යුතු බවයි. සාක්ෂිකරුවන්ට අධිකරණය තුළට පිවිසීමට තිබෙන්නේ එක් දොරටුවක් පමණක් බව පෙන්වා දුන් නියෝජ්‍ය සොලිසිටර් ජෙනරාල්වරයා එම දොරටුව අසල සහ අධිකරණ ශාලාව තුළ මෙන්ම විත්ති කූඩුව අසලද සුදු පැහැති ඇඳුම් ඇඳගත් පෞද්ගලික ආරක්ෂකයින් රැඳී සිටින බව ප්‍රකාශ කළේය. එමෙන්ම අධිකරණයට ඇතුළු වන ස්ථානයේ ඩිෆෙන්ඩර් රථ තුනක් නවතා ඇති බවත් ශාලාවෙන් පිටත කළු පැහැති අව් කණ්නාඩි පැලඳ සිටින පොලිස් විශේෂ කාර්ය බළකායේ ආයුධ සන්නද්ධ නිලධාරීන් රැඳී සිටින බව පෙන්වා දුන් නියෝජ්‍ය සොලිසිටර් ජෙනරාල්වරයා එය සාක්ෂිකරුවන්ගේ මානසික තත්ත්වයට බරපතළ බලපෑමක් බව ප්‍රකාශ කළේය. එබැවින් අධිකරණය තුළ රැඳී සිටින සියලු පෞද්ගලික ආරක්ෂකයින් ඉන් පිටතට යා යුතු බවට තමන් යෝජනා කරන බවයි නියෝජ්‍ය සොලිසිටර් ජෙනරාල්වරයා පැවසුවේය. එමෙන්ම අධිකරණ භූමියෙන් පිටත ජනමාධ්‍ය රැඳී සිටින බවත් මෙම අධිකරණය යනු මාධ්‍ය සංදර්ශන හෝ වීදි නාට්‍ය පවත්වන ස්ථානයක් බවට පත්කරගත යුතු නොවන බවත් නියෝජ්‍ය සොලිසිටර් ජෙනරාල්වරයා වැඩිදුරටත් ප්‍රකාශ කළේය. ඒ අනුව අද දිනට අධිකරණයේ කටයුතු අද දහවල් 12.30 ට පමණ අවසන් විය.", "URL": "https://sinhala.adaderana.lk/news.php?nid=102851", "Category": null, "Parent URL": null}