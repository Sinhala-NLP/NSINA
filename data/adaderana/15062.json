{"Source": "Adaderana", "Timestamp": "March 25, 2011 09:45 am", "Headline": "ලෝක කුසලානයට එරෙහි ප්‍රහාරයක් ගැන හෙළිකරගැනීමට ශ්‍රී ලංකාව සහයදෙයි", "News Content": "මේ දිනවල දකුණු ආසියාවේ පැවැත්වෙන 2011 ලෝක කුසලාන තරගාවලි‍ය අතරතුර ප්‍රහාරයක් එල්ල කිරීම සම්බන්ධව රහස් කුමන්ත්‍රණයක් ක්‍රියාත්මක වන බවට තොරතුරු හෙළිවී ඇති බව ජාත්‍යන්තර පොලීසිය පවසයි. පසුගිය සතියේදී පකිස්ථානය, ශ්‍රී ලංකාව හා මාලදිවයිනෙහි සහයෝගය ඇතිව අදාළ ස්ථානය පිළිබඳව හඳුනාගැනීමට අවස්ථාව ලැබුණු බව ප්‍රංශයේ ජාත්‍යන්තර පොලිස් ආයතන ප්‍රධානී රොනල්ඩ් කේ. නොබ්ල් මහතා සඳහන් කරයි. එමෙන්ම එක් ත්‍රස්තවාදියෙකු අත්අඩංගුවට ගැනීමට හැකිවූ බවත් පකිස්ථාන අභ්‍යන්තර කටයුතු අමාත්‍ය රෙහෙමන් මලික් සමග ඉස්ලාමාබාද් නුවරදී වාර්තාකරුවන් වෙත අදහස් දක්වමින් නොබ්ල් මහතා ප්‍රකාශ කළේය. පකිස්ථානයේ කරච්චි නගරයේ සිට මාලදිවයින වෙත යමින් සිටියදී අදාළ පුද්ගලයා අත්අඩංගුවට ගත් බව ද ඔහු පෙන්වා දී තිබේ. ශ්‍රී ලංකාව ඇතුළු අනෙකුත් රටවලින් දැක්වූ සහයෝගය මත ලෝක කුසලාන තරගාවලියේ ආරක්ෂාව තහවුරු කිරීමට හැකිවූ බවත්, ඒ සම්බන්ධව ස්තූතිය පළකරන බව ද හෙතෙම සඳහන් කරයි. අප්‍රේල් 02 වනදා දක්වා ඉන්දියාව, ශ්‍රී ලංකාව හා බංග්ලාදේශයෙහි පැවැත්වෙන මෙවර ලෝක කුසලාන තරගාවලිය අතරතුර සිදුවිය හැකි ප්‍රහාරයක් පිළිබඳව ඉන්දියාව විසින් අනතුරු ඇඟවීමක් සිදුකර තිබිණි.", "URL": "https://sinhala.adaderana.lk/news.php?nid=15062", "Category": null, "Parent URL": null}