{"Source": "Adaderana", "Timestamp": "January 23, 2012 12:43 pm", "Headline": "ෆොන්සේකාට එරෙහි කුමන්ත්‍රණ චෝදනා දිනපතා විභාගයට සූදානම්", "News Content": "පසුගිය ජනාධිපතිවරණ සමයේ දී යුද හමුදාවෙන් පලාගිය සෙබළුන් දස දෙනෙකුට වැටුප් හා නවාතැන් පහසුකම් ලබා දී ඔවුන් රාජපාර්ශ්විකභාවයෙන් ඉවත් කිරීමට කටයුතු කිරීම සම්බන්ධයෙන් සරත් ෆොන්සේකා මහතාට එරෙහිව ගොනු කර ඇති නඩුව පෙබරවාරී මස 21 වැනි දින සිට දිනපතා විභාග කිරීමට කොළඹ මහාධිකරණය තීන්දු කර තිබේ. නීතීපතිවරයා විසින් සරත් ෆොන්සේකා මහතාට සහ ඔහුගේ ලේකම් සේනක ද සිල්වාට එරෙහිව මෙම නඩුව පවරා තිබේ. මෙම සිද්ධියට අදාළ නඩුව කොළඹ ප්‍රධාන මහාධිකරණ විනිසුරු සුනිල් රාජපක්ෂ මහතා ඉදිරියේ අද කැඳවූ අවස්ථාවේ මෙම නියෝගය ලබා දුන් බව අද දෙරණ අධිකරණ වාර්තාකරු පවසයි. මෙහි දී නීතීපතිවරයා ඉදිරිපත් කර තිබූ අධිචෝදනා 41කින් සමන්විත චෝදනා පත්‍රය විවෘත අධිකරණයේ දී විත්තිකරුවන්ට කියවනු ලැබු බව සඳහන් වේ. එහි දී එම අධිචෝදනා 41ට තමන් නිවැරදිකරුවන් බව විත්තිකරුවන් විවෘත අධිකරණයේ දී ප්‍රකාශ කර තිබේ. ඒ අනුව මෙම නඩුව පෙබරවාරී මස 21 වැනි දින සිට විභාග කිරීමට තීරණය කළ මහාධිකරණ විනිසුරු සුනිල් රාජපක්ෂ මහතා විසින් එදිනට පැමිණිල්ලේ සාක්ෂිකරුවන්ට අධිකරණය හමුවේ පෙනී සිටින ලෙස ද නියෝග කරන ලදී.", "URL": "https://sinhala.adaderana.lk/news.php?nid=21580", "Category": null, "Parent URL": null}