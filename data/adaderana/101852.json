{"Source": "Adaderana", "Timestamp": "January 5, 2019 06:47 pm", "Headline": "අපේ රට ගහක් නම් බුදුදහම එහි මුදුන් ලීයයි", "News Content": "ශ්‍රී ලංකාව තුළ සහජීවනය ගොඩනැගීමට විදෙස් මැදිහත්වීම් අවශ්‍ය නොවන බව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් පවසයි. අද (05) කොළඹදී පැවැති උත්සවයකට එක්වෙමින් කාදිනල් හිමිපාණන් වැඩිදුරටත් අවධාරණය කළේ සහජීවනය ගොඩනැගීමට අවශ්‍ය මග පෙන්වීම බුදුදහමින් ලබා ගත හැකි බවයි. පුජ්‍ය බානගල උපතිස්ස නා හිමියන්ගේ 60 වන ජන්ම දිනය නිමිත්තෙන් චරිතාපදානය අළලා ලියැවුණු අංජලීකරණීයෝ ග්‍රන්ථය අද ජනගත කෙරුණේය. විදේශිය රටවල් ශ්‍රී ලංකාව මිලේච්ඡ ජාතියක් ලෙස සෑම තැනකදීම හංවඩු ගසිම සිදු කරණ බවත් අපගේ රටට සහ කීර්තියට අපහාස කරන පිරිස් බටහිර යුරෝපයේ සහ වෙනත් රටවල ජීවත්වන බවත් උන් වහන්සේ ප්‍රකාශ කළෝය. ශ්‍රී ලංකාව තුල ආගමික විවිධත්වය පිළිනොගන්නා බවට චින්තනයක් ලෝකය පුරා ඇති කිරිමට උත්සාහ ගන්නා බවත් එය කණගාටුදායක බවත් උන් වහන්සේ එම අවස්ථාවේදි පැවසීය. අපේ රට ගහක් නම් බුදුදහම එහි මුදුන් ලීය බවත් ඒ කඳට සම්බන්ධ වූ අතු ලෙස විවිධ ආගම් අදහන පිරිස මෙරට තුල ලස්සනට ජීවත් වන බවත් උන් වහන්සේ වැඩිදුරටත් පැවසීය.", "URL": "https://sinhala.adaderana.lk/news.php?nid=101852", "Category": null, "Parent URL": null}