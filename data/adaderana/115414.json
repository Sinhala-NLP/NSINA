{"Source": "Adaderana", "Timestamp": "July 31, 2019 11:56 am", "Headline": " මුස්ලිම් ජනයා බෞද්ධයින් තේරුම් ගෙන ජීවත් වීම ඉතා වැදගත්-ශෙයික් මොහොමඩ්", "News Content": "ලෝක මුස්ලිම් සම්මේලනයේ මහලේකම් ආචාර්ය ශෙයික් මොහොමඩ් බින් අබ්දූල් කරීම් අලීසා මහතා ඊයේ (30) මහනුවරට පැමිණි ඇත. එහිදී පළාත් ආණ්ඩුකාර මෛත්‍රී ගුණරත්න මහතා විසින් එම මහතා පිළිගත් අතර, පසුව ශෙයික් මොහොමඩ් බින් අබ්දූල් කරීම් අලීසා මහතා මල්වතු අස්ගිරි මහ නා හිමිවරුන් බැහැ දැකීමට මල්වතු අස්ගිරි විහාරස්ථාන වෙත පළාත් ආණ්ඩුකාරවරයා විසින් කැඳවාගෙන ගියේය. මුස්ලිම් ජනතාව සිංහල බෞද්ධ ජනතාවගේ සංස්කෘතික හැඩගැසීම් තේරුම් ගෙන ජීවත් වීම ඉතා වැදගත් බවත් ප්‍රශ්නය ඇතිකළ පිරිස නියම මුස්ලිම් ජාතිකයින් නොවන බවත් ඒ මහතා එහිදි පවසා ඇත. එමෙන්ම එවැනි සිදුවීමක් ශ්‍රී ලංකාවේ සිදුවීම පිළිබඳව තමන් කනගාටු වන බවත් අන්තවාදී අදහස් දරමින් ත්‍රස්ත ක්‍රියාවන්හි නිරත වන පුද්ගලියන් සාමයට කැමැති සියලු ජනතාවගේ සතුරන් බව ලෝක මුස්ලිම් සම්මේලනයේ මහලේකම් ආචාර්ය ශෙයික් මොහොමඩ් බින් අබ්දූල් කරීම් අලීසා මහතා පැවසීය. පසුගිය කාලය තුලදී සංඝරත්නය විසින් ඉටුකල මෙහෙය, සාමය ආරක්ෂා කර ගැනීම වෙනුවෙන් සිදුකරගෙන යනු ලබන වැඩසටහන් සම්බන්ධයෙන් ඉස්ලාම් ජනතාවගේ ස්තූතිය, ප්‍රශංසාව පුද කිරීමේ අරමුණින් යුතුව තමන් මල්වතු අස්ගිරි මහ නා හිමිවරුන් බැහැ දැකීමට පැමිණි බවද ඒ මහතා ප්‍රකාශ කර තිබේ. සාමය, ආදරය තහවුරු කිරීම වෙනුවෙන් ඔබ වහන්සේලා ඇතුළු සංඝයා වහන්සේලා කැප වී ක්‍රියා කරන බව මුලු ලෝකයම දන්නා බවද ඒ මහතා ප්‍රකාශ කර ඇත. ආගමික සම්මේලන වැනි වැඩසටහන් සදහා මහනායක හිමිවරුන්ගේ අනුශාසකත්වය මඟ පෙන්වීම ලබා දීමට හැකියාවක් තිබේනම් එය ශ්‍රී ලාංකීය මෙන්ම ජාත්‍යන්තර ආගමික සංහිදියාව සඳහා විශාල රුකලක් වන බව ද ආචාර්ය ශෙයික් මොහොමඩ් බින් අබ්දූල් කරීම් අලීසා මහතා පවසයි. මෙහිදී ආණ්ඩුකාර මෛත්‍රී ගුණරත්න මහතාද මහ නා හිමිවරුන් වෙත මධ්‍යම පළාතේ සංහිදියාව සහ ඉදිරි සංවර්ධන කටයුතු සම්බන්ධයෙන් පැහැදිලි කිරීමක් ද කළේය.", "URL": "https://sinhala.adaderana.lk/news.php?nid=115414", "Category": null, "Parent URL": null}