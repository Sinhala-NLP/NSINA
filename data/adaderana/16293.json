{"Source": "Adaderana", "Timestamp": "May 24, 2011 11:49 am", "Headline": "හොර රන් බඩු 22 වතාවක් රජයේ බැංකුවලට උකස් කරලා", "News Content": "අවස්ථා 22 ක දී ව්‍යාජ රන් භාණ්ඩ රජයේ බැංකුවල උකස් කර මුදල් ලබා ගත් කාන්තාවක් සමන්තුරෙයි නින්දවුර් ප්‍රදේශයේ දී අත්අඩංගුවට ගෙන තිබේ. නින්දවුර් ප්‍රදේශයේ රාජ්‍ය බැංකුවකට රන් භාණ්ඩ උකස් කිරීමට පැමිණි අවස්ථාවේ දී ඇයගේ හැඳුනුම්පත් අංකය පරිගණකයෙන් පරීක්ෂා කිරීමේ දී මේ බව අනාවරණය වී ඇති බව පොලිසිය පවසයි. 2010 වසරේ නොවැම්බර් පළමු වැනි දින සිට 2011 මැයි මස 20 වැනි දක්වා කාලය තුළ අවස්ථා 22 ක දී ව්‍යාජ රන් භාණ්ඩ උකස් කර රුපියල් 1, 735, 000 මුදලක් බැංකු වලින් ලබා ගෙන ඇති බව වාර්තා වේ. මෙම කරුණු අනාවරණය වීමෙන් අනතුරුව මෙම කාන්තාව සමන්තුරේ පොලිසියට ඉදිරිපත් කර තිබේ. එහි දී ඇය සතුව තිබූ ව්‍යාජ රන් භාණ්ඩ තොගයක් ද පොලිසිය භාරයට ගත් බව සමන්තුරේ පොලිසිය ප්‍රකාශ කරනු ලැබීය. අත්අඩංගුවට ගත් සැකකාරිය අද(24) අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=16293", "Category": null, "Parent URL": null}