{"Source": "Adaderana", "Timestamp": "December 10, 2015 11:59 am", "Headline": "චොකා මල්ලි පිළිගන්න උත්සව බෑ ", "News Content": "ඇප කොන්දේසි සම්පූර්ණ කළ ප්‍රේමලාල් ජයසේකර මන්ත්‍රීවරයා පිළිගැනීම වෙනුවෙන් නිවිතිගල පොලිස් බල ප්‍රදේශයේ කිසිදු පිළිගැනීමේ උත්සවයක් නොපවත්වන ලෙසට පැල්මඩුල්ල මහේස්ත්‍රාත්වරයා නි‍යෝගයක් නිකුත් කර තිබේ.ඒ නිවිතිගල පොලීසිය පැල්මඩුල්ල මහේස්ත්‍රාත් අධිකරණයෙන් කළ ඉල්ලීමක් සැලකිල්ලට ගනිමිනි.සාමාන්‍ය පෙළ විභාගය පැවැත්වෙන නිසා ඒ අනූව අද පෙරවරු 8 සිට පස්වරු 4 දක්වා ඔහු පිළිගැනීමට කිසිදු උත්සවයක් සංවිධානය නොකළ යුතු බව එහිදී මහේස්ත්‍රාත්වරයා නියම කරන ලදී.ඉකුත් ජනපතිවරණ සමයේ කහවත්තේදී එජාප ආධාරකරුවෙකු වෙඩි ප්‍රහාරයකට ලක්වීමෙන් පසු සැකපිට අත්අඩංගුවට ගත් ප්‍රේමලාල් ජයසේකර මහතාට මාස 11ට පමණ පසු පසුගිය 7 වැනිදා අභියාචනාධිකරණයෙන් ඇප නියම කෙරිණ.කෙසේ වෙතත් එදින ඇප කොන්දේසී සම්පූර්ණ නොකළ නිසා අද දිනයේ ඔහු එම කොන්දේසී සපුරා ඇප මත නිදහස් විය.පැල්මඩුල්ල මහේස්ත්‍රාත් දිනේෂ් ලක්මාල් පෙරේරා මහතා අවධාරණය කළේ මහජන නියෝජිතයෙකු ලෙස සැකකාර මන්ත්‍රීවරයා ඇප කොන්දේසිවලට ගරු කර කටයුතු කළ යුතු බවයි.එසේම මෙම නඩුවේ වැඩිදුර විභාගය ‍ලබන 15 වැනිදාට කල්තැබිණ.", "URL": "https://sinhala.adaderana.lk/news.php?nid=55641", "Category": null, "Parent URL": null}