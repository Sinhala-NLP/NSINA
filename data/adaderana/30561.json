{"Source": "Adaderana", "Timestamp": "January 7, 2013 01:21 pm", "Headline": "දෝෂාභියෝග යෝජනා විවාදය 10 හා 11 - ඡන්දය 11 හවස 6.30ට", "News Content": "දෝෂාභියෝගය විමර්ශනය කළ පාර්ලිමේන්තු තේරීම්කාරක සභාව පිළිබඳව අභියාචනාධිකරණය ලබාදුන් අර්ථනිරූපනය පිළිගන්නා ලෙසට කළ ඉල්ලීම ආණ්ඩුවේ නියෝජිතයින් ප්‍රතික්ෂේප කිරීම නිසා පාර්ලිමේන්තුවේදී අද පෙරවරුවේ ආරම්භ වු පක්ෂ නායක රැස්වීමෙන් විපක්ෂයේ නියෝජිතයින් නැගිට ගොස් තිබේ. රැස්වීම සඳහා පැමිණි එක්සත් ජාතික පක්ෂය, ජනතා විමුක්ති පෙරමුණ සහ දෙමළ ජාතික සංවිධාන නායකයින් එලෙස නැගිට ගොස් ඇතැයි අප වාර්තාකරු කියයි. කෙසේ වෙතත් අදාළ දෝෂාභියෝග යෝජනා විභාග කළ කමිටුව විසින් සැකසු වාර්තාව මේ මස 10 හා 11 වැනි දිනවලදී විවාදයට ගැනීමට ද එහිදී තීරණය කර ඇති අතර 11 වැනිදින පස්වරු 6.30ට ඡන්ද විමසීම පැවැත්වෙන බව රජයේ ප්‍රවෘත්ති දෙපාර්තමේන්තුව පවසයි. අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග චෝදනා විමර්ශනය කිරීම සඳහා පත්කරන ලද පාර්ලිමේන්තු තේරීම් කාරක සභාවට කිසිදු නීතිමය බලයක් නොමැති බව අභියාචනාධිකරණය පසුගිය 03 වැනිදා නියෝග කරන ලදී. අගවිනිසුරුවරිය විසින් ගොනු කරන ලද පෙත්සම් දෙකක් විභාගයට ගනිමින් අභියාචනාධිකරණය මෙම නියෝගය ලබා දුන්නේය.", "URL": "https://sinhala.adaderana.lk/news.php?nid=30561", "Category": null, "Parent URL": null}