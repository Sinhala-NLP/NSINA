{"Source": "Adaderana", "Timestamp": "September 8, 2016 04:06 pm", "Headline": "එජාපයෙත් - ශ්‍රීලනිපයෙත් හොඳම ආර්ථික ප්‍රතිපත්තිය හදනවා", "News Content": "මෙරට සංවර්ධනය සඳහා හොඳම ආර්ථික ප්‍රතිපත්තිය සකස් කිරීම ප්‍රධාන පක්ෂ‍ දෙකේ ආර්ථික සැලසුම් අධ්‍යයනය කර සිදුකරන බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි.ශ්‍රීලනිප මූලස්ථානයේදී අද පැවැති මාධ්‍ය හමුවකට එක්වෙමින් හෙතෙම මේ බව පැවසීය.එක්සත් ජාතික පක්ෂය විසින් ඉදිරි වසර 10 සඳහා ආර්ථික ප්‍රතිපත්තියක් සකසා ඇති බවත්, ජනාධිපතිවරයා ද එවැනි ආර්ථික ප්‍රතිපත්තියක් සකස් කරන ලෙස ශ්‍රීලනිපයට දැනුම්දී ඇති බවත්, ඒ මහතා පැවසුවේය.ඒ අනූව ශ්‍රීලනිපයේ හා එජාපයේ හොඳම ආර්ථික සැලසුම් අධ්‍යයනය කර රාජ්‍ය ආයතන විකිණීම පදනම් නොකරගත් හොඳම ආර්ථික ප්‍රතිපත්තිය හදා ඉදිරි වසර 10 සඳහා එය ක්‍රියාවට නැංවීමට බලාපොරොත්තු වන බව ඒ මහතා කීවේය.මේ අතර මෛත්‍රිපාල සිරිසේන මහතා විධායක ජනපති ක්‍රමය අහෝසි කිරීමේ ස්ථාවරයේ තවදුරටත් සිටින බවද පැවසූ මුදල් රාජ්‍ය අමාත්‍ය ලක්ෂ්මන් යාපා අ‍බේවර්ධන මහතා 20 වැනි සංශෝධනය සම්මත කර ගැනීමට සහය වන ලෙස ද ඒකාබද්ධ විපක්ෂයෙන් එහිදී ඉල්ලා සිටියේය.පළාත් පාලන මැතිවරණය කඩිනමින් පැවැත්වීමට ජනපති උපදෙස් දී ඇති බවත්, සීමා නිර්ණ කටයුතු අවසන් කිරීමට ඇත්‍‍තේ තවත් දිස්ත්‍රීක්ක 6ක පමණක් බවත්, ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=63925", "Category": null, "Parent URL": null}