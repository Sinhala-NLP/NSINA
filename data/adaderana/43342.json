{"Source": "Adaderana", "Timestamp": "May 21, 2014 06:58 am", "Headline": " මහඇමතිගේ හෙංචයියන්ට අත්තනෝමතික ලෙස විදුහල්පති තනතුරු එපා", "News Content": "බස්නාහිර පළාත් මහ ඇමතිවරයා විසින් අත්තනෝමතිකව තම හෙංචයියන් විදුහල්පතිවරුන් ලෙස පත්කිරීම හෙළාදකින බව ගුරු-විදුහල්පති වෘත්තීය සමිති එකතුව පවසයි. එහි කැඳවුම්කරු ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. කොළඹ අශෝක විදුහල බස්නාහිර පළාත් අධ්‍යාපන අමාත්‍යාංශයට අයත් ජනපි‍්‍රය පාසලකි. සිසුන් 5000 කට වැඩි සංඛ්‍යාවක් අධ්‍යාපනය ලබන මෙහි කිසිදු ගැටළුවකින් තොරව අධ්‍යාපන කටයුතු සිදුවෙමින් තිබියදී එම පාසලේ විදුහල්පති ලෙස කටයුතු කළ ශී‍්‍ර ලංකා අධ්‍යාපන පරිපාලන සේවයේ පළමු පන්තියේ නිලධාරියා කොළඹ මහානාම විදුහලට ස්ථාන මාරු විය. ඊට පසු බස්නාහිර පළාත් මහ ඇමතිවරයා විසින් ක‍්‍රම විරෝධීව බප/ජය/කොට්ටාව ධර්මපාල කනිෂ්ඨ විදුහලේ පාසල් කටයුතු අවුල් කර දෙමාපියන්ගේ විරෝධයට පාත‍්‍ර වූ විගණන පරීක්ෂණයට ලක්වූ විදුහල්පතිවරයෙකු වන වයි. යසරත්න නමැති නිලධාරියා අශෝක විදුහලේ විදුහල්පති තනතුරට 2013 නොවැම්බර් මසදී පත් කරන ලදී. පාසල්වල විදුහල්පති පුරප්පාඩු පිරවීමේදී 1998/23 චක‍්‍රලේඛයට අනුව අයඳුම්පත් කැඳවා නිසි පරිදි විදුහල්පතිවරයෙකු පත් කළ යුතු වුවත් බස්නාහිර පළාතට අයත් ප‍්‍රමුඛ පාසලක් වූ අශෝක විදුහලේ විදුහල්පති ලෙස පත් කරන ලද්දේ මහ ඇමතිවරයාගේ හෙංචයියෙක් වන ඉහත දූෂිත නිලධාරියාය. මොහු පාසලට පත් කිරීමෙන් පසු ඔහු විසින් පාසල් සිසුන් 5000 කට ආසන්න පිරිසගෙන් පාසල පින්තාරු කිරීමට එක් අයෙකුගෙන් රු.1000 බැගින් මුදලක් එකතු කළ අතර, පාසල් සංවර්ධන සමිතියේ වාර්ෂික ගාස්තුව රු.1600 සිට රු.3000 දක්වා වැඩි කිරීම ඇතුළු විවිධ මූල්‍යමය තීරණ ගන්නා ලදී. එසේම ඔහු විසින් අත්තනෝමතික ලෙස පරිපාලනමය ගැටළු උද්ගත කරන තීරණ ගණනාවක් ද ගන්නා ලදී. මෙම තත්ත්වයට එරෙහිව ගුරුවරු, දෙමාපියන් බරපතළ ලෙස විරෝධය පළ කිරීම හමුවේ 2014 පෙබරවාරි 26 වෙනි දින අදාළ විදුහල්පතිවරයා ඉවත් කර එම පාසලට කොළඹ අධ්‍යාපන කලාපයේ අතිරේක අධ්‍යක්ෂවරයා විදුහල්පති ලෙස පත් කරන ලදී. පසුව 2014 මාර්තු 06 දින මහ ඇමතිවරයාගේ උවමනාවට පළාත් අධ්‍යාපන අධ්‍යක්ෂ ඇතුළු නිලධාරීන් නැවත වයි. යසරත්න මහතා විදුහල්පති තනතුරට කැඳවාගෙන එන ලද අතර, මතු වූ විරෝධතා හමුවේ ඔවුහු එම කටයුත්ත අතහැර දැමූහ. පසුව අශෝක විදුහලේ දක්ෂ ගුරුවරුන් 18 දෙනෙකුට ආසන්න පිරිසක් අධ්‍යාපන ලේකම්වරයා මහා ඇමතිවරයාගේ උවමනා මත නීත්‍යානුකූල නොවන ලෙස ස්ථාන මාරු කරන ලදී. එයින් නොනැවතුනු මෙම ලේකම්වරයා තම පදවිය ද හෑල්ලූවට ලක් වන ආකාරයෙන් මහ ඇමති ප‍්‍රසන්න රණතුංග සමග 2014.05.19 දින ඉහත දූෂිත නිලධාරියා ද කැඳවාගෙන විත් පාසල් වේලාවෙන් පසු ගුරුවරු රඳවාගෙන රැස්වීමක් පවත්වමින් අදාළ දූෂිත නිලධාරියා නැවත විදුහල්පති තනතුරට පත් කරන බවට ප‍්‍රකාශ කොට ඇත. මෙම රැස්වීමට විරෝධය පළ කළ පාසලේ ගුරුවරු බහුතරයක් පාසලෙන් නික්ම ගොස් ඇත. 2014.05.20 වෙනි දින වැඩබලන විදුහල්පතිවරයා විසින් අශෝක විදුහලේ සේවය කිරීමට අකමැති ගුරුවරුන්ගේ නාම ලේඛනයක් ඉල්ලා ඇති අතර එය ගුරුවරු විසින් ප‍්‍රතික්ෂේප කර ඇත. විදුහල්පතිවරු පත්කිරීමේ චක‍්‍රලේඛය උල්ලංඝණය කරමින් මහ ඇමතිවරයා සිය හෙංචයියන් පත් කිරීමට දරණ මෙම වෑයම ද, මහ ඇමතිවරයාගේ මෙම නීත්‍යානුකූල නොවන කි‍්‍රයාකාරීත්වයන්ට උඩගෙඩි දෙන පළාත් අධ්‍යාපන ලේකම්වරයා ඇතුළු නිලධාරීන්ගේ නින්දාසහගත කි‍්‍රයාකලාපය ද අප සංගම් විසින් දැඩි පිළිකුලෙන් යුතුව හෙළා දැකිමු. විධිමත් ක‍්‍රමවේදයකට අනුව අශෝක විදුහල සඳහා විදුහල්පතිවරයෙක් පත් නොකළහොත් සියලූ ගුරු-විදුහල්පති සංගම් ඒකාබද්ධව දැඩි වෘත්තීය කි‍්‍රයා මාර්ගයකට මෙන්ම නීතිමය කි‍්‍රයාමාර්ගයකට ද යොමු වන බව ප‍්‍රකාශ කරමු.", "URL": "https://sinhala.adaderana.lk/news.php?nid=43342", "Category": null, "Parent URL": null}