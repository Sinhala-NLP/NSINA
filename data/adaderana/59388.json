{"Source": "Adaderana", "Timestamp": "April 21, 2016 04:12 pm", "Headline": " එජාප ආණ්ඩුවෙන් බහින්න - කිඹුල්කඳුළු හෙළන්න එපා", "News Content": "ශ්‍රී ලංකා නිදහස් පක්ෂයට සැබවින්ම ආදරෙයි නම් වහා ආණ්ඩුවෙන් ඉවත් වී ශ්‍රී ලංකා නිදහස් පක්ෂ අගමැතිවරයෙකු පත් කර ශ්‍රී ලංකා නිදහස් පක්ෂ ආණ්ඩුවක් පිහිටුවීමට කටයුතු කරන්නැයි පා.ම ප්‍රසන්න රණතුංග මහතා සන්ධානයේ මහ ලේකම් මහින්ද අමරවීර මහතාගෙන් ඉල්ලා සිටියි.මහින්ද රාජපක්ෂ මහතා ශ්‍රීලනිපයට ආදරය කරන්නේ නම් යා යුත්තේ ගාල්ලේ ශ්‍රී.ල.නි.ප මැයි රැළියට බවට කර තිබූ ප්‍රකාශයට ප්‍රතිචාර දක්වමින් රණතුංග මහතා අද (21) මේ බව පැවසීය.ඒ උඩුගම්පළ ප්‍රසන්න මහතාගේ නිවසට පැමිණි පක්ෂ ක්‍රියාකාරීන් පිරිසක් හමුවීමෙන් පසු මාධ්‍යවේදීන් නැගූ ප්‍රශ්න වලට පිළිතුරු ලෙස හෙතෙම මේ බව සඳහන් කළේය. එජාපය සමග යහන් ගත වෙමින් සිටින අය ශ්‍රී ලංකා නිදහස් පක්ෂය ගැන කිඹුල් කඳුළු හෙළීම තරම් විහිළුවක් තවත් නැතැයිද හෙතෙම කීවේය.මෙහිදී මාධ්‍යවේදීන් නැගූ ප්‍රශ්නවලට මන්ත්‍රීවරයා පිළිතුරු දුන්නේය.ප්‍රශ්නය. සන්ධාන මහ ලේකම්වරයා සදහන් කරනවා පක්ෂයට ඇත්තටම ආදරෙයි නම් මහින්ද මහතා ගාල්ලේ ශ්‍රී.ල.නි.ප මැයි රැලියට සහභාගී විය යුතුයි කියලා මේ ගැන ඒකාබද්ධ විපක්ෂයේ ප්‍රතිචාරය කුමක්ද?පිළිතුර – \"ඒක මහා විහිලූ කතාවක්. අද ඔය යහපාලන ආණ්ඩුවේ ඇමතිකම් දරන ශ්‍රී ලංකා නිදහස් පක්ෂයේ සමහරු හරියට කතා කරන්නේ මැරිලා ඉපදුණා වගේ. මැයි 01 දා කියන්නේ කම්කරුවගේ දිනය මේ ආණ්ඩුව අද කම්කරු අයිතීන් කප්පාදු කරලා , රාජ්‍ය සේවය විනාශ කරලා කොටින්ම අද වැඩ කරන ජනතාවට යන එනමන් නැති කරලා. ශ්‍රී ලංකා නිදහස් පක්ෂයේ ඇතැමුන් මේ ආණ්ඩුවේ කොටස්කාරයෝ. මේ යහපාලන ආණ්ඩුව කරන ප්‍රෝඩාවන්ට මේ අයත් වගකියන්න ඕන. අපි කිරුළපන සංවිධානය කරන්නේ ආණ්ඩුවේ කම්කරු මර්දනයට එරෙහි මැයි රුළියක්. මේ ආණ්ඩුවට විරුද්ධ හැම කෙනෙක්ම සිටිය යුත්තේ ඒ මැයි රැළියේයි. මහින්ද මහත්තයා හොද ශ්‍රී ලංකා කාරයෙක්. හොඳ ශ්‍රී ලංකා කාරයෙකුට මොනම හේතුවක් නිසාවත් මේ ආණ්ඩුවට මුක්කු ගහන්න බැහැ. ඒ නිසා ශ්‍රී ලංකා නිදහස් පක්ෂයට ආදරය කරන හැමෝම රටට ආදරය කරන හැමෝම පැමිණිය යුත්තේ කිරුළපන අපේ මැයි දින රුස්වීමටයි. ඔය අපිට චෝදනා කරන ආණ්ඩුවේ ඇමතිකම් දරන අය ඇත්තටම පක්ෂටය ආදරෙයි නම් මම අභියෝග කරනවා. වහාම රනිල්ගේ ආණ්ඩුවේ රූකඩ ඇමතිධූර වලින් ඉවත් වෙන්න ඉවත් වෙලා අපේ අගමැතිවරයෙක් පත් කරන්න කටයුතු කරන්න. ශ්‍රී ලංකා නිදහස් පක්ෂ ආණ්ඩුවක් හදන්න. යූ.එන්.පී ආණ්ඩුව රකින ගමන් ඔවුන් ශ්‍රී ලංකා නිදහස් පක්ෂය ගැන කිඹුල් කඳුළු හෙළීම අපි හෙළාදකිනවා.\"", "URL": "https://sinhala.adaderana.lk/news.php?nid=59388", "Category": null, "Parent URL": null}