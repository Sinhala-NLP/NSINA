{"Source": "Adaderana", "Timestamp": "March 18, 2013 09:38 am", "Headline": "සෞදියේදී ශ්‍රී ලාංකික ගෘහසේවිකාවකට කටු ගැසීම ගැන පරීක්ෂණයක්", "News Content": "සෞදි අරාබියේදී මෙරට ගෘහ සේවිකාවකට කටුගසා හිංසනයට ලක්කිරීම ගැන පරීක්ෂණයක් ආරම්භ කර ඇති බව ශ්‍රී ලංකා විදේශ සේවා නියුක්ති කාර්යංශය පවසයි. පසුගිය ජනවාරී මාසයේදී විදේශ ගත වු මහව ප්‍රදේශයේ පදිංචි කාන්තාවක් සෞදියේදී මෙම හිරිහැරයට මුහුණ පා ඇත. අදාළ කාන්තාව සේවය කළ නිවසේ හිමිකාරිය විසින් කම්බිකූරු දෙඅත්වල සහ දෙපාතුළට ඇතුළු කරමින් හිංසා කර ඇති අතර පසුව ඔවුන් විසින්ම ඇය රෝහල්ගත කර එම කම්බිකූරු ඉවත් කර තිබේ. අනතුරුව එම කාන්තාව මේ මස 13 වැනිදා හදිසියේම මෙරටට පිටත්කර එවා ඇති බව වාර්තා වේ. ඇය මහව ප්‍රදේශයේ පදිංචි 29 හැවිරිදි කාන්තාවක් වන අතර රැකියාව සඳහා පිටත්ව ගොස් ඇති කුරුණෑගල ප්‍රදේශයේ විදේශ රැකියා නියෝජිත ආයතනයෙන් වන්දි මුදලක් ලබාදීමට පියවර ගන්නා බව විදේශ සේවා නියුක්ති කාර්යංශය සඳහන් කරයි. විදේශ ගතවූ ශ්‍රී ලාංකික කාන්තාවන් කිහිප දෙනෙකුටම මෙවැනි හිරිහැරවලට ලක්වීමට සිදුවූ බව පසුගිය කාලයේදී වාර්තා විය.", "URL": "https://sinhala.adaderana.lk/news.php?nid=32515", "Category": null, "Parent URL": null}