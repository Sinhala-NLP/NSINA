{"Source": "Adaderana", "Timestamp": "September 12, 2019 12:31 pm", "Headline": "මේ දෙන දීමනා කිව්වාම සුද්දො ඔලුවේ අත තියාගෙන බලාගෙන ඉන්නවා-රාජිත", "News Content": "ඉතිහාසයේ වැඩිම වැටුප් ඉහළ දැමීම වත්මන් රජයෙන් සිදු කළ බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. ඒ මහතා මේ බව ප්‍රකාශ කළේ සෞඛ්‍ය කාර්ය සහායකයින් 400 කට අධික පිරිසකට පත්වීම් ප්‍රදානය කිරිමේ වැඩසටහනට ශ්‍රී ලංකා පදනම් ආයතනයේ දී ඊයේ එක් වෙමිනි. මෙම පත්වීම් උත්සව සභාව අමතමින් අදහස් දැක් වූ සෞඛ්‍ය අමාත්‍යවරයා - \"සෞඛ්‍ය අමාත්‍යාංශයේ සහ රාජ්‍ය සේවයට ඔබ අද බැදෙනවා. අද වෘත්තීය සමිති තමුන්නාන්සේලාට කථා කරයි. අද රාජ්‍ය සේවයේ වැටුප් වැඩි කරලා තිබෙනවා. කළින් පැවැති ආණ්ඩු කළේ දිමනා වැඩි කළ එක. ඉතිහාසයේ වැඩි කළ වැඩිම වැටුප් ප්‍රමාණය වන රුපියල් 10,000 කින් වත්මන් රජය වැටුප් වැඩි කළා. මාසෙකට රුපියල් 40,000 විතර වැටුපේ වැඩිවිමක් සිදු වෙනවා. ඔබලාගේ සියයට 107 කින් සහ ලේකම්තුමන්ලාගේ සියයට 130 කිනුත් වැටුප් වැඩිවෙලා තිබෙනවා. මේ සේරම දීලා තමයි තව ඉල්ලන්නේ. තව කාට හරි වැටුප් වැඩි වෙනවා කිවුවාම ඔක්කොටම වැඩි කරන්න කියලා කියනවා. මොකද 2006 දී වෘත්තීය සමිති හා රජය එක්ව මෝඩ වැඩක් කරලා තිබෙනවා. දෙකේ හතරේ අනුපාතයට වැඩ්වෙන්න ඕන කියලා. කාගේ හරි වැටුපක් වැඩිවුනාම ඒ හා සමානව සියලු දෙනාගේ වැටුප් වැඩි වෙන්න ඕනි කියලා. එහෙම අනුපාත ක්‍රම ලෝකෙ කොහේවත් නැහැ. ඒ ඒ ශ්‍රේණිවල දායකත්වය, වැදගත්කම, මහන්සිය අනුව වැටුප් වැඩි වෙනවා. අදත් රාජ්‍ය පරිපාලන නිලධාරින් සියයට 130 වැටුප් වැඩි කරලා ඉවරවෙලා ඒගොල්ල තවත් වැටුප් වැඩි කිරිම ගැන කථා කරනවා. එතකොට දුප්පත් මිනිස්සු මොනවාද ඉල්ලන්නේ. රජයේ සේවකයෝ විතරක් නොවෙයිනේ ලංකාවේ ඉන්නේ. මේ අයට දිමනා දෙන්නේ ආණ්ඩුව ගෙදරින් ගෙනල්ලා නොවෙයි. එතකොට බදු වැඩි කරනවා. බදු ගෙවන්නේ කවු ද, අර සාමාන්‍ය ජනතාව මිලියන 20 තමයි බදු ගෙවන්නේ.\" දැන් වෘත්තීය සමිති ඔබතුමන්ලාටත් කියයි අරක අඩුයි, මේක අඩු පඩි වැඩි කරන්න ඕන කියලා. ඊයේ ජාතික රෝහලේ කොටසක් එළියට බැහැලා තිබුනා. එයාලට සෞඛ්‍ය අමාත්‍යාංශය විදිහට සියලු දේවල් ලබාදීලා තියෙන නිසා මහා වැඩවර්ජන කරන්න බැහැ. පැය 02 ක ඒවා එයාලට ඕනි. 50,000 – 75,000 වැඩි කරලා තියෙද් දී බලන්න ඕනි දුප්පත් මිනිහාට මොකද වෙන්නේ කියලත්. කෑම බෙදුවා කියලා තනියම කන්න නෙවෙයි ඕන. සියලු දෙනාම කන්න ඕනි. එදා වගේ නොවෙයි මේ ආණ්ඩුව. එදාවගේ හදිසි නීතිය ගෙනාවේ නැහැ. අත්‍යාවශ්‍ය සේවා දැම්මේ නැහැ. නායකයින්ව අත්අඩංගුවට ගත්තේ නැහැ. වෘත්තීය සමිති සීල් කළේ නැහැ.\" \"වෘත්තීය සමිති කරගෙන යනකොට රජය ඒවාට අතපෙව්වේ නැහැ. අද රජය සාකච්ඡා සදහා යොමු වෙලා තිබෙනවා. පසුගිය රජය කාලේ බයේ හිටියේ. මොකද සුදුවෑන් එකකින් ඇවිත් උස්සන් යයි කියලා.දැන් ඒවගේ හිඟ වැටුප් පවා අපෙන් ඉල්ලනවා. ඒ කාලේ කරන්න බැරි වුන දේවල් දැන් අපෙන් ඉල්ලනවා. යහපාලනය නිසා කිසිම කෙනෙකුට බයක් නැහැ, තර්ජනයක් නැහැ, ඕන එකක් කරන්න පුළුවන්. අපිට පේනවා වෘත්තීය සමිති නායකයින් ඉල්ලන ඉල්ලීමි වලට, වැඩවර්ජනවලට සේවකයින් යන්නේ නැහැ. එම නිසා ඒක සාර්ථක නැහැ. දැන් වෛද්‍යවරු හදනවා වැඩිම වුනොත් දවසයි. හැබැයි කියනවා ඉතා සාර්ථකයි කියලා. මොකද බාහිර රෝගි අංශය වහපු නිසා. බාහිර රෝගී අංශ විතරයි වැහෙන්නේ. පත්තරවල අයත් ඇතුලට යන්නේ නැහැ බාහිර රෝගී අංශයෙන් අවශ්‍ය පිංතුර සහ තොරතුරු ගත්තා ගියා. නමුත් ඇතුලේ සියල්ල වැඩ. එදා ජාතික රෝහලේ බාහිර රෝගී අංශයෙත් වෛද්‍යවරු වැඩ කළා. වෘත්තීය සමිති නායකයින්ට විරුද්ධව මේ ප්‍රතික්‍රියාව ටික ටික එනවා. තමුන්නාන්සේලා මෙවැනි ක්‍රියාමාර්ග වලට යනකොට හොදින් හිතලා බලන්න. රතු පක්ෂයක වෘත්තීය සමිතියක් 10 වැඩ වර්ජනය කරනවා කියලා මට ලිවුම එවන්නේ 08 වනිදා. වෘත්තීය සමිති ආඥා පනතේම තියෙනවා දවස් 14 කට කළින් දැනුම් දෙන්න ඕනි කියලා. එහෙම නැතිව වැඩවර්ජනය කළොත් ඒ සියලු දෙනාගේ පඩි කපන්න, නැත්නම් රැකියාවෙන් දොට්ට දාන්න පුළුවන්. පසුගිය රජයන් එහෙම කළා. තමුන්නාන්සේලාගේ තිබෙන ආර්ථික බර දන්න නිසා අපි එහෙම කළේ නැහැ. අපි එහෙම කරනවා. ඒ එන වෘත්තීය සමිති නායකයින්ට කියන්න අපි මුදල් නැතිව ගෙවල් වලට වෙලා හිටියේ. අපිට මේ රස්සාව දුන්නේ මේ ඇමැතිවරයා කියලා. දැන් ඡන්දයක් තියෙනවා. පක්ෂ කඩාකප්පල් කරන්න තියෙනවා. ආණ්ඩුවට ප්‍රශ්ණ ඇති කරන්න. වෘත්තීය සමිති ක්‍රියාමාර්ග ගන්න තියෙනවා. ඒක තමයි දේශපාලනය. ඔබ දීර්ඝ කාලයක් මේ සේවයේ ඉන්නවා. මම කියන්නේ නෑ වෘත්තීය සමිති අරගල කරන්න එපා කියලා. නායකයින්ගෙන් අහන්න අරගල නැතිව කිසිම වෙන ක්‍රමයක් නැද්ද, සාකච්ඡා මාර්ගයෙන් බැරිද කියලා අහන්න.ඔය වෘත්තිය සමිති නායකයෝ එක්කෙනෙක් වත් සෞඛ්‍ය අමාත්‍යාංශයේ වැඩ කරන අය නොවෙයි. පක්ෂ වලින් දමලා තිබෙන්නේ. එයාලගේ රස්සාව නැති වෙන්නේ නැහැ. එයාලට පක්ෂයෙන් මුදල් ගෙවනවා ෆුල් ටයිමර්ලා කියලා. ඔබතුමන්ලාගෙන් මාසිකව ගන්න ගාස්තු වලින් හොදඩ පඩියක් හම්බ වෙනවා මාසේ අන්තිමට. සියලුම දේවල් සදහා මුදල් ලැබෙනවා.\" \"මේ ආණ්ඩුව අහිසංක දුප්පත් ජනතාව ලක්ෂ 06 කට සමෘද්ධිය ලබාදුන්නා. දුන්න දීමනාව දෙගුණ කරලා තිබෙනවා. සමෘද්ධිලාභින්මිලියන 2.3 ක් ඉන්නවා. මහපොළ ශිෂ්‍යත්වය රුපියල් 2500- 5000 කළා. ලෝකෙ කිසිම ආණ්ඩුවක් මෙහෙම නිකන් මුදල් දීලා අතටත් සල්ලි දෙන්නේ නැහැ. මේ දෙන දෙවිලි දීමනා කිව්වාම සුද්දො ඔළුවේ අත තියාගෙන බලාගෙන ඉන්නවා. නිදහස් සෞඛ්‍ය සේවාවේ නොදුන්න දේවල් තිබුනා. අපි ඒ සියලු දේවල් ජනතාවට ලබාදීලා තිබෙනවා. පිළිකා රෝගීන්ට සීමාවකින් තොරව ප්‍රතිකාර ලබාදෙනවා, ස්ටෙන්ස් අක්ෂි කාච නොමිලේ ලබාදෙනවා. ඖෂධ මිල අඩු කරලා තිබෙනවා. මෙතෙක් නොකළ සැත්කම් අපි පටන් ගත්තා. මේ වගේ අහිංසක ජනතාව වෙනුවෙන් අපි වැඩ කරලා තිබෙනවා.\"යැයි ද වැඩිදුරටත් පැවැසීය. මෙම උත්සව අවස්ථාව සදහා සෞඛ්‍ය රාජ්‍ය අමාත්‍ය ෆයිසාල් කාසීම් මහතා, සෞඛ්‍ය අමාත්‍ය ලේකම් බී. නිහාල් බාලසූරිය මහතා, වෘත්තීය සමිති නියෝජිතයින් ඇතුලු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=118933", "Category": null, "Parent URL": null}