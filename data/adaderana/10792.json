{"Source": "Adaderana", "Timestamp": "September 11, 2010 03:06 pm", "Headline": "රාධාක්‍රිෂ්ණන් ද ස්වාධීන වීමට තීරණය කරයි", "News Content": "ඉදිරියේදී පාර්ලිමේන්තුව තුළ ස්වාධීන මන්ත්‍රීවරයෙකු ලෙස කටයුතු කිරීමට තීරණය කළ බව ලංකා කම්කරු කොංග්‍රසයේ නුවරඑළිය දිස්ත්‍රික් පාර්ලිමේන්තු මන්ත්‍රී වී. රාධක්‍රිෂ්ණන් මහතා පවසයි. මහ මැතිවරණයෙන් පසු තමන් වෙත නියෝජ්‍ය අමාත්‍යධුරයක් ලබාදෙන ලෙස පක්ෂයෙන් ඉල්ලීමක් කළ බව ඒ මහතා පෙන්වාදෙයි. නමුත් සිය ඉල්ලීම පිළිබඳව පක්ෂය කිසිදු ප්‍රතිචාරයක් නොදැක්වූ බව ද, ඉන්පසු පක්ෂයේ ක්‍රියාකාරකම් සඳහා තම දායකත්වය ලබා නොගත් බව ද රාධාක්‍රිෂ්ණන් මහතා සඳහන් කරයි. ඒ සම්බන්ධව ද පක්ෂය දැනුවත් කළ ද නිසි ක්‍රියා මාර්ග නොගත් බව ඔහු පෙන්වාදෙයි. එමනිසා ඉදිරියට රජයට සහය දක්වමින් පාර්ලිමේන්තුව තුළ ස්වාධින මන්ත්‍රීවරයෙකු ලෙස කටයුතු කරන බව රාධාක්‍රිෂ්ණන් මහතා අවධාරණය කළේය.", "URL": "https://sinhala.adaderana.lk/news.php?nid=10792", "Category": null, "Parent URL": null}