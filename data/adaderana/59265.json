{"Source": "Adaderana", "Timestamp": "April 18, 2016 08:56 am", "Headline": "දිල්ලි ඩෙයාර් ඩෙවිස් කණ්ඩායමට ජය", "News Content": "ඉන්දීය ප්‍රිමියර් ලීග් තරගාවලියේ ඊයේ(17) පැවැති තවත් තරගයකින් කඩුලු 07ක විශිෂ්ට ජයක් හිමි කර ගැනීමට දිල්ලි ඩෙයාර් ඩෙවිස් කණ්ඩායම සමත් වුණි.රෝයල් චැලෙන්ජස් බැංගලෝර් කණ්ඩායම සමග පැවැති මෙම තරගයෙන් කාසියේ වාසිය දිනු දිල්ලි කණ්ඩායම ප්‍රථමයෙන් පන්දුවට පහරදිමේ අවස්ථාව බැංගලෝර් කණ්ඩායමට ලබා දුනි.ඒ අනුව ඔවුන් නියමිත පන්දුවාර 20 අවසානයේ කඩුලු 05ක් පමණක් දැවී ලකුණු 191 ක් ලබා ගත්තේය.එහිදී විරාට් කෝලි පන්දු 48 ක් තුල ලකුණු 79ක් සහ ඒ බී ඩිවිලියස් පන්දු 33ක් තුල ලකුණු 55ක් සහ ෂේන් වෝට්සන් පන්දු 19ක් තුළ ලකුණු 33ක් ලබා ගැනීමට සමත් වුණි.ජයග්‍රාහී ඉලක්කය හඹාගිය දිල්ලි කණ්ඩායම පන්දුවාර 19 යි එක් පන්දුවක් අවසානයේ කඩුලු 03ක් පමණක් බිඳවැටි ලකුණු 192ක් ලබා ගනිමින් ජයග්‍රහණය වාර්තා කළේය.එහිදී විශිෂ්ඨ පිති හරඹයක නිරත වූ ක්වින්ටන් ඩී කුක් පන්දු 51ක් තුළ හතරේ පහර 15ක් සහ හයේ පහර 03ක් සමගින් ලකුණු 108ක් ලබා ගත්තේය.", "URL": "https://sinhala.adaderana.lk/news.php?nid=59265", "Category": null, "Parent URL": null}