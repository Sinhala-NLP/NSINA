{"Source": "Adaderana", "Timestamp": "August 25, 2013 11:05 am", "Headline": "පිල්ලේ මුණ ගැසීම තෝරාගත් පිරිසකට සීමාවීම මැතිවරණ ආචාර ධර්මවලට පටහැනියි", "News Content": "එක්සත් ජාතීන්ගේ මානව හිමිකම් කොමිසමේ මහ කොමසාරිස් නවනීදන් පිල්ලේ මහත්මියගේ ශ්‍රි ලංකා සංචාරයේ දී යාපනය දිස්ත්‍රික්කයෙන් මැතිවරණයට තරග වදින තොරාගත් දේශපාලන පක්ෂයක් හෝ කණ්ඩායමක් පමණක් ඇය හමුවීමට ඇති ඉඩකඩ පිළිබඳ දැඩි අවධානය යොමු වී ඇති බව කැෆේ සංවිධානය පවසයි. උතුරු පළාත් සභා මැතිවරණයට තරග වදින තෝරාගත් දේශපාලන පක්ෂ හෝ කණ්ඩායම් පමණක් ශ්‍රි ලංකාවේදි හමුවන්නේ නම් එමගින් එම දේශපාලන පක්ෂයට හෝ කණ්ඩායමට මැතිවරණ අචාර ධර්මවලට අනුකුල නොවන වාසියක් සැලසෙන බව එම සංවිධානයේ විධායක අධ්‍යක්ෂ කීර්ති තෙන්නකෝන මහතා කිලිනොච්චියේ අද (25)දා පැවති මාධ්‍ය හමුවකදී පැවසීය. යුධ සමයේ දී මෙරට සිදු වූ මානව හිමිකම් උල්ලංඝණය කිරීම් පිළිබඳ වාර්තා සහ එක්සත් ජාතීන්ගේ මානව හිමිකම් කොමිෂන් සභා සැසිවාරයන් හිදී ශ්‍රී ලංකාව සම්බන්ධයෙන් සම්මත වූ යෝජනාවන් උතුරු පළාත් සභා මැතිවරණයේ ප්‍රමුඛ අවධානයට යොමු වූ සාධනීය කරුණු බවට පත් වී ඇති බව හෙතෙම කියයි. එවැනි පරිසරයක යාපනය කේන්ද්‍රගත ජනමාධ්‍යයේ වැඩිම අවධානය යොමුවී ඇත්තේ මහ කොමසාරිස්වරියගේ යාපනය සංචාරය සම්බන්ධයෙන් බව මේ වන විට තහවුරු වී ඇති බව ඔහු පවසයි. ඇයගේ සංචාරයේ දී මෙවර පළාත් සභා මැතිවරණයට තරග වදින තෝරාගත් දේශපාලන පක්ෂ සහ කණ්ඩායම් පමණක් යාපනයේ දී හමුවන්නේ නම් එමගින් එම පක්ෂ සහ කණ්ඩායම්වලට පමණක් මැතිවරණ ආචාරධර්ම පටහැනි වාසියක් හිමිවීම වැළැක්විය නොහැකි වනු ඇති බව කීර්ති තෙන්නකෝන් මහතා කියයි. උතුරු පළාතේ දී හෝ වෙනත් වෙනත් ස්ථානයක දී උතුරු පළාත් සභා මැතිවරණයට තරග වදින දේශපාලන පක්ෂ හෝ කණ්ඩායම් හමුවීමට මහ කොමසාරිස්වරිය අදහස් කරන්නේ නම් ඒ සඳහා වන සමාන අවස්ථා මැතිවරණයට තරග වදින සියලු දේශපාලන පක්ෂ සහ කණ්ඩායම් වෙත හිමිවිය යුතු බව කැෆේ සංවිධානයේ විශ්වාසය යැයි හෙතෙම පවසයි. මානව හිමිකම් පිළිබද විශ්ව ප්‍රඥප්තියේ ප්‍රතිපාදන සම්පාදනය කිරීම සඳහා බැදී සිටින එක්සත් ජාතීන්ගේ මානව හිමිකම් කොමිසමේ මහ කොමසාරිස්වරිය ශ්‍රී ලංකා මැතිවරණ ක්‍රියාවලියේ සමානාත්මතාව පිළිබඳ ස්වභාව යුක්තිය ඉටු කරනු ඇතැයිද ඔහු කියයි.", "URL": "https://sinhala.adaderana.lk/news.php?nid=36884", "Category": null, "Parent URL": null}