{"Source": "Adaderana", "Timestamp": "May 29, 2012 12:11 pm", "Headline": "රිසානා විදේශගත කිරීම - ඇප ඉල්ලීමට විරෝධතා සඳහා නීතිපතිට කල්දෙයි", "News Content": "සෞදි අරාබි අධිකරණයක් මගින් මරණ දඬුවම් නියම කර සිටින රිසානා නෆීක් නැමැත්තිය විදේශගත කිරීම පිළිබඳ සිදුවීමේ ප්‍රධාන සැකකරුට ඇප ලබාදෙන ලෙසට ඔහුගේ නීතිඥවරුන් අද(29) කොළඹ මහාධිකරණයෙන් ඉල්ලීමක් කර තිබේ. එම ඉල්ලීම සලකා බැලූ කොළඹ ප්‍රධාන මහාධිකරණ විනිසුරු සුනිල් රාජපක්ෂ මහතා එම ඇප ඉල්ලීමට අදාළව විරෝධතා ඉදිරිපත් කිරීමට නීතිපතිවරයාට කල් ලබා දී ඇත. 2005 අප්‍රේල් මස 01 සහ මැයි 01 අතර කාල සීමාව තුළ දී බාලවයස්කාර තැනැත්තියක් වූ රිසානා නෆීක් විදේශගත කිරීමට ආධාර අනුබල දීම, ව්‍යාජ ලේඛන සකස්කිරීම ඇතුළු චෝදනා කිහිපයක් යටතේ නීතිපතිවරයා විසින් විත්තිකරුවන් තිදෙනෙකුට එරෙහිව නඩු පවරා තිබිණි. මීට ඉහතදී අදාළ විත්තිකරුවන් තිදෙනාගෙන් දෙදෙනෙකු අදාළ චෝදනාවලට වරද පිළිගත් අතර ඔවුන්ට බරපතළ වැඩ සහිත වසර 02 සිර දඬුවමක් සහ රුපියල් 60, 000 ක දඩ මුදලක් විනිසුරු සුනිල් රාජපක්ෂ මහතා නියමකරනු ලැබීය. මෙම නඩුවේ ප්‍රධාන සැකකරු වන තම්බිලෙබ්බේ අබ්දුල් සලාම් විත්තිකරුට ඇප ලබාදෙන ලෙසට ඔහුගේ නීතිඥවරුන් අධිකරණයෙන් ඉල්ලා තිබේ. ඒ අනුව මෙම සිද්ධියට අදාළ නඩු විභාගය ජූනි 06 දක්වා කල් තැබූ විනිසුරුවරයා විත්තිකරු එදින තෙක් රිමාන්ඩ් භාරයේ තබන ලෙස නියෝග කළේය.", "URL": "https://sinhala.adaderana.lk/news.php?nid=24596", "Category": null, "Parent URL": null}