{"Source": "Adaderana", "Timestamp": "April 9, 2012 10:00 am", "Headline": "ප්‍රේමකුමාර් සහ දිමුතු පැහැර ගැනීම ශ‍්‍රී‍්‍රී ලංකාවේ අතුරුදහන්වීම් භයානක තලයකට නැංවීමකි - NfR", "News Content": "ශ‍්‍රී ලංකාවේ ජනමාධ්‍යවේදීන්ගේ සහ මානව හිමිකම් ආරක්ෂකයන්ගේ ජාලය වන\"අයිතිතීන් සඳහා එකමුතුව\"(NfR)කුමාර මහත්තයා නොහොත් ප්‍රෙමකුමාර් ගුණරත්නම් සහ දිමතු ආටිගල යන ප‍්‍රමුඛ දේශපාලන ක‍්‍රියාකාරීන් දෙදෙනා පැහැර ගනු ලැබීම තදින්ම හෙළා දකී. විශ්වාස කටයුතු ආරංචි මාර්ගයන්ට අනුව දිමුතු ආටිගල පසුගිය 06දා සැන්දැවෙහි ද පේ‍්‍රමකුමාර් ගුණරත්නම් ඊට පසුදා එනම් 07 දින අලුයම ද පැහැර ගනු ලැබ තිබේ. මේ දෙදෙනාම පෙරටුගාමී සමාජවාදී පක්ෂයේ ප‍්‍රධානීන් වෙත්. පෙරටුගාමී සමාජවාදී පක්ෂයේ නායකයා බවට පත්වනු ඇතැයි ප‍්‍රකාශිත වූ පේ‍්‍රමකුමාර් ගුණරත්නම් පිළිබදව රාජ්‍ය ආරක්ෂ අංශ සෝදිසියෙන් සිටි බව පැහැදිලිය. පසුගිය ජනවාරි 02 දින ආපසු ඕස්ටේ‍්‍රලියාව බලා යමින් සිටි ගුණරත්නම් මහතාගේ බිරිඳ වන වෛද්‍ය සෝමරත්න සහ දරු දෙදෙනා පැය 18ක් කොළඹ අන්තර් ජාතික ගුවන් තොටුපළෙහි නවතාගෙන ආරක්ෂක අංශ විසින් ප‍්‍රශ්න කරන ලද්දේ ඔහු ගැනය. ඔහු පැහැර ගැනීම පිණිස පේ‍්‍රමකුමාර් පසුගිය 06 වන දින රාත‍්‍රිය ගත කළ කොළඹට නුදුරු කිරිබත්ගොඩ නිවස වැටලීමට 25 දෙනෙකුගෙන් පමණ සමන්විත සන්නද්ධ කණ්ඩායමක් පැමිණි බව ඇසින් දුටු සාක්ෂිකාරියක පවසා තිබේ. මෙම පැහැර ගැනීම සිදුවූ ආකාරය අනුව එම අපරාධය සිදු කිරීමෙහිලා රාජ්‍ය ආරක්ෂ අංශ කවරක් හෝ සම්බන්ධ වු බවට සැකයක් ඉතිරි නොකරයි. මෙම දේශපාලන කණ්ඩායමටම අයත් තවත් ක‍්‍රියාධරයින් දෙනෛක් එනම් ලලිත් වීරරාජ් සහ කූගන් මුරුගනාදන් යන දෙදෙනා 2001 දෙසැම්බර් 09වන දින පැහැර ගනු ලැබූ අතර ඔවුන් පිළිබඳව තවමත් කිසිදු තොරතුරක් නැත. අවසාන වශයෙන් පැහැර ගනු ලැබූ අවස්ථාවට පෙර දෙවතාවක් යුද හමුදුව විසින් පැහැර ගත් ලලිත් වීරරාජ් කෙටි කාලයක් රඳවාගෙන සිට නිදහස් කරන ලද්දේ අතුරුදහන්වීම් පිළිබඳව ඔහු කරගෙන යමින් සිටි මානව හිමිකම් කටයුතු නතර කරන සේ අනතුරු හැඟවීමෙන් පසුව ය. ඔවුන් පැහැර ගැනීමෙන් පසු එම දෙනොගේම පවුලේ අයට තර්ජන සහ ගර්ජන එල්ල වී තිබේ. මේ වනාහී ප‍්‍රජාතන්ත‍්‍රවාදී සමාජයකට නෙහොබිනා බියකරු නැඹුරුවකි. පසුගිය සය මස පුරාම ශ‍්‍රී ලංකාවෙහි පැහැර ගැනීම් සහ අතුරුදහන් කිරීම් සිදුව ඇත්තේ කිසිදු නැවැතීමකින් තොරව ය. දේශපාලන සහ සිවිල් ක‍්‍රියාධරයිනට එල්ල වන හිරිහැර, තර්ජන, බිය වැද්දවීම් සහ ප‍්‍රහාර ද රටෙහි සතර දිග් භාගයෙන්ම වාර්තා වී තිබේ. මැත අවස්ථාවක දී හෙළිදරව් වූ අන්දමට සුදුවෑන් ඝාතක කල්ලි යනු ඇත්ත වශයෙන්ම නම් සිවිල් ඇදුමින් සැරසුන ආරක්ෂ හමුදා පිරිස් ය. පැහැර ගනු ලැබූ පුද්ගලයින් මුදා ගැනීමට ආණ්ඩුවේ ඉහළම නායකයින්ට අවශ්‍ය වූ විට කිසිදු පමාවකින් තොරව එවැනි පුද්ගලයින් නිදහස් කරන ලද අවස්ථා ද තිබේ. එසේ වෙතත් නීතිය ක‍්‍රියාත්මක කරන ආයතන අතුරුදහන්වීම් පිළිබඳ කරන ලද පැමිණිළි කිසිවක් පිළිබඳව සැබෑ පරීක්ෂන කර නැත. රජය මෙම පැහැර ගැනීම් පිටුපස සිටින්නේ ය යනුවෙන් පුළුල් ලෙස පැතිර ඇති සැකය මෙමගින් ද තහවුරු වෙයි. පේ‍්‍රමකුමාර් ගුණරත්නම් සහ දිමුතු ආටිගල වැනි ප‍්‍රමුඛ දේශපාලන නායකයින් පැහැර ගැනීම විසින් විසංවාදී සහ විරුද්ධ මත මර්දනය කිරීමේත් ස්වකීය අතතනෝමතික පාලනයට හෝ ඒ කරා වන පියවරයන්ට තර්ජනයක් විය හැකි යැයි කල්පනා කරන පුදගලයින් කායිකවම විනාශ කිරීමේත් ශ‍්‍රී ලංකාවේ පවත්නා ප‍්‍රවණතාවය භයානක තලයකට එසවෙයි. මෙම සිදුවීම් විසින් 1987 සහ 1992 අතර කාලයෙහි ශ‍්‍රී ලංකාවේ පැවැති භීෂණ සමය පිළිබඳ බියකරු මතකයන් යළි සිහියට නංවයි. මෙම දේශපාලන නායකයින් දෙදෙනා පැහැර ගනු ලැබීමෙන් කනගාටුවට සහ කම්පනයට පත්ව සිටින\"අයිතීන් සඳහා එකමුතුව\"මෙම පැහැර ගැනීම පිළිබඳ සිය විරෝධය සහ සැලකිල්ල ශ‍්‍රී ලංකාණ්ඩුව හමුවට ඉදිරිපත් කරන ලෙසත් ගුණරත්නම් මහතාගේ සහ ආටිගල මහත්මියගේ ජීවිත සුරක්ෂිත කරනු පිණිස ගත හැකි සෑම පියවරක්ම ගන්නා ලෙසත් මානව හිමිකම් ගරු කරන සියළු ප‍්‍රජාතන්ත‍්‍රවාදී බලවේගයන් සහ සංවිධානයන්ගෙන් ඉල්ලා සිටිමු.", "URL": "https://sinhala.adaderana.lk/news.php?nid=23381", "Category": null, "Parent URL": null}