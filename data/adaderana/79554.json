{"Source": "Adaderana", "Timestamp": "November 6, 2017 08:08 am", "Headline": " දළුවත්තගේ චෝදනා පත්‍රය අද බාර දෙනවා", "News Content": "හම්බන්තොට ප්‍රදේශයේ පැවති උද්ඝෝෂණයකදී පුද්ගලයෙකුට පහරදීම සම්බන්ධයෙන් සහකාර පොලිස් අධිකාරී තුෂාර දළුවත්ත මහතාට එරෙහි චෝදනා පත්‍රය අද(06) දිනයේ බාරදෙන බව ජාතික පොලිස් කොමිසම පවසයි. අද දෙරණ කළ විමසීමකට පිළිතුරු දෙමින් ජාතික පොලිස් කොමිසමේ ලේකම් ආරියදාස කුරේ මහතා සඳහන් කළේ අදාළ චෝදනා පත්‍රය පසුගිය සිකුරාදා දිනයේදී සකස් කර අවසන් කළ බවයි. ඒ අනුව අදාළ චෝදනා පත්‍රය බාරදීමෙන් අනතුරුව මාසයක කාලයක් ඊට නිදහසට කරුණු ඉදිරිපත් කිරීම සඳහා ඔහුට අවස්ථාව හිමි වෙයි. අදාළ මාසය අවසන් වීමෙන් අනතුරුව ජාතික පොලිස් කොමිසම යළි රැස්වීමෙන් පසු ඔහු විසින් ඉදිරිපත් කළ නිදහසට කරුණු සලකා බැලීම සිදුකෙරෙන බව ද ලේකම්වරයා සඳහන් කළේය. චෝදනා පත්‍රයේ කරුණු සම්බන්ධයෙන් ඉදිරි විමර්ශන එමඟින් සිදුකෙරෙන අතර ඉන් අනතුරුව ඔහුට විරුද්ධව විනය ක්‍රියාමාර්ග ගනු ලබන බව ආරියදාස කුරේ මහතා පවසා සිටියේය. මෙම සිද්ධිය සම්බන්ධයෙන් විමර්ශනය සිදුකළ ත්‍රිපුද්ගල කමිටුවේ වාර්තාවට අනුව සහකාර පොලිස් අධිකාරී තුෂාර දළුවත්ත මහතාට එරෙහිව චෝදනා පත්‍ බාරදීමට ජාතික පොලිස් කොමිසම පසුගියදා තීරණය කළේය. ඩලස් අලහප්පෙරුම මන්ත්‍රීවරයා පොලිස් කොමිසමට සිදුකරන ලද පැමිණිල්ලකට අනුව හම්බන්තොට උද්ඝෝෂණය අතරවාරයේ පුද්ගලයෙකුට පහරදීමේ සිද්ධිය සම්බන්ධයෙන් සහකාර පොලිස් අධිකාරී තුෂාර දළුවත්ත මහතාට එරෙහිව විමර්ශන ආරම්භ කෙරුණි.", "URL": "https://sinhala.adaderana.lk/news.php?nid=79554", "Category": null, "Parent URL": null}