{"Source": "Adaderana", "Timestamp": "July 9, 2010 06:26 pm", "Headline": "පාපන්දුවටත් තෙවෙනි විනිසුරෙක්", "News Content": "2014 ලෝක කුසලාන පාපන්දු තරගාවලියේ සිට පාපන්දු තරගවලට තෙවැනි විනිසුරු විමසීමේ ක්‍රමයක් භාවිතා කිරීමට මේ දිනවල පාපන්දු සම්මේලන නිලධාරීන් සාකච්ඡා කරමින් සිටියි. මෙම තෙවැනි විනිසුරු යෙදවීම පිළිබඳ කතාබහ ඇති වුණේ ලෝක කුසලාන තරගාවලියේ පසුගියදා පැවති තරගවලදී විනිසුරුවන්ගෙන් ඇති වු යම් යම් අත්වැරදීම් හේතුවෙනි. මේ පිළිබඳ කතාබහ වැඩිවත්ම පාපන්දු තරගවල තීරණ ලබාදීමේදී තාක්ෂණය භාවිත කළ යුතු බවට ක්‍රීඩකයින් යෝජනා කර තිබිණි. ඒ පිළිබඳව සලකා බැලු පාපන්දු සම්මේලන නිලධාරීන් තරග තීරණ නිවරදිව ලබා ගැනීම සඳහා අලුත්ම ක්‍රමයක් නිර්මාණය කර තිබේ.. ඒ පාපන්දුවක් තුළ සංඥා නිකුත් කළ හැකි මයික්‍රෝ චිපයක් ඇතුළත් කිරීමයි. පාපන්දුවට මයික්‍රෝ චිපයක් ඇතුළත් කිරීම හරහා ගෝල සීමාව පසුකරන පන්දුවෙන් නිකුත්වන සංඥාවෙන් නිවරදී තීරණ ලබාගත හැකි බව මෙහි නිර්මාණකරුවන් පවසයි. මෙහිදි ගෝල සීමාව පසුකළ සැණින් ගෝලයක් ලබාගත්තාය යන සංඥාව පිටියේ විනිසුරුට ලබාදෙන ආකාරයට සකස් කර තිබෙන බව සඳහන් වේ. මෙම ක්‍රමය පිළිබඳව ඉදිරියේදී පැවැත්වීමට නියමිත පාපන්දු සම්මේලන රැස්වීමේදී තීරණයකට එළඹීමට නියමිත බව පාපන්දු සම්මේලනයේ ප්‍රධාන විධායක නිලධාරී සෙප් බ්ලැටර් මහතා පවසා සිටියි.", "URL": "https://sinhala.adaderana.lk/news.php?nid=9506", "Category": null, "Parent URL": null}