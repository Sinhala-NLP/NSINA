{"Source": "Adaderana", "Timestamp": "May 9, 2011 08:49 am", "Headline": "භික්ෂූන් ද්‍රඩිඩ බස ඉගෙන ගත යුතුයි", "News Content": "භික්ෂූන් වහන්සේලා දෙමළ භාෂාව ඉගෙන ගැනීම අත්‍යවශ්‍ය බව සමස්ත ලංකා පිරිවෙන් ගුරුවරුන්ගේ සංගමය පවසයි. දශක කිහිපයක් පැවති යුද්ධය අවසන් වීමෙන් පසු ප්‍රජාව අතර සහජීවනය ඇති කිරීම සඳහා මෙම පියවර ගත යුතු බව එම සංගමයේ සභාපති පූජ්‍ය කෝම්පිටියේ සුසීල හිමියන් පවසයි. එමගින් ඉදිරියේ දී යළි ගැටුම්කාරී තත්ත්වයන් වළක්වා ගැනීම සඳහා අවශ්‍ය වටපිටාව සැකසීමට භික්ෂූන් වහන්සේට අවස්ථාව උදාවන බව සුසීල හිමියන් පෙන්වා දෙයි. දෙමළ භාෂාව ඉගැන්වීම සඳහා පිරිවෙන් අධ්‍යාපනය යොදා ගැනීම ඉතා වැදගත් බව ද උන්වහන්සේ පවසයි. දිවයින පුරා පිරි‍වෙන් 720ක පමණ ඉගෙනුම ලබන දස දහසක් පමණ වන භික්ෂූන් වහන්සේලා සම්බන්ධයෙන් රජයේ අවධානය යොමුවිය යුතු බව සුසීල හිමියන් අවධාරණය කරයි.", "URL": "https://sinhala.adaderana.lk/news.php?nid=15978", "Category": null, "Parent URL": null}