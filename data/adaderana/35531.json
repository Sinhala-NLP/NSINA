{"Source": "Adaderana", "Timestamp": "July 6, 2013 12:16 pm", "Headline": "කුකුළේ ගඟ පණ ලබයි", "News Content": "කාර්මික දෝෂයක් හේතුවෙන් අක්‍රීයව තිබූ කුකුළේ ගඟ ජල විදුලි බලාගාරයේ විදුලි ජනන කටයුතු යළි ආරම්භ කර තිබේ. අක්‍රීය වී තිබූ ටර්බයින් යන්ත්‍ර 02න් එක් යන්ත්‍රයක් මේ වන විට යථා තත්ත්වයට පත් කර ඇති බව විදුලි හා බල ශක්ති අමාත්‍යංශය සඳහන් කළේය. අදාළ ටර්බයින් යන්ත්‍රවල මව් සමාගම වන ජපානයේ ටොෂිබා සමාගමේ නිලධාරීන් කණ්ඩායමක් මෙරටට පැමිණ මෙය පිළිසකර තිබේ. ඒ අනුව එක් යන්ත්‍රයක් ඊයේ පස්වරුව වනවිට යථා තත්ත්වයට පත් කර ඇති බව අමාත්‍යංශය සඳහන් කළේය. දෛනිකව මෙගාවොට් 75ක ධාරිතාවක් කුකුළේ ගඟ ජල විදුලි බලාගාරය මගින් ජාතික විදුලිබල පද්ධතියට එක් කෙරෙන අතර එහෙත් මේ වන විට විදුලිබල පද්ධතියට එක් කෙරෙන්නේ මෙගාවොට් 37.5ක ප්‍රමාණයක් පමණි. මේ අතර කාර්මික දෝෂයට ලක්ව ඇති අනෙක් ටර්බයිනය ද මේ වන විට පිළිසකර කරමින් පවතින බව ද විදුලි හා බලශක්ති අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=35531", "Category": null, "Parent URL": null}