{"Source": "Adaderana", "Timestamp": "May 29, 2011 08:17 am", "Headline": " පුද්ගලික වෛද්‍ය ආයතන නියාමන පනත සංශෝධනය කරයි", "News Content": "පුද්ගලික වෛද්‍ය ආයතනය නියාමනය කිරීම සඳහා පූර්ණ බලතල සෞඛ්‍ය අමාත්‍යාංශයට ලැබෙන පරිදි පුද්ගලික වෛද්‍ය ආයතන නියාමන පනත සංශෝධනය කිරීමට තිරණය කර තිබේ. සෞඛ්‍ය අමාත්‍යාංශයේ ප්‍රගති සමාලෝචන රැස්වීමේ දී මේ සම්බන්ධයෙන් සෞඛ්‍ය අමාත්‍යවරයා අදාළ බලධාරීන්ට උපදෙස් ලබා දී ඇති බව වාර්තා වේ. දැනට පවතින පුද්ගලික වෛද්‍ය ආයතන නියාමන පනත මඟින් පුද්ගලික වෛද්‍ය ආයතනයක කටයුතු නියාමනය කිරීමේ බලතල සෞඛ්‍ය අමාත්‍යාංශයට හිමි නොවේ. මේ හේතුවෙන් පෞද්ගලික අංශයේ වෛද්‍ය ආයතන වල විශ්වාසවන්තභාවය සම්බන්ධයෙන් ගැටලු සහගත තත්ත්වයක් මතුව ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පෙන්වා දෙයි. එම නිසා මෙම පනත කඩිනමින් සංශෝධනය කිරීමට නීතීඥ කරුණාසේන හෙට්ටිආරච්චි මහතාගේ ප්‍රධානත්වයෙන් යුත් විශේෂ කමිටුවක් පත් කර තිබේ. ඒ අනුව අදාළ කමිටුව මේ වන විට පනත සංශෝධනය කිරීම සම්බන්ධයෙන් සැලසුම් සකස් කරමින් සිටින බව සෞඛ්‍ය අමාත්‍යාශය ප්‍රකාශ කරයි. සියලු පුද්ගලික අංශයේ රෝහල් , රසායනාගාර , ගිලන් රථ සේවා ඇතුළු පෞද්ගලික අංශයේ වෛද්‍ය ආයතන නියාමනය කිරීමේ පූර්ණ බලතල අමාත්‍යාංශයට හිමිවන පරිදි මෙම පනත සංශෝධනය කිරීමට නියමිතය.", "URL": "https://sinhala.adaderana.lk/news.php?nid=16389", "Category": null, "Parent URL": null}