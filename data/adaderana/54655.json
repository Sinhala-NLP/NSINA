{"Source": "Adaderana", "Timestamp": "October 25, 2015 06:42 am", "Headline": "අනුරපුර සමාජ ශාලා හිමිකරුවෙක් කපා කොටා ඝාතනය කෙරේ", "News Content": "අනුරාධපුර සමාජ ශාලාවකදී සිදුවූ පහරදීමකින් එහි කළමනාකරු බව පැවසෙන වසන්ත ඇලෙක්සැන්ඩර් වික්‍රමද සොයිසා මියගොස් තිබේ.පුද්ගලයින් 20 දෙනෙකු පමණ මෙම පහරදීමට සම්බන්ධ බව පොලිසිය කියයි.මෙම පුද්ගලයාට අයත් බව කියන එම රාත්‍රී සමාජ ශාලාව ප්‍රදේශයේ ප්‍රසිද්ධ සමාජ ශාලාවක් බවද පැවසෙන අතර එම රාත්‍රී සමාජ ශාලාවට අදාළව අධිකරණයේ නඩු විභාගවෙමින් තිබේ.අනුරාධපුර, මුදිතා මාවතේ පිහිටි එම රාත්‍රී සමාජ ශාලාවට ඊයේ රාත්‍රී 11.15ට පමණ ඇතුළු වූ 20 දෙනෙකු පමණ අදාළ පුද්ගලයාට පහරදී ඇති අතර කැපුම් තුවාල ලැබූ කළමනාකරු අනුරාධපුර රෝහලට ඇතුළත් කිරීමෙන් පසු මියගොස් ඇත.සේවකයින් තිදෙනෙකුද මෙම සිද්ධියෙන් තුවාල ලබා ඇතැයි පොලීසිය කියයි.මියගිය පුද්ගලයා රූපවාහිනි රියැලිටි වැඩසටහනකදී ගිනස් වාර්තාවකට හිමිකම් කීමට සමත් වූ අයෙක් බවද පැවසෙයි.", "URL": "https://sinhala.adaderana.lk/news.php?nid=54655", "Category": null, "Parent URL": null}