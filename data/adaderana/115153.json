{"Source": "Adaderana", "Timestamp": "July 27, 2019 08:14 pm", "Headline": "සෞඛ්‍ය සායනයක් නොමැතිව දුක්විඳින ගැබිණි මව්වරුන්", "News Content": "අහුන්ගල්ල, පතිරාජගම පිහිටි සෞඛ්‍ය සායන මධ්‍යස්ථානය අවුරුද්දකට වඩා වැඩි කලක සිට වසා දැමීම නිසා ප්‍රදේශයේ ගැබිණි මව්වරුන්ට දුෂ්කරතා රැසකට මුහුණ දීමට සිදු ව ඇතැයි ප්‍රදේශවාසීන් පවසයි. මෙම සායන මධ්‍යස්ථානය පතිරාජ පෙදෙස මධ්‍යස්ථානයට ඒකාබද්ධ කර තිබෙන අතර ඇතැම් මව්වරුන්ට අහුන්ගල්ල නගාරාසන්නයේ සිට කිලෝ මීටර් පහකටත් වඩා දුර යාමට සිදුවී ඇති බවත් ඒ වෙනුවෙන් හරි හැටි ගමන් පහසුකම් නැති බවත් මව්වරුන් සඳහන් කළේය. පතිරාජගම ගම්මානයේ පිහිටි මෙම සායන මධ්‍යස්ථානයේ ගොඩනැඟිල්ල සහ ඉඩම දකුණු පළාත් සෞඛ්‍ය අමාත්‍යංශය යටතේ පාලනය වේ. මීට වසරකට පමණ පෙර බළපිටිය ප්‍රාදේශීය සෞඛ්‍ය වෛද්‍ය නිලධාරි සේවා මාරුවක් ලබා ගෙන ගොස් තිබෙන අතර වැඩ බැලීමට පත්කරන ලද කරන්දෙණිය සෞඛ්‍ය වෛද්‍ය නිලධාරීවරයා ඔහුගේ පහසුවට සායන මධ්‍යස්ථාන කිහිපයක් එකට එකතු කිර තිබේ. ඒ අනුව පතිරාජගම සායන මධ්‍යස්ථානය කිලෝ මීටර් පහක් පමණ දුරින් පිහිටි පතිරාජපෙදෙස සෞඛ්‍ය මධ්‍යස්ථානයට එක්කර පතිරාජගම මධ්‍යස්ථානය වසාදමා තිබේ. පතිරාජගම සායන ගොඩනැඟිල්ල සෞඛ්‍ය අමාත්‍යංශයට අයත් එකක් වුවත් පතිරාජපෙදෙස සායන මධ්‍ය්‍යස්ථානය පවත්වා ගෙන යනු ලබන්නේ පතිරාජපෙදෙස ග්‍රාම සංවර්ධන සමිතියකට අයත් ගොඩනැඟිල්ලකි. එහි ගැබිණි මව්වරුන්ට වාඩිවීම සඳහා පුටු නොමැති බවත් ගොඩනැඟිල්ලේ විදුලි බිල ගෙවීම ගැටලුවක්ව තිබෙන බවත් අද දෙරණ වාර්තාකරු පවසයි. පතිරාජපෙදෙස මධ්‍යස්ථාන ගොඩනැඟිල්ල ග්‍රාම සංවර්ධන සමිතියට අයත් එකක් නිසා රජයෙන් විදුලි බිල ගෙවීමට නොහැකි වීම තුල අසරණ මව්වරුන්ගෙන් විදුලි බිලට යැයි පවසා රුපියල් සීයය දෙසිය බැගින් එකතු කරන බවද ප්‍රදේශවාසීන් පවසයි. අහුන්ගල්ල නගරාසන්නයේ පිහිටි බෝගහපිටිය, මරදාන, බැබිලමල් පොකුණ, ගල්වෙහෙර, මෙන්ම කටුවිල, පතිරාජගම, නෙල්ලිගොඩ, කොස්ගහහේන ආදී ගම්මානවල ජනතාව මීට පෙර සේවය ලබා ගත්තේ පතිරාජගම මධ්‍යස්ථානයෙනි. එය වසා දැමීමත් සමග එම ප්‍රදේශයන්හි ජනතාවට කිලෝ මීටර් පහක් පමණ දුර ගෙවා ගෙන යන්න සිදු ව තිබේ. අහුන්ගල්ල නගරයේ පිහිටි සායන මධ්‍යස්ථානයට කිලෝ මීටර් භාගයක්වත් දුර නැති නිසා පතිරාජපෙදෙසට යායුතු බෝගහපිටිය, මරදාන, බැබිලමල්පොකුණ, ගල්වෙහෙර යන ගම්මානවල ජනතාව අහුන්ගල්ල නගරයේ මධ්‍යස්ථානයට යොමු කරන ලෙසද ඉල්ලා සිටියි.", "URL": "https://sinhala.adaderana.lk/news.php?nid=115153", "Category": null, "Parent URL": null}