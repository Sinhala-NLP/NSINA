{"Source": "Adaderana", "Timestamp": "May 5, 2015 10:46 am", "Headline": "තිස්සව පක්ෂයෙන් නෙරපීමේ ක්‍රියාවලිය නිවැරදි නෑ!", "News Content": "එක්සත් ජාතික පක්ෂ හිටපු මහලේකම් තිස්ස අත්තනායක මහතාගේ පාර්ලිමේන්තු මන්ත්‍රී ආසනය අහිමි කිරීමට එක්සත් ජාතික පක්ෂය ගත් තීරණය නීතියට පටහැනි බව ශ්‍රේෂ්ඨාධිකරණය තීරණය කර තිබේ.තමාගේ එ.ජා.ප පාර්ලිමේන්තු මන්ත්‍රී ආසනය අහිමිකිරීම වළක්වාලමින් නියෝගයක් නිකුත් කරන්නැයි එ.ජා.ප. හිටපු මහ ලේකම්වරයා විසින් පසුගිය දින ශ්‍රේෂ්ඨාධිකරණයට පෙත්සමක් ගොනු කරන ලදී.තිස්ස අත්තනායක මහතා පසුගිය ජනාධිපතිවරණයේදී හිටපු ජනපති මහින්ද රාජපක්ෂ මහතාට සහය පළ කිරීමට එක්විය.මේ සමග ඔහුගෙන් හිස්වූ පක්ෂ මහලේකම් තනතුරට කබීර් හෂීම් මහතා පත් කිරීමට ද එක්සත් ජාතික පක්ෂය පියවර ගත්තේය.එසේම මැතිවරණයෙන් අනතුරුව පැවැති එජාප කෘත්‍යාධිකාරි මණ්ඩල රැස්වීමකදී තිස්ස අත්තනායක මහතාගේ පක්ෂ සාමාජිකත්වය අහෝසි කිරීමට තීරණය කළ බව වාර්තා විය.ඒ අනූව තමන් පක්ෂ සාමාජිකත්වයෙන් ඉවත් කිරීම වළක්වන නියෝගයක් නිකුත් කරන්නැයි ඉල්ලා අත්තනායක මහතා මෙම පෙත්සම ගොනු කර ඇතැයි සඳහන් වුණි.අදාළ නඩුවේ එ.ජා.ප. හිටපු ලේකම් වරයා වෙනුවෙන් එම්.යූ.කේ. අලී සාබ්‍රී, කෞශල්‍ය මොල්ලිගොඩ, රුවන්ත කුරේ යන නීතිශුවරුන් පෙනී සිට ඇති අතර එ.ජා.ප. වෙනුවෙන් රොමේෂ් ද සිල්වා, සුගත් කල්දේරා, එරාජ් ද සිල්වා යන නීතිඥ මහත්වරුන් පෙනී සිට ඇති බව වාර්තා වෙයි.ඒසේම එ.ජා.ප. නායක රනිල් වික්‍රමසිංහ මහතා වෙනුවෙන් රොනල්ඩ් පෙරේරා, සුරේන් ප්‍රනාන්දු, යන නීතිඥවරුන් පෙනී සිට ඇති අතර එ.ජා.ප. මහ ලේකම් කබීර් හෂීම් මහතා වෙනුවෙන් ඉක්‍රම් මොහොමඩ්, ජනාධිපති නීතිඥ සාදී වාඩුඩ් යන මහත්වරුන් පෙනී සිට ඇති බව සඳහන්ය.", "URL": "https://sinhala.adaderana.lk/news.php?nid=51108", "Category": null, "Parent URL": null}