{"Source": "Adaderana", "Timestamp": "November 1, 2012 08:38 am", "Headline": "වරාපි‍ටියේ කත මැරූ නියම සැකකරු කවුද?", "News Content": "කහවත්ත, වරාපිටිය ප්‍රදේශයේදී කාන්තාවක් ඝාතනය කිරීමේ සිද්ධියට මීට පෙර කාන්තාවන් ඝාතය කිරිමේ සිද්ධීන්වලට සම්බන්ධ ප්‍රධාන සැකකරුගේ සෘජු සම්බන්ධයක් පවතින බවට සැකකරන බව පොලීසිය පවසයි. ඊයේ (31) පස්වරුවේ වරාපිටිය ප්‍රදේශයේදී කාන්තාවක් ඝාතනය කර තිබුණි. වයස අවුරුදු 60 ක් පමණ වන මෙම කාන්තාවට තියුණු ආයුධයකින් පහර දී ඝාතනය කර ඇති බව පොලිස් මාධ්‍ය ප්‍රකාශක ‍ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා සඳහන් කළේය. මෙම සිද්ධිය සම්බන්ධයෙන් නිවේදනයක් නිකුත් කරමින් පොලිස් මූලස්ථානය සඳහන් කළේ මෙම සිද්ධියට මීට පෙර ඝාතනවලට සම්බන්ධ සැකකරුවගේ ඝෘජු සබඳතාවක් පවතින බවට සැක කරන බවයි. මීට පෙර මෙම ප්‍රදේශයේ කාන්තාවන් දෙදෙනෙකු ඝාතනය වීමේ සිද්ධිය සම්බන්ධයෙන් අදාළ සැකකරු අත්අඩංගුවට ගෙන අධිකරණයට ඉදිරිපත් කර තිබුණි. එහෙත් පසුගිය සතියේදී අදාළ සැකකරු නීතිපති හා පොලීසියේ විරෝධය මත අධිකරණයෙන් ඇප ලබා ගෙන ඇති බව පොලීසිය සඳහන් ක‍ළේය. ඒ අනුව මේ සම්බන්ධ‍යෙන් පොලිස් දෙපාර්තමේන්තුව පුළුල් විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=28787", "Category": null, "Parent URL": null}