{"Source": "Adaderana", "Timestamp": "January 13, 2017 12:25 pm", "Headline": " නියං සහන දෙන්න ත්‍රිවිධ හමුදාව කැඳවනවා", "News Content": "නියඟයෙන් පීඩාවට පත්ව සිටින ජනතාවට අවශ්‍ය සහන සැලසීම සඳහා ත්‍රිවිධ හමුදා සාමාජිකයින්ගේ සහය ලබා ගන්නා බව ජනාධිපති මෛත්‍රීපාල සිරිසේන මහතා පවසයි.ඔහු පෙන්වා දෙන්නේ සහන සැලසීමේ කටයුතුවල නිරත වී සිටින රජයේ නිලධාරීන්ට අමතරව හමුදා සාමාජිකයින් ද ඊට අනුයුක්ත කරන බවයි.ත්‍රීකුණාමලය චීන වරාය නාවික හමුදා කදවුරේ පැවති ආධුනික සෙබළුන්ගේ විසිර යාමේ උත්සවයකට සහභාගී වෙමින් ජනාධිපතිවරයා අද (13) මේ බව කියා සිටියේය.පවතින වියළි කාලගුණික තත්ත්වයෙන් පීඩාවට පත්ව සිටින ජනතාවට අවශ්‍ය සහන සැලසීම සඳහා රජය විධිමත් වැඩපිළිවෙළක් ආරම්භ කර ඇති බව ජනාධිපතිවරයා මෙහිදී අවධාරණය කළේය.රටේ ජාතික සමගිය ආරක්ෂා කිරීම සඳහා ත්‍රිවිධ හමුදාව මහත් කැපවීමෙන් යුතුව කටයුතු කරනු ලබන බවත්, රටේ සේනාධිනායකයා ලෙස තමන් එය අගය කරන බවත් ජනාධිපතිවරයා එහිදී ප්‍රකාශ කර ඇත.එමෙන්ම ත්‍රිවිධ හමුදාව සම්බන්ධයෙන් තමන් දැඩි විශ්වාසයකින් කටයුතු කරන බවද ජනාධිපතිවරයා මෙහි දී සිහිපත් කර තිබේ. තිස් වසරක් පුරා පැවති යුද්ධය නිමා කිරීමට ත්‍රිවිධ හමුදාව කටයුතු කළාසේම තාක්ෂණික යුද්ධය ජය ගැනීමට ද රටේ සියලූ දෙනා එක්විය යුතු බව ජනාධිපතිවරයා මෙහිදී අවධාරණය කර තිබේ.", "URL": "https://sinhala.adaderana.lk/news.php?nid=68073", "Category": null, "Parent URL": null}