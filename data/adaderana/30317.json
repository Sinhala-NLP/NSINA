{"Source": "Adaderana", "Timestamp": "December 28, 2012 02:27 pm", "Headline": "මේක නින්දිත උපක්‍රමයක්", "News Content": "වැලිකඩ බන්ධනාගාරයේ පසුගියදා ඇති වු ගැටුමෙන් පසු එහි සිටින රැඳවියන්ගෙන් හිස් කඩදාසිවලට අත්සන් ලබා ගැනීම එම බන්ධනාගාරයේ සිදු කළ මහා සංහාරය වසන් කිරීම සඳහා යොදා ගනු ලබන නින්දිත උපක‍්‍රමයක් බව පෙරටුගාමි සමාජවාදී පක්ෂය අවධාරණය කරයි. එහි ජාතික මෙහෙයුම් මණ්ඩලය විසින් නිකුත් කළ මාධ්‍ය නිවේදනයක මේ බව වැඩිදුරටත් මෙසේද සඳහන්ය. ඊයේ (27) වැලිකඩ බන්ධනාගාරයට පැමිණි රජයේ ආරක්ෂක අංශවලට අයත් සියයකට අධික පිරිසක් බන්ධනාගාර රැඳවියන් විශාල ප‍්‍රමාණයකගෙන් හිස් කඩදාසි කොළවලට අත්සන් ලබා ගෙන ඇතැයි වාර්තා වේ. මෙම කටයුත්ත සඳහා අපරාධ පරීක්ෂණ දෙපාර්තමේන්තුව, කොළඹ අපරාධ කොට්ඨාසය, ත‍්‍රස්ත විමර්ශන අංශයට අයත් නිලධාරීන් ඒකාබද්ධ මෙහෙයුමක් කළ බවද වාර්තා වී තිබේ. බන්ධනාගාර රැඳවියන්ගෙන් බලහත්කාරය භාවිත කර හිස් කොළවලට අත්සන් ගැනීම අතිශය ප‍්‍රජාතන්ත‍්‍ර විරෝධී කාර්යයක් වන අතර ආණ්ඩුවේ මෙම ක‍්‍රියාකාරකම් බරපතළ සැකයකට තුඩු දෙයි. බන්ධනාගාරවල රඳවා සිටින රැඳවියන්ගේ ජීවිතාරක්ෂාව සම්බන්ධයෙන් රජය වගකිව යුතු නමුත් අවස්ථා ගණනාවකදී එම වගකීම පැහැර හැරීමට ලක් විය. 2012 ජුනි 26 වැනිදා වව්නියාව බන්ධනාගාරයට කළ පහරදීමෙන් රැඳවියන් දෙදෙනකු මියගොස් තවත් විශාල පිරිසක් තුවාල ලැබූහ. ඇතැම් රැඳවියන් සදාකාලික ආබාධිතයින් බවට පත් විය. 2012 නොවැම්බර් 09 වැනිදා වැලිකඩ බන්ධනාගාරයට සිදු කළ පහර දීමෙන් රැඳවියන් 27 දෙනකු මිය ගිය අතර තවත් සිය ගණනක් තුවාල ලැබූහ. අතුරුදහන් වී ඇති රැඳවියන් පිළිබඳ නිශ්චිත වාර්තා පවා දක්නට නොමැත. වැලිකඩ බන්ධනාගාරයේ සිදු වූ සිදුවීම පිළිබඳ පරීක්ෂණ පවත්වන බවට ආණ්ඩුවේ බලධාරීන් පොරොන්දු වුවත් මේ වන තුරුත් සත්‍ය හෙළිදරව් කරගත හැකි අන්දමේ පරීක්ෂණයක් සිදු කර නොමැති අතර මෙම ම්ලේච්ඡ ප‍්‍රහාරයන් ආණ්ඩුවේ දේශපාලන බලාධිකාරයේ ඍජු අනුදැනුම ඇතිව සිදු වන ඒවා බව තවදුරටත් රහසක් නොවේ. ලංකාවේ සිදු වන මෙවැනි ආකාරයේ මානව හිමිකම් කඩවීම්වලට ලෝකය ඉදිරියේ පිළිතුරු බැඳිය යුතුව සිටින ආණ්ඩුව සිය සාහසික අපරාධ වසං කිරීම සඳහා විවිධ උපක‍්‍රම ක‍්‍රියාවට නංවමින් සිටින බව පැහැදිළිය. ඊයේ බන්ධනාගාර රැඳවියන්ගෙන් හිස් කඩදාසිවලට අත්සන් ලබා ගැනීම වැලිකඩ බන්ධනාගාරයේ සිදු කළ මහා සංහාරය වසන් කිරීම සඳහා යොදා ගනු ලබන නින්දිත උපක‍්‍රමයක් බව අපි වගකීමෙන් යුතුව ප‍්‍රකාශ කර සිටිමු. බන්ධනාගාර රැඳවියන් හට මේ ආකාරයේ බලහත්කාරයන්ට ගොදුරුවීමට සිදුවීම පොදුවේ රට තුළ උද්ගත වී ඇති ප‍්‍රජාතන්ත‍්‍ර විරෝධී ඒකාධිපතිත්වයේම පරාවර්තනයකි. ලංකාව වැනි අවසංවර්ධිත පරිවාරයේ රටවල නව ලිබරල් ධනවාදී උපාය මාර්ගය ක‍්‍රියාවට නැංවීම බලහත්කාරයන්ගෙන් හා මර්දනයන්ගෙන් තොරව සිදු කළ නොහැකි අතර මෙවැනි සියලූ සිදුවීම් ඒ පිළිබඳ ඉතිහාසයට සාක්ෂි එකතු කරයි. එබැවින් ක‍්‍රමයෙන් තහවුරු වෙමින් පවතින ඒකාධිපතිත්වයටද ඒකාධිපතිත්වය සඳහා පස සකසන නව ලිබරල් ධනවාදයටද එරෙහිව පෙළ ගැසෙන ලෙසත් බන්ධනාගාර තුළ සිදු වූ ම්ලේච්ඡ සංහාරයන් වසං කිරීමට ඉඩ නොතබා ඒවායේ වගකිව යුත්තන්ට එරෙහිව යුක්තිය පසිඳලීම සඳහා පෙරට එන ලෙසත් අපි ප‍්‍රජාතන්ත‍්‍රවාදය අගයන කොටස්වලින් සහ සමස්ත ලාංකීය ජනතාවගෙන් ඉල්ලා සිටිමු.", "URL": "https://sinhala.adaderana.lk/news.php?nid=30317", "Category": null, "Parent URL": null}