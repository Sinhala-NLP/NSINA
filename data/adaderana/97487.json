{"Source": "Adaderana", "Timestamp": "October 10, 2018 04:19 pm", "Headline": "අවසන් හුස්ම පොද රැක ගන්න වෙර දැරූ සද්ධන්තයා ජීවිත ගමන අත්හරී", "News Content": "මඩකලපුව-කොළඹ දුම්රිය මාර්ගයේ වැලිකන්ද ප්‍රදේශයේ දී දුම්රියක ගැටී බරපතළ තුවාල ලබා සිටි වන අලියා මීට සුළු වේලාවකට පෙර ජිවිතක්ෂයට පත්වූ බව අද දෙරණ වාර්තාකරු පවසයි. මෙලෙස බරපතළ තුවාල ලබා වෙල්යායේ වැටී සිටි වන අලියා ගොඩ ගෙන ප්‍රථිකාර කටයුතු ආරම්භ කළ ද දුම්රියේ ගැටීමෙන් ශරීර අභියන්තරයේ අතිවු අධික ලේ වහනය වීම නිසා මෙම වන අලියා මිය ගිය බව ගිරිතලේ වනජීවි කාර්යාලයේ පශු වෛද්‍ය ඒකකය පවසයි. ගිරිතලේ වනජීවි කාර්යාලයේ පශු වෛද්‍ය ඒකකය පවසන්නේ මිය ගිය අලියාගේ සොනිමේකලාව කැඩී ඇති බවට සැක පළ කරන බවයි. මිය ගිය වන අලියාගේ පශ්චාත් මරණ පරීක්ෂනය ගිරිතලේ වනජීවි කාර්යාලයේ පශු වෛද්‍ය ඒකකය විසින් හෙට(11) සිදු කිරීමට නියමිතයි. ඊයේ(09) රාත්‍රී 9.45ට පමණ මඩකලපුව සිට කොළඹ බලා ධාවනය වෙමින් තිබු මීනගයා නගරාන්තර සීඝ්‍රගාමී දුම්රියේ වැලිකන්ද මොණරතැන්න ප්‍රදේශයේදී මෙම වන ගැටී ඇත. මෙම අනතුරෙන් දුම්රිය මාර්ගයට හෝ දුම්රියට කිසිදු හානියක් සිදුවී නොමැති අතර අනතුරට පත් වන අලියා බරපතළ තත්ත්වයේ පසුවන බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=97487", "Category": null, "Parent URL": null}