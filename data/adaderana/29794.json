{"Source": "Adaderana", "Timestamp": "December 8, 2012 10:17 am", "Headline": "තේරීම්කාරක සභාවේ වාර්තාව පාර්ලිමේන්තුවට - විවාදය මාසයකින්", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් වු දෝෂාභියෝගය විමර්ශනය කළ තේරීම්කාරක සභාවේ වාර්තාව පාර්ලිමේන්තුවට ඉදිරිපත් කර තිබේ. එහි සභාපති අනුර ප්‍රියදර්ශන යාපා අමාත්‍යවරයා විසින් එකී වාර්තාව අද (08) පාර්ලිමේන්තුවට ඉදිරිපත් කර ඇති අතර එම අවස්ථාවේදී විපක්ෂයෙන් දැඩි ඝෝෂාකාරී තත්ත්වයක් ද එල්ල වී ඇත. අදාළ වාර්තාව අංග සම්පූර්ණ වාර්තාවක් බව අමාත්‍යවරයා සඳහන් කළේ යැයි අද දෙරණ වාර්තාකරු වැඩිදුරටත් පවසයි. එහිදී නැගි සිටි විපක්ෂයේ ප්‍රධාන සංවිධායක ජෝන් අමරතුංග මහතා ඒ සඳහා විවාදයක් අවශ්‍ය බව පවසා තිබේ. ඒ අනුව එකී වාර්තාව මාසයක කාලයකින් අනතුරුව විවාදයට ගන්නා බව කතානායක චමල් රාජපක්ෂ මහතා පාර්ලිමේන්තුව හමුවේ ප්‍රකාශ කර ඇත. විවාදය සඳහා දින 10 ක කාලයක් වුවත් වෙන් කළ හැකි බව කතානායකවරයා පැවසුවේ යැයි අද දෙරණ වාර්තාකරු පවසයි. අදාළ වාර්තාවට සාක්ෂිකරුවන් 16 දෙනෙකුගේ සාක්ෂි ඇතුළත් බවත්, චෝදනා 2ට පමණක් අගවිනිසුරුවරියගේ පාර්ශවයෙන් පිළිතුරු ලැබී ඇති බවත් අනුර ප්‍රියදර්ශන යාපා අමාත්‍යවරයා පවසා තිබේ. පාර්ලිමේන්තු තේරීම්කාරක සභාව අවස්ථා 8කදී රැස්වී ඇති අතර ලේඛන 139ක්ද ඊට ඉදිරිපත් වී තිබේ. අගවිනිසුරුවරියට එරෙහිව ඉදිරිපත් වී ඇති චෝදනා 14ක් විමර්ශනය කිරීම සඳහා එකී තේරීම්කාරක සභාව පත්කරන ලදී. ඊට ආණ්ඩු පක්ෂයෙන් නියෝජිතයින් 7 දෙනෙකු මෙන්ම විපක්ෂයෙන් නියෝජිතයින් සිව්දෙනෙකු පත්කර තිබිණ.", "URL": "https://sinhala.adaderana.lk/news.php?nid=29794", "Category": null, "Parent URL": null}