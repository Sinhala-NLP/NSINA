{"Source": "Adaderana", "Timestamp": "January 13, 2013 09:47 am", "Headline": "අරලගංවිලට වැටුණු උල්කාපතවල ජීවි පොසිල", "News Content": "පොළොන්නරුව, අරලගංවිල ප්‍රදේශයට පසුගියදා කඩා වැටුණු උල්කාපාත කොටස්වල ජීවි පොසිල අන්තර්ගත බව තහවුරු වි තිබේ. එංගලන්තයේ බකිංහැම් විශ්ව විද්‍යාලයේ තාරකා ජීව විද්‍යාඥ මහාචාර්ය චන්ද්‍රා වික්‍රමසිංහ මහතා විසින් අදාළ උල්කාපාත කොටස් පිළිබඳ වැඩිදුර පරීක්ෂණවලින් අනාවරණය කරගෙන ඇත්තේ එහි ඩයටම කාණ්ඩයට අයත් ඇල්ගී විශේෂයේ ජීවි කොටස් පොසිල ගතව පවතින බවයි. කොළඹ වෛද්‍ය පර්යේෂණ ආයතනයේ අධ්‍යක්ෂ විශේෂඥ වෛද්‍ය අනිල් සමරනායක මහතා විසින් ඒ පිළිබඳ සිදුකළ මූලික පරීක්ෂණවලදි ද මීට සමාන නිගමනයකට එළඹ තිබුණි. පොළොන්නරුව, අරලගංවිල ප්‍රදේශයේ දී හමුවු එම පොසිලය පිළිබඳ පරික්ෂණවල තොරතුරු ඇතුළත් විද්‍යාත්මක ලිපියක් ජාත්‍යන්තර අභ්‍යාවකාශ සඟරාව මගින් ද ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=30719", "Category": null, "Parent URL": null}