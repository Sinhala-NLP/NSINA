{"Source": "Adaderana", "Timestamp": "February 15, 2019 12:53 pm", "Headline": "ට්‍රම්ප්ගේ ඡන්ද පොරොන්දුව", "News Content": "අමෙරිකාව සහ මෙක්සිකෝව අතර දේශසීමා ප්‍රාකාරයක් හෝ යකඩ වැටක් හෝ ඉදිකිරීම ඩොනල්ඩ් ට්‍රම්ප් 2016 වසරේ ලාබදුන් ඡන්ද පොරොන්දුවක්. මෙක්සිකෝව හරහා ඇමෙරිකාවට පැමිණෙන අනවසර සංක්‍රමණිකයන් මැඬලීමට මෙම ප්‍රාකාරය ඉදි කළ යුතු බවත්, එමඟින් ඇමෙරිකාවේ ආරක්ෂාව සහ ස්වෛරීත්වය ශක්තමත් වනු ඇති බවත් ට්‍රම්ප්ගේ මෙන්ම බොහෝ රිපබ්ලිකන් පාක්ෂිකයන්ගේ ද විශ්වාසය වී තිබේ. අමෙරිකාව සහ මෙක්සිකෝව අතර ඉදිකිරීමට යෝජිත දේශසීමා ප්‍රාකාරය සඳහා අරමුදල් වෙන්කර ගැනීමට නොහැකි වීම හේතුවෙන් අමෙරිකානු ආණ්ඩුවේ කටයුතු මාසයකටත් අධික කාලයක් අක්‍රීයව පැවතියේය. එම අවස්ථාවේදී ජනාධිපති ඩොනල්ඩ් ට්‍රම්ප් ගැටළුව නිරාකරණය කරගැනීම සඳහා මැදිහත් වුණේ රට තුළ හදිසි තත්ත්වයක් ප්‍රකාශ කර හෝ සිය අභිලාෂයන් මුදුන්පත් කරගන්නා බවට ප්‍රතිඥා දෙමින්. යළිත් ආණ්ඩුව අක්‍රිය වීමේ අවධානමක් යෝජිත දේශසීමා ආරක්ෂක පනතක් මඟින් වැළකී ගොස් ඇතත් දේශසීමා ප්‍රාකාරය ඉදිකිරීම සඳහා කොංග්‍රසය මඟහැර පිළියම් සෙවීමට යාමේදී නෛතික වශයෙන් ඊට අභියෝග කිරීමේ හැකියාව ඩිමොක්‍රටික් පාක්ෂිකයින් සතුයි. මේ අතර යෝජිත දේශසීමා ආරක්ෂක පනත යටතේ ස්වදේශීය ආරක්ෂක දෙපාර්තමේන්තුව තවත් වෙනත් ෆෙඩරල් ආයතන රැසක් සඳහා ඩොලර් බිලියන 300කට අධික මුදල් ප්‍රතිපාදන වෙන්කර ඇති බව සඳහන් වෙයි. කෙසේ වෙතත් යෝජිත දේශසීමා ප්‍රාකාරය සඳහා අවශ්‍ය මුදල් ප්‍රතිපාදන ඊට අයත් වන්නේ නැතත් සෙනෙට් සභාවේ පැවති ඡන්ද විමසීමේදී 83ට 16 ක් ලෙස ඒ සඳහා අනුමැතිය හිමිවීම විශේෂත්වයක්. ට්‍රම්ප් යෝජනා කර ඇති දේශසීමා ප්‍රාකාරය සම්බන්ධයෙන්, ඇමෙරිකන් ඩොලර් බිලියන 5.7 ක් වැයවනු ඇතැයි ට්‍රම්ප් පෙන්වා දී තිබුණි. කෙසේ වෙතත් ජනපති ට්‍රම්ප් ප්‍රමුඛ රිපබ්ලිකන්වරුන් සහ ප්‍රතිවාදී ඩිමොක්‍රටික්වරුන් අතර පැවැති දීර්ඝ සාකච්ඡාවලින් පසු ප්‍රාකාරය සඳහා අනුමැතිය හිමිවූයේ ඇමෙරිකන් ඩොලර් බිලියන 1.4 ක මුදලක් පමණයි.", "URL": "https://sinhala.adaderana.lk/news.php?nid=104382", "Category": null, "Parent URL": null}