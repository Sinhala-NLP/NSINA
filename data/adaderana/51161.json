{"Source": "Adaderana", "Timestamp": "May 7, 2015 02:24 pm", "Headline": "ඡන්දයට කලින් 10ක් 15ක් හිරේ දාන්නයි මේ හදන්නේ", "News Content": "මූල්‍ය අපරාධ විමර්ශන ඒකකය පිහිටුවීමේ අරමුණ ඉදිරි මැතිවරණයට පෙර මන්ත්‍රීවරුන් 10ක් 15ක් හිරේ යැවීම බව ජාතික නිදහස් පෙරමුණේ නායක හිටපු අමාත්‍ය විමල් වීරවංශ මහතා පවසයි.එම ඒකකය දේශපාලන අවශ්‍යතාවය මත පිහිටුවා ගත් එකක් බවත්, ඉන් සිදුකරන්නේ සම්පූර්ණයෙන්ම මර්දනය පමණක් බවත්, ඒ මහතා අද කොළඹදී පැවැති මාධ්‍ය හමුවකදී පෙන්වාදුන්නේය.මූල්‍ය අපරාධ විමර්ශන ඒකකයට එසේ නම් පළමුව ඉදිරිපත් කළ යුත්තේ මේ රටට විශාල මුදලක් අහිමි කළ මහ බැංකු අධිපතිවරයා බවද, එසේ නමුත් අද ඔහු කිසිදු ගැටලුවක් නැතිව සිටින බවද මන්ත්‍රීවරයා පැවසීය.මේවන විට එජාපයට හිතවත් වෙබ් අඩවි ඉදිරි දිනවල අත්අඩංගුවට ගැනීමට සිටින්නේ මේ අය යැයි කියමින් පුවත් පළ කරන බවද ඔහු පෙන්වාදුන්නේය.මේ අතර අමෙරිකානු රාජ්‍ය ලේකම් ජෝන් කෙරීගේ ශ්‍රී ලංකා සංචාරය ගැන අදහස් දක්වමින් විමල් වීරවංශ මහතා කියා සිටියේ 2001 වසරේදී එවකට අගමැති රනිල් වික්‍රමසිංහ මහතා ලවා අමෙරිකාවට කර ගන්න බැරි වුණ දේ යළි කිරීමට ඔවුන් උත්සාහ කරන බවයි.මෙරට ජනතාව තෙමඟුල සිහිකරන වෙසක් කාලයේදී කෙරී ආව නිසා ඔවුන්ට ඒ ගැන කල්පනාවක් නැති බවත්, මේ නිසා කෙරීට විරෝධය පෑමට හැකියාවක් නොලැබුණ බවත්, මන්ත්‍රීවරයා පැවසීය.එසේම කෙරී ආවේ විදුහල්පති හා ළමුන් හොඳින් සිටීදැයි බැලීමට බවද ඔහු කියා සිටියේය.මාධ්‍ය හමුවට එක්වූ පිවිතුරු හෙළ උරුමයේ නායක බස්නාහිර පළාත් සභා මන්ත්‍රී උදය ගම්මන්පිල මහතා කියා සිටියේ පාර්ලිමේන්තු මාර්ගයේ විරෝධතා පැවැත්වීම වළක්වාලමින් පොලීසිය පසුගියදා අධිකරණ නියෝගයක් ලබාගත් බවයි.එසේවී නම් සෝභිත හිමි ප්‍රමුඛ පිරිස 19 සම්මත කරන්නැයි කියමින් පාර්ලිමේන්තු මාර්ගයේ පැවැත්වූ විරෝධතාවය වැළැක්වීමට අධිකරණ නි‍යෝග නොගත්තේ මන්දැයි පොලිස් මාධ්‍ය ප්‍රකාශකගෙන් ප්‍රශ්න කරන බවද කියා සිටියේය.මාධ්‍ය හමුවට එක්වූ ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා කියා සිටියේ මහින්ද රාජපක්ෂ අගමැති අපේක්ෂත්වයට නම්කරන්නැයි බලකරමින් හෙට කුරුණෑගල පැවැත්වෙන රැලියේදී මෛත්‍රී-මහින්ද ඊයේ හමුවේ සාකච්ඡා කළ දෑ හෙළි කරන බවයි.මහින්ද රාජපක්ෂ මහතා අගමැති අ‍පේක්ෂක ලෙස නම්කරන්නැයි එහිදී විශාල බලපෑමක් කිරීමට බලාපොරොත්තු වන බවද හෙතෙම පැවසීය.එ‍ෙස්ම කුරුණෑගල රැලිය මෛත්‍රී විරෝධී රැලියක් නොවන බවත්, එය එජාප විරෝධී රැලියක් බවත්, එම මාධ්‍ය හමුවට එක්වූ පාර්ලිමේන්තු මන්ත්‍රී බන්දුල ගුණවර්ධන මහතා පැවසීය.", "URL": "https://sinhala.adaderana.lk/news.php?nid=51161", "Category": null, "Parent URL": null}