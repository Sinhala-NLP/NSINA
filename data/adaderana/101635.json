{"Source": "Adaderana", "Timestamp": "January 1, 2019 01:35 pm", "Headline": "ආඩම්බරකාරයෙක් පස්සෙන් ගිය දෙන්නෙක් මාට්ටු", "News Content": "මන්නාරම,වෙඩිතලතිව්,සවාරිකුලම ප්‍රදේශයේදී මොණර දඩයමේ ගිය පුද්ගලයින් දෙදෙනෙක් මන්නාරම පොලිස් විශේෂ කාර්ය බළකා නිලධාරීන් අත්අඩංගුවට ගෙන ඇති බව මන්නාරම අඩම්පන් පොලීසිය පවසයි. පොලීසිය පැවසූවේ මොණරෙකු මරා තවත් මොණරුන් දඩයම සඳහා කැලෑවේ සැරිසරමින් සිටි පුද්ගලයින් දෙදෙනෙකු තුවක්කුවක් සමඟ එලෙස අත්අඩංගුවට ගෙන ඇති බවයි. ප්‍රදේශයේ මොණර දඬයම සිදුවන බවට පොලිස් විශේෂ කාර්ය බළකා නිලධාරීන්ට ලද තොරතුරක් මත සිදුකළ වැටලීමකදී සැකකරුවන් අත්අඩංගුවට ගෙන ඇති අතර, සැකකරුවන් සතුව තිබි මෙරට නිශ්පාදිත කොටන තුවක්කු 01, වෙඩි සකස් කිරීමට උපයෝගී කර ගන්නා ඊයම් කැබලි 14,වෙඩි සකස් කිරීමට උපයෝගී කර ගන්නා කෝඩයිට් පුපුරණ ද්‍රව්‍ය ග්‍රෑම් 05, අඟල් 11 ක් දිග තහනම් පිහි 01, මරා දමන ලද වැඩුනු මොණරෙක් අත්අඩංගුවට ගෙන ඇති බවද පොලීසිය පැවසීය. පොලීසිය පැවසුවේ අත්අඩංගුවට ගත් සැකකරු අද(01) මන්නාරම මහේස්ත්‍රාත් අධිකරණයට ඉදිරිපත් කිරීමට නියමිත බවයි. විශේෂ කාර්ය බලකාය අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් මහතාගේ මඟ පෙන්වීම මත, කලාප අණදෙන නිලධාරී වව්නියාව පොලිස් අධිකාරී එම් පැට්රික් බී.කේ. ද සිල්වා මහතාගේ නියෝග හා උපදෙස් මත, මන්නාරම වැඩ බලන ප්‍රදේශය අණදෙන නිලධාරි සහකාර පොලිස් අධිකාරි කේ.ඒ.ඒ.කේ. කටුගම්පල මහතාගේ අධීක්ෂණයෙන් සිදු කරයි.", "URL": "https://sinhala.adaderana.lk/news.php?nid=101635", "Category": null, "Parent URL": null}