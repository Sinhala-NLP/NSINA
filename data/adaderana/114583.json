{"Source": "Adaderana", "Timestamp": "July 20, 2019 03:26 pm", "Headline": "නවසීලන්ත අගමැතිනිය ඔස්ට්‍රේලියාවේ සංචාරයක", "News Content": "නවසීලන්ත අගමැතිනියගේ කුඩා දියණිය වෙනුවෙන් අපුරු ත්‍යාගයක් පිරිනැමීමට ඔස්ට්‍රේලියානු අගමැති ස්කොට් මොරිසන් කටයුතු කළේය. නවසීලන්ත අගමැතිනී ජසින්ඩා ආර්ඩේන් මේ දිනවල ඔස්ට්‍රේලියාවේ සංචාරයක නිරතවෙමින් සිටියි සිය රට වෙත පැමිණි අගමැතිනිය පිළිගැනීමට ඔස්ට්‍රේලියා අගමැති ස්කොට් මොරිසන් හා අගමැති ආර්යා ජෙනී ද එක්වුණි. ආර්ඩේන්ගේ ස්වාමිපුරුෂයා වූ ක්ලාක් ගේෆෝඩ් ද එක්වූ මෙම අවස්ථාවේදී අගමැතිනියගේ කුඩා දියණිය වෙත අපූරු ත්‍යාගයක් පිරිනැමීමට ඔස්ට්‍රේලියානු අගමැති පවුල කටයුතු කළේය. එමෙන්ම පසුගිය ලෝක කුසලාන ක්‍රිකට් තරගාවලියේ අවසන් තරගයේදී නවසීලන්ත පිල වෙත ඔස්ට්‍රේලියානු ක්‍රිකට් රසිකයන් දැක්වූ සහයෝගයට ස්තූතිය පළකිරීමටද අගමැතිනිය මෙහිදී අමතක කළේ නැත. සිය ධුරය දරන කාලය තුළ දරුවෙකු බිහිකළ දෙවැනි රාජ්‍ය නායිකාව ලෙස ජසින්ඩා ප්‍රකටව සිටියි. ඇයට පෙර අගමැති ධුරයේ සිටියදී දරුවෙක් බිහිකළ එකම නායිකාව වන්නේ පාකිස්ථානයේ හිටපු අගමැතිනී බෙනාසීර් භූතෝයි. කෙටි සුහද පිළිසදරකින් අනතුරුව රාජ්‍ය නායකයන් හා රාජ්‍යතාන්ත්‍රිකයන් අතර ද්වීපාර්ශ්වීය සාකච්ඡා මෙල්බර්න් නුවරදී පැවැත්වූ බව විදෙස් පුවත් වාර්තා කළේය.", "URL": "https://sinhala.adaderana.lk/news.php?nid=114583", "Category": null, "Parent URL": null}