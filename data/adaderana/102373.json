{"Source": "Adaderana", "Timestamp": "January 15, 2019 01:57 pm", "Headline": "බස් රථය පසු කර ගිය යතුරුපැදිය ජීවිත දෙකක් අහිමි කරයි-1කට බරපතළයි", "News Content": "මනම්පිටිය ප්‍රදේශයේ අද(15) උදෑසන 9ට පමණ සිදුවු යතුරුපැදි අනතුරකින් තරුණයින් දෙදෙනෙක් ජීවිතක්ෂයට පත්ව තිබේ. මනම්පිටියේ සිට දළුකාන ප්‍රදේශයට යතුරුපැදියකින් යමින් සිටි තරුණයින් තිදෙනෙක් මෙලෙස අනතුරට පත්ව ඇති අතර ඉන් දෙදෙනෙක් මිය ගොස් තවත් තරුණයෙක් බරපතළ තත්ත්වයෙන් පොළොන්නරුව මුලික රෝහල වෙත ඇතුළත් කර ඇති බව අද දෙරණ වාර්තාකරු පවසයි. කඳුරුවෙල සිට මහියංගනය දෙසට ධාවනය වෙමින් තිබු පෞද්ගලික බස් රථයක් ඉස්සර කර යෑමේ දී ඉදිරියෙන් පැමිණි ටිපර් රථයක ගැටී යතුරු පැදිය මෙලෙස අනතුරට ලක්ව තිබේ. අනතුරුව යතුරුපැදිය පෞද්ගලික බස් රථයේ රෝදවලට හසුවී මෙලෙස තරුණයින් දෙදෙනා එතැනදීම මිය ගොස් තිබේ. වයස අවුරුදු 16,17 හා 18 යන වියේ පසුවන මෙම තරුණයින්ගේ අපරික්ෂාකාරී ධාවනය හේතුවෙන් මෙම අනතුර සිදුව ඇතැයි පොලීසිය සැකපළ කරයි. කෙසේ වෙතත් අනතුර සිදුවු අවස්ථාවේ දී රිපර් රථය පළා ගොස් තිබේ. අරලගංවිල පොලීසිය අනතුර පිළිබඳ වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=102373", "Category": null, "Parent URL": null}