{"Source": "Adaderana", "Timestamp": "November 23, 2012 01:17 pm", "Headline": "පිස්තෝල පහරින් අයෙක් රෝහලට", "News Content": "පුත්තලම දිස්ත්‍රික් පාර්ලිමේන්තු මන්ත්‍රීවරයෙකුගේ හිටපු ආරක්ෂක නිලධාරියෙකු මෙන්ම හිටපු පොලිස් සහායකවරයෙකු සහ තවත් අයෙකු විසින් එල්ල කරන ලද පිස්තෝල ප්‍රහාරයකින් තුවාල ලබා ඇති අයෙකු මාරවිල මූලික රෝහලට ඇතුළත් කර ඇත. මෙසේ තුවාල ලබා රෝහල් ගත කර ඇත්තේ වෙන්නප්පුව, ජය මාවත ප්‍රදේශයේ පදිංචිව සිටින නිමන්ත ප්‍රනාන්දු නම් අයෙකි. ඊයේ (22) රාත්‍රී 9.30 ට පමණ වෙන්නප්පුව, නයිනමඩම ප්‍රදේශයේ හෝටලයකට පැමිණි දෙදෙනෙකු විසින් අදාළ පුද්ගලයාගේ හිසට පිස්තෝලයකින් පහර දී පැළඳ සිටි රන් දම්වැල කොල්ලකා රුපියල් 18,000 ක් අඩංගුව තිබූ මුදල් පසුම්බිය ද රැගෙන පලා ගොස් ඇතැයි සඳහන්ය. මෙම පහරදීමට සම්බන්ධ එක් අයෙක් කලක් පොලිස් සහායක වරයෙකු ලෙස මෙන්ම පාර්ලිමේන්තු මන්ත්‍රීවරයෙකුගේ ආරක්ෂක නිළධාරියෙකු ලෙස ද කටයුතු කළ අයෙකු බව වාර්තා වේ. අනෙක් පුද්ගලයා විවිධ අපරාධවලට සම්බන්ධ අයෙකු බව සඳහන්ය. සිද්ධිය සම්බන්ධයෙන් වෙන්නප්පුව පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=29429", "Category": null, "Parent URL": null}