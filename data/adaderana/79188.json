{"Source": "Adaderana", "Timestamp": "October 27, 2017 12:45 pm", "Headline": " වසර 17ක් සෞදියේ බැටළු ගාලක සිර කර සිටි කත හිඟ වැටුපත් අරගෙන එයි ", "News Content": "විදේශ රැකියාවක් සඳහා පිටත්ව ගොස් යළි පැමිණීමට නොහැකිව වසර 17ක් සෞදි අරාබියේ රඳවාගෙන සිටි කාන්තාවක මෙරටට ගෙන්වාගෙන තිබේ. විදේශ රැකියා අමාත්‍ය තලතා අතුකෝරල මහත්මියගේ මැදිහත්වීමෙන් අදාළ කාන්තාව ගෙන්වා ගැනීමට හැකි වූ බව ශ්‍රී ලංකා විදේශ සේවා නියුක්ති කාර්යාංශය සඳහන් කළේය. අඹන්පොල - අටවරල ප්‍රදේශයේ පදිංචි එම කාන්තාව ගෘහ සේවිකාවක් ලෙස සෞදි අරාබියේ රැකියාවක් සඳහා පිටත්ව ගොස් ඇත්තේ 2000 වසරේදී යි. ඇය වසර 15ක පමණ කාලයක් එළුවන් සහ බැටලුවන් රැකබලා ගැනීමේ සේවයේ යොදවා ඇති අතර අවස්ථා කිහිපයකදී පමණක් තම ඥාතීන් සමඟ දුරකථනයෙන් කතා කිරීමට අවස්ථාව ලබා දී තිබේ. පවුලේ ඥාතීන් විදේශ සේවා නියුක්ති කාර්යාංශයට කළ දැනුම්දීමකට අනුව තානාපති නිලධාරීන් මාර්ගයෙන් අදාළ කාන්තාව සේවය කරන ස්ථානය සොයාගෙන තිබේ. අදාළ කාන්තාවට හිඟ වැටුප් වශයෙන් රුපියල් ලක්ෂ 36ක පමණ වැටුපක් හාම්පුතාගෙන් ලබාගැනීමට හැකි වූ බව විදේශ සේවා නියුක්ති කාර්යාංශය සඳහන් කළේය. එම කාන්තාව අද (27) අළුයම දිවයිනට පැමිණි අතර මෑත ඉතිහාසයේ විගමනික ශ්‍රමිකයෙකුගේ හිමිකම වෙනුවෙන් වැඩිම හිඟ වැටුප් ප්‍රමාණයක් ලබාගත හැකි වු අවස්ථාව මෙය බව ද විදේශ රැකියා අමාත්‍ය තලතා අතුකෝරාල මහත්මිය ප්‍රකාශ කළාය.", "URL": "https://sinhala.adaderana.lk/news.php?nid=79188", "Category": null, "Parent URL": null}