{"Source": "Adaderana", "Timestamp": "April 9, 2013 04:15 pm", "Headline": "දුම්රියේ දෛනික ආදායම මිලියන 2ට වැඩියි", "News Content": "මේවන විට දුම්රිය දෛනික ආදායම රුපියල් මිලියන 02 කින් වැඩි වී ඇති බව ප්‍රවාහන අමාත්‍ය කුමාර වෙල්ගම මහතා පවසයි. මෙයට හේතු වී ඇත්තේ දුම්රිය පහසුකම් වැඩිවීම බව ප්‍රවාහන අමාත්‍යවරයා සඳහන් කළේය. මේවන විට නවීන දුම්රිය මෙරට දුම්රිය මාර්ගවල ධාවනය වන අතර එය මගීන්ට විශාල සහනයක් බව ද ඔහු පැවසුවේය. කොළඹ කොටුව සිට රාගම දක්වා වූ තෙවැනි දුම්රිය මාර්ගය විවෘත කිරීමේ අවස්ථාවට එක්වෙමින් ප්‍රවාහන අමාත්‍ය කුමාර වෙල්ගම මහතා මෙම අදහස් පළ කළේය. මෙවර මඩු මංගල්‍ය සඳහා මඩු දක්වාම දුම්රිය ධාවනය කිරීමට ද සූදානම් බව එහිදී වැඩිදුරටත් අදහස් දැක්වූ අමාත්‍යවරයා පැවසුවේය. සැප්තැම්බර් මාසය වන විට කිලිනොච්චිය දක්වා දුම්රිය ධාවනයට කටයුතු කරන බව ප්‍රවාහන අමාත්‍යවරයා කීවේය.", "URL": "https://sinhala.adaderana.lk/news.php?nid=33142", "Category": null, "Parent URL": null}