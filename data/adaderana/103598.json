{"Source": "Adaderana", "Timestamp": "February 2, 2019 07:59 pm", "Headline": "සාලියවැව දැරිය සිව්වන දිනටත් සොයා මෙහෙයුම්", "News Content": "දින හතරකට පෙර අතුරුදහන්වු සාලියවැව නීලබැම්ම ඕළුමඩු ගම්මානයේ දැරිය සොයා පොලිස් විශේෂ කාර්ය බලකාය හා පොලීසිය එක්ව විල්පත්තුව ජාතික වනෝද්‍යානයේ දෙදින තුල මෙහෙයුම් කටයුතු වල නිරත වුවද කිසිදු හෝඩුවාවක් සොයා ගැනීමට නොහැකි වු බව සාලියවැව පොලීසිය පවසයි. පසුගිය 30වන දින වයස අවුරුදු හතරක් වු ඩබ්ලියු.ජී.තෙනුරි තිසාරා නැමති දැරිය නිවසේ සිටියදි අතුරුදහන් වී ඇති බව ඇගේ මව 30වන දින උදෑසන කාලයේ සාලියවැව පොලීසියට පැමිණිලි කර තිබුනී. නමුත් මෙම දැරියගේ මව සහ මිත්තනිය හා මිත්තනියගේ දෙවනි සැමියා පරස්පර ප්‍රකාශ සිදුකිරිම හේතුවෙන් මෙම අතුරුදහන් වීම ආරක්ෂක අංශ සහ ප්‍රදේශවාසින් කැළඹීමකට පත් කිරීමට හේතුවී ඇති බව කියයි. කෙසේ නමුත් දැරිය අතුරුදහන් වු දැරිය සොයා පොලීසිය, ගම්වාසින් 30වන දින මධ්‍යම රාත්‍රී වන තුරුත් අවට කැලෑ පීරමින් සොයා තිබුනද කිසිදු හෝඩුවාවක් සොයා ගැනීමට නොහැකි වී තිබේ. ඒ හේතුවෙන් පොලිස් නිළ සුනඛයින් යොදා ගනිමින් නැවත 31වන දින පරීක්ෂණ ආරම්භ කර තිබු නමුත් එහිදීද කිසිදු හෝඩුවාවක් සොයා ගැනීමට නොහැකි වී තිබේ. අතුරුදහන් වු දැරිය නිලබැම්ම ප්‍රදේශයේම පෙර පාසලකට යැවීමට දැරියගේ මව කටයුතු කර තිබුනද ඇය අතුරුදහන් වු 30වන දින පෙර පාසල් නොයෑම ගැනද සැක මතුව ඇති බව පරීක්ෂණ පවත්වන පොලිස් නිලධාරින් පවසයි. නැවත ඊයේ(01) දින මෙම දැරියගේ මව කල ප්‍රකාශයක් නිසා දැරිය පදිංචිව සිටි නිවසට මීටර් 300 ක පමන දුරින් පිහිටි කළාඔයේ සෝදිසි මෙහෙයුම් සිදු කිරීම කල්පිටිය විජය නාවික කඳවුරේ නාවික කිමිදුම්කරුවන් කටයුතු යොදා තිබුනද එයින්ද කිසිදු හෝඩුවාවක් සොයා ගැනීමට නොහැකි වී තිබේ. කෙසේ නමුත් අද(02) දින උදෑසන නැවතත් පොලිස් විශේෂ කාර්ය බළකාය සමඟ පුත්තලම කොඨඨාශයේ පොලිස් නිලධාරීන් 70 කට අධික කණ්ඩායමක් යොදා ගනිමින් කළාඔයට නුදුරින් පිහිටි විල්පත්තුව ජාතික වනෝද්‍යානයේ කිලෝ මිටර් 20 කට දුරක් ගෙවා යමින් සෝදිසි මෙහෙයුම් වල නිරත වී තිබුනද එහිදිද කිසිදු හෝඩුවාවක් සොයා ගැනීමට නොහැකි වු බව සාලියවැව පොලීසිය පවසයි. දැරිය අතුරුදහන් වීමෙන් පසු දැරියගේ මව සහ මිත්තනිය සහ මිත්තනියගේ දෙවන සැමියා සහ දැරියට මාමා ලෙස සැලකෙන හත් හැවිරිදි දරුවකුද පදිංචිව සිටි නිවසින් සාලියවැව පොලීසියට පැමිණ ඔවුන්ට ආරක්ෂාව පදිංචි නිවසේ ප්‍රමානවත් නොමැති බවට ප්‍රකාශ කරමින් රැඳී සිටින බවද පොලීසිය පවසයි.", "URL": "https://sinhala.adaderana.lk/news.php?nid=103598", "Category": null, "Parent URL": null}