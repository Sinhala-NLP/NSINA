{"Source": "Adaderana", "Timestamp": "June 11, 2010 10:38 am", "Headline": "රිසානා වෙනුවෙන් මව්පියන්ගෙන් අභියාචනයක්  ", "News Content": "සවුදි අරාබියානු කුඩා දරුවකු ඝාතනය කිරීමේ චෝදනාව මත වසර 05ක පමණ කාලයක සිට සිරගතව සිටින ශ්‍රී ලාංකික ගෘහ සේවිකාවක වන රිසානා රෆීක් නිදහස් කිරීම සම්බන්ධයෙන් කාරුණිකව සලකා බලා සුදුසු පියවරක් අනුගමනය කරන ලෙස ඉල්ලමින් ඇයගේ දෙමාපියන් විසින් එරට මානව හිමිකම් කොමිසම වෙත අභියාචනයක් ඉදිරිපත් කර තිබේ. පසුගිය සඳුදා දින රියාද් හි නියෝජිතයකු මාර්ගයෙන් රජයේ මානව හිමිකම් කොමිසමේ සභාපති බන්දාර් -අල්- අයිබන් වෙත බාර දී තිබේ. අදාළ වරද සම්බන්ධව රිසානා වරදකරු ලෙස තීරණය කර ඇයට මරණ දණ්ඩනය නියම කළ පසුව ඇගේ මෙම දඬුවම සම්බන්ධව අභියාචනයක් ඉදිරිපත්ව ඇත. කුඩා දරුවාගේ මරණය සිදුවූ ආකාරය පිළිබඳව රිසානා විසින් පාපොච්චාරණයක් සිදුකළ ද ඒ වනවිට ඇය පොලිස් රැඳවුම් භාරයේ සිටීම හා ඇය වෙනුවෙන් නෛතික නියෝජනයක් නොමැති වීම නිසා එම පාපොච්චාරණය අවලංගු විය. භාෂාවේ ගැටලුව ද එම අවස්ථාවේ ඇයගේ පාපොච්චාරණය අවලංගු වීමට බලපෑ බව රිසානා සඳහන් කර ඇත. මානව හිමිකම් කොමිසම වෙත ඉදිරිපත් කළ ලිපිය තුළින් තම දියණිය මිනීමරුවකු නොවන බව රිසානාගේ දෙමාපියන් වන මොහොමඩ් රෆීක් හා ෆරීනා නසීක් විසින් දැඩි ලෙස අවධාරණය කර ඇත. රිසානා රෆීක් 17 හැවිරිදි වියේ සිටියදී වයස අවුරුදු 23 ලෙස ව්‍යාජ වයසක් ය‍ටතේ ගමන් බලපත්‍ර සකසාගෙන ගෘහ සේවිකාවක ලෙස සවුදි අරාබියාවේ නිවසක සේවයට ගොස් ඇත. එහිදී ඇය විසින් රැකබලා ගත් එම නිවසේ අලුත උපන් කුඩා බිළි‍ඳාගේ හදිසි මරණය නිසා රිසානාට මෙසේ මිනීමැරුම් චෝදනා එල්ල විය.", "URL": "https://sinhala.adaderana.lk/news.php?nid=8945", "Category": null, "Parent URL": null}