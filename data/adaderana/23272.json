{"Source": "Adaderana", "Timestamp": "April 4, 2012 08:16 am", "Headline": "ආදි වාසියාට වෙඩිතිබ්බ වන නිලධාරියා 16 තෙක් යළි රිමාන්ඩ්", "News Content": "මාදුරුඔය රක්ෂිත වනෝද්‍යානයේ හේනානිගල පිවිසුම් දොරටුව අසළ දී සිදු වූ වෙඩි හුවමාරුවකින් ආදිවාසියෙකු ජීවිතක්ෂයට පත්වීමේ සිද්ධියට අදාළ සැකකරුවන් ලබන 16 වැනිදා දක්වා යළි රක්ෂිත බන්ධනාගාර ගත කර තිබේ. එසේ රක්ෂිත බන්ධනාගාර ගත කෙරුණේ හේනානිගල අඩවි වන නිලධාරී , වන සත්ව නිලධාරියෙකු සහ වනජීවී ‍ක්ෂේත්‍ර නිලධාරියෙකු ලෙස සේවය කළ සිවිල් ආරක්ෂක බලකායේ සාමාජිකයෙකුය. අදාළ සැකකරුවන් දෙහිඅත්තකණ්ඩිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව අධිකරණය විසින් මෙම නියෝගය ලබා දී ඇත. සැකකරුවන් වෙනුවෙන් ඉදිරිපත් වූ නීතීඥවරයා ඔවුන්ට ඇප ලබා දෙන ලෙස ඉල්ලා සිටිය ද එය ප්‍රතික්ෂේප කරමින් මහේස්ත්‍රාත් චාමර වික්‍රමනායක මහතා අදාළ නියෝගය ලබා දී තිබේ.", "URL": "https://sinhala.adaderana.lk/news.php?nid=23272", "Category": null, "Parent URL": null}