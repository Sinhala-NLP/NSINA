{"Source": "Adaderana", "Timestamp": "March 6, 2011 02:54 pm", "Headline": "ශ්‍රී ලංකා-ඕස්ට්‍රේලියා තරගයට ඔට්ටු අල්ලා 4 ක් අත්අඩංගුවේ", "News Content": "2011 ලෝක කුසලාන තරගාවලියේ ශ්‍රී ලංකාව හා ඕස්ට්‍රේලියාව අතර පැවති තරගයට අදාළව ඔට්ටු ජාවාරමේ යෙදුණු සිව් දෙනෙකු ඉන්දීය පොලිස් අත්අඩංගුවට පත්ව තිබේ. ඉන්දියාවේ රායිපූර් වල චට්ටිස්ග්ර් ප්‍රදේශයේ පවත්නා\"මහාබා බෂාර්\" හි සිදුකළ සෝදිසි මෙහෙයුමකදී ඉන්දීය රුපියල් මිලියන 100 ක පමණ වටිනාකමකින් යුතු ඔට්ටු ඇල්ලීමක නිරතවී සිටියදී මෙම පිරිස අත්අඩංගුවට ගත් බව ඉන්දීය මාධ්‍ය වාර්තා කරයි. මෙම ජාවාරම අන්තර් ප්‍රාන්ත ජාවාරමක් ලෙස කාලයක් තිස්සේ පවත්වාගෙන ගොස් ඇති බව රායිපූර්හි සහකාර පොලිස් අධිකා‍රිවරයෙකු වන අජස්සත්රූ මහදූර් මහතා අද(06)ඉන්දීය මාධ්‍යයට ප්‍රකාශයක් කරමින් සඳහන් කර තිබේ. රායිපූර් අපරාධ කොට්ටාසය මගින් ඊයේ අත්අඩංගුවට ගත් මෙම සිව්දෙනා සමග ලිපිගොනු හා විද්‍යුත් උපකරණ තොගයක්ද පොලිස් භාරයට ගත් බව මහතා පෙන්වාදී තිබේ. කෙසේ වුවද ඉකුත් මාර්තු මස 03 වන දින කැනඩාව හා පකිස්ථානය අතර පැවති තරගයේදීද ඉන්දීය රුපියල් මිලියන 10 ක වටිනාකමකින් යුතු මුදලක් ඕට්ටු ජාවාරම් කරද්දී ද මෙම ප්‍රදේශයෙන්ම පිරිසක් අත්අඩංගුවට ගත් බව ඉන්දීය මාධ්‍ය වැඩිදුරටත් උපුටා දක්වයි.", "URL": "https://sinhala.adaderana.lk/news.php?nid=14653", "Category": null, "Parent URL": null}