{"Source": "Adaderana", "Timestamp": "March 15, 2010 10:52 am", "Headline": "සන්ඩේ ලීඩර් කර්තෘට ශ්‍රේෂ්ඨාධිකරණයෙන් අවවාදයක්", "News Content": "අධිකරණයට අපහාස කිරීම සම්බන්ධයෙන් සන්ඩේ ලීඩර් පුවත්පතේ ප්‍රධාන කතෘ ෆෙඩ්රිකා ජෑන්ස් මහත්මියට ශ්‍රේෂ්ඨාධිකරණය දැඩිව අවවාද කර තිබේ. වැඩබලන අගවිනිසුරු ලෙස කටයුතු කළ ආචාර්ය ශිරාණි බණ්ඩාරනායක මහත්මියට අපහාස වන ආකාරයට සන්ඩේ ලීඩර් පුවත් පතේ තීරු ලිපියක් පල කිරීමට එරෙහිව ශ්‍රේෂ්ඨාධිකරණයට පැමිණිල්ලක් ඉදිරිපත් වී තිබුණි. අගවිනිසුරුවරයා ප්‍රමුඛ පංච පුද්ගල විනිසුරු මඩුල්ලක් විසින් අදාළ පැමිණිල්ල අද විභාගයට ගැනුණි. එහිදී අගවිනිසුරුවරු අශෝක ද සිල්වා සඳහන් කළේ මින් මතුවට ශ්‍රේෂ්ඨාධිකරණයට මෙවැනි අපහාස කිරීමෙන් වැළකිය යුතු බවයි. එහිදී සන්ඩේ ලීඩර් පුවත් පතේ ප්‍රධාන කතෘ ෆෙඩ්රිකා ජෑන්ස් මහත්මිය ශ්‍රේෂ්ඨාධිකරණය හමුවේ පෙනී සිටිමින් සඳහන් කළේ අදාළ තීරු ලිපිය පල කිරීමෙන් විනිසුරු ශිරාණි බණ්ඩාරනායක මහත්මිය සහ ශ්‍රේෂ්ඨාධිකරණය අපසුතාවයට පත්වීම සම්බන්ධයෙන් තමන් කනගාටුව පළ කරන බවයි. මෙහිදි අගවිනිසුරුවරයා නියෝග කළේ අදාළ කනගාටුව පළ කිරීම සන්ඩේ ලීඩර් පුවත් පතේ මුල් පිටුවේ පල කළ යුතු බවයි. එසේම ආචාර්ය ශීරාණි බණ්ඩාරනායක මහත්මිය වෙත කනගාටුව පළ කිරීමේ ලිපියක් යැවිය යුතු බව අගවිනිසුරුවරයා විසින් සන්ඩේ ලීඩර් පුවත්පතේ ප්‍රධාන කතෘවරියට නියෝග කරන ලදී. මෙවැනි ක්‍රියා තුළින් පුවත් පතටත් රටත් අපකීර්තීයට පත්වන බව අගවිනිසුරුවරයා සඳහන් කළේය.", "URL": "https://sinhala.adaderana.lk/news.php?nid=7276", "Category": null, "Parent URL": null}