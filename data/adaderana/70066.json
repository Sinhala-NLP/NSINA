{"Source": "Adaderana", "Timestamp": "February 24, 2017 10:46 pm", "Headline": "ඕනෑම ආකාරයක මැතිවරණයට සුදානම් බව UNPය කියයි", "News Content": "පළාත් පාලන මැතිවරණය පවත්වනු ලබන ඕනෑම ආකාරයකට තරඟ කිරීමට තම පක්ෂය සුදානම් බව එක්සත් ජාතික පක්ෂ පාර්ලිමේන්තු මන්ත‍්‍රී හර්ෂණ රාජකරුණා මහතා පවසයි. අද (24) පැවති මාධ්‍ය හමුවකට එක් වෙමින් ඔහු මේ බව පැවසීය. සීමා නීර්ණ වාර්තාව සකසා අවසන් කර මේ වන විට ගැසට් කර ඇති නමුත් මැතිවරණ කොමසාරිස්වරයා පනත සංශෝධනය විය යුතු යැයි පැවසීම නිසා එම කටයුත්ත ඉක්මනින් අවසන් නොවෙනු ඇතැයි මන්ත‍්‍රීවරයා පැවසීය. කෙසේ වෙතත් ඊට අදාළ කටයුතු පාර්ලිමේන්තුවේ දී සිදු කිරීමට බලාපොරොත්තු වන බව ද මන්ත‍්‍රීවරයා පැවසීය. එනිසා මෙම අවශ්‍යතා දෙකම ඉටු කිරීමෙන් පසු මැතිවරණයක් පැවැත්විය හැකි බවත් එසේ නොමැති නම් පැරණි ක‍්‍රමයට මැතිවරණයක් පැවැත් වීය හැකි බවත් රාජකරුණා මහතා පැවසීය. පවතින තත්ත්වය තුළ කිසිවෙක් පැරණි ක‍්‍රමයට ඡන්දය පැවැත් වීමට කැමැත්තක් නොදක්වන බව ද මන්ත‍්‍රීවරයා ප‍්‍රකාශ කළේ ය. විපක්ෂය විසින් තම පක්ෂය මැතිවරණයට යාමට බියක් දක්වන බව දිගින් දිගටම පවසා සිටින නමුත් ඕනෑම ආකාරයක මැතිවරණයකට තමා ඇතුළු එක්සත් ජාතික පක්ෂය සුදානම් බව හර්ෂණ රාජකරුණා මහතා වැඩි දුරටත් පැවසීය.", "URL": "https://sinhala.adaderana.lk/news.php?nid=70066", "Category": null, "Parent URL": null}