{"Source": "Adaderana", "Timestamp": "July 4, 2017 12:12 pm", "Headline": " GMOA වෙත කාදිනල් හිමියන්ගෙන් ඉල්ලීමක්", "News Content": "ඩෙංගු වසංගත අවදානමක් පවත්නා හෙයින් ඒ පිළිබඳ සැලකිල්ල යොමුකොට මේ මොහොතේ වැඩවර්ජනයකට යාමෙන් වළකින ලෙස රජයේ වෛද්‍ය නිලධාරීන්ගේ සංගමයෙන් තමන් ඉල්ලා සිටින බව කොළඹ අගරදගුරු මැල්කම් කාදිනල් රංජිත් හිමිපාණන් පවසයි.කසළ කළමනාකරණය හා ඩෙංගු අවදානම් තත්ත්වය පිළිබඳ අදහස් දක්වමින් අගරදගුරු හිමියන් අද (04) කොළඹ බිෂෝප් හවුස්හි පැවති මාධ්‍ය හමුවකදී මේ බව කියා සිටියේය.සයිටම් ගැටළුව සම්බන්ධයෙන් රජයේ ස්ථාවරය නිසි ලෙස ප්‍රකාශයට පත් නොකිරීම හා ගැටළුව විසඳීමට ක්‍රියා නොකිරීමට එරෙහිව හෙට සිට රජයේ වෛද්‍ය නිලධාරීන් සංගමය අඛණ්ඩ වැඩවර්ජනයකට යාමට තීරණය කර තිබේ. කෙසේ වෙතත් තමන් වෘත්තිය වැඩවර්ජනයක් සඳහා කිසි විටෙකත් විරුද්ධ නොවන බවත් රෝගීන් වෙනුවෙන් මානූෂීය සිතා බලා මෙම වර්ජනය නතර කර දමන ලෙසත් කාදිනල් හිමිපාණන් වැඩි දුරටත් ඉල්ලා සිටියේය. අද වන විට කිසිදු වගකීමකින් තොරව කුණු රට පුරා දමන බවත් වසර ගණනාවක් රට පාලනය කරන ලද පාලකයින් විසින් කුණු දැමීම සඳහා නිසි ක්‍රමවේදයක් අනුගමනය නොකිරීම අද ඇතිව තිබෙන තත්ත්වයට මුලික හේතුවක් බව හිමිපාණන් පැවසීය. පාඨලී චම්පික රණවක අමාත්‍යවරයාට ජනපතිවරයා විසින් කුණු සම්බන්ධයෙන් වගකීම් පැවරීම පිළිබඳ තමා සතුටු වන බවත් ඉදිරියේ දී ඔහු කුණු ගැටළුව නිරාකරණයට යම් විද්‍යාත්මක විසඳුමක් ලබා දෙනු ඇතැයි තමා විශ්වාස කරන බව ද රංජිත් හිමිපාණන් මෙහිදී කියා සිටියේය.", "URL": "https://sinhala.adaderana.lk/news.php?nid=74854", "Category": null, "Parent URL": null}