{"Source": "Adaderana", "Timestamp": "May 10, 2011 08:20 am", "Headline": "සිසු හිමිනමක් වස බී දිවිනසාගැනීම -පරීක්ෂණ අරඹයි", "News Content": "අනුරාධපුර බුද්ධ ශ්‍රාවක භික්ෂු විශ්ව විද්‍යාලයේ දෙවන වසරේ ශිෂ්‍ය භික්ෂුවක් වස පානය කොට සිය දිවි හානි කර ගැනීමේ සිද්ධිය සම්බන්ධයෙන් පුළුල් පරීක්ෂණයක් ආරම්භ කර ඇති බව අනුරාධපුර පොලිසිය පවසයි. මෙම ශිෂ්‍ය භික්ෂුව උන්වහන්සේ නවාතැන් ගෙන සිටි අනුරාධපුර, සිරිසඟබෝ භාවනා මධ්‍යස්ථානයේ සිය කුටිය තුළ දීම සිය දිවි හානි කර ගෙන ඇති බව වාර්තා වේ. ඊයේ(09) උදෑසන හීල් දානය වැළඳීම සඳහා මෙම භික්ෂුව නොපැමිණීම නිසා එහි වැඩ වසන අනෙකුත් භික්ෂූන් වහන්සේලා සිදු කළ සොයා බැලීමක දී කුටිය තුළ උන්වහන්සේ අපවත් වී සිටිනු දැක ඒ පිළිබඳව පොලිසියට දැනුම් දී තිබේ. පොලිසිය සිදු කළ පරීක්ෂණ වල දී උන් වහන්සේ සිය දිවි හානි කර ගැනීමට පෙර අභ්‍යාස පොතක පිටු තුනක ලියා තිබූ ලිපියක් හමු වී ඇති බව පොලිසිය ප්‍රකාශ කරනු ලැබීය. උද්ඝෝෂණ වලට, පිකටින් වලට සහභාගී නොවූ තමන්ට ලැබුණු තෑග්ග විභාග ප්‍රතිඵල අත්හිටුවීම යැයි එම ලිපියේ ලියා තිබූ බව පොලිසිය පැවසීය. නොකළ වරදකට තමන්ට දඩුවම් විදීමට සිදුවීම ගැන කළකිරීමෙන් අවසන් ලිපිය ලියා මෙසේ සිය දිවි හානි කර ගන්නට ඇති බව පොලිසිය සැක පළ කරයි. නවක වදය සිද්ධියක් සම්බන්ධයෙන් බුද්ධ ශ්‍රාවක භික්ෂු විශ්ව විද්‍යාලයේ විභාග ප්‍රතිඵල අත්හිටුවා ඇති දෙවන වසරේ ශිෂ්‍ය භික්ෂූන් 33 දෙනා අතර සිය දිවි හානි කර ගත් මෙම භික්ෂූන් වහන්සේගේ නම ද ඇතුළත්වන බව සඳහන්ය.", "URL": "https://sinhala.adaderana.lk/news.php?nid=15996", "Category": null, "Parent URL": null}