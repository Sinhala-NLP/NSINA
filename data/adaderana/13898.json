{"Source": "Adaderana", "Timestamp": "February 1, 2011 09:03 am", "Headline": "මැතිවරණ මහලේකම් ප්‍රධානීන් හා තැපැල් ප්‍රධානීන් හමුවෙයි", "News Content": "මැතිවරණ මහලේකම් කාර්යාල ප්‍රධානීන් සහ තැපැල් දෙපාර්තමේන්තු ප්‍රධානීන් අතර විශේෂ සාකච්ඡාවක් අද(01) දිනයේ කැඳවා තිබේ. ඉදිරි පළාත් පාලන මැතිවරණයට අදාළ කරුණු පිළිබඳව සාකච්ඡා කිරීම සඳහා මෙය කැඳවා ඇති බව මැතිවරණ මහලේකම් කාර්යාල ප්‍රධානීයෙකු සඳහන් කළේය. ඉදිරි පළාත් පාලන මැතිවරණයේ නිල ඡන්ද දැන්වීම් පත්‍රිකා බෙදා හැරීම සහ අපේක්ෂක ලැයිස්තු බෙදා හැරීමේ කටයුතු සම්බන්ධයෙන් මෙහි දී දීර්ඝ වශයෙන් සාකච්ඡා කිරීමට නියමිතය. මේ අතර නිල ඡන්ද දැන්වීම් පත්‍රිකා බෙදා හැරීමේ කටයුතු සඳහා මේ වන විටත් තැපැල් දෙපාර්තමේන්තුව සූදානමින් සිටින බව තැපැල්පති එම්. කේ. ‍බී. දිසානායාක මහතා පවසයි. මැතිවරණ මහලේකම් කාර්යාලය ඒ සඳහා අවශ්‍ය උපදෙස් ලබා දුන් පසු එම කටයුතු ආරම්භ කරන බව ඔහු සඳහන් කරයි.", "URL": "https://sinhala.adaderana.lk/news.php?nid=13898", "Category": null, "Parent URL": null}