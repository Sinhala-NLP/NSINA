{"Source": "Adaderana", "Timestamp": "September 14, 2019 06:44 pm", "Headline": "සුළු පක්ෂ නායකයන් අද රෑ සජිත් හමුවෙයි", "News Content": "එක්සත් ජාතික පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා සහ එක්සත් ජාතික පෙරමුණට සහය පළකරන සෙසු පක්ෂ නායකයින් අතර සාකච්ඡාවක් අද පැවැත්වීමට නියමිතව ඇත. ඒ අතර සාධාරණ සමාජයක් සඳහා වූ ජාතික ව්‍යාපාරයේ භික්ෂු සංසදය අද කොළඹදී මාධ්‍ය හමුවක් කැඳවමින් ප්‍රකාශ කළේ ජනාධිපති ධුර අපේක්ෂකත්වය කරු ජයසූරිය මහතාටත් අග්‍රාමාත්‍ය ධුර අපේක්ෂකත්වය සජිත් ප්‍රේමදාස මහතාටත් ලබාදීම වඩා සුදුසු බවයි. එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ මහතා සහ නියෝජ්‍ය නායක අමාත්‍ය සජිත් ප්‍රේමදාස මහතා අතර ඉකුත් අඟහරුවාදා පැවති සාකච්ඡාවේදී අග්‍රාමාත්‍යවරයා ප්‍රකාශ කර තිබුණේ ඉදිරි දින කිහිපය තුළ දෙමළ ජාතික සන්ධානයේ සහ එක්සත් ජාතික පෙරමුණේ සෙසු පක්ෂ සමග සාකච්ඡා කර ජනාධිපති අපේක්ෂකත්වය පිළිබඳව තීරණයක් ගන්නා බවයි. මේ වන විටත් දෙමළ ජාතික සන්ධානය ප්‍රකාශ කර ඇත්තේ එක්සත් ජාතික පක්ෂය විසින් අපේක්ෂකයා කවුද යන්න නම් කළ පසු සිය ස්ථාවරය නිල වශයෙන් ප්‍රකාශයට පත් කිරීමටයි. මෙවන් පසුබිමක අමාත්‍ය සජිත් ප්‍රේමදාස මහතා අද එක්සත් ජාතික පෙරමුණේ පක්ෂ නායකයින් සමග සාකච්ඡාවක් පැවැත්වීමට සැලසුම් කර ඇත. මේ පිළිබඳ අදහස් දක්වමින් එක්සත් ජාතික පක්ෂයේ සභාපති අමාත්‍ය කබීර් හෂීම් මහතා ප්‍රකාශ කළේ‍ ඉදිරි ජනාධිපති අපේක්ෂකයා ඇතුළු තවත් කරුණු කිහිපයක් පිළිබඳ සුළු ජාතික පක්ෂ සමඟ සාකච්ඡා කිරීමට සුදානමින් පසුවන බවයි. මේ අතර එක්සත් ජාතික පක්ෂයට සහාය පළ කරන ස්වාධීන ප්‍රාදේශීය සභා මන්ත්‍රීවරුන් පිරිසක් කුරුණෑගල මාස්පොත ප්‍රදේශයේදී අද මාධ්‍ය හමුවක් කැඳවා තිබුණි. ඔවුන් ප්‍රකාශ කර සිටියේ අග්‍රාමාත්‍ය රනිල් වික්‍රමසිංහ මහතා තවදුරටත් මේ රටට අවශ්‍ය බවයි.", "URL": "https://sinhala.adaderana.lk/news.php?nid=119104", "Category": null, "Parent URL": null}