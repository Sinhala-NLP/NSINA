{"Source": "Adaderana", "Timestamp": "January 21, 2011 10:04 am", "Headline": "පක්ෂ 4 ට මෙවර මැතිවරණය අහිමිවෙයි", "News Content": "දේශපාලන පක්ෂ 4 ට මෙවර මැතිවරණය සඳහා තරග කිරීමේ අවස්ථාව අහිමි වී තිබේ. එම පක්ෂවල පවතින අභ්‍යන්තර ආරවුල් හේතුවෙන් මෙම තීරණය ගෙන ඇති බව මැතිවරණ මහලේකම් කාර්යාලය සඳහන් කරනු ලැබීය. ඒ අනුව ප්‍රගතිශීලී පෙරමුණ, මුස්ලිම් විමුක්ති පක්ෂය, ජාතික සංවර්ධන පෙරමුණ සහ ඊලාම් ජනතා ප්‍රජාතන්ත්‍රවාදී පෙරමුණ යන දේශපාලන පක්ෂ සඳහා මෙවර මැතිවරණයට අපේක්ෂකයින් ඉදිරිපත් කිරීමට නොහැකි වනු ඇත. මේ අතර ලියාපදිංචිය සඳහා ඉල්ලීම් කර තිබූ දේශපාලන කණ්ඩායම් 87 න් කිසිදු කණ්ඩායමක් පිළිගත් දේශපාලන පක්ෂයක් ලෙස ලියාපදිංචි කිරීම මැතිවරණ කොමසාරිස්වරයා විසින් ප්‍රතික්ෂේප කර තිබේ. එම කණ්ඩායම් ලියාපදිංචිය සඳහා අවශ්‍ය කොන්දේසි සම්පූර්ණ කර නොතිබීම මීට හේතු වී ඇත. දැනට ශ්‍රී ලංකාවේ ලියාපදිංචි දේශපාලන පක්ෂ 67 ක් පවතියි. මේ අතර නාමයෝජනා භාරගැනීම ඇරඹුණු ඊයේ(21) දිනයේ දී දේශපාලන පක්ෂයක් සහ ස්වාධීන කණ්ඩායමක් නාමයෝජනා භාරදී තිබේ. ජනසෙත පෙරමුණ කොළඹ දිස්ත්‍රික්කය සඳහාත් ත්‍රිකුණාමලය දිස්ත්‍රික්කය සඳහා ස්වාධීන කණ්ඩායමකුත් නාමයෝජනා භාරදී ඇති බව සඳහන්ය. මීට අමතරව ස්වාධීන කණ්ඩායම් 86 ක් ඇප මුදල් තැන්පත් කර තිබේ. ස්වාධීන කණ්ඩායම් සඳහා ඇප මුදල් තැන්පත් කිරීම ලබන 26 වැනි දින දහවල් 12 දක්වා සිදුකෙරෙන අතර නාමයෝජනා භාරගැනීම 27 වැනි දින දහවල් 12 දක්වා ක්‍රියාත්මක වේ.", "URL": "https://sinhala.adaderana.lk/news.php?nid=13648", "Category": null, "Parent URL": null}