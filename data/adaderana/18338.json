{"Source": "Adaderana", "Timestamp": "August 27, 2011 09:59 am", "Headline": "ඉන්දුනීසියාවේ බෞද්ධ බැතිමතුන් 100 ක් දිවයිනට", "News Content": "මෙම සති අන්තයේදී ඉන්දුනීසියානු බෞද්ධ වන්දනාකරුවන් 100 දෙනෙකුට වැඩි පිරිසක් මෙරටට පැමිණීමට නියමිත බව එරට මාධ්‍ය වාර්තා සඳහන් කරයි. ඉන්දුනීසියානු බෞද්ධ බැතිමතුන් විශාල පිරිසක් මෙසේ ශ්‍රී ලංකාවේ බෞද්ධ සිද්ධාස්ථාන වන්දනා කිරීමට පැමිණෙන ප්‍රථම අවස්ථාව මෙය බව ද සඳහන්ය. හදය වත්තු පදනමේ සභාපති චාල්ස් හාඩොනෝ විසින් මෙම සංචාරය සංවිධානය කර ඇති බව ඉන්දුනීසියාවේ ශ්‍රී ලංකා තානාපති මේජර් ජෙනරාල් නන්ද මල්ලවාරච්චි මහතා ප්‍රකාශ කර තිබේ. මෙම බැතිමතුන් පිරිස පිළිගැනීම සඳහා ශ්‍රී ලංකාවේ සංචාරක ප්‍රවර්ධන කාර්යාංශය විසින් විශේෂ වැඩසටහනක් සූදානම් කර ඇති බව ද ඉන්දුනීසියානු මාධ්‍ය වෙත අදහස් දක්වමින් ඒ මහතා සඳහන් කර ඇත.", "URL": "https://sinhala.adaderana.lk/news.php?nid=18338", "Category": null, "Parent URL": null}