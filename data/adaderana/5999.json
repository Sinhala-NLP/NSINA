{"Source": "Adaderana", "Timestamp": "January 9, 2010 01:57 pm", "Headline": "ආබාධිත රණවිරුවන්ට උසස්වීම් හා වැටුප් වර්ධක", "News Content": "ආබාධිත වූ රණවිරුවන්ට උසස්වීම් හා වැටුප් වර්ධක ලබාදීමට යුද හමුදාපති ලුතිනන් ජෙනරාල් ජගත් ජයසූරිය මහතා පියවර ගෙන තිබේ. යුද හමුදා මාධ්‍ය ප්‍රකාශක බ්‍රිගේඩියර් උදය නානායක්කාර මහතා සදහන් කළේ ඊට අදාළ නියෝග හමුදා රෙජිමේන්තු‍ වෙත ලබා දී ඇති බවයි. යුද හමුදාවේ අනෙකුත් ශ්‍රේණිවලට සමාන්තරව මෙම වැටුප් වර්ධක හා උසස්වීම් හිමිවන බව උදය නානායක්කාර මහතා අද ජාතික ආරක්ෂාව පිළිබද මාධ්‍ය මධ්‍යස්ථානයේ දී සදහන් කළේය. වැටුප් වර්ධක හා උසස්වීම්වලට අමතරව සේවයේ යෙදිය හැකි ආබාධිත වූ රණවිරුවන්ට අවශ්‍ය නම් වෙනත් ඒකකයක් වෙත මාරු වීමට හෝ වෙනත් මූලස්ථානයක් වෙත මාරුවීමට අවශ්‍ය විධිවිධාන සලසා ඇත. එ‍සේම සේවයේ යෙදිය නොහැකි එහෙත් විශ්‍රාම යාමට අකමැති ආබාධිත රණවිරුවන් තවදුරටත් යුදහමුදාව තුළ රදවාගෙන උසස්වීම් හා වැ‍ටුප් වර්ධක ලබාදෙන ලෙස යුදහමුදාපතිවරයා නියෝග කර තිබේ. මේ අතර සේවයේ යෙදිය නොහැකි විශ්‍රාම යාමට කැමති ආබාධිත රණවිරුවන් සියලුදෙනාටම වැටුප් වර්ධක හා උසස්වීම් ද ලබාදීමට යුදහමුදාපතිවරයා උපදෙස් දී ඇතැයි යුද හමුදා මාධ්‍ය ප්‍රකාශකවරයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=5999", "Category": null, "Parent URL": null}