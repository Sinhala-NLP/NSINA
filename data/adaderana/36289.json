{"Source": "Adaderana", "Timestamp": "August 1, 2013 03:37 pm", "Headline": " වාස් ගුණවර්ධනට මේවා තනිවම කරන්න බැහැ ", "News Content": "හිටපු නියෝජ්‍ය පොලිස්පති වාස් ගුණවර්ධන මහතාව තනිකර සියලුම වැරදී ඔහු පිට දමා මේ වන විට ආණ්ඩුව ඇඟ බේරා‍ගෙන සිටින බව එ.ජා.ප. බස්නාහිර පළාත් සභා මන්ත්‍රී ශ්‍රීනාත් පෙරේරා මහතා පවසයි. නියෝජ්‍ය පොලිස්පතිවරයෙකුට පමණක් මෙරටේ බලය අතට ගෙන ක්‍රියා කළ හැකිද යන්න තමන්ට ප්‍රශන්යක් මතු වන බව අද(01) කොළඹ පැවති මාධ්‍ය හමුවකදී ඒ මහතා කියා සිටියේය‍. තවදුරටත් ඒ මහතා කියා ‍සිටියේ හිටපු එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා ආණ්ඩුව වෙත ගියේ රටේ ජනතාවට සේවය කිරීමට නොවන බවත්, ජනාධිපති මහින්ද රාජපක්ෂ මහතා සමඟ ඇති කරගත් සම්මුතියක් හේතුවෙන් නිසා බවත්ය. තරු පහේ ප්‍රජාතන්ත්‍රවාදයක් එ.ජා.ප. යේ නොමැති බව පවසා දයාසිරි ජයසේකර මහතා ආණ්ඩුවට ගියේ රටේ ජනතාවත් ගොනාට අන්දවා බව එම අවස්ථාවේදී ඔහු සඳහන් කළේය. කෙසේ වෙතත් එ.ජා.ප. ප්‍රාදේශීය දේශපාලඥයින් ආණ්ඩුවට ගොස් ඇත්තේ දයාසිරි ජයසේකර මහතාට පක්ෂය නොවන බවත්‍, සමුපාකාර හා අභ්‍යන්තර කටයුතු අමාත්‍ය ජොන්ස්ටන් ප්‍රනාන්දු මහතා විසින් විවිධ උපක්‍රම යෙදීම හේතුවෙන් ඔවුන් ආණ්ඩුව ගිය බවත් හෙතෙම පැවසීය. මේ වන විට ආණ්ඩුවේ දේශපාලඥයින් අමු අමුවේ නීතිය කඩමින් සිටින බවත් එවා පොලිස් දෙපාර්තමේන්තුව පිටින් යවන බවත් ඒ මහතා එහිදි සඳහන් කළේය. එසේම ඉදිරියේදී පැවැත්වීමට නියමිත මැතිවරණයෙන් පසු ආණ්ඩුවේ ජනප්‍රියත්වය ක්‍රමයෙන් අඩු වන ලකුණු මේ වන විටත් දක්නට ලැබෙන බව වැඩි දුරටත් අදහස් දක්වමින් ඔහු කියා සිටියේය.", "URL": "https://sinhala.adaderana.lk/news.php?nid=36289", "Category": null, "Parent URL": null}