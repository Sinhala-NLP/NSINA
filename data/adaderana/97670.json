{"Source": "Adaderana", "Timestamp": "October 14, 2018 05:32 pm", "Headline": "පොලිස් වෙඩි පහර වැදුනේ ප්‍රධාන පෙළේ මත්පැන් ජාවාරම්කරුවෙක්ට ", "News Content": "කඳාන පොල්පිතිමුකලාන ප්‍රදේශයේ දී ඊයේ (13) සිදු වූ වෙඩි තැබීමකින් එක් අයෙකු තුවාල ලබා රාගම රෝහලට ඇතුලත් කර තිබේ. අප වර්තාකරු සඳහන් කළේ මෙලෙස තුවාල ලබා ඇත්තේ ප්‍රධාන පෙළේ මත්පැන් ජාවාරම්කරුවෙක් බවයි. කඳාන පොල්පිතිමුකලාන ප්‍රදේශයේ දී ඊයේ රාත්‍රී 10.30 පමණ අබේරත්න මංසන්ධියේදී පොලිස් අණ නොතකා ධාවනය කළ මෝටර් රථයකට පොලීසිය වෙඩි තබා ඇත. පාතාල කල්ලි මැඩපැවැත්වීමට යොදවා තිබු පොලිස් මාර්ග බාධාකයක මුර සේවයේ සිටි පොලිස් නිළධාරීන් විසින් මෙම වෙඩි තැබීම සිදුකර ඇති බව අප වර්තාකරු සඳහන් කළේය. වෙඩි තැබීමෙන් පසු සැකකරු වාහනයත් සමඟ පලා ගොස් රාගම රෝහලට ඇතුළත් වී ඇති අතර පොලීසිය අදාළ සැකකරු එහිදී අත්අඩංගුවට ගෙන තිබේ. අත්අඩංගුවට ගන්නා විට සැකකරුගේ මෝටර් රථයේ තිබූ නීතිවිරෝධි මත්පැන් බෝතල් 40ක් පොලිස් භාරයට ගෙන තිබේ. මෙලෙස අත්අඩංගුවට ගෙන ඇත්තේ රාගම ප්‍රදේශයේ පදිංචි 52 හැවිරිදි ජයමුණි පියල් සිල්වා නමැති අයෙක්. සිද්ධිය පිළිබඳ මහේස්ත්‍රාත් පරීක්ෂණ අද (14) සිදු කරන අතර සැකකරු මීගමුව මහේස්ත්‍රාත් අධීකරණයට ඉදිරිපත් කර ඇත.", "URL": "https://sinhala.adaderana.lk/news.php?nid=97670", "Category": null, "Parent URL": null}