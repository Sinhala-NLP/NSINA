{"Source": "Adaderana", "Timestamp": "February 7, 2019 12:28 pm", "Headline": "නවසීලන්තයට අයත් දකුණු දූපතේ විශාල ලැව්ගින්නක්", "News Content": "නවසීලන්තයට අයත් දකුණු දූපතේ විශාල ලැව්ගින්නක් පැතිර යමින් තිබේ. හෙක්ටයාර දෙදහසකට ආසන්න භූමි ප්‍රමාණයක් මේ වන විට ගින්නට ගොදුරුවී ඇති බව විදෙස් වාර්තා සඳහන් කළේය. නවසීලන්ත දකුණු දූපතේ පිහිටි නෙල්සන් නගරයේ පිජන් වැලී ප්‍රදේශයේ ලැව්ගින්න හටගෙන තිබුණි. පසුව එය විශාල භූමි ප්‍රමාණයක් කරා සීඝ්‍රයෙන් පැතිර ගිය බව විදෙස් වාර්තාවල දැක්වෙයි. ඊට හසුවීමෙන් නිවාස කිහිපයක්ද දැවී විනාශවී තිබේ. අවධානම් ප්‍රදේශයේ පිහිටා තිබෙන තවත් නිවාස 180ක පමණ ජනතාව ආරක්ෂිත ස්ථාන වලට යැවීමට බලධාරීන් පියවර ගෙන ඇති බවත් සඳහන්ය. කෙසේ නමුත් ගින්නෙන් කිසිදු පුද්ගල හානියක් වාර්තාවී නැත. ලැව්ගින්න පාලනය කිරීම සඳහා ගිනි නිවීමේ කණ්ඩායම් 12ක් සේවයේ යොදවා ඇතැයිද එරට වාර්තා වල දැක්වෙයි. හෙලිකොප්ටර් යානා 12ක් සහ ගුවන් යානා 2ක් යොදාගනිමින් ගුවන් මගින් ගින්න පාලනය කිරීමේ මෙහෙයුමක්ද ක්‍රියාත්මකයි. මේ අතර ලැව් ගින්න මධ්‍යයේ පැවති විවාහ උත්සවයක් පිළිබඳවත් විදෙස් මාධ්‍ය තොරතුරු වාර්තා කර තිබුණි. ගිනි නිවීම් සේවකයෙකු වන කෙරී සහ මැන්ඩිගේ විවාහ උත්සවය පවත්වා තිබුණේ රිච්මන්ඩ්හි ගිනි නිවීම් සේවා මධ්‍යස්ථානයේදීයි. ලැව් ගින්න හේතුවෙන් ඇතැම් ආරාධිතයන්ට විවාහ උත්සවය සඳහා සහභාගිවීමට නොහැකිවී තිබුණ බව සඳහන්ය.", "URL": "https://sinhala.adaderana.lk/news.php?nid=103851", "Category": null, "Parent URL": null}