{"Source": "Adaderana", "Timestamp": "August 15, 2019 09:49 am", "Headline": "ශ්‍රීලනිපේ බහුතරයක් පොදුජන පෙරමුණේ ඉන්නේ-ඒ නිසා කොන්දේසි බෑ", "News Content": "ශ්‍රී ලංකා නිදහස් පක්ෂයට කිසිවිටකත් ශ්‍රී ලංකා පොදුජන පෙරමුණට කොන්දේසි ඉදිරිපත් කළ නොහැකි බව එක්සත් ජනතා නිදහස් සන්ධාන පාර්ලිමේන්තු මන්ත්‍රී සුදර්ශනි ප්‍රනාන්දුපුල්ලේ මහත්මිය පවසයි. මීගමුව කිඹුලාපිටිය ප්‍රදේශයේ දි මාධ්‍ය වෙත අඳහස් දක්වමින් මන්ත්‍රීවරිය ඒ බව සඳහන් කළාය. පොදුජන පෙරමුණට ශ්‍රි ලංකා නිදහස් පක්ෂය නොමැතිව ජයග්‍රහණයක් සිදු කල හැකි දැයි මෙහිදී මාධ්‍යවේදීන් විසින් අසා සිටි අතර, එයට පිළිතුරු දෙමින් මන්ත්‍රීවරිය පවසා සිටියේ, ශ්‍රී ලංකා නිදහස් පක්ෂය එකතු වන්නේ නම් එය පොදු ජන පෙරමුණට ශක්තියක් බවයි. කෙසේ වෙතත් නායකයෝ එකතු නොවුනත් බිම් මට්ටමේ සිටින ශ්‍රීලනිප පාක්ෂිකයින් සියලු දෙනාම හා එජාප විරෝධී බලවේග සියල්ල එකතු වී ඇතැයි ද මන්ත්‍රීවරයා මෙහිදී වැඩිදුරටත් කියා සිටියාය. එනිසා ලොකු ප්‍රශ්නයක් ඒ තුළ නොමැති බවත්, එදා ශ්‍රි ලංකා නිදහස් පක්ෂයට ලක්ෂ 15 ක් පමණ ඡන්ද හිමි වුණත් අද වන විට එය සම්පූර්ණයෙන් නොමැති බවත් මන්ත්‍රීවරිය පැවසීය. එයින් බහුතරයක් පොදු ජන පෙරමුණ සමඟ එකතු වී ඇතැයි ද පැවසු මන්ත්‍රීවරිය, ශ්‍රි ලංකා නිදහස් පක්ෂයේ බහුතරයක් අද වන විට පොදු ජන පෙරමුණ සමඟ එක් වී ඇති නිසා ශ්‍රි ලංකා නිදහස් පක්ෂයට කොන්දේසි දාන්න බැරි බවද මෙහිදී සඳහන් කළාය‍. එක්සත් ජාතික පක්ෂ විරෝධි සියලු අද දිනයේ දී පොදු ජන පෙරමුණ සමඟ එකතු වි ඇතැයි ද පැවසු ප්‍රනාන්දුපුල්ලේ මහත්මිය, මොන කෙනා ඉදිරිපත් වුනත් ජනතාව ප්‍රතික්ෂේප කරන්නේ යුඑන්පී ප්‍රතිපත්ති බවද පැවසිය.", "URL": "https://sinhala.adaderana.lk/news.php?nid=116571", "Category": null, "Parent URL": null}