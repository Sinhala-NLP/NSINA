{"Source": "Adaderana", "Timestamp": "November 25, 2012 07:57 pm", "Headline": " දෙසැ. 04දාට අසනීප වීමේ වෙනසක් නෑ", "News Content": "ගුරු - විදුහල්පති සංගම් 13ක් විසින් ඉල්ලීම් කිහිපයක් මුල්කර ගනිමින් ලබන මස 04 වැනිදාට යොදාගෙන ඇති අසනීප නිවාඩු වාර්තා කිරීමේ වෘත්තීය කි‍්‍රයාමාර්ගයේ වෙනසක් නැතැයි ලංකා ගුරු සංගමයේ ලේකම් ජෝසප් ස්ටාලින් මහතා අවධාරණය කරයි. අදාළ ඉල්ලීම් සම්බන්ධයෙන් බලධාරීන් නිහඬ පිළිවෙතක් අනුගමනය කරන බවත් ඊට විරෝධය පළ කිරීම සඳහා මෙම වෘත්තීය ක්‍රියාමාර්ගය යොදා ගත් පරිදි ක්‍රියාත්මක කරන බවත් ඔහු පවසයි. ඒ සම්බන්ධයෙන් ජොසප් ස්ටාලින් මහතා නිකුත් කළ මාධ්‍ය නිවේදනයක වැඩිදුරටත් මෙසේ ද සඳහන් වෙයි. ලංකා ගුරු සංගමය, ලංකා ගුරු සේවා සංගමය, සමස්ත ලංකා එක්සත් ගුරු සංගමය, ජාතික අධ්‍යාපන සේවක සංගමය, පොදු ගුරු වෘත්තිකයන්ගේ සංගමය, ස්වාධීන අධ්‍යාපන සේවක සංගමය, එක්සත් ද්‍රවිඩ ගුරු සංගමය, ශී‍්‍ර ලංකා ජාතික විදුහල්පති සංගමය, පළමු ශ්‍රේණියේ විදුහල්පති සංගමය, ස්වාධීන ලංකා ගුරු සංගමය, ලංකා විදුහල්පති සේවා සංගමය, ශ්‍රේණිධාරී විදුහල්පති සේවා සංගමය, සමස්ත ලංකා විදුහල්පති සේවා සංගමය යන ගුරු සහ විදුහල්පති වෘත්තීය සමිති ඒකාබද්ධව පහත ඉල්ලීම් මුල්කර ගනිමින් 2012 දෙසැම්බර් 04 දින අසනීප නිවාඩු වාර්තා කිරීමේ වෘත්තීය කි‍්‍රයාමාර්ගයක් ප‍්‍රකාශයට පත්කර ඇත. අමාත්‍ය මණ්ඩල අනුමැතිය සහිත ගුරු විදුහල්පති අතුරු වැටුප් යෝජනාව හිඟ වැටුප් සහිතව කි‍්‍රයාත්මක කිරීම, ගුරු විදුහල්පති උසස්වීම් වහාම කි‍්‍රයාත්මක කිරීම, හිඟ වැටුප්, ආපදා ණය, දේපළ ණය ඇතුළු ගුරු විදුහල්පතිවරුන්ට හිමි සියලූ ගෙවීම් සඳහා මුදල් ප‍්‍රතිපාදන වෙන්කිරීම, දළ දේශීය නිෂ්පාදිතයෙන් 6% ක් අධ්‍යාපනයට වෙන් කිරීම, අධ්‍යාපන ක්ෂේත‍්‍රය දේශපාලනීකරණය කිරීම නතර කිරීම, නිදහස් අධ්‍යාපනය සුරක්ෂිත කිරීම යන ඉල්ලීම් සම්බන්ධයෙන් මේ වන තෙක් රජය කිසිදු සාධනීය පියවරක් ගෙන නොමැති අතර මෙම ගැටලු විසඳීම පසෙක තබා ආණ්ඩුවට හිතවත් වෘත්තීය සමිති දඩමීමා කරගෙන ගුරු- විදුහල්පතිවරුන් නොමග යැවීමට උත්සාහ කරමින් සිටී. මෙවැනි කි‍්‍රයාමාර්ගවලින් මෙම අරගලය යටපත් කළ නොහැකි බව අවධාරණය කරන අතර, අධිෂ්ඨානශීලීව මෙම අරගලය පෙරට ගැනීමට කටයුතු කරන බව අපි අවධාරණය කර සිටිමු. ඉහත ගුරු-විදුහල්පති වෘත්තීය සමිති විසින් ප‍්‍රකාශයට පත් කළ පරිදිම 2012 දෙසැම්බර් 04 දින දිවයින පුරා සියලූම පාසල්වල ගුරු-විදුහල්පතිවරුන් අසනීප නිවාඩු වාර්තා කිරීමට සියලූ කටයුතු සංවිධානය කර ඇති අතර එදින අනිවාර්යයෙන්ම මෙම වෘත්තීය කි‍්‍රයාමාර්ගයේ ගුරු-විදුහල්පතිවරුන් නිරතවන බව ද තවදුරටත් අවධාරණය කර සිටිමු. මෙයට, සහභාගිවන වෘත්තීය සමිති ලංකා ගුරු සංගමය, ලංකා ගුරු සේවා සංගමය, සමස්ත ලංකා එක්සත් ගුරු සංගමය, ජාතික අධ්‍යාපන සේවක සංගමය, පොදු ගුරු වෘත්තිකයන්ගේ සංගමය, ස්වාධීන අධ්‍යාපන සේවක සංගමය, එක්සත් ද්‍රවිඩ ගුරු සංගමය, ශී‍්‍ර ලංකා ජාතික විදුහල්පති සංගමය, පළමු ශ්‍රේණියේ විදුහල්පති සංගමය, ස්වාධීන ලංකා ගුරු සංගමය, ලංකා විදුහල්පති සේවා සංගමය, ශ්‍රේණිධාරී විදුහල්පති සේවා සංගමය, සමස්ත ලංකා විදුහල්පති සේවා සංගමය", "URL": "https://sinhala.adaderana.lk/news.php?nid=29481", "Category": null, "Parent URL": null}