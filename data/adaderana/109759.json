{"Source": "Adaderana", "Timestamp": "May 11, 2019 05:49 pm", "Headline": "බ්‍රිතාන්‍ය අගමැතිනිය ඉල්ලා අස්වෙයිද?", "News Content": "බ්‍රිතාන්‍ය අගමැතිනිය නුදුරේදීම ඉල්ලා අස්වනු ඇතැයි කන්සවේටිව් පක්ෂ පෞද්ගලික සාමාජික කමිටුවේ සභාපතිවරයා පවසා තිබේ. ඔහු මේ බව පැවසුවේ ජාත්‍යන්තර ගුවන් විදුලි සංවාදයකට එක්වෙමින්. මේ පුවතත් සමගින් බ්‍රිතාන්‍ය දේශපාලන කරලිය උණුසුම් වී ඇති බවට විදෙස් වාර්තා වැඩිදුරටත් සදහන් කළේය. බ්‍රිතාන්‍යයේ වත්මන් අග්‍රාමාත්‍ය තෙරේසා මේ ඉදිරි දින කිහිපයේදී ඉල්ලා අස්වනු ඇති බවට පාලක කන්සවේටිව් පක්ෂයේ පෞද්ගලික සාමාජික කමිටුවේ සභාපති ශ්‍රීමත් ග්‍රැහැම් බ්‍රැඩ්ලි පවසයි. කෙසේ වෙතත් මෙහිදී වැඩිදුරටත් කරුණු දක්වමින් ශ්‍රීමත් බ්‍රැඩ්ලි පවසන්නේ අගමැතිනිය ඉල්ලා අස්වන දිනය තමන් නොදන්නා බවයි. ලබන සතියේ බදාදා දිනයේදී ඇය සහ පක්ෂ පෞද්ගලික කමිටුව අතර සාකච්ඡා පැවැත්වෙන අතර අදාළ දිනය එහිදී අනාවරණය වනු ඇතිබවත් ඔහු වැඩිදුරටත් පෙන්වා දෙයි. මේ අතර ඇයගේ ඉල්ලා අස්වීමෙන් හිස්වන ධුරය සදහා තමන් තරග වදින බවට පැතිරය යන දූෂමාන ආරංචියද ශ්‍රීමත් බ්‍රැඩ්ලි ප්‍රතික්ෂේප කළේය. සිය බ්‍රෙක්සිට් යෝජනාවලිය සදහා පාර්ලිමේන්තු අනුමැතිය හිමවූ විට තමන් සිය ධුරයෙන් ඉල්ලා අස්වන බව අගමැතිනිය මීට පෙර පැවසුවේය. එහිදී පාර්ලිමේන්තු මන්ත්‍රීවරුන්ගෙන් වැඩිදෙනා අවධාරණය කළේ ඇය ඉල්ලා අස්වන දිනය නිශ්චිතවම අනාවරණය කළ යුතු බවයි. පාලක කන්සවේටිව් පක්ෂයේ පෞද්ගලික සාමාජික කමිටුව එනම් 1922 කමිටුව යනු පාලක ටෝරි එනම් කන්සවේටිව් පක්ෂයේ නායකත්ව තෝරාපත්කරගන්නා කමිටුවයි. එහිදී ලබාගන්නා ඉදිරි තීරණ මත බ්‍රිතාන්‍ය අගමැතිනියගේ අනාගතය තීන්දු වනු ඇති බවට විදෙස් වාර්තා පවසයි.", "URL": "https://sinhala.adaderana.lk/news.php?nid=109759", "Category": null, "Parent URL": null}