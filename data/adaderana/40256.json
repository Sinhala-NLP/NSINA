{"Source": "Adaderana", "Timestamp": "January 11, 2014 08:37 am", "Headline": "මේ දිනවල විදුලි අවශ්‍යතාවයෙන් 70%ක් පුරවන්නේ තාපවිදුලි බලාගාරයි", "News Content": "මේ දිනවල රටේ විදුලි අවශ්‍යතාවයෙන් සියයට 70ට අධික ප්‍රතිශතයක් තාප විදුලි බලාගාර වලින් ලබා ගන්නා බව ලංකා විදුලිබල මණ්ඩලය පවසයි. ජල විදුලි බලාගාර වලින් උපරිම විදුලි ධාරිතාවක් උපදවා ගත නොහැකිවීම තාප විදුලි බලාගාර වලින් විදුලිය ලබා ගැනීමට හේතුවී ඇති බව එම මණ්ඩලය කියයි. නොරොච්චෝලේ ගල් අගුරු බලාගාරයෙන් ද ඊයේ දිනය තුළ උපරිම විදුලි උත්පාදනයක් සිදුනොවු බව සඳහන්ය. නොරොච්චෝලේ බලාගාරය මීට දින කිහිපයකට පෙර ද ක්‍රියා විරහිත විය. මෙම බලාගාරය ගතවු වසරක කාලය තුළ අවස්ථා ගණනාවක දී කාර්මික දෝෂ වලට ලක්ව හෝ අලුත්වැඩියා කටයුතු සඳහා නවතා දැමුණි. මේ හේතුවෙන් නොරොච්චෝලේ ලක්විජය බලාගාරය 2011 වසරේ නොවැම්බර් 22 වැනිදා ආරම්භ කළේය. එහි ප්‍රථම අදියර යටතේ මෙගාවොට් 300 ක විදුලි ධාරිතාවක් ජාතික විදුලිබල පද්ධතියට එක් කිරීමට නියමිතව තිබුණි. විදුලිබල ක්ෂේත්‍රයේ ප්‍රවීණයින් පවසන්නේ බලාගාරය නියමිත අවස්ථාවට පෙර ආරම්භ කිරීම මෙවැනි දෝෂයන්ට ලක්වීමට හේතුවක් වී ඇති බවයි. කෙසේ වෙතත් නොරොච්චෝලේ බලාගාරයේ දෙවන අදියර පෙර සිදුවු අතපසුවීම් මඟහැර ආරම්භ කිරීමට අපේක්ෂා කරන බව ලංකා විදුලිබල මණ්ඩලය පවසයි. දැනට නොරොච්චෝලේ බලාගාරයෙන් ලැබිය යුතු මෙගාවොට් 300 ක විදුලි ධාරිතාව නිසි පරිදි ජාතික විදුලිබල පද්ධතියට නොලැබීම සහ වර්ෂාව නොලැබීමත් සමඟ ජල විදුලි බලාගාර වලින් ලැබිය යුතු විදුලිය ප්‍රමාණය සම්පුර්ණයෙන් නොලැබීම හේතුවෙන් අධික පිරිවැයක් දරා සෙසු තාප විදුලි බලාගාර වලින් විදුලිය ලබා ගැනීමට සිදුව තිබේ. ලංකා විදුලිබල මණ්ඩලයේ මාධ්‍ය ප්‍රකාශක නියෝජ්‍ය සාමාන්‍යාධිකාරී සෙනුජිත් දසනායක මහතා පැවසුවේ පෙරේදා දිනයේ දී ජල විදුලි බලාගාර වලින් ලබා ගැනීමට හැකිවී ඇත්තේ මුළු විදුලි ප්‍රමාණයෙන් සියයට 22 ක පමණ ප්‍රමාණයක් බවයි. කෙසේ වුවද සමස්ථයක් ලෙස ජල විදුලි බලාගාර අශ්‍රිතව ජල මට්ටම මේ වනවිට සියයට 50ත් 70ත් අතර ප්‍රමාණයක් වන බව සෙනුජිත් දසනායක මහතා පැවසීය.", "URL": "https://sinhala.adaderana.lk/news.php?nid=40256", "Category": null, "Parent URL": null}