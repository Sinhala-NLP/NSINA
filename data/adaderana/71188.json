{"Source": "Adaderana", "Timestamp": "March 21, 2017 07:22 pm", "Headline": "මෝටර් රථයක ගැටී යතුරුපැදිකරු මරුට", "News Content": "හම්බන්තොට සිරියාගම ප්‍රදේශයේදී අද (21)සවස මෝටර් රථයක් යතුරුපැදියක ගැටීමෙන් සිදුවූ රිය අනතුරකින් යතුරුපැදියේ ගමන් ගත් පුද්ගලයින් දෙදෙනෙකුගෙන් එක් අයෙකු මියගොස් අනෙක් පුද්ගලයා බරපතළ තුවාල ලබා හම්බන්තොට මහ රෝහලේ දැඩිසත්කාර ඒකකයේ ප්‍රතිකාර ලබයි . අනතුර සිදුව ඇත්තේ තිස්ස - මාතර ප්‍රධාන මාර්ගයේ හම්බන්තොට, කොහොලන්කල ප්‍රදේශයේදී වන අතර යතුරුපැදිය හා මොර්ටර් රථය තිස්ස ප්‍රදේශයේ සිට හම්බන්තොට ප්‍රදේශය වෙත එකම දිසාවට ගමන් කරමින් සිටියදී මොර්ටර් රථය යතුරු පැදියේ පිටුපස ගැටීමෙන් අනතුර සිදුව තිබේ . යතුරුපැදියේ ගමන් කර ඇත්තේ හම්බන්තොට බුන්දල සිරියාගම ප්‍රදේශයේ පදිංචි පියා සහ පුතා බව සඳහන්ය.අනතුරෙන් මිය ගොස් ඇත්තේ කුලතුංග ආරච්චිගේ ගුණදාස (57)යන පියා බව පොලීසිය පවසයි. මොර්ටර් රථයේ රියදුරු බේරුවෙල පදිංචි අයෙකු වන අතර මේ වන විට ඔහු අත්අඩංගුවට ගත් බව හම්බන්තොට වැඩිදුරටත් කියා සිටියි.", "URL": "https://sinhala.adaderana.lk/news.php?nid=71188", "Category": null, "Parent URL": null}