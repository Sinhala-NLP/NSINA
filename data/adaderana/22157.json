{"Source": "Adaderana", "Timestamp": "February 16, 2012 12:01 pm", "Headline": "ශවේන්ද්‍ර නම් කිරීම කලාපීය රටවල කටයුත්තක්", "News Content": "මේජර් ජෙනරාල් ශවේන්ද්‍ර සිල්වා මහතා එක්සත් ජාතීන්ගේ සාම සාධක කටයුතු පිළිබඳ උපදේශන කමිටුවට ඇතුළත් කිරීම කලාපීය රටවල කටයුත්තක් බව එක්සත් ජාතීන්ගේ මහලේකම්වරයාගේ නියෝජ්‍ය ප්‍රකාශකයා සඳහන් කර තිබේ. ශවේන්ද්‍ර සිල්වා මහතා අදාළ කමිටුවට නම් කර ඇත්තේ කලාපීය රටවල නියෝජිතයින් විසින් බව එක්සත් ජාතීන්ගේ මූලස්ථානයේ පැවැත්වෙන දෛනික මාධ්‍ය හමුවේ දී මාධ්‍යවේදියෙකු නැගූ පැනයකට පිළිතුරු දෙමින් නියෝජ්‍ය ප්‍රකාශක එඩුවාර්ඩෝ ඩෙල් බේයි ප්‍රකාශ කර ඇත. ශවේන්ද්‍ර සිල්වා මහතා එම කමිටුවට නම් කිරීම පිළිබඳ එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය විශේෂ අවධානයක් යොමු කර තිබුණි. මේ සම්බන්ධයෙන් එක්සත් ජාතීන්ගේ මහලේකම්වරයාට ලිඛිතව දැන්වීමට තමන් කටයුතු කරන බව ඇය සඳහන් කර තිබුණි. ශවේන්ද්‍ර සිල්වා මහතා සාම සාධක කටයුතු පිළිබඳ ආසියා පැසිෆික් කලාපීය රටවල් නියෝජනය කරමින් ඉකුත් ජනවාරී මාසයේ දී අදාළ උපදේශන කමිටුව වෙත නම් කෙරුණි.", "URL": "https://sinhala.adaderana.lk/news.php?nid=22157", "Category": null, "Parent URL": null}