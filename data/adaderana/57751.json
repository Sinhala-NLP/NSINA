{"Source": "Adaderana", "Timestamp": "March 1, 2016 09:47 am", "Headline": "දෙතැනක මරණ 2ක්", "News Content": "පිළියන්දල, මඩපාත ප්‍රදේශයේදී සිදුවු රිය අනතුරකින් කාන්තාවක් මියගොස් තිබේ.කහපොල දෙසට ධාවනය වු යතුරුපැදියක් මාර්ගය අයිනේ ගමන් කරමින් සිටි කාන්තාවකගේ ගැටීමෙන් අනතුර සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.අනතුරෙන් බරපතළ තුවාල ලැබු කාන්තාව කළුබෝවිල රෝහලට ඇතුළත් කිරීමෙන් අනතුරුව මියගොස් තිබේ.මියගොස් ඇත්තේ 60 හැවිරිදි මඩපාත ප්‍රදේශයේ පදිංචිව සිටි කාන්තාවකි.අනතුරෙන් යතුරුපැදිකරුද තුවාල ලබා කළුබෝවිල රෝහලේ ප්‍රතිකාර ලබන බව පොලීසිය සඳහන් කළේය.සිද්ධිය සම්බන්ධයෙන් පිළියන්දල පොලීසිය වැඩිදුර විමර්ශන සිදුකරයි. මේ අතර රත්නපුර - පැල්මඩුල්ල ප්‍රධාන මාර්ගයේ වැලිමළුව ප්‍රදේශයේ දී ටිපර් රථයක්, මෝටර් රථයක් සහ ත්‍රිරෝද රථයක් එකිනෙක ගැටීමෙන් අනතුරක් සිදුව තිබේ.අනතුරෙන් මෝටර් රථයේ ගමන් කළ කාන්තාවක මියගොස් ඇත.මෝටර් රථයේ ගමන් කළ තවත් කාන්තාවක, පිරිමි පුද්ගලයෙක් සහ වයස අවුරුදු දෙකක පමණ කුඩා දැරියක් තුවාල ලබා රත්නපුර රෝහලට ඇතුළත් කළ බව පොලීසිය පවසයි.", "URL": "https://sinhala.adaderana.lk/news.php?nid=57751", "Category": null, "Parent URL": null}