{"Source": "Adaderana", "Timestamp": "December 27, 2013 01:25 pm", "Headline": " මන්ත්‍රීවරුන්ට දොර වසා වැල්වැටිතුරෙයි අය වැය සම්මතයි ", "News Content": "වැල්වැටිතුරෙයි නගර සභාවේ අයවැය විරෝධතාවයන් මධ්‍යයේ සම්මත වී තිබේ. අය වැයට පක්ෂව ඡන්ද 4ක් ලැබුණු බවත්, ඡන්දය ප්‍රකාශ කිරීම සඳහා සභාගැබේහි සිටියේ මන්ත්‍රීවරුන් සිව් දෙනෙකු පමණක් බවත්, අද දෙරණ වාර්තාකරු සඳහන් කරයි. අද(27) පෙරවරුවේ වැල්වැටිතුරෙයි නගර සභාවේ සභාපති ආනන්දරාජ මහතා විසින් අය වැය සභාවට ඉදිරිපත් කරන ලදී. එම අවස්ථාවේදී වැල්වැටිතුරෙයි සභාගැබ තුළ මන්ත්‍රීවරුන් සිව් දෙනෙකු පමණක් සිට ඇති අතර තවත් මන්ත්‍රීවරුන් පිරිසක් සභාගැබෙන් පිට සිටී බව වාර්තා වෙයි. ඒ අනුව සභාගැබෙන් පිට සිටි මන්ත්‍රීවරුන් පස්දෙනා සඳහා සභාගැබට ඇතුළුවීමට ඉඩ නොදී පිරිසක් විසින් විරෝධතාවයක නිරත වී තිබේ. එම සිදුවීම පිළිබඳව වැල්වැටිතුරෙයි උප සභාපතිවරයා වන කන්දසාමි සදීෂ් මහතා අද දෙරණට අදහස් දක්වමින් කියා සිටියේ තමන් ඇතුළු පිරිසට ඡන්දය ප්‍රකාශ කිරීම සඳහා සභාවට ඇතුළුවීමට අවස්ථාව ලබා නොදුන් බවයි. ඒ පිළිබඳව වැල්වැටිතුරෙයි පොලීසියට කරුණු දැක්වීමෙන් පසු පොලීසිය සමඟ පැමිණ යළි සභාවට අවතීර්ණ වීමට උත්සහ කළද ඒ සඳහා හෝ ඉඩක් නොලැබුණ බව හෙතෙම අද දෙරණට කියා සිටියේය. කෙසේ වෙතත් මේ පිළිබඳව අද දෙරණ කළ විමසීමකදී ඒ පිළිබඳව පිළිතුරු දුන් වැල්වැටිතුරෙයි නගර සභාවේ සභාපති ආනන්දරාජ මහතා කියා සිටියේ මන්ත්‍රීවරුන් කිහිප දෙනෙකුට සභාවට පැමිණීමට අවස්ථාව නොලැබුණු බව තමාටද දැන ගැනීමට නොලැබුණු බවයි. එසේ වූවද ඒ පිළිබඳව තමන් වැඩිදුර යමක් නොදන්නා බවත්, උප සභාපතිවරයා ඇතුළු එකී මන්ත්‍රීවරුන්ගේ පැමිණීම වැළැක්වූයේ තමන් විසින් නොවන බවත්, ඔහු වැඩි දුරටත් කියා සිටියේය", "URL": "https://sinhala.adaderana.lk/news.php?nid=39892", "Category": null, "Parent URL": null}