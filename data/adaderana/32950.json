{"Source": "Adaderana", "Timestamp": "April 2, 2013 03:22 pm", "Headline": "මන්ත්‍රී වැඳ සමාව ගැනීමෙන් නඩුව අවසන්", "News Content": "පාර්ලිමේන්තුවේ භාෂා පරිවර්තකවරයෙකු ලෙස කටයුතු කරන පුද්ගලයෙකුට පහරදීමේ චෝදනා මත වෙන්නප්පුව ප්‍රාදේශීය සභාවේ මන්ත්‍රීවරයෙකුට එරෙහිව පවරා තිබූ නඩුව අවසන් කිරීමට මාරවිල අතිරේක දිසා විනිසුරුවරයා අද (02) තීරණය ක‍ළේය. ඒ අදාළ මන්ත්‍රීවරයා මාරවිල විවෘත අධිකරණයේ දී පහරකෑමට ලක්වූ අදාළ භාෂා පරිවර්තකවරයාට වැඳ සමාව ගැනීමත් සමගිනි. පසුගිය වසරේ දෙසැම්බර් මස 09 වන දින වෙන්නප්පුව ප්‍රාදේශීය සභාව තුළ සාකච්ඡාවක් පැවැත්වෙමින් තිබෙන අතරතුර ඇති වූ ගැටුමක දී ප්‍රාදේශීය සභා මන්ත්‍රීවරයා විසින් අදාළ භාෂා පරිවර්තකවරයාට පහරදී තිබිණි. පහර කෑ භාෂා පරිවර්තකවරයා මාරවිල මූලිකරෝහලේ දින 02 ක කාලයක් ප්‍රතිකාර ලැබූ බව සඳහන්ය. සිද්ධිය සම්බන්ධයෙන් සැකකාර ප්‍රාදේශීය සභා මන්ත්‍රිවරයා පොලීසියට භාරවී තිබූ අතර අධිකරණයට ඉදිරිපත් කිරීමෙන් අනතුරුව ඔහු ඇප මුදාහැරිණි. අදාළ නඩුව අද කැඳවූ අවස්ථාවේ සිද්ධිය සමථයකට පත් කර ගැනීමට දෙපාර්ශවයම එකඟවීම හේතුවෙන් නඩුව අවසන් කිරීමට අතිරේක දිසාවිනිසුරුවරයා නියෝග කළේය.", "URL": "https://sinhala.adaderana.lk/news.php?nid=32950", "Category": null, "Parent URL": null}