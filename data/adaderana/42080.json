{"Source": "Adaderana", "Timestamp": "March 26, 2014 03:11 pm", "Headline": "3ක සටනක් තියෙනවා - තවත් 3ක් පරදිනවා ", "News Content": "නීති රිති සුරකිමින් පළාත් සභා මැතිවරණ කටයුතු මේ දක්වා සාර්ථක කර ගැනීමට සහය දුන් ජනපතිට, මැතිවරණ කොමසාරිස්ට, පොලීසියට, අපේක්ෂකයින්ට මෙන්ම මැදිහත් වාර්තාකරණයක නියැළුණු ජනමාධ්‍යයට ස්තූති වන බව යෞවන කටයුතු හා නිපුණතා සංවර්ධන ඇමති ඩලස් අලහප්පෙරුම මහතා පවසයි. මැතිවරණ නීතියට ගරු කරමින් අද මධ්‍යම රාත්‍රිය වන විට ප්‍රචාරක කටයුතු අවසන් කළ යුතු බවද ඔහු කියයි. කොළඹදී අද (26) පැවැති එක්සත් ජනතා නිදහස් සන්ධාන මාධ්‍ය හමුවේදී අමාත්‍යවරයා මේ බව පැවසීය. අමාත්‍යවරයා එහිදී කියා සිටියේ මැතිවරණය පැවැත්වෙන පළාත් සභා දෙකේ කොට්ඨාස 57න් 3ක් ජය ගැනීමට සන්ධානයට නොහැකි යැයි ස්ථීරවම කියන බවයි. එසේම තවත් ආසන 3ක තියුණු සටනක් ඇති බව පැවසූ ඒ මහතා ඉතිරි ආසන සියල්ලම එක්සත් ජනතා නිදහස් සන්ධානය විශිෂ්ට ලෙස ජයග්‍රහණය කරන බව අවධාරණය කළේය. බස්නාහිරින් සියයට 61ක් හා දකුණෙන් සියයට 64ක ඡන්ද ප්‍රතිශතයක් සන්ධානය හිමිකර ගන්නා බවද හෙතෙම කියා සිටියේය. ජීනීවා හි 28දා පැවැත්වෙන ඡන්දයට පිළිතුරක් ලබාදීමට 29දා පැවැත්වෙන ඡන්දය යොදාගන්නැයිද ඇමතිවරයා එම අවස්ථාවේ ජනතාවගෙන් ඉල්ලීමක් ද කළේය.", "URL": "https://sinhala.adaderana.lk/news.php?nid=42080", "Category": null, "Parent URL": null}