{"Source": "Adaderana", "Timestamp": "May 3, 2016 03:20 pm", "Headline": "පාර්ලිමේන්තුව හෙටට කල්තබයි", "News Content": "අද පස්වරුවේ ඇති වූ උණුසුම්කාරි සිදුවීමත් සමග කථානායක කරූ ජයසූරිය මහතා විසින් පාර්ලිමේන්තුවේ කටයුතු හෙට දින දක්වා කල්තබා තිබේ.හිටපු ජනපතිගේ ආරක්ෂාව ගැන ෆීල්ඩ් මාෂල් සරත් ෆොන්සේකා මහතා පාර්ලිමේන්තුවේදී අදහස් දක්වද්දී ඒකාබද්ධ විපක්ෂයේ මන්ත්‍රීන් පිරිසක් කෑ කෝ ගසමින් ඊට බාධා කිරීමත් සමග දෙපාර්ශවය අතර උණුසුම්කාරී තත්ත්වයක් ඇති විණ.එම අවස්ථාවේදී පාර්ලිමේන්තුව විනාඩි 5ට කල්තැබූ අතර උණුසුම්කාරී තත්ත්වයත් සමග ඇති වූ කලහකාරී වාතාවරණය හමුවේ ප්‍රහාරයට ලක්වූ එජාප කැගලූ මන්ත්‍රී සන්දිත් සමරසිංහ මහතා කොළඹ ජාතික රෝහලට ඇතුළත් කෙරුණි.මෙම සිද්ධිය ගැන කථානායකවරයා විසින් නියෝජ්‍ය කථානායකවරයාගෙන් හා නියෝජ්‍ය කාරක සභා සභාපතිගෙන් වාර්තාවක් කැඳවීමට පියවර ගෙන ඇති අතර සිද්ධියට සම්බන්ධ මන්ත්‍රීන්ට සුදුසු ක්‍රියාමාර්ගයක් ගන්නා බවද ඔහු විසින් දැනුම්දුන් බව අප වාර්තාකරු කීවේය.කථානායකවරයා වැඩිදුරටත් පවසා ඇත්තේ මෙවැනි සිද්ධීන් සමග පාර්ලිමේන්තුවේ කටයුතු තවදුරටත් පවත්වාගෙන යාමට නොහැකි බැවින් එහි කටයුතු හෙට දක්වා කල්තබන බවත් ‍අද ඇති වූ සිද්ධිය තමන් දැඩිලෙස හෙළාදකින බවත්ය.පාර්ලිමේන්තුව හෙටට කල්තැබීමට පාදක වූ සිද්ධියට අදාළව කථානායකවරයාගේ මාධ්‍ය ඒකකය විසින් නිකුත් කරන ලද නිවේදනයක් වැඩිදුරටත් පහත පරිදිය.අද දින පාර්ලිමේන්තුවේදී මහජන පෙත්සම් ඉදිරිපත් කිරීමෙන් අනතුරුව හිටපු ජනාධිපති, කුරුණෑගල දිස්ත්‍රික් පාර්ලිමේන්තු මන්ත්‍රී ගරු මහින්ද රාජපක්ෂ මැතිතුමාගේ ආරක්ෂාව පිළිබඳව ගරු දිනේෂ් ගුණවර්ධන මහතා විසින් මතු කරන ලද ප්‍රශ්නය සම්බන්ධයෙන් ගරු අග්‍රාමාත්‍යතුමා සවිස්තරාත්මකව පිළිතුරු සපයන ලදී. එම අවස්ථාවේදී ගරු අග්‍රාමාත්‍යතුමා විසින් ප්‍රකාශ කර සිටියේ ආරක්ෂක කටයුතු පිළිබඳව විශේෂ දැනීමක් ඇති ගරු ෆීල්ඩ් මාර්ෂල් සරත් ෆොන්සේකා අමාත්‍යවරයා විසින් ඒ පිලිබඳව තවදුරටත් කරුණු පැහැදිලි කරන බවයි. ඉන් අනතුරුව, ෆීල්ඩ් මාර්ෂල් සරත් ෆොන්සේකා අමාත්‍යවරයා අදාල කරුණු පැහැදිලි කිරීම ආරම්භ කළ අවස්ථාවේදීම ඇතැම් මන්ත්‍රීවරුන් පිරිසක් සභා ගර්භයට පිවිසීමෙන් ඇති වූ නොසන්සුන්තාවය හේතු කොටගෙන, අවසානයේ එය මන්ත්‍රීවරුන් එකිනෙකාට පහර දෙන තත්ත්වයක් දක්වා වර්ධනය වීම ඉතාමත් කණගාටුවට කාරණයක් බව මම සඳහන් කරන අතර, ඇතිවූ එම තත්ත්වය මම තරයේ හෙළා දකිමි.මෙම අවස්ථාවේදී සභාවේ කටයුතු තාවකාලිකව අත්හිටුවා, පාර්ලිමේන්තු කටයුතු පිළිබඳ කාරක සභාවේ විශේෂ රැස්වීමක් මා විසින් වහාම කැඳවන ලද අතර, එහිදීද එම සිද්ධිය පිළිබඳව දීර්ඝ වශයෙන් සාකච්ඡා කිරීමෙන් අනතුරුව, ඊ‍ට පැමිණ සිටි සියළුම සභික මන්ත්‍රීවරුන් විසින් එය තරයේ හෙළා දකින ලද බවත්, මෙම සභාවට දැනුම්දීමට කැමැත්තෙමි.මේ අවස්ථාවේදීම මා විසින් මෙම සිද්ධිය පිළිබඳව සොයා බලා වාර්තා කිරීම සඳහා නියෝජ්‍ය කථානායකතුමා සහ නියෝජ්‍ය කාරක සභා සභාපතිතුමාට පවරන ලද අතර, එතුමන්ලා විසින් ඒ පිළිබඳව පරීක්ෂණයක් කොට, වාර්තාවක් වහාම මා වෙත ලබා දීමට නියමිත අතර, එම වාර්තාව ලද වහාම මෙම සිද්ධියට අදාළ මන්ත්‍රීවරුන් සම්බන්ධයෙන් සුදුසු තීරණයක් ගන්නා බවද සඳහන් කරමි.පාර්ලිමේන්තු මන්ත්‍රීවරුන් සඳහා චර්යාධර්ම පද්ධතියක් සකස් කිරීම පිලිබඳවද මා විසින් පසුගිය පාර්ලිමේන්තු රැස්වීම් අවස්ථාවේදී දැනුවත් කළ බව ඔබ කවුරුත් දන්නා කාරණයකි. අද දින මෙම බරපතල සිදුවීම සිදුවන අවස්ථාවේදීද මහජන ගැලරියේ මහජනතාව මෙන්ම පාසල් ළමුන් විශාල පිරිසක් ද රැඳී සිටිනු දක්නට ලැබුණු අතර, එමගින් පාර්ලිමේන්තුවේ උත්තරීතරභාවයට හා අභිමානයට විශාල කැළලක් වූ බව නොඅනුමානය. මෙම සිද්ධියෙන් පාර්ලිමේන්තු මන්ත්‍රීවරුන් කිහිප දෙනෙක්ම තුවාල ලබා ඇති බවටත්, එක් මන්ත්‍රීවරයෙකු මේ වන විට, රෝහල්ගත කර ඇති බවටත් මා වෙත වාර්තා වී ඇති බැවින්, සහ මෙම බරපතළ සිද්ධිය පාර්ලිමේන්තු රැස්වීමක් සභා ගර්භය තුළ පැවැත්වෙන අවස්ථාවේදී සිදු වූවක් බැවින්, තවදුරටත් අද දිනට අදාළ පාර්ලිමේන්තු‍වේ කටයුතු ඉදිරියට කරගෙන යාම යෝග්‍ය නොවන බව මා තීරණය කරන අතර, ඒ අනුව ඊළඟ දිනය දක්වා පාර්ලිමේන්තුව කල් තැබිය යුතු බව මම දන්වා සිටිමි.", "URL": "https://sinhala.adaderana.lk/news.php?nid=59775", "Category": null, "Parent URL": null}