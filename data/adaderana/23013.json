{"Source": "Adaderana", "Timestamp": "March 23, 2012 09:27 pm", "Headline": "ප්‍රභාකරන් ලවා කරවාගන්න බැරිවූ දේ ඔබාමා ලවා කරවාගන්න හදනවා", "News Content": "වේළුපිල්ලේ ප්‍රභාකරන් ලවා කරවාගන්නට බැරිවූ දේ බැරැක් ඔබාමා ලවා කරවාගැනීමට දැන් ජාත්‍යන්තර කොටි බලවේග කටයුතු කරමින් සිටින බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ‍ ප්‍රභාකරන්ට යටත් නොවූ ශ්‍රී ලංකා රජය ලොව කිසිදු රටකට යටත්වීමට සූදානම් නොමැති බවත් අමාත්‍ය විමල් වීරවංශ මහතා සඳහන් කරයි. ‍ එමනිසා අද කොටි හිතවාදීන්ට අවශ්‍ය කරන්නේ ඔවුන්ගේ මෙම හතුරු යෝජනා පිළිගන්නා ඔවුන්ට ගැති රූකඩ ආණ්ඩුවක් නිර්මාණය කරගැනීම බවත් අද වන විට මේ කොටි පිනවීමේ කොන්ත්‍රාත්තුව ඇමරිකාව බාරගෙන තිබෙන බවද හෙතෙම වැඩිදුරටත් පෙන්වාදෙයි. ‍ \"එක ගමකට එක වැඩක්\" සංවර්ධන වැඩසටහන යටතේ ක්‍රියාත්මක කොරතොට අරඹවතුගොඩ මාර්ග‍ය කොන්ක්‍රීට් කිරීමේ උත්සවයට ප්‍රධාන ආරාධිතයා වශයෙන් අද (23) දින සහභාගී වෙමින් අමාත්‍යවරයා මේ අදහස් පළකළේය. ‍ මෙහිදී අමාත්‍යවරයා වැඩිදුරටත් මෙසේ අදහස් දැක්වීය. ‍ \"ඊයේ කොටියට රජ මඟුල් කන්න පුළුවන් දවසක්. අපිට දැනගන්න ලැබුණා තැනින් තැන රතිඤ්ඤත් පත්තු කරලා තිබුණවග. අද සේරම ඉන්නේ යුරෝපයේ ඉන්න කොටි. ඒ කොටි සේරටම කොහේහරි යුරෝපා රාජ්‍යයක පුරවැසිභාවය තියෙනවා. රුද්‍රකුමාරන් ඇමරිකානු පුරවැසිභාවය ඇත්තෙක්, ‍නදියවන් නෝර්වේ පුරවැසියෙක්. ඔවුන් රස්සාවට තමයි ලංකාවේ දෙමළ ඊළම හදන වැඩේ කරන්නේ. ඒ රාජකාරියට ඔවුන්ට ඇමරිකාවෙන් පඩි ගෙවනවා. ‍ ඔවුන් ඇමරිකාවෙන් හම්බුවෙන යම් යම් සන්තෝසම් ලබාගෙන පරම්පරා ගානකට හම්බ කරගෙන සුර සැප විඳින ගමන් තමයි අහිංසක දෙමළ ජනතාව අර අසුන්දර ඉතිහාසයට යළි ගෙනයන්න හදන්නේ. මේ ‍යෝජනාව ගෙනල්ලා ඇමරිකාව පළිගන්න හදන්නේ ආණ්ඩුවෙන් කියලයි ඇතමුන් කියන්නේ. ඒත් ආණ්ඩුවෙන් නෙමෙයි රටෙන් පළිගන්නයි ඇමරිකාව මේ හදන්නේ. ‍ ජනතා විමුක්ති පෙරමුණේ නායක සෝමවංශ අමරසිංහ මහත්තයත් පුවත්පතකට කියලා තිබුණෙ ඇමරිකානු යෝජනාවලට විරුද්ධයි. ඒත් ආණ්ඩුවේ තියෙන වරදින් තමා මේ වගේ ඉරණමකට ආණ්ඩුව පත්වුණේ කියලා. එදා යුද්ධය ආරම්භ කරන වෙලාවේදී ජනාධිපතිතුමාට ආයුධ නැත්නම් තියෙන එහෙකින් ගහන්න කියලා කියපු සෝමවංශ මහත්තයා අද මේ කරන ප්‍රකාශ ගැන ඇතිවෙන්නේ විමතියක්. ඔහු මේ නොකියා කියන්නේ හොඳ අධිරාජ්‍යවාදය විසින් නරක ආණ්ඩුව මට්ටුකරන්න හදනවා කියලා නේද? ‍ ඇමරිකා එක්සත් ජනපදය මේ ජිනීවා යෝජනවලියේදී ඉන්දියානු ඡන්දය ගත්තේ බලෙන්. ඇමරිකාව අටවපු උගුලේ ඉන්දියාව අහුවුණා. හිලරි ක්ලින්ටන් ඇමරිකානු විදේශ ලේකම්වරිය ඉන්දියාවට ගිහිල්ලා තමිල්නාඩුවටත් විශේෂයෙන්ම ගිහිල්ලා ජයලලිතා මහ ඇමතිනිය හමුවෙලා තමයි මේ උඟුල අටවලා ආවේ. එයා ගිහිල්ලා දකුණු ඉන්දියාවේ දේශපාලඥයින්ව කුලප්පු කළා. ඒ නිසා තමිල්නාඩුවේ බලපෑම නිසා ඉන්දියානු රජයට සිදුවුණා මේ යෝජනාවේදී ඇමරිකාවට සහාය දෙන්න. ‍ ඉන්දියාව මේ යෝජනාවට පක්ෂව ඡන්දය දුන් නිසා අපිට තවත් වෙච්ච අවාසියක් තමයි ඇතැම් ප්‍රබල නොවන රටවල් ඉන්දියාවේ තීරණය අනුව ඉන්දියාව විරුද්ධ වූ නිසා ලංකාවට විරුද්ධ වීම. අපිට විරුද්ධව ඡන්දය දුන් මුරුසිය එහෙම රටක්. ඔය මානව හිමිකම් කවුන්සිලයට තේරිලා තියෙන රටවල් 47 නිශ්චිත රටවල් 47 ක් නෙවෙයි. ‍ ඒ එක් එක් රටවල්වල තත්ත්වය එක් එක් වතාවේදී වෙනස් වෙනවා. මෙවර ඡන්දයේදී ශ්‍රී ලංකාවත් එම ඡන්දය දීමට නිර්දේශ වූ රටක් නොවෙයි. එක් වතාවකදී එක් කලාපයකින් රටවල් කිහිපයටයි ඡන්ද බලය හිමිවන්නේ. ඒ අනුව ලබන වතාවේ මේ ඡන්දහිමි රටවල් 47 තේරෙන්නෙ මේ වතාවෙ තේරුණ රටවල් 47 ම නොවෙයි. රුසියාව, චීනය වගේ රට වලටත් ලබන වතාවේ ඡන්ද බලය හිමිවන්නේ නෑ. ‍ දැන් මේ අපි කතාකරන්නේ ලෝකයේ ආර්ථික ශක්තිය යුරෝපයෙන් ආසියාවට මාරුවන අවධියේ. අද ඔබේ ඉතාලියේ, ඇමරිකාව, එංගලන්තේ ඉන්න යාළුවෙක්ගෙන් අහලා බලන්න ඒ රටවල තත්ත්වය. අද ඇමරිකාවෙ ඉන්න සුද්දො නොවෙයි හොඳ කඩවලට යන්නේ. ඒ කඩවල ඉන්නේ චීන ජාතිකයෝ. අද යුරෝපය ඇතුළු බටහිර කලාපය කඩා වැටෙනවා. අද ලෝකෙ ආර්ථික බලය තියෙන්නේ චීනය ඇතුළු ආසියාතික කලාපයේ. ‍ අද ඇමරිකාවේ විරැකියා ප්‍රතිශතය 15% වෙලා. අද ලෝකේ අළුත් බලවතුන් 5 ක් නිර්මාණයවෙලා තියෙනවා \"බිරික්ස්\" කියලා තමයි ඒ රටවල් 5 හඳුන්වන්නේ B කියන්නේ බ්‍රසීලය. R කියන්නේ රුසියාව I කියන්නේ ඉන්දියාව. C කියන්නේ චීනය. S කියන්නේ දකුණු අප්‍රිකාව. මේ ඉන්න අළුත් ලෝක බලවතුන්ගෙන් 5 න් 3 ක් ඉන්නේ අපිත් එක්ක\"", "URL": "https://sinhala.adaderana.lk/news.php?nid=23013", "Category": null, "Parent URL": null}