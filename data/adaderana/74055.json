{"Source": "Adaderana", "Timestamp": "June 9, 2017 08:54 am", "Headline": "පොසොන් නිමිත්තෙන් ලක්ෂ 12 ක සැදැහැවතුන් අනුරපුරට", "News Content": "පොසොන් උත්සවය නිමිත්තෙන් අනුරාධපුරය සහ මිහින්තලය ඓතිහාසික පුදබිම වෙත ලක්ෂ 12ක පමණ සැදැහැවතුන් පිරිසක් පැමිණ තිබේ. පොසොන් කමිටුව ප්‍රකාශ කළේ අද(09) දිනයේදී ද විශාල පිරිසක් පුදබිම වෙත පැමිණෙනු ඇති බවට අපේක්ෂා කරන බවයි. පැමිණෙන පිරිස්වලට අවශ්‍ය යටිතල පහසුකම් සලසා ඇති බව පොසොන් කමිටුව සඳහන් කළේය. මේ අතර අද දිනයේදී ද අනුරාධපුරය සහ මිහින්තලය අතර විශේෂ දුම්රිය සේවාවක් ක්‍රියාත්මක කරන බව දුම්රිය දෙපාර්තමේන්තුව සඳහන් කළේය. යම් දුම්රිය ස්ථානයකින් අනුරාධපුරය වෙත නිකුත් කරන ලද ඕනෑම වලංගු ප්‍රවේශ පත්‍රයක් හෝ අනුරාධපුර දුම්රිය ස්ථානයෙන් නොමිලේ නිකුත් කරන විශේෂ ප්‍රවේශ පත්‍රයක් සහිත මඟීන්ට අනුරාධපුරය සිට මිහින්තලය දක්වා ගමන් කළ හැකියි. එමෙන්ම මිහින්තලය දුම්රිය ස්ථානයෙන් නිකුත් කරන විශේෂ ප්‍රවේශ පත්‍රය උපයෝගි කර ගනිමින් මඟීන්ට මිහින්තලය සිට අනුරාධපුරය දක්වා ගමන් කළ හැකි බව ද දුම්රිය දෙපාර්තමේන්තුව සඳහන් කරයි. මීට අමතරව කොළඹ කොටුව සහ මරදාන ඇතුළු ප්‍රදේශවල සිට අනුරාධපුරය දක්වා විශේෂ දුම්රිය ගමන්වාර අද දිනයේද ක්‍රියාත්මක කිරිමට නියමිතයි.", "URL": "https://sinhala.adaderana.lk/news.php?nid=74055", "Category": null, "Parent URL": null}