{"Source": "Adaderana", "Timestamp": "May 11, 2017 04:15 pm", "Headline": " හලාවත හෙරොයින් සිද්ධිය-ප්‍රධාන සැකකරු සොයා මෙහෙයුම්", "News Content": "හලාවත ප්‍රදේශයේදී සොයාගත් හෙරොයින් තොගය මෙරටට ගෙන ඒමට සම්බන්ධ ප්‍රධාන සැකකරු අත්අඩංගුවට ගැනීම සඳහා පොලිස් මත්ද්‍රව්‍ය නාශක කාර්යංශයේ ප්‍රධානත්වයෙන් විශේෂ මෙහෙයුමක් ආරම්භ කර තිබේ.පොලිස් මූලස්ථානය සඳහන් කළේ පොලිස්පති පූජිත් ජයසුන්තර මහතාගේ උපදෙස් මත මෙම විමර්ශනය ආරම්භ කර ඇති බවයි.පුත්තලම නියෝජ්‍ය පොලිස්පතිවරයාගේ ප්‍රධානත්වයෙන් අද අළුයම සිදුකළ වැටලීමෙන් හලාවත මුහුදු තීරයේදී හෙරොයින් කීලෝ ග්‍රෑම් 200ක් සොයාගනු ලැබීය.ඩිෆෙන්ඩර් ජීප් රථයකින් මෙම හෙරොයින් තොගය ප්‍රවාහනය කිරීමට සැළසුම් කර තිබූ අතර ඊට සම්බන්ධ සැකකරුවෙකුද පොලීසිය විසින් අත්අඩංගුවට ගෙන තිබේ.මෙම හෙරොයින් තොගයේ වර්තමාන වෙළෙඳ වටිනාකම රුපියල් බිලියන දෙකක් පමණ වන බව පොලීසිය සඳහන් කළේය.මෙය මෑත කාලයේදී සොයාගත් විශාලතම හෙරොයින් තොගය ලෙස සැලකෙයි.පසුගියදා පිළියන්දලදී පොලිස් මත්ද්‍රව්‍ය නාශක කාර්යංශයේ නිලධාරීන්ට ප්‍රහාරයක් එල්ල කරන ලද ජාත්‍යන්තර මත්ද්‍රව්‍ය ජාලයට සම්බන්ධ දැනට විදේශගතව සිටින මත්ද්‍රව්‍ය ජාවාරම්කරුවෙකු මෙම ජාවාරම පිටුපස සිටින බව පොලීසිය සඳහන් කළේය.", "URL": "https://sinhala.adaderana.lk/news.php?nid=73067", "Category": null, "Parent URL": null}