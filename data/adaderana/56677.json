{"Source": "Adaderana", "Timestamp": "January 27, 2016 09:06 am", "Headline": "සීනි වලටත් ප්‍රතිපත්තියක් ", "News Content": "නිෂ්පාදිත ආහාර වල අඩංගු කළහැකි සීනි ප්‍රමාණය නිශ්චය කිරීමේ ප්‍රතිපත්තියක් හඳුන්වාදීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි.මෙරට ජනතාවගෙන් සියයට 20කට ආසන්න පිරිසක් දියවැඩියාවට ගොදුරු වී තිබීම හා එය දිනෙන් දින ඉහළ යෑම සම්බන්ධයෙන් අවධානය යොමු වී ඇති බව එහිදී ජනාධිපතිවරයා පවසා තිබේ.ආහාර නිෂ්පාදන ජාතික වැඩසටහන සඳහා පුද්ගලික අංශයේ ව්‍යවසායකයින්ගේ දායකත්වය ලබා ගැනීම පිළිබඳව පැවති සාකච්ඡාවකදී ජනාධිපතිවරයා මේ බව ප්‍රකාශ කර ඇත.ලෝක ආහාර ඉල්ලුම වැඩිවීමට සාපේක්ෂව අපනයන වෙළඳපොළ ප්‍රවර්ධනය කිරීම හා දියුණු රටවල මෙන් ශ්‍රී ලංකාවේද පිටි කිරි වෙනුවට දියර කිරි භාවිතය, නිෂ්පාදනය හා ප්‍රවර්ධනය කිරීම සම්බන්ධයෙන් ද අවධානය යොමු වී ඇති බව ජනාධිපති මෛත්‍රීපාල සිරිසේන මහතා පවසයි.ශරීරයට අහිතකර රසකාරක මෙරටට ආනයනය කරන ව්‍යාපාරකයින් පිළිබඳව ද සාකච්ඡා කිරීමට බලාපොරොත්තු වන බව ජනාධිපතිවරයා ප්‍රකාශ කර තිබේ.මේ අතර කෘෂි නිෂ්පාදන වල අපේක්ෂිත අස්වැන්න අඩුවන අවස්ථාවල අතිරේක තොග ආනයනය සිදුකිරීමේදී එම බෝග නිෂ්පාදන ආයතන වෙත ප්‍රමුඛතාවය ලබාදෙන ලෙස ව්‍යවසායකයින් මෙහිදී ජනාධිපතිවරයාගෙන් ඉල්ලීමක් ද කර ඇත.", "URL": "https://sinhala.adaderana.lk/news.php?nid=56677", "Category": null, "Parent URL": null}