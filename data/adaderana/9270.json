{"Source": "Adaderana", "Timestamp": "June 29, 2010 08:08 am", "Headline": "ඉන්දියා ලංකා නාවික පුහුණු හුවමාරුවක් ", "News Content": "ඉන්දියාව සහ ශ්‍රී ලංකාව අතර නාවික පුහුණුව හුවමාරු කර ගැනීමේ වැඩපිළිවෙලක් ආරම්භ කිරීම සසම්බන්ධයෙන් අවධානය යොමු වී තිබේ. දිවයිනට පැමිණ සිටින ඉන්දීය නාවික හමුදාපති අද්මිරාල් නිර්මාල් වර්මා මහතා ඊයේ පස්වරුවේ අග්‍රාමාත්‍ය දී. මු ජයරත්න මහතා හමු වූ අවස්ථාවේ දී මේ පිළිබඳව සාකච්ඡා කර ඇති බව වාර්තා වේ. කලාපයේ ආරක්ෂාව ශක්තිමත් කර ගැනීමේ අරමුණින් මෙවැනි පුහුණු වැඩපිළිවෙලක් ක්‍රියාත්මක කිරීමේ අවශ්‍යතාව මෙහි දී දෙරටේ නායකයින්ගේ අවධානය යොමුවිය. දෙරට අතර නාවික කටයුතු වලට අදාළ තාක්ෂණික පුහුණු හුවමාරු කර ගැනීම සම්බන්ධයෙන් ද මෙහි දී සාකච්ඡාවට ලක් වී ඇත. ඉන්දියාව හා ශ්‍රී ලංකාව අතර නාවික ගමනාගමන කටයුතු ආරම්භ කිරීම පිළිබඳව ද මෙහි දී අග්‍රමාත්‍ය දී. මු ජයරත්න මහතා ඉන්දීය නාවික හමුදාපතිවරයාගේ අවධානය යොමු කර ඇති බව සඳහන්ය.", "URL": "https://sinhala.adaderana.lk/news.php?nid=9270", "Category": null, "Parent URL": null}