{"Source": "Adaderana", "Timestamp": "January 20, 2019 03:19 pm", "Headline": "විල්පත්තු රක්ෂිතයේ නිදන් සොයමින් සිටි 8කට වැඩ වරදියි", "News Content": "විල්පත්තුව ජාතික වන උද්‍යානයේ රක්ෂිත ප්‍රදේශයට අයත් කුඩා පහරිය ප්‍රදේශයේ නිදන් සොයා කැණීම් වල නිරත වු සැකකරුවන් අට දෙනෙකු කරුවලගස්වැව පොලීසියේ නිලධාරින් විසින් අත්අඩංගුවට ගෙන තිබේ. ඊයේ(19) දින රාත්‍රියේ මෙසේ අත්අඩංගුවට ගත් සැකකරුවන් අට දෙනාගෙන් දෙදෙනෙකු කුඩා පහරිය ප්‍රදේශයේ පදිංචිකරුවන් බවත් ඉතිරි හය දෙනා පුත්තලම නගරයේ පදිංචි පුද්ගලයින් බවත් පවසයි. අදාල සැකකරුවන් විල්පත්තුව රක්ෂිතයේ ඝණ කෑලෑව තුල පිහිටි ගල් තලාවක පහල කොටසක නිදන් කැණීමට සියලු කටයුතු සුදානමින් සිටියදි කරුවලගස්වැව පොලීසිය අදාල ස්ථානය වටලා අත්අඩංගුවට ගෙන තිබේ. සැකකරුවන් සමඟ මොවුන් පැමිණි යතුරු පැදි තුනක් සහ නිදන් කැණීමට යොදා ගත් පූජා භාණ්ඩ තොගයක් සහ උපකරණ රැසක් අත්අඩංගුවට ගෙන ඇති බව පොලීසිය පවසයි.", "URL": "https://sinhala.adaderana.lk/news.php?nid=102712", "Category": null, "Parent URL": null}