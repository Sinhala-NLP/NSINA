{"Source": "Adaderana", "Timestamp": "September 4, 2019 04:31 pm", "Headline": "ජීවනාභිමානි ජාතික ව්‍යාපාරය ඇරඹෙයි", "News Content": "තරුණ අභිමානය රැක දෙමින් ඔවුන්ගේ ආකල්ප සහ නිපුණතාවන් සංවර්ධනය කෙරෙන ග්‍රාමීය මට්ටමේ පුළුල් වැඩසටහනක් ලෙස ජීවනාභිමානි”ජාතික ව්‍යාපාරය ඇරඹෙයි. ජනාධිපති ගරු මෛත්‍රීපාල සිරිසේන මැතිතුමාගේ සංකල්පයක් අනුව මෙම වැඩසටහන ඉදිරියේ දී දීප ව්‍යාප්තව ක්‍රියාවට නැංවීමට නියමිත අතර,එහි ප්‍රධාන මෙහෙයුම් කාර්යාලය ජනාධිපති ලේකම් උදය ආර්. සෙනෙවිරත්න මහතාගේ ප්‍රධානත්වයෙන් අද (04)පෙරවරුවේ කොළඹ ලේක්හවුස් ගොඩනැඟිල්ලේ දී ස්ථාපිත කෙරිණි. තරුණ තරුණියන්ගේ ගැටලූ හඳුනා ගනිමින් ඒවාට විසඳුම් ලබාදී ඔවුන්ට යහපත් අනාගතයක් උදාකර දීම වැඩසටහනේ අරමුණවන අතර, මත්ද්‍රව්‍යවලට ඇබ්බැහිවු තරුණ තරුණියන් ඉන් මුදා ගනිමින්, යහපත් ආකල්ප සංවර්ධනය මඟින් ඔවුන් සමාජයට වැඩදායි පුරවැසියන් ලෙස ගොඩ නැංවීම පිළිබඳව ද මෙම වැඩසටහනේ දී පුළුල් අවධානයක් යොමු කෙරේ. මෙම වැඩසටහනේ විශේෂත්වය වන්නේ ප්‍රජා මූලික වැඩසටහන් මඟින් තමන් ජීවත්වන පරිසරයේදීම තරුණ තරුණියන්ගේ ගැටලූවලට විසඳුම් ලබාදී ඔවුන්ට යහපත් අනාගතයක් ගොඩනගා ගැනීමට අවශ්‍ය පසුබිම සකසා දීමයි. ජනාධිපති ලේකම් උදය ආර්. සෙනෙවිරත්න මහතා මෙහිදී අදහස් දක්වමින් කියා සිටියේ තාරණ්‍යයට යහපත් හෙටක් නිර්මාණය කර දීම රජයක ප්‍රමුඛ වගකීම බවයි. මත්ද්‍රව්‍ය අද තාරුණ්‍ය විනාශකරමින් සිටින බව පෙන්වා දුන් ජනාධිපති ලේකම්වරයා නිති විරෝධි මත්ද්‍රව්‍ය ව්‍යාපාරය රටින් තුරන්කර දැමීමට ජනාධිපතිවරයාගේ මඟ පෙන්වීමෙන් පුළුල් වැඩසටහනක් ක්‍රියාත්මක කරන අතරම මත්ද්‍රව්‍ය හමුවේ විනාශ වී ගිය තරුණ ජීවිත වලට නව අර්ථයක් ලබාදෙමින් ඔවුන් යළි නඟා සිටුවීම සඳහා ද සක්‍රීය වැඩපිළිවෙළක් අවශ්‍ය බව ද කියා සිටියේය. \" ජීවනාභිමානී”නවවැඩසටහන මඟින් පුළුල් දායකත්වයක් ඊට ලැබෙනු ඇති බවට විශ්වාසය පළ කළ ජනාධිපති ලේකම්වරයා මෙම වැඩසටහන් සාර්ථක කර ගැනීමට සියලූ පුරවැසියන්ගේ සහය අවශ්‍ය බව ද කියා සිටියේය.", "URL": "https://sinhala.adaderana.lk/news.php?nid=118282", "Category": null, "Parent URL": null}