{"Source": "Adaderana", "Timestamp": "February 13, 2013 03:24 pm", "Headline": "දුන් පොරොන්දු ඉටුකිරීමට සමත්වුණේ නෑ", "News Content": "දහස් ගණනින් සිවිල් වැසියන් ඝාතනය වූ බවට ශ්‍රී ලංකාවට එල්ලවී ඇති මානව හිමිකම් උල්ලංඝණය කිරීමේ චෝදනාවලට අදාළව නිසි විමර්ශනයක් සිදුකරන බවට වුණු පොරොන්දුව ඉටුකිරීමට ශ්‍රී ලංකා රජය අසමත්ව ඇතැයි එක්සත් ජාතීන්‍‍ගේ සංවිධානයේ නවතම වාර්තාවකින් පෙන්වාදී තිබේ. යුදමය වාතාවරණය පැවති අවාසන අදියර තුළ සිවිල් වැසියන් දහස් ගණනින් ඝාතනය වූ බවටත්, මානව හිමිකම් උල්ලංඝණයවූ බවටත් ශ්‍රී ලංකා රජයට ජාත්‍යන්තර වශයෙන් චෝදනා එල්ලවී තිබේ. ගිය වසරේ සැප්තැම්බර් මාසයේදී ශ්‍රී ලංකාවට පැමිණි විද්වත් කමිටුවක් විසින් මෙම වාර්තාව සම්පාදනය කර ඇති අතර එය එක්සත් ජාතීන්‍ ‍ගේ මානව හිමිකම් කවුන්සිලයට භාරදී ඇති බවත් විදෙස් මාධ්‍ය උපුටා දක්වයි. මෙම චෝදනාවලට අදාළව දේශීය මට්ටමින් සිදුකෙරුණු විමර්ශන ස්වාධීන, අපක්ෂපාතී ලෙස පිළිගත නොහැකි බවත්, එහි විනිවිදභාවයක් නොමැති බවත් එම වාර්තාවේ දැක්වෙයි. 2006 වසරේ අ‍ගෝස්තු මාසයේදී ශ්‍රී ලංකාවේදී ඝාතනයට ලක්වුණු ප්‍රංශ රජයේ ආයතනයක් නියෝජනය කළ සහන සේවකයින් 17 දෙනාගේ ඝාතන සිදුවීමට අදාළ වගකිවයුතු අය මෙතෙක් අත්අඩංගුවට ගෙන නැති බවද එකී වාර්තාවේ සඳහන්ය. මෙවැනි සිදුවීම් පිළිබඳ නිසි විමර්ශනයක් සිදුකොට නොමැති බව එකී වාර්තාව වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=31601", "Category": null, "Parent URL": null}