{"Source": "Adaderana", "Timestamp": "April 10, 2010 04:56 pm", "Headline": "නැවත ඡන්ද විමසීම අප්‍රේල් 20 ", "News Content": "ඡන්දය ශුන්‍ය කරන ලද නාවලපිටිය සහ ත්‍රිකුණාමලය මධ්‍යස්ථාන වල මැතිවරණය අප්‍රේල් 20 වනදා පැවැත්වීමට මැතිවරණ කොමසාරිස්වරයා තීරණය කර තිබේ. එදින පෙරවරු 7 සිට පස්වරු 4 දක්වා කාලය තුළ ඡන්දය පැවැත්වෙන බව මැතිවරණ මහ ලේකම් කාර්යාලය සඳහන් කළේය. මැතිවරණ මහ ලේකම් කාර්යාලයේ උපරිම අධීක්ෂණය යටතේ මෙම ඡන්දය පැවැත්වෙන බව එහි ප්‍රකාශකයෙකු ප්‍රකාශ කළේය. ඒ අනුව නාවලපිටිය ඡන්ද මධ්‍යස්ථාන 37 ක සහ ත්‍රිකුණාමලය කුඹුරුපිටිය ඡන්ද මධ්‍යස්ථා‍නයක ද යළි ඡන්දය පැවැත්වෙනු ඇත. මෙම මධ්‍යස්ථාන වල සිදු වූ ඡන්ද දූෂණ, අක්‍රමිකතා සහ බලහත්කාරකම් හේතුවෙන් ඡන්ද ගණන් කිරීම අවලංගු කිරීමට මැතිවරණ කොමසාරිස්වරයා පියවර ගනු ලැබීය.", "URL": "https://sinhala.adaderana.lk/news.php?nid=7760", "Category": null, "Parent URL": null}