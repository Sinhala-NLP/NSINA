{"Source": "Adaderana", "Timestamp": "January 13, 2019 04:52 pm", "Headline": "පවතින ආණ්ඩුක්‍රම ව්‍යවස්ථාව වසර 40ක් පරණයි", "News Content": "පවතින 1978 ආණ්ඩුක්‍රම ව්‍යවස්ථාව වසර 40ක් පරණ වන බවත් නව තත්වයන්ට අනුව නූතන සමාජයට ගැලපෙන අලූත් ආණ්ඩුක්‍රම ව්‍යවස්ථාවක් සකස්කරගත යුතුය යන ස්ථාවරයේ ජනතා විමුක්ති පෙරමුණ දිගටම සිටින බවත් ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා පැවසීය. ජනතා විමුක්ති පෙරමුණේ කොළඹ අද(13) පැවති මාධ්‍ය හමුවක් අමතමින් ඔහු මේ බව පැවසීය. අලූත් ව්‍යවස්ථාවෙන් විධායක ජනාධිපති ක්‍රමය අහෝසි කිරීම, ජාතික සමගිය වර්ධනය කර ජාතික ප්‍රශ්නයට විසඳූම් සෙවීම සහ විවිධ ජනකොටස්වල අයිතීන් තහවුරු කිරීමත්, සියලූම දෙනාගේ මූලික අයිතිවාසිකම් ආරක්ෂා කිරීම යන කරුණුවලින් යුක්ත විය යුතු බව මුල සිටම ජනතා විමුක්ති පෙරමුණ සිටි ස්ථාවරය වන බවත් ඔහු ප්‍රකාශ කළේය. මෑතක අලූත් ව්‍යවස්ථාවක් ගැන සාකච්ඡාවක් ඇති වූයේ මෙහෙයුම් කමිටුව සහ අනු කමිටු වාර්තා එක්කර ආණ්ඩුක්‍රම ව්‍යවස්ථා සම්පාදනය ගැන ඇතිවුණු විවිධ වාද විවාද නිසා බවද ඔහු පැවසීය. විධායක ජනාධිපති ක්‍රමය අහෝසි කිරීම, අලූතින් මැතිවරණ ක්‍රමයක් හඳූන්වා දීම, සියලූ ජාතිකත්වයන්ගේ අයිතීන් ආරක්ෂා කිරීම යන මූලික කොන්දේසි තුන ඉෂ්ඨ කර ගැනීමේ ව්‍යවස්ථාවක් වෙනුවෙන් ජනතා විමුක්ති පෙරමුණ දිගටම පෙනී සිටින බවත් ප්‍රකාශ කලේය. එසේ නමුත් මේ වෙනුවෙන් පත්කළ 21ක් දෙනෙකුගෙන් සමන්විත මෙහෙයුම් කමිටුවට අවසන් එකඟතාවයකට පැමිණීමට නොහැකි වූ බවත් ඒ නිසා අවම වශයෙන් අලූත් ව්‍යවස්ථාවක් ගැන කෙටුම්පතක්වත් මේ දක්වා ඉදිරිපත් කර නොමැති බවත් පැවසීය. එය එසේ වූයේ විවිධ පක්ෂ පොදූ එකඟතාවයන්ට ඒමට අසමත් වූ නිසා බවද ඔහු සඳහන් කලේය. ඒ නිසා ඒ කමිටු යෝජනා ගැන සලකා බලන්න විද්වත් කමිටුවක් පත්කළ බවත් ඒ කමිටුවේ ලියවිල්ල ඉදිරිපත් කර තිබෙන බවත් එය අවම වශයෙන් ආණ්ඩු ක්‍රම ව්‍යවස්ථාවක් ගැන කෙටුම්පතක්වත් නොවන බවත් යෝජනා මාලාවක් පමණක් වන බවත් සඳහන් කළේය. එසේම මැතිවරණයක් පැවැත්වීමත් ආණ්ඩුක්‍රම ව්‍යවස්ථාවක් සම්මත කර ගැනීමත් යනු ක්‍රියාවන් දෙකක් වන බවත් මැතිවරණයක් පැවැත්වීම සහ ව්‍යවස්ථාවක් සම්මත කර ගැනීම අතරේ කිසිම සම්බන්ධයක් නොමැති බවත් මාධ්‍යවේදීයෙකු නැගූ ප්‍රශ්නයකට පිළිතුරු ලබා දෙමින් විජිත හේරත් මහතා පැවසීය.", "URL": "https://sinhala.adaderana.lk/news.php?nid=102272", "Category": null, "Parent URL": null}