{"Source": "Adaderana", "Timestamp": "September 14, 2019 03:11 pm", "Headline": "පළමු ලෝක සංග්‍රාමය සංකේතවත් කළ රංගනය", "News Content": "රුසියාවේ කිලින්ගාර්ඩ් හිදී පැවැති වෙනස්ම ආරයේ රංගනයක් පිළිබද විදෙස් පුවත් වාර්තා කර තිබුණි. පළමු ලෝක සංග්‍රාමයේදී රුසියාව ජයග්‍රහණය කළ ගන්බිනෙන් සටන මෙහිදී නිරූපණය වූ බවට සඳහන්. පළමු ලෝක සංග්‍රාමය සංකේතවත් කරමින් පැවැති රංගනයක් පිළිබද පුවතක් රුසියාවෙන් වාර්තා වෙයි. රුසියානු නගරයක් වන කිලින්ගාර්ඩ්හි පැවැති මේ රංගනය නැරඹීම සඳහා විශාල පිරිසක් එක්ව සිටියේය. පළමු ලෝක සංග්‍රාමයේ සිදුවූ පළමු ප්‍රධානතම සටන වන ගන්බිනෙන් සටන මෙහිදී ප්‍රතිනිර්මාණය කර තිබුණි. ඊට එක්වූ රංගන ශිල්පීන් ජර්මානු හා රුසියානු සෙබලුන් ලෙසින් රංගනයේ නිරත ව සිටි අතර නැගෙනහිර පෙරමුණේදී ඇතිවූ සටන් වලින් රුසියාව ලැබූ සාර්ථකත්වය එම ඉදිරිපත් කිරීමේදී ඉස්මතු කෙරුණි. මෙවන් රංගනයක් ඉදිරිපත් කිරීම සිතූ තරම් පහසු නොවූ බව පැවැසූ රංගන ශිල්පීන් සඳහන් කළේ ඒ සදහා විශේෂ පුහුණුවක් ලැබීමට සිදුවූ බවයි. එමෙන්ම ඒ සඳහා අසුන් ධාවන පුහුණු වීමට සිදුවූ අතර නිරන්තරයෙන් ඉතාමත් නිස්කලංක පරිසරයක් පවත්වාගැනීමට සිදුවූ බවත් ඔවුන් හෙලිදරව් කළේය. 1914 වසරේ අගෝස්තු මාසයේදී සිදුවූ ගන්බිනෙන් සටනේ ජය රුසියානු හමුදා සතුවුණි. එහිදී ජර්මානු සෙබලුන් විශාල පිරිසක් මියගිය අතර ඉතිරි වූ පිරිස් පළාගොස් නැවතත් සංවිධානය වී මහා ටැනෙන්බර්ග් සටන සදහා එක්වූ බවට සඳහන්. ජර්මානු හමුදා වෙත දැවැන්ත ජයක් එක්කළ මෙම සටනේදී අසීරු පරාජයක් ලැබීමට රුසියානු හමුදාවන්ට සිදුවුණි. මෙහිදී ඔවුන්ගේ සෙන්පතිවරයා සියදිවි නසාගත් බවටද සදහන්.", "URL": "https://sinhala.adaderana.lk/news.php?nid=119093", "Category": null, "Parent URL": null}