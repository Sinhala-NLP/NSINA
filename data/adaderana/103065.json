{"Source": "Adaderana", "Timestamp": "January 25, 2019 03:51 pm", "Headline": "ජාතික නිවාස සංවර්ධන අධිකාරියට එල්ල වූ චෝදනාවන්ට පිළිතුරු", "News Content": "වැඩ තහනමට ලක් වූ නියෝජ්‍ය සාමාන්‍යාධිකාරී ධර්මශ්‍රී කාරියවසම් මහතා විසින් සිදු කරනු ලැබූ චෝදනාවන් සම්බන්ධයෙන් ජාතික නිවාස සංවර්ධන අධිකාරියේ සභාපති ලක්විජය සාගරපලන්සූරිය මහතා ඊට පිළිතුරු ලබා දුන්නේය. අද(25) නිවාස සංවර්ධන අධිකාරියේ පැවති මාධ්‍ය හමුවකට එක්වෙමින් ඒ මහතා පැවසීය. වැඩ තහනමට ලක් වූ නියෝජ්‍ය සාමාන්‍යාධිකාරී ධර්මශ්‍රී කාරියවසම් මහතා විසින් ඊයේ(24) දින මාධ්‍යය ඔස්සේ සිදු කළ චෝදනාවන් තුළින් ජාතික නිවාස සංවර්ධන අධිකාරියටත්, නිවාස ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතාගේ පුරෝගාමීත්වයෙන් මෙරට ක්‍රියාත්මක සැමට සෙවන ජාතික වැඩ සටහනටත් චෝදනාවන් රාශියක් එල්ල කර තිබූ බව ජාතික නිවාස සංවර්ධන අධිකාරියේ සභාපති ලක්විජය සාගරපලන්සූරිය මහතා පැවසීය. පසුගිය අවුරුදු කිහිපය තුළ ජාතික නිවාස සංවර්ධන අධිකාරියේ විගණන කාර්යයන් ආශ්‍රිත වාර්තාව රජය විසින් ප්‍රතික්ෂේප කර තිබූ බව ඊයේ ප්‍රකාශ කර තිබූ බවත් එය සම්පූර්ණයෙන්ම සාවද්‍ය ප්‍රකාශයක් වන බවත් සාගරපලන්සූරිය මහතා පැවසීය. ඊට හේතුව වන්නේ තමන් සතුව 2015, 2016 සහ 2017 යන වර්ෂ තුනෙහිම රජයේ විගණක වාර්තාවන් තිබෙන නිසා බවත් ඔහු ප්‍රකාශ කලේය. ඔහු පැවසූවේ එම වාර්තාවන් තුළින් ජාතික නිවාස සංවර්ධන අධිකාරියේ මෙම සියළු විගණන වාර්තාවන් සම්බන්ධයෙන් තමන් සෑහීමකට පත් වන බවත් ඒ පිළිබඳව ගැටළු නොමැති බවත් රජයේ විගණකවරයා විසින් කරුණු පෙන්වා දී ඇති බවත්ය. ජාතික නිවාස සංවර්ධන අධිකාරියේ සේවා කටයුතු පිළිබඳව කිසිඳු ආකාරයක විගණන ක්‍රියාවලියක් සිදු නොවන බව ඊයේ දින එම නිලධාරීයා ප්‍රකාශ කළ බවත් එම ප්‍රකාශයද සම්පූර්ණයෙන් සාවද්‍ය ප්‍රකාශයක් බවත් ඔහු පැවසීය. ඊට හේතුව ජාතික නිවාස සංවර්ධන අධිකාරිය සතුව ප්‍රධාන අභ්‍යන්තර විගණකවරයෙක් සිටින බවත් දිස්ත්‍රික් කාර්යාල සතුව වෙන් වෙන්ව විගණන නිලධාරීන් සිටින බවත් ඊටත් අමතරව රජයේ විගණක නිලධාරීයෙක් පූර්ණ කාලීනව ජාතික නිවාස අධිකාරියේ සේවය කරන බවත් ඔහු ප්‍රකාශ කලේය. ඔවුන් සියළුදෙනා මේ ආයතනය සිදු කරන කටයුතු පිළිබඳ විගණනය කරමින් රජයේ විගණක වෙත වාර්තා කිරීම සිදු වන බවත් ඔහු පැවසීය. එසේම එම ප්‍රකාශයන් සිදු කළ අදාල නිලධාරියා 2015 වර්ෂයේ සිට ක්‍රියාත්මක වූ ජාතික නිවාස වැඩසටහන දැඩි ලෙස දෝශදර්ශණයට ලක් කර තිබූ බවත් ආරම්භයේදී දින 100 වැඩසටහන යටතේ රුපියල් ලක්ෂයක වැනි කුඩා ණය මුදලක් හිතවත් අයට පමණක් ලබා දී එමඟින් නිවාස ඉදිකිරීමක් සිදු නොවුන බව ප්‍රකාශ කර තිබූ බවත් එයද සාවද්‍ය බවත් ඔහු පැවසීය. සැමට සෙවන ජාතික නිවාස වැඩ පිළිවෙල යටතේ ආරම්භ කළ අවස්ථාවේදී නිවාස ලාභීන්ට රජය ලබා දුන්නේ රුපියල් ලක්ෂයක ණය මුදලක් සේම දුප්පත් ජනතාවට රුපියල් ලක්ෂයක ආධාර මුදලක් බවත් සාගරපලන්සූරිය මහතා පැවසීය. රට පුරාම මෙම ආදර්ශ ගම්මාන වැඩපිළිවෙල ක්‍රියාත්මක කරන්නේ ඉතාම අසාර්ථක මට්ටමකින් බව ඊයේ එම නිලධාරියා ප්‍රකාශ කළ බවත් එසේම නිවාස 25ක් වැනි නිවාස ප්‍රමාණයක් සෑදෙන බවත් නිවාස ලබා දීම සිදු කරන්නේ දේශපාලන හිතවත්කම් මත ලෙස ඔහු ප්‍රකාශ කල බවත් පවසමින් ඔහු පැවසූවේ එම පුවතද සම්පූර්ණයෙන් සාවද්‍ය බවයි. ලොව බොහෝ රටවල නිවාසකරණය ඉඩම් නිෂ්චිත ආකාරයෙන් භාවිතා කිරීම සිදු වන අවස්ථාවක ජාතික නිවාස වැඩසටහන රටේ ඉඩම් රටේ ග්‍රාමීය ප්‍රදේශවල තැන තැන කුඩා නිවාස ඉදි කර ඉඩම් අවභාවිතයකට යොදා තිබෙන බව ප්‍රකාශ කල බවත් එයද සාවද්‍ය ප්‍රකාශයක් බවත් ඔහු ප්‍රකාශ කලේය. නිවාස සංවර්ධනයේදී ග්‍රාමීය ප්‍රදේශ තුළ ඉඩම් නිසි ආකාරව භාවිතා කරමින් මහල් නිවාස සෑදීමට හැකියාවක් නැති බවත් ගෙවත්තක් සමඟ තනි නිවසක ජීවත් වීමේ අයිතිය ග්‍රාමීය ජනතාව අපේක්ෂා කරන බවත් ඔහු පැවසීය. සමරු පලක සඳහා දෙලක්ෂ තිස් හත්දහසක් වියදම් වූ බවට එම නිලධාරියා කළ චෝදනාව සම්බන්ධයෙන්ද මාධ්‍යවේදී ප්‍රශ්නයකට පිළිතුරු ලබා දෙමින් ඔහු කියා සිටියේ රුපියල් පන්දාහක් වැනි කුඩා මුදලක් වැය වූ බවත් ඒ සම්බන්ධයෙන්ද බිල්පත් සතුව ඇති බවත්ය. පොලොන්නරුව ශ්‍රී සීලාලංකාර ගම්මානවල සිදු කළ විවෘත කිරීම් උත්සව වියදම ලක්ෂ 133ක් ලෙසින් සිදු කළ ප්‍රකාශයටද පිළිතුරු දෙමින් ඔහු පැවසූවේ එයද සාවද්‍ය බවත් එම උත්සව වල සියළුම වියදම් ජාතික නිවාස අධිකාරියෙන් දැරුවද බහුතර උත්සව කටයුතු සංවිධානය කලේ නිවාස ලාබීන් බවත් පැවසීය. ජාතික නිවාස සංවර්ධන අධිකාරිය තුළ මහා පරිමාණ අක්‍රමිකතා සිදුවන බව එහි වැඩ තහනමට ලක් වූ නියෝජ්‍ය සාමාන්‍යාධිකාරී ධර්මශ්‍රී කාරියවසම් මහතා ඊයේ දින මාධ්‍යයට අනාවරණ කළේය. ඔහු ඉල්ලා සිටියේ වහාම නිවාස සංවර්ධන අධිකාරිය ගැන විගණකාධිපති පරීක්ෂණයක් සිදු කරන ලෙසයි.", "URL": "https://sinhala.adaderana.lk/news.php?nid=103065", "Category": null, "Parent URL": null}