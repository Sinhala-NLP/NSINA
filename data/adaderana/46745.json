{"Source": "Adaderana", "Timestamp": "October 15, 2014 10:24 pm", "Headline": "මලයාසියානු  අත්අඩංගුවේ සිටි ශ්‍රී ලාංකිකයා   ලංකාවට බාරදෙයි", "News Content": "ඉන්දියාව තුළ ත්‍රස්ත ක්‍රියාකාරකම් සිදු කිරීමට කුමන්ත්‍රණය කළ බවට එල්ල වු චෝදනා මත මලයාසියානු අත්අඩංගුවේ පසුවූ ශ්‍රී ලාංකිකයා අද(15) පස්වරුවේ කටුනායක ජාත්‍යන්තර ගුවන් තොටුපොළෙන් ලංකාවට රැගෙන පැමිණ තිබේ. ඒ අනුව අදාළ පුද්ගලයා වැඩිදුර පරීක්ෂණ කටයුතු සඳහා ත්‍රස්ත විමර්ශන අංශයට බාර දුන් බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේය. ඉන්දියාව තුළ ත්‍රස්ත ක්‍රියාකාරකම් සිදු කිරීමට කුමන්ත්‍රණය කළ බවට එල්ල වු චෝදනා මත මලයාසියාවේදී අදාළ පුද්ගලයා අත්අඩංගුවට ගන්නා ලදී. මොහොමඩ් හුසේන් මොහොමඩ් සුලයිමන් නැමති මෙම පුද්ගලයා පසුගිය මැයි මාසයේ දි මලයාසියාවේ ක්වාලාලම්පුර් හිදි අත්අඩංගුවට ගනු ලැබිණි. ඒ ඉන්දියාවේදී අත්අඩංගුවට ගනු ලැබු සේකර් හුසේන් නැමති ශ්‍රී ලාංකිකයාගෙන් ලද තොරතුරු මත බැව් කියැවුණි. මොහොමඩ් හුසේන් මොහොමඩ් සුලයිමන් නැමති අදාළ සැකකරු දකුණු ඉන්දියාවේ පිහිටි ඊශ්‍රායල සහ අමෙරිකා එක්සත් ජනපද තානාපති කාර්යාල වෙත ප්‍රහාරයක් එල්ල කිරීමට උත්සහ දරමින් සිටි බවටද චෝදනා එල්ල වි තිබේ. ඒ අනුව මොහු සම්බන්ධව වැඩිදුර පරීක්ෂණ කටයුතු සිදු කිරීම සඳහා ඉන්දියාව අදාළ සැකකරු තමන් වෙත භාරදෙන ලෙස මලයාසියාවෙන් ඉල්ලීමක්ද කර තිබුණි. එහෙත් මලයාසියාව අදාළ ඉල්ලීම ප්‍රතික්ෂේප කර ඇති බවද වාර්තා වුණි. කෙසේ වෙතත් අද දිනයේ මලයාසියානු අත්අඩංගුවේ සිට මෙරටට රැගෙන පැමිණි අදාළ පුද්ගලයා වැඩිදුර පරීක්ෂණ සඳහා ත්‍රස්ථ විමර්ශන අංශයට බාරදී ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=46745", "Category": null, "Parent URL": null}