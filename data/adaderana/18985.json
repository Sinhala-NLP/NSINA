{"Source": "Adaderana", "Timestamp": "September 27, 2011 06:54 am", "Headline": "වන්දි වෙනුවෙන් ලියකියවිලි බාරදීමට 14 තෙක් කාලය ලැබෙයි", "News Content": "ගෙන්වා බෙදාහරින ලද කියන නිසි ප්‍රමිතියෙන් තොර පෙට්‍රල් භාවිතය නිසා හානියට පත් වාහන සඳහා වන්දි ලබාගැනීමට ලිය කියවිලි ලබාදිය යුතු කාලය ඔක්තෝම්බර් මස 14 වන දින දක්වා කල්දමා තිබේ. පසුගිය අගෝස්තු මස 05 වන දිනට සිට සැප්තැම්බර් මස 05 වන දින දක්වා ඉදිරිපත් කරන ලද පැමිණිලි වලට මෙසේ 14 වන දින දක්වා ලියකියවිලි ලබාදිය හැකි බව ලංකා ඛනිජ තෙල් සංස්ථාව පවසයි. නිසි ප්‍රමිතියෙන් තොර පෙට්‍රල් භාවිතය නිසා තම රථ වාහන හානියට පත් කරගත් 3000 ට ආසන්න පිරිසක් වන්දි ලබාගැනීමට සුදුසුකම් ලබා ඇති බව ලංකා ඛනිජ තෙල් සංස්ථාව සඳහන් කරයි. ඒ අනුව වන්දි ලබාගැනීමට ජාතික හැඳුනුම්පත,හානියට පත් වාහනයේ වාහන බලපත්‍රය,රක්ෂණ බලපත්‍රය,හානියට පත් වාහනය අලුත්වැඩියා කළ ගරාජයේ බිල්පත,ආදියෙහි පිටපත බැගින් හා තමාට අත්දකින්නට සිදුවූ සිදුවීම හා හානිය සඳහන් දිවුරුම් ප්‍රකාශයක් ලංකා ඛනිජ තෙල් සංස්ථාවට ඉදිරිපත් කළ යුතුය.", "URL": "https://sinhala.adaderana.lk/news.php?nid=18985", "Category": null, "Parent URL": null}