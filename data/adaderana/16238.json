{"Source": "Adaderana", "Timestamp": "May 21, 2011 11:02 am", "Headline": "එක්සත් ජාතීන් ශ්‍රී ලංකාවේ ප්‍රතිචාර අපේක්ෂා කරයි", "News Content": "එක්සත් ජාතීන්ගේ මහලේකම්වරයාගේ වි‍ශේෂඥ කමිටු වාර්තාව සම්බන්ධයෙන් ශ්‍රී ලංකා රජයේ නිල ප්‍රතිචාරය තවදුරටත් අපේක්ෂාවෙන් සිටින බව මහලේකම්වරයාගේ මාධ්‍ය ප්‍රකාශක මාටින් නෙසර්කි පවසයි. ඊයේ පැවති දෛනික මාධ්‍ය හමුවේ දී මාධ්‍යවේදියෙකු නැගූ ප්‍රශ්නයකට පිළිතුරු දෙමින් නෙසර්කි ප්‍රකාශ ක‍ර සිටියේ අදාළ වාර්තාව සඳහා තම පාර්ශවයේ ප්‍රතිචාර දැක්වීමට ශ්‍රී ලංකා රජයට අවස්ථාව තිබෙන බවයි. එය මහලේකම්වරයා පිළිගැනීමට සූදානමින් සිටිය ද මෙතෙක් එවැනි නිල ප්‍රතිචාරයක් ලැබී නොමැති බව නෙසර්කි එහිදී ප්‍රකාශ කළේය. අදාළ වාර්තාව සම්බන්ධයෙන් වැඩිදුරටත් යොමු කෙරුණු ප්‍රශ්නයක දී මාටින් නෙසර්කි ප්‍රකාශ කර ඇත්තේ එම වාර්තාවෙන් ඉදිරිපත් කළ නිර්දේශ ක්‍රියාත්මක කිරීමේ වගකීම ඇත්තේ ද ශ්‍රී ලංකා රජයට බවයි.", "URL": "https://sinhala.adaderana.lk/news.php?nid=16238", "Category": null, "Parent URL": null}