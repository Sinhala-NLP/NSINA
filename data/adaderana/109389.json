{"Source": "Adaderana", "Timestamp": "May 6, 2019 05:18 pm", "Headline": "මීගමුවේ ඇති වු සිද්ධිය විමර්ශනයට පොලිස් කණ්ඩායම් 4ක්", "News Content": "ඊයේ(05) මීගමුව කොච්චිකඩේ පොලිස් වසමේ සිදුවු සිද්ධිය සම්බන්ධයෙන් විමර්ශනය කිරීමට මේ වන විට පොලිස් කණ්ඩායම් 4ක් පත් කර ඇති බව පොලීසිය පවසයි. අද(06) කොළඹ පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා මේ බව කියා සිටියේය. සිද්ධිය සම්බන්ධයෙන් මේ වන විට සැකකරුවන් දෙදෙනෙක් අත්අඩංගුවට ගෙන තිබේ. එම සිද්ධියට සම්බන්ධ වු සෙසු සැකකරුවන්ගෙන් අනාවරණය වී ඇති සැකකරුවන් අත්අඩංගුවට ගැනීමට මේ වන විට කටයුතු කරමින් සිටින බව ද මාධ්‍ය ප්‍රකාශකවරයා පැවසීය. කෙසේ වෙතත් මේ වන විට ප්‍රදේශයේ සම්පූර්ණයෙන් සාමකාමී තත්ත්වයක් ඇති ව තිබෙන බව ද ඔහු සඳහන් කළේය. අධික ලෙස බීමත්ව සිටි පුද්ගලයින් පිරිසක් හේතුවෙන් මෙම සිද්ධිය දුර දිග ගොස් ඇති බවත්, මීගමුව හා අයට පොලීසිය හා ත්‍රිවිධ හමුදා මේ වන විට සෝදිසි මෙහෙයුම් සිදු කරමින් සිටින බවත් පොලිස් මාධ්‍ය ප්‍රකාශකවරයා තව දුරටත් පැවසීය. මීගමුව පොලිස් කොට්ඨාසයට පනවා තිබූ පොලිස් ඇඳිරි නීතිය අද පෙරවරුවේ ඉවත් කෙරුණි. එමෙන්ම ෆේස් බුක්,වට්ස් ඇප් හා වයිබර් ඇතුළු සමාජ මාධ්‍ය ජාල වෙත පිවිසීමට පනවා තිබූ තහනම ද ඉවත් කළ බව රජයේ ප්‍රවෘත්ති දෙපාර්තමේන්තුව සඳහන් කළේය. මීගමුව කොච්චිකඩේ පෝරුතොට ප්‍රදේශයේ ඊයේ පස්වරුවේ දෙපිරිසක් අතර ඇති වූ නොසන්සුන්කාරී තත්ත්වයක්හේතුවෙන් මීගමුව, කොච්චිකඩේ, කටුනායක, දිවුලපිටිය, කොටදෙණියාව,පමුණුගම, රද්දොලුගම, සීදුව,දුංගල්පිටිය හා කටාන යන පොලිස් වසම්වලට අද උදෑසන 7.00 දක්වා පොලිස් ඇඳිරි නීතිය පනවා තිබුණි.", "URL": "https://sinhala.adaderana.lk/news.php?nid=109389", "Category": null, "Parent URL": null}