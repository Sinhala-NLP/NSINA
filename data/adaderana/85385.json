{"Source": "Adaderana", "Timestamp": "March 8, 2018 08:25 pm", "Headline": " නගර සභාවට යන්න කලින් මහඋළු ගෙදරට ගිය හිටපු මන්ත්‍රීවරයා", "News Content": "මෙවර පළාත් පාලන මැතිවරණයේදී යාපනය මහනගර සභාවට තේරීපත් වූ අපේක්ෂකයෙකුට යාපනය දිසා විනිසුරු එම්.සදීස්වරන් මහතා විසින් අද (08) වසර දෙකක බරපතල වැඩ සහිතව සිර දඬුවමක් නියම කොට තිබේ. මෙම සිරදඩුවම ලැබී ඇත්තේ දෙමළ ජනතා විමුක්ති පෙරමුණෙන් යාපනය නගර සභාවට තරඟ කොට ජයග්‍රහණය කරන ලද සුදාර්සිංහම් විජයනාත් නැමති අයටය. කළින් ඔහු ඊ.පී.ඩී.පී පක්ෂයේ සාමාජිකයෙකු වශයෙන් සිටි කාල වකවානුවේදී එම පක්ෂයෙන් තරඟ කොට යාපනය නගර සභාවේ නාගරික මන්ත්‍රීවරයෙකු බවට පත්ව ඇත. 2013 වර්ෂයේදී හිතවත් පවුලක් විසින් බැංකුවක උකස් තැබීම සඳහා ලබා දුන් රත්තරන් පවුම් 119 ක් වංචා කිරීමේ සිද්ධියක් සම්බන්ධයෙන් මොහු ඇතුළු හතර දෙනෙකු යාපනය කෝපායි පොලීසිය විසින් අත්අඩංගුවට ගෙන අධිකරණයට ඉදිරිපත් කොට තිබූ අතර එම නඩුව විභාග වන අතර තුර එම සැකකරුවන් හතර දෙනා ඇප මත නිඳහස් වී තිබේ. මොහු සමඟ ස්වර්ණාභරණ වංචාවකට හසුව සිටි පුද්ගලයින් හතර දෙනාගෙන් දෙදෙනෙකු නඩු තීන්දුවෙන් නිදහස් වූ අතර නාගරික මන්ත්‍රීවරයාට සහ එම වංචාවට සම්බන්ධ තවත් අයෙකුටද වසර දෙකක සිර දඩුවම නියම වී තිබේ.", "URL": "https://sinhala.adaderana.lk/news.php?nid=85385", "Category": null, "Parent URL": null}