{"Source": "Adaderana", "Timestamp": "July 5, 2017 04:15 pm", "Headline": "අමාරු වුණත් තීරණ ගෙන ආර්ථිකය ඉදිරියට ගෙන යා යුතුයි", "News Content": "ආර්ථිකය අතපසු කර දේශපාලනය කළ හැකි බව බොහෝ අය සිතා සිටින බවත් අමාරු වුණත් තීරණ ගෙන ආර්ථිකය ඉදිරියට ගෙන යා යුතු බවත් අග්‍රාමාත්‍ය රනිල් වික්‍රමසිංහ මහතා පවසයි. අද(05) කොළඹ, ඇල්විටිගල මාවතේදී ශ්‍රී ලංකා බැංකුකරුවන්ගේ ආයතනයේ නව ගොඩනැගිල්ල විවෘත කිරීමේ උත්සවයට සහභාගී වෙමින් අගමැතිවරයා මේ බව ප්‍රකාශ කළේය. එවැනි අසීරු තීරණ රැසක් පළමු වසර 2 ක තුළදී ගනු ලැබු නමුත් සංවර්ධනයට පෙර ආර්ථික ස්ථාවරභාවයක් ඇති කළ යුතු බවත් එසේ නොවී රටක් වශයෙන් ඉදිරියට යෑම අසීරු බවත් අගමැතිවරයා මෙහිදී වැඩි දුරටත් කියා සිටියේය. එමෙන්ම පසුගිය කාලයේ ණය පොළියවත් ගෙවා ගත නොහැකි තත්ත්වයක් පැවතිය බව අමතක කළ යුතු නොවන බවත් පැවසු අගමැතිවරයා තව දුරටත් මෙසේ පැවසීය. “එම තත්ත්වයෙන් රට ගොඩගැනීම සඳහා ජාත්‍යන්තර මූල්‍ය අරමුදල ලබාදුන් සහයෝගය අප අගය කරනවා. ජාත්‍යන්තර මූල්‍ය අරමුදලෙන් ආධාර ගන්නේ ඇයි දැයි බොහෝ අය ඇසුවා. අපට අවශ්‍ය තරමින් ආධාර ලබාගත යුතුයි. අපට අවශ්‍ය ආධාර ඔවුන්ගෙන් ලැබුණා. ජාත්‍යන්තර මූල්‍ය අරමුදල සමඟ සාකච්ඡා කර අවශ්‍ය මුදල් ලබාගැනීමට අපේ රජයට හැකියාව ලැබුණා. ජාත්‍යන්තර මූල්‍ය අරමුදල ක්‍රියා කළේ අපේ දේශීය ආදායම වැඩිකිරීමටයි. එසේ කිරීමේදී වැට් බදු සිදුවුණා, එවිට බැණුම් අසන්නටත් සිදුවුණා. මේ වන විට ලබාගත් ණයෙහි පොලිය අපේ ආදායමෙන් ගෙවා දැමීමට හැකියාව ලැබී තිබෙනවා. එයත් විශාල ජයග්‍රහණයක් බව කිව යුතුයි. එම ස්ථාවර බව අප ඇති කර තිබෙනවා. මෙතැන් සිට ඉදිරිපියවර කිහිපයක් අප විසින් ගත යුතුයි. ඒ ආර්ථිකයේ ස්ථාවර බව තහවුරු කිරීම සඳහායි. නමුත් අපට සම්පූර්ණ ණය ගෙවා දැමීමට ශක්තියක් නැහැ. අප විදේශ ආයෝජන ලබාගැනීමට ක්‍රියා කරන්නේ ඇයි? තව අවුරුදු පහ, හයකින් අපගේ දළ දේශීය නිෂ්පාදිතය ශීඝ්‍රයෙන් වර්ධනය වූ පසුව එම ආදායමත් ණය ගෙවාදැමීම සඳහා යෙදවීමට හැකියාව තිබෙනවා. ඒ වනතුරු අපට ණය ගැනීමට සිදු වනවා. මෙවර ණය ගන්නේ ණයගෙවීමට මාර්ගයක් නැතිව නොවේ. පැහැදිලි දැක්මක් ඇතිවයි. වසර පහක්, දහයක් යන විට ණයගෙවීමට අපට මුදල් තිබෙනවා.“", "URL": "https://sinhala.adaderana.lk/news.php?nid=74910", "Category": null, "Parent URL": null}