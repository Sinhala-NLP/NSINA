{"Source": "Adaderana", "Timestamp": "October 31, 2017 01:26 pm", "Headline": "අසීමිත මැතිවරණ  වියදම් පාලනය යහපාලනයට දිරියක්", "News Content": "අසීමිත මැතිවරණ වියදම් පාලනය කිරීමට ජනාධිපති මෛත්‍රිපාල සිරිසේන මහතා ගෙන ඇති තීරණය යහපාලනය දිරිගැන්වීමක් බව ට්‍රාන්ස්පේරන්සි ඉන්ටනැෂනල් ශ්‍රී ලංකා (TISL) ආයතනය නිවේදනයක් නිකුත් කරමින් සඳහන් කරයි. කෙසේ වෙතත්, මැතිවරණ ව්‍යාපාර වියදම් සීමා කිරීම වෙනුවෙන් නීති සම්පාදනය කිරීමේදී අවම වශයෙන් දේශපාලන පක්ෂ හා මැතිවරණ අපේක්ෂකයින්ගේ අරමුදල් වල මුලාශ්‍රයන් හෙළි කිරීමේ වැදගත්කම සැලකිය යුතු බවත් රෙගුලාසි නොමැතිව මැතිවරණ ව්‍යාපාර සඳහා මුදල් වැය කිරීම සාධාරණ හා නිදහස් මැතිවරණයක් පැවැත්වීමට මුලික බාධාවක් බවත් ඔවුන් පෙන්වා දෙයි. දේශපාලනය හා මුදල් අතර බන්ධනය අවබෝධ කර ගැනීම සඳහා මැතිවරණ ව්‍යාපාර සඳහා ලබා දෙන ආධාර වල මුලාශ්‍රයන් හෙළි කිරීම මුලික පියවරක් වන අතර, අපේක්ෂකයකුගේ ලැදියාවන් හෙළි කිරීමට ගන්නා ඕනෑම පියවරක් ප්‍රජාතන්ත්‍රවාදය දිරිගැන්විමක් බව ට්‍රාන්සේරන්සි ඉන්ටනැෂනල් ශ්‍රී ලංකා ආයතනයේ විධායක අධ්‍යක්ෂ අසෝක ඔබේසේකර මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=79353", "Category": null, "Parent URL": null}