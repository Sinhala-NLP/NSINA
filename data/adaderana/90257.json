{"Source": "Adaderana", "Timestamp": "June 3, 2018 11:39 am", "Headline": "වරෙන්තුකරුවන් 3ක් අල්ලයි ", "News Content": "දිවයිනේ ප්‍රදේශ කිහිපයක අධිකරණවලින් වරෙන්තු නිකුත් කර තිබූ සැකකරුවන් දෙදෙනෙකු සහ සැකකාරියක් පෑලියගොඩ කොට්ඨාස අපරාධ විමර්ශන අංශය මඟින් අත්අඩංගුවට ගෙන තිබේ. මින් එක් සැකකරුවෙකුට මුදල් වංචා කිරීම් සහ විශ්වාසය කඩ කිරීම් සම්බන්ධයෙන් මීගමුව, වත්තල, කොටුව, අලුත්කඩේ, පානදුර සහ කළුතර යන අධිකරණවලින් විවෘත වරෙන්තු 13ක් සහ දින වරෙන්තු 22ක් නිකුත් කර තිබූ බව පොලීසිය පැවසුවේය. අධිකරණය මඟහරිමින් සිටි එම සැකකරු වත්තල, හුණුපිටිය ප්‍රදේශයේ දී පෑලියගොඩ කොට්ඨාස අපරාධ විමර්ශන අංශය මඟින් අත්අඩංගුවට ගෙන තිබේ. පොලීසිය සිදුකළ වැඩිදුර විමර්ශනවලදී සැකකරුට ඇප ලබාගැනීමට ඉදිරිපත් වූ ඔහුගේ බිරිඳට විවෘත වරෙන්තු තුනක් සහ පියාට විවෘත වරෙන්තු දෙකක් හා දින වරෙන්තු තුනක් නිකුත් කර තිබූ බවට ද අනාවරණය වී ඇති බව සඳහන්ය. ඒ අනුව ඔවුන් දෙදෙනා ද පොලීසිය විසින් අත්අඩංගුවට ගෙන තිබේ. අධිකරණයට ඉදිරිපත් කිරීමෙන් අනතුරුව සැකකරු රක්ෂිත බන්ධනාගාර ගත කර ඇති අතර ඔහුගේ බිරිඳ සහ පියා ඇප මත මුදාහැර ඇති බවයි පොලීසිය සඳහන් කළේය.", "URL": "https://sinhala.adaderana.lk/news.php?nid=90257", "Category": null, "Parent URL": null}