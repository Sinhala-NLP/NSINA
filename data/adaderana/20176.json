{"Source": "Adaderana", "Timestamp": "November 22, 2011 11:29 am", "Headline": "ත්‍රස්තවාදය වැළැක්වීමේ පනත යටතේ 893 ක් තාම ඉන්නවා", "News Content": "ත්‍රස්තවාදය වැළැක්විමේ පනත යටතේ මේ වන විට අත්අඩංගුවේ සිටින සැකකරුවන් සංඛ්‍යාව 893 ක් බව ආණ්ඩු පක්ෂයේ ප්‍රධාන සංවිධායක,අමාත්‍ය දිනේශ් ගුණවර්ධන මහතා පවසයි. මෙම සැකකරුවන්ගෙන් 64 දෙනෙකුට එරෙහිව නඩු පවරා ඇති බව අමාත්‍යවරයා කියා සිටියේ අද පාර්ලිමේන්තුවේදී එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා විසින් අසලන ලද ප්‍රශ්නයකට පිළිතුරු ලබාදෙමින් බව අද දෙරණ පාර්ලිමේන්තු වාර්තාකරු කියා සිටියි. නඩුපවරා නොමැතිව සිරගත ව සිටින සැකකරුවන්ගේ සංඛ්‍යාව 259 ක් බවත්,නඩු පවරා ඇතත් ඇප ලබා දී නොමැති සැකකරුවන් සංඛ්‍යාව 33 දෙනෙකු බවත් දිනේශ් ගුණවර්ධන අමාත්‍යවරයා සඳහන් කළේය. කරුණා අම්මාන්,කේ.පී,දයා මාස්ටර්,ජෝර්ජ් මාස්ටර් වැනි අය සම්බන්ධයෙන් ගනු ලබන නීතිමය ක්‍රියා මාර්ග මොනවාදැයි මෙහිදී දයාසිරි මන්ත්‍රීවරයා විසින් යළි ප්‍රශ්න කර තිබේ. ඊට සෘජු පිළිතුරුක් නොදුන් අමාත්‍යවරයා ජේ.ආර් ජයවර්ධන පාලන සමයේදී එ.ජා.පය විසින් යම් යම් අයට විශේෂ වරප්‍රසාද හා ජනාධිපති සමාව ලබාදීමට කටයුතු කළ බව පමණක් කියා සිටියේය.", "URL": "https://sinhala.adaderana.lk/news.php?nid=20176", "Category": null, "Parent URL": null}