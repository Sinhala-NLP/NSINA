{"Source": "Adaderana", "Timestamp": "August 27, 2019 10:53 am", "Headline": "සෙරීනා විලියම්ස් විවෘත ටෙනිස් තරගාවලියේ දෙවන වටයට", "News Content": "අමෙරිකා විවෘත ටෙනිස් තරගාවලියේ කාන්තා කේවල අංශයේ දෙවන වටයට සුදුසුකම් ලබා ගැනීමට අමෙරිකාවේ සෙරීනා විලියම්ස් සමත් විය. ඒ රුසියාවේ මාරියා ශරපෝවා පරාජය කරමින්. පසුගිය වසරේ පැවති අමෙරිකා විවෘත ටෙනිස් තරගාවලියේ අවසන් මහා තරගයේ දී සෙරීනා විලියම්ස්,ජපානයේ නවෝමි ඔසාකා හමුවේ පරාජයට පත් වූ අතර එහිදි සෙරීනා තරග විනිසුරුට රැවටිලිකාරයා ලෙස බැන වැදුණි. එම උණුසුම් අවසන් මහා තරගයෙන් පසු සෙරීනා ඊයේ (26) දිනයේ දි අමෙරිකා විවෘත ටෙනිස් තරගාවලියේ පළමු වටයේ තරගයක් සඳහා එක් වුණේ රුසියාවේ මාරියා ශරපෝවා සමඟයි. එම තරගය මිනිත්තු 59ක් පුරාවට පැවති අතර තරගයේ පළමු වටයේ පටන් පෙරමුණ හිමි කර ගැනීමට සෙරීනා සමත් වුණි. ඇය පළමු වටය ලකුණු 6 ට 1 ක් ලෙස ජය ගත් අතර දෙවන වටයේ දී ද ශරපෝවාට අවස්ථාවක් ලබා නොදුන්නේ තම අත්දැකීම් තුළින් උපරිම ප්‍රයෝජන ගනිමින්. සෙරීනා දෙවන වටය ජය ගත්තේ ලකුණු 6 ට 1 ක් ලෙසයි. ඒ අනුව වට 2 ට 0 ක් ලෙස තරගය ජය ගත් සෙරීනා අමෙරිකා විවෘත ටෙනිස් තරගාවලියේ කාන්තා කේවල අංශයේ දෙවන වටයට සුදුසුකම් ලබා ගැනීමට සමත් විය. සෙරීනා දෙවන වටයේ දී අමෙරිකාවේම කැත්‍රීන් මැක්නලීන් සමඟ තරග වැදීමට නියමිතයි.", "URL": "https://sinhala.adaderana.lk/news.php?nid=117576", "Category": null, "Parent URL": null}