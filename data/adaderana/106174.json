{"Source": "Adaderana", "Timestamp": "March 16, 2019 04:55 pm", "Headline": "සපුගොඩ රක්ෂිතයේ ගින්නක්", "News Content": "වැල්ලවාය ප්‍රාදේශීය ලේකම් කොට්ඨාශයේ ආනපල්ලම සපුගොඩ කඳු රක්ෂිතයේ අද (16) දහවල් විශාල ගින්නක් හටගෙන ඇත. මේ වන විටත් ගින්න ව්‍යාප්ත වන අතර ගින්න නිවීම සඳහා පොලීසිය සහ ප්‍රදේශයේ ගම්වාසීන් විසින් දැඩි උත්සාහයක් දරන අතර පවතින වියළි කාලගුණය සහ දැඩි සුළං තත්ත්වය නිසා ගින්න මැඩපැවැත්වීමට නොහැකි වී ඇති බව අද දෙරණ වාර්තාකරු ප්‍රකාශ කර සිටියි. ගින්න නිසා රක්ෂිතයේ අක්කර විස්සකට වඩා විනාශ වී ඇති අතර ගින්න මැඩපැවැත්වීම සඳහා යුධ හමුදා සහය ලබා ගන්නා බව ආපදා කලමණාකරන ඒකකයේ මොණරාගල දිස්ත්‍රික් සහකාර අධ්‍යක්ෂ රවීන්ද්‍ර කුමාර මහතා පවසා ඇත. කිසියම් පුද්ගලයකු විසින් රක්ෂිතයට ගිනි තබන්නට ඇති බව පොලීසිය සැක පල කරන බව වාර්තා වන අතර සිද්ධිය පිළිබඳ වැඩිදුර විමර්ශන වැල්ලවාය පොලීසිය විසින් සිදු කරයි.", "URL": "https://sinhala.adaderana.lk/news.php?nid=106174", "Category": null, "Parent URL": null}