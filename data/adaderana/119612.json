{"Source": "Adaderana", "Timestamp": "September 20, 2019 09:18 pm", "Headline": "අධ්‍යාපන ක්ෂේත්‍රයේ විශාල වැඩකොටසක් කරන්න හැකි වුණා-අකිල", "News Content": "ගතවූ වසර කිහිපය තුළ රටේ අධ්‍යාපන ක්ෂේත්‍රය තුළ විශාල වැඩකොටසක් සිදුකරන්නට හැකිවූ බවත්, අග්‍රාමාත්‍ය රනිල් වික්‍රමසිංහ මහතාගෙන් ලැබුණු මගපෙන්වීම හා නායකත්වය ඒ සඳහා විශාල පිටුබලයක් වූ බවත් අධ්‍යාපන අමාත්‍ය, නීතීඥ අකිල විරාජ් කාරියවසම් මහතා පවසයි. පහසුකම් සපිරි පාසල් පද්ධතියක් රටට දායාද කිරීම අරමුණු කරගනිමින් අධ්‍යාපන අමාත්‍යාංශය යටතේ ක්‍රියාවට නැංවෙන ළඟම පාසල හොඳම පාසල වැඩසටහන යටතේ මීරිගම, පස්යාල, දන්සැලේවත්තේ ඉදිකිරීමට යෝජිත දෙවැනි ත්‍රෛභාෂා මිශ්‍ර ජාතික පාසලට මුල්ගල තැබීම වෙනුවෙන් අද (20) පැවති උත්සව අවස්ථාවට එක්වෙමින් අමාත්‍යවරයා මේ අදහස් පළ කළේය. මෙහි දී අදහස් දැක් වූ අධ්‍යාපන අමාත්‍යවරයා, “ජාතික පාසල් රැසක අතරමැදි පන්තිවල පුරප්පාඩු 45000ක් අපි හඳුනා ගත්තා. පුරප්පාඩු නොතිබුණ පාසල් තිබුණෙ 20ක් වගේ සුළු ප්‍රමාණයක්. දෙමළ මාධ්‍ය පාසල්වල පුරප්පාඩු 15000ක් තිබුණා. ඉදිරි සතියෙදි සම්මුඛ පරීක්ෂණ මගින් පළමු අදියරේ තෝරාගත් සිසුන් 4000ක් අපි පාසල්වලට ඇතුළත් කරගන්නවා. මේවා ගැන මීට පෙර කවුරුවත් අවධානය යොමුකරල තිබුණෙ නෑ...” යැයි ද සඳහන් කළේය. නගරයේ ප්‍රධාන පාසල්වලට පවත්නා තදබදය සහ තරගය ඉවත් කරමින් එම පාසල්වල පවත්නා පහසුකම් සියල්ල සහිත නව ජාතික පාසල් ග්‍රාමීය ප්‍රදේශවලට ලබාදීම වෙනුවෙන් ළඟම පාසල හොඳම පාසල සංවර්ධන වැඩසටහන යටතේ නව ජාතික පාසල් ඉදිකිරීමට පියවර ගත් බවත්, මේ යටතේ පළමු ත්‍රෛභාෂා ජාතික පාසල කුරුණෑගල මගුරුඔයවත්තේ ආරම්භ කළ බවත්, ඉදිරියේ දී පේරාදෙණිය විශ්වවිද්‍යාල පරිශ්‍රයෙහි මෙවැනි තවත් නව ජාතික පාසලක් සහ කොළඹ දිස්ත්‍රික්කයේ තවත් ජාතික පාසල් 4ක් ද ඉදිකිරීමට නියමිත බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=119612", "Category": null, "Parent URL": null}