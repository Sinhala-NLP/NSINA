{"Source": "Adaderana", "Timestamp": "October 30, 2018 05:32 pm", "Headline": "මන්නාරම සමූහ මිනී වලෙන් සිරුරු 207ක කොටස් මතුවෙයි", "News Content": "මන්නාරම සතොස තොග වෙළඳසැල අසලින් හමු වූ සමූහ මිනීවලෙන් මේ වන විට මිනිස් ඇට සැකිලි 207 ක් හමු වී තිබේ. ඉන් ඇටසැකිලි 199 ක් එම සමූහ මිනීවලෙන් ගොඩගෙන පරීක්ෂණ කටයුතු සඳහා ඉදිරිපත් කොට ඇති බව වාර්තා වෙයි. අදාළ සමූහ මිනීවලේ කැනීම් කටයුතු පරීක්ෂා කිරීම සඳහා මන්නාරම දිසා විනිසුරු ආර්. ස්වර්ණරාජා මහතා ඇතුළු පිරිසක් ඊයේ(29) දිනයේ පැමිණ තිබේ. එහිදි කැනීම් කටයුතු සහ එහි වත්මන් තත්ත්වය පිළිබද කැනීම්භාර නිලධාරීවරයා සමඟ සාකච්ඡා කළ බව අද දෙරණ වාර්තාකරු සඳහන් කළේය. දැනට හමුවී ඇති මිනිස් ඇටසැකිලි අතර කාන්තා, පිරිමි සහ ළමුන්ගේ ද ඇටසැකිලි වන බව අනාවරණය වී තිබේ. මන්නාරම ප්‍රදේශයට ඇද හැලෙන වර්ෂාව හේතුවෙන් කැනීම් කටයුතුවලට බාධා එල්ල වී ඇති අතර වර්ෂාවෙන් එම ස්ථානය ආරක්ෂා කිරීම සඳහා කූඩාරම් ඉදි කිරීමට ද පියවර ගෙන ඇති බව අදාළ කැනීම්බාර නිලධාරීවරයා ප්‍රකාශ කර ඇත.", "URL": "https://sinhala.adaderana.lk/news.php?nid=98458", "Category": null, "Parent URL": null}