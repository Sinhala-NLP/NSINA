{"Source": "Adaderana", "Timestamp": "December 25, 2017 12:49 pm", "Headline": "පුරාවස්තු ගන්න ගිය 11ක් පොලිස් දැලේ", "News Content": "පුදුකුඩිඉරිප්පු, කයිවේලි රක්ෂිත ප්‍රදේශයේ පුරාවස්තු ලබා ගැනීමේ අරමුණින් කැණීම් සිදු කළ පුද්ගලයින් 11දෙනෙකු අත්අඩංගුවට ගෙන තිබේ. පුදුකුඩිඉරිප්පු පොලිස් ස්ථානයේ නිලධාරීන්ට ලද තොරතුරක් මත සිදු කළ වැටලීමකදී අදාළ සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදී ඔවුන් සතුව තිබූ මෝටර් රථයක්, කැබ් රථයක්, සහ කැණීම් උපකරණ කිහිපයක් පොලීසිය බාරයට ගෙන තිබේ. සැකකරුවන් වැල්ලම්පිටිය, කොහේන, මාතර, යාපනය, කිලිනොච්චිය, වැලිවේරිය, ගම්පොල සහ කොට්ටාව යන ප්‍රදේශවල පදිංචිකරුවන් බව වාර්තා වෙයි අත්අඩංගුවට ගත් සැකකරුවන් මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත අතර පුදුකුඩිඉරිප්පු පොලීසිය මේ පිළිබඳ වැඩිදුර විමර්ශන සිදු කරයි. මේ අතර පුරාවස්තු විනාශ කරනු ලබන පුද්ගලයින්ගෙන් අයකරනු ලබන දඩය රුපියල් ලක්ෂ 20 දක්වා ඉහළ නංවන ලෙස පුරාවිද්‍යා දෙපාර්තමේන්තුව විෂය බාර අමාත්‍ය අකිල විරාජ් කාරියවසම් මහතාගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=82051", "Category": null, "Parent URL": null}