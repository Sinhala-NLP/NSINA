{"Source": "Adaderana", "Timestamp": "January 17, 2012 08:43 am", "Headline": " පුංචි ආණ්ඩු ඡන්ද සංශෝධන පනත පාර්ලිමේන්තුවට නෑ", "News Content": "පළාත් පාලන මැතිවරණ සංශෝධන පනත් කෙටුම්පත අද දිනයේ පාර්ලිමේන්තුවට ඉදිරිපත් නොකිරීමට රජය තීරණය කර තිබේ. 2012 වසර සඳහා පළමු වරට අද පාර්ලිමේන්තුව රැස්වීමට නියමිත වන අතර පළාත් පාලන මැතිවරණ සංශෝධන පනත් කෙටුම්පත සහ විශේෂ විධිවිධාන පනත් කෙටුම්පත අද දිනයේ පාර්ලිමේන්තුවට ඉදිරිපත් කිරීමට මීට පෙර සැලසුම් කර තිබුණි. කෙසේ වෙතත් පක්ෂ විපක්ෂ දේශපාලනඥයින් විසින් අදාළ පනත් සම්බන්ධයෙන් විවිධ චෝදනා එල්ල කරන ලදී. ඒ අනුව ඊයේ පස්වරුවේ රැස්වු ආණ්ඩු පක්ෂයේ පාර්ලිමේන්තු මන්ත්‍රී කණ්ඩායම අදාළ පනත අද දිනයේ පාර්ලිමේන්තුවට ඉදිරිපත් නොකිරීමට තීරණය කළ බව රජයේ ජ්‍යෙෂ්ඨ අමාත්‍යවරයෙක් අද දෙරණට සඳහන් ‍කළේය. අදාළ පනත් පිළිබඳව නැගෙන යෝජනා සහ චෝදනා පිළිබඳව සොයා බැලීමට එම පනත් පාර්ලිමේන්තු උපදේශක කාරක සභාවට ඉදිරිපත් කිරීමට මෙහිදි යෝජනා වී තිබේ. කෙසේ වෙතත් අර්ථ සාධක සංශෝධන පනත් කෙටුම්පත හෙට දිනයේ දී පාර්ලිමේන්තුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=21435", "Category": null, "Parent URL": null}