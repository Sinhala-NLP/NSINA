{"Source": "Adaderana", "Timestamp": "June 5, 2011 12:37 pm", "Headline": "වැඩකරන ජනයාගේ ජයග්‍රහණයක්-රාජපක්ෂ ආණ්ඩුවේ දැවැන්ත පරාජයක්..!", "News Content": "පුද්ගලික අංශයේ සේවක විශ්‍රාම වැටුප් පනත් කෙටුම්පත අහෝසි කිරීමට සිදුවීම මෙරට වැඩකරන ජනයාගේ ජයග්‍රහණයක්සේම මහින්ද රාජපක්ෂ රජයේ දැවැන්ත පරාජයක් බව ජනතා විමුක්ති පෙරමුණ පවසයි. මේවන විට රාජපක්ෂ ආණ්ඩුවේ පරාජයේ ගමන්මග ආරම්භ වී ඇති බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා කියා සිටියේ අද(05)පක්ෂ මූලස්ථානයේ පැවති මාධ්‍ය හමුවකට එක්වෙමිනි. බොරු පම්‍පෝරි ගසමින් සිටි ආණ්ඩුවට ප්‍රථම වතාවට වැඩකරන ජනතාවගේ විරෝධය හමුවේ පියවරක් පසුපසට ගන්නට සිදුව ඇති බව හෙතෙම සඳහන් කළේය. මෙම අරගලය ජයග්‍රහණය කිරීම තුළින් ආණ්ඩුවට ඇත්තේ සැබෑ ජන බලයක් නොවන බව පෙන්නුම් කළ බවත්,ජනතාව රවටා ලබා ගත් බලයත්,අල්ලස් ලබාදීමෙන් පාර්ලිමේන්තුවේ මන්ත්‍රීවරුන් බිලීබාගෙන තුනෙන් දෙකක් ලබාගත් බලයද බොරුවක් බවත් මෙයින් පිළිබිඹු වන බව හෙතෙම පෙන්වාදුන්නේය. ආණ්ඩුව විසින් මවාපාන බොරු බලය වෙනුවට සැබෑ බලයක් වැඩකරන ජනතාව සතුවන බවත්,ඕනෑම අහිතකර තීන්දුවක් ආපස්සට හැරවීමට සංවිධානාත්මකව සටනට බසින වැඩකරන ජනයාට හැකි බවත් ලේකම්වරයා අවධාරණය කළේය. මෙම අරගලය ජයග්‍රහණය කිරීමට වැඩකරන ජනයා මෙන්ම වෘත්තීය සමිති,ආණ්ඩුවේ නොවන සියලුම ජනමාධ්‍ය පවා ජනතාවගේ පැත්තේ සිට සහය ලබාදුන් බවත්,එකී සියලුම දෙනාට ජ.වි.පෙ ගෞරවය හිමිවන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16562", "Category": null, "Parent URL": null}