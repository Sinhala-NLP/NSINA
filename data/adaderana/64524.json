{"Source": "Adaderana", "Timestamp": "September 29, 2016 10:24 am", "Headline": " රජරට පීඨ 3ක් දින නිමයක් නොමැතිව වැසෙයි", "News Content": "රජරට විශ්වවිද්‍යාලයේ මිහින්තලය පරිශ්‍රයේ පවත්වාගෙන යන පීඨ තුනක් අද(29) දිනයේ සිට වසා දැමීමට විශ්වවිද්‍යාල පාලනාධිකාරිය තීරණය කර තිබේ.පවතින ජල හිඟය හේතුවෙන් මෙම තීරණය ගත් බව රජරට විශ්වවිද්‍යාලයේ උප කුලපති මහාචාර්ය රංජිත් විජේවර්ධන මහතා සඳහන් කළේය.ඒ අනුව සමාජ විද්‍යා හා මානව ශාස්ත්‍ර පීඨය, ව්‍යවහාරික විද්‍යා පීඨය සහ කළමනාකරණ පීඨය මෙසේ දින නිමයක් නොමැතිව වසා දමා තිබේ.කෙසේවෙතත් විශ්වවිද්‍යාලයේ කෘෂිකර්ම පීඨයේ සහ වෛද්‍ය පීඨයේ අධ්‍යයන කටයුතු සාමාන්‍ය පරිදි සිදුවන බව මහාචාර්ය රංජිත් විජේවර්ධන මහතා සඳහන් කළේය.මේ දින වල රජරට ප්‍රදේශයට බලපා තිබෙන දැඩි නියඟය හේතුවෙන් ජල සැපයුම සීමා කර ඇති අතර බවුසර් මගින් ජලය සැපයුවද එය ප්‍රමාණවත් නොවන බව සඳහන්ය.නේවාසිකාගාරවල සිටින සිසු සිසුවියන් මේ හේතුවෙන් දැඩි අසීරුතාවයකට පත්ව සිටින බැවින් විශ්වවිද්‍යාල පාලනාධිකාරිය මෙම තීරණය ගත් බව උප කුලපති මහාචාර්ය රංජිත් විජේවර්ධන මහතා සඳහන් කරයි.මේ අතර නියඟය හේතුවෙන් පීඩාවට පත් ජනතාව සඳහා අවශ්‍ය සියළු සහන කටයුතු සැළසීමට මේ වන විටත් පියවර ගෙන ඇති බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.ඔහු පෙන්වාදෙන්නේ ත්‍රීකුණාමලය, පොලොන්නරුව, අනුරාධපුර සහ හම්බන්තොට යන දිස්ත්‍රික්ක වල නියඟය හේතුවෙන් පීඩාවට පත් ජනතාවගේ ගැටළු සොයාබැලීම සඳහා සෘජුවම මැදිහත්වීමක් සිය අමාත්‍යංශය සිදුකරන බවයි.පොලොන්නරුව දිස්ත්‍රික්කයේ නියඟයෙන් පීඩාවටපත් ජනතාවගේ ගැටළු පිළිබඳ ද සොයාබැලීම ඊයේ(28) දිනයේ සිදු කළේය.", "URL": "https://sinhala.adaderana.lk/news.php?nid=64524", "Category": null, "Parent URL": null}