{"Source": "Adaderana", "Timestamp": "March 27, 2018 10:47 am", "Headline": "හලාවත නගර සභාවේ ගණ පූර්ණය නැතිව සභාපති හා උපසභාපති තේරීම අත්හිටුවයි", "News Content": "හලාවත නගර සභාව පිහිටුවීම සඳහා සභාපතිවරයා සහ උපසභාපතිවරයා තේරීම අත්හිටුවීමට වයඹ පළාත් පාලන කොමසාරිස් රන්ජන් ජයසිංහ මහතා(27) තීරණය කර තිබේ. හලාවත නගර සභාවේදී වයඹ පළාත් පාලන කොමසාරිස්වරයාගේ ප්‍රධානත්වයෙන් පැවති ජන්ද විමසීම අවස්ථාවේදී ගණ පුර්ණය නොමැතිව සභාව කල් තැබීමට තීරණය කරමින් වයඹ පළාත් පාලන කොමසාරිස්වරයා මේ බව දැනුම් දී ඇත. අද පෙරවරු 08.30 ට සභාව ආරම්භ කර ඡන්ද විමසීම ආරම්භ කරන බව වයඹ පළාත් පාලන කොමසාරිස්වරයා නිවේදනය කළ අතර ඒ අවස්ථාවේදී සභාවේ සභිකයන් නව දෙනෙකු පමණක් සිටීම හේතුවෙන් ගණ පුර්ණය නොමැති වීමෙනි. ඡන්ද විමසීම පැවැත්වීම සඳහා අවම වශයෙන් සභිකයන් දස දෙනෙකු සිටිය යුතු අතර හලාවත නගර සභාවේ මුළු සභිකයන් ගණන විස්සකි. මේ අවස්ථාවේ එක්සත් ජාතික පක්ෂයේ සභිකයන් 7 දෙනෙකු ,ශ්‍රී ලංකා නිදහස් පක්ෂයේ 1 සභිකකු හා ජනතා විමුක්ති පෙරමුණේ 1 සභිකයෙකු සභාවේ අසුන් ගෙන සිටි අතර ශ්‍රී ලංකා නිදහස් පක්ෂයේ සභික හිටපු සභාපති හිලරි ප්‍රසන්න මහතා විරෝධය පල කර නැගිට ගිය පසු ශ්‍රී ලංකා නිදහස් පක්ෂ සභිකයෙකු සභාවට පැමිණ අසුන් ගන්නා ලදී. එහෙත් ගණ පුර්ණය නොමැතිවීම මත ජන්ද විමසීම් කල් දැමීමට තීරණය වී තිබේ. මේ අවස්ථාවේදී එක්සත් ජාතික පක්ෂයේ සභිකයන් ඡන්ද විමසීම කල් නොදමන ලෙස වයඹ පළාත් පාලන කොමසාරිස් වරයාගෙන් දැඩිව ඉල්ලා සිටින ලදී. ජනතා විමුක්ති පෙරමුණ නිහඩ පිළිවෙතක් අනුගමනය කර ඇත. ඡන්ද විමසීම හේතුවෙන් හලාවත නගර සභාවට විශේෂ පොලිස් ආරක්ෂාවක් යොදවා තිබිණි.", "URL": "https://sinhala.adaderana.lk/news.php?nid=86424", "Category": null, "Parent URL": null}