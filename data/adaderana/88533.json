{"Source": "Adaderana", "Timestamp": "May 4, 2018 09:42 pm", "Headline": "කිලෝවෙයා  ගිනි කන්ද සක්‍රිය වෙයි", "News Content": "හවායි දූපත් සමූහයට අයත් බිග් අයිලන්ඩ් දූපතේ පිහිටි ‘‘කිලෝවෙයා“ ගිනි කන්ද සක්‍රිය වී ඇති බව විදෙස් මාධ්‍ය වාර්තා කරයි. කිලෝවෙයා ගිනි කන්ද සක්‍රිය වීමත් සමඟ ඒ අවට ප්‍රදේශය තුළ හදිසි තත්ත්වයක්ද ප්‍රකාශයට පත්කර ඇති අතර ඒ හේතුවෙන් 1700ක පමණ ජනතාවක් ඉවත් කිරීමට පියවර ගෙන තිබේ. මේ අතර රතු කුරුස සංවිධානය අවතැන් වූවන් සඳහා තාවකලික නවාතැන් පහසුකම් ලබාදීමට කටයුතු කරමින් සිටියි. පසුගිය දින කිහිපය තුළ ගිනි කන්ද ආශ්‍රිතව භූ කම්පන කිහිපයක් සිදුව ඇති අතර ඒ හේතුවෙන් ගිනි කන්ද සක්‍රිය වන්නට ඇති බව සඳහන්ය. හවායිහි 'කිලෝවෙයා' ගිනි කන්ද 1983 වර්ෂයේ සිට අඛණ්ඩව පුපුරා යමින් තිබෙන සක්‍රීය ගිනි කන්දක් බව විදෙස් වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=88533", "Category": null, "Parent URL": null}