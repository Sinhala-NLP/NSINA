{"Source": "Adaderana", "Timestamp": "February 15, 2013 10:01 am", "Headline": "ඉලක්ක සැපිරුවේ නැත්නම් පුටුවෙන් ඉවතට", "News Content": "ඉදිරි මාස තුන ඇතුළත පක්ෂයේ ඉලක්කයන් සැපිරීමට සමත් නොවන ආසන සංවිධායකයින් ඉවත් කිරීමට එක්සත් ජාතික පක්ෂ කෘත්‍යාධිකාරී මණ්ඩලය තීරණය කර තිබේ. 2013 වසර සඳහා ආසන සංවිධායකවරුන් සියයකට වැඩි පිරිසක් පත්කිරීම ඇතුළු කරුණු කිහිපයක් සම්බන්ධයෙන් ඊයේ (14) පස්වරුවේ එම පක්ෂයේ කෘත්‍යාධිකාරී මණ්ඩලය රැස්විණි. දිස්ත්‍රික්ක සංවිධාන සහ දිස්ත්‍රික් සම්බන්ධීකරණ කමිටු පත්කිරීම සඳහා ද නව නීති හඳුන්වාදීමට තීරණය කළ බව එම පක්ෂයේ මහලේකම් තිස්ස අත්තනායක මහතා සඳහන් කළේය. එම පක්ෂයේ නියෝජ්‍ය නායකත්වය සම්බන්ධයෙන් කිසිදු අදහසක් කෘත්‍යාධිකාරී මණ්ඩල රැස්වීමේ දී සාකච්ඡාවට නොගත් බව ද තිස්ස අත්තනායක මහතා පැවසීය. මේ අතර මාර්තු දෙක, තුන සහ 16 යන දිනවල දී මහනුවර, මාතලේ සහ කුරුණෑගල යන ප්‍රදේශවල සාමාජිකයන් බඳවා ගැනීමේ වැඩපිළිවෙළ ක්‍රියාත්මක කිරීමට ද කෘත්‍යාධිකාරී මණ්ඩලයේ දී එකඟතාව පළ වී තිබේ.", "URL": "https://sinhala.adaderana.lk/news.php?nid=31642", "Category": null, "Parent URL": null}