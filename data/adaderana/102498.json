{"Source": "Adaderana", "Timestamp": "January 17, 2019 10:05 am", "Headline": "ග්‍රීක අගමැතිගේ විශ්වාසභංගය පරාජය වෙයි", "News Content": "ග්‍රීක අගමැති අලෙක්සිස් සිප්රාස්ට එරෙහිව ඔහු විසින්ම ගෙන ආ විශ්වාසභංග යෝජනාවක් පරාජයට පත්වී ඇත. ඒ වැඩි ඡන්ද තුනකින් වීමත් විශේෂත්වයකි. මැසිඩෝනියාව යන නම සම්බන්ධයෙන් ග්‍රීසිය සහ මැසිඩෝනියා ජනරජය අතර වසර 30ක පමණ කාලයක් පැවති අර්බුදය අවසන් කිරීම සඳහා වන ගිවිසුමකට දෙරටේ නායකයන් ඉකුත් වසරේදී අස්සන් තැබීය. ඊට එරෙහිව පැවති විරෝධතා වලින් පසු සිප්රාස් රජයේ ආරක්ෂක අමාත්‍යවරයා ජනවාරි 13වනදා රජයෙන් ඉවත්වූ අතර අගමැතිවරයාට එරෙහි විශ්වාසභංගය ඔහු විසින්ම පාර්ලිමේන්තුවට ඉදිරිපත් කර තිබුණේ ඉන් අනතුරුවය. ඒ සඳහා පැවති ඡන්ද විමසීමේදී විශ්වාසභංගයට විපක්ෂව ඡන්ද 151ක් හිමිව ඇති අතර ඊට පක්ෂව ඡන්ද 148ක් හිමිව තිබුණි. අගමැතිවරයා මෙම විශ්වාසභංග යෝජනාව ඉදිරිපත් කර තිබුණේ පාර්ලිමේන්තුවේ බහුතරය තහවුරු කරගැනීමේ අරමුණින් බව විදෙස් වාර්තා සඳහන් කළේය. ඔහුගේ සිව් වසරක ධුර කාලය ලබන ඔක්තෝබර් මාසයෙන් අවසන් වන අතර ඊට පෙර මැසිඩෝනියා අර්බුදය මුල් කරගනිමින් ඔහුගේ රජය බිඳවැටීම වළක්වාගැනීමට මෙලෙස බහුතරය තහුවරු කරගෙන ඇති බවත් සඳහන්ය.", "URL": "https://sinhala.adaderana.lk/news.php?nid=102498", "Category": null, "Parent URL": null}