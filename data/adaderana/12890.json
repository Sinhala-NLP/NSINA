{"Source": "Adaderana", "Timestamp": "December 16, 2010 11:21 am", "Headline": "ෆොක්ස්ගේ සංචාරයට බ්‍රිතාන්‍ය විදේශ අමාත්‍යාංශය හරස්වෙයි?  ", "News Content": "බ්‍රිතාන්‍ය ආරක්ෂක ලේකම් ලියාම් ෆොක්ස්ගේ මෙරට සංචාරය සම්බන්ධයෙන් මතභේදාත්මක තත්ත්වයක් වර්ධනය වී ඇති බව වාර්තා වේ. අදාළ සංචාරය සිදුනොකරන ලෙස එරට විදේශ කටයුතු අමාත්‍යාංශය ලියාම් ෆොක්ස්ට දැනුම් දී ඇති බව මහ බ්‍රිතාන්‍යයේ\"ද ගාර්ඩියන්\"පුවත් පත වාර්තා කර තිබුණි. එහෙත් එම උපදෙස් වලට පිටුපාමින් ලියාම් ෆොක්ස් සිය ශ්‍රි ලංකා සංචාරය සිදුකිරීමට සූදානම් බව වාර්තා වේ. හිටපු විදේශ අමාත්‍ය ලක්ෂ්මන් කදීර්ගාමර් මහතාගේ ගුණානුස්මරණය වෙනුවෙන් දේශනයක් පැවැත්වීම සඳහා ලියාම් ෆොක්ස් වෙත ඉදිරිපත් වු ආරාධනයක් ඔහු පිළිගෙන තිබුණි. ලියාම් ෆොක්ස්ගේ අදාළ තීරණය සම්බන්ධයෙන් එරට විදේශ ලේකම් විලියම් හේග් සිය අප්‍රසාදය පළ කර ඇති බව එහෙත්\" ද ගාර්ඩියන් \"පුවත් පත වාර්තා කර ඇත. මානුෂීය මෙහෙයුමේ අවසන් අදියරේ දී මානව හිමිකම් උල්ලංඝණය කිරීමේ සිද්ධීන් පිළිබඳ ශ්‍රී ලංකා රජයට චෝදනා එල්ල වී ඇති අවස්ථාවක ලියාම් ෆොක්ස් අදාළ සංචාරයෙන් වැළකිය යුතු බව එරට විදේශ ලේකම්වරයාගේ අදහස වී ඇතැයි\" ද ගාර්ඩියන් \"පුවත් පත සඳහන් කර තිබේ.", "URL": "https://sinhala.adaderana.lk/news.php?nid=12890", "Category": null, "Parent URL": null}