{"Source": "Adaderana", "Timestamp": "June 12, 2019 10:56 am", "Headline": "ස්ථාන ගත වඩුමඩු හෝ ලී මෝල් අවහිර කරන්නේ නෑ-ජනපතිගේ ප්‍රකාශයට රාජ්‍ය ඇමතිගෙන් ලිඛිත ලියවිල්ලක්", "News Content": "කිසිදු වඩු මඩුවක් හෝ පවතින ස්ථාන ගත ලී මෝල් කිසිවිටෙකත් වසා දැමීමට හෝ අවහිර කිරීමට කටයුතු නොකරන බව තමා වගකීමෙන් යුතුව ප්‍රකාශ කරන බව මහවැලි සංවර්ධන හා පරිසර රාජ්‍ය අමාත්‍ය අජිත් මාන්නප්පෙරුම මහතා පවසයි. ඊයේ(11) රාත්‍රීයේ අද දෙරණ ඔස්සේ විකාශය වු වාදපිටිය සජීවි වැඩසටහන සමඟ එක්වෙමින් රාජ්‍ය අමාත්‍යවරයා සිය නිල මුද්‍රාව හා අත්සන සහිතව ලිඛිත ලියවිල්ලක් ලබා දෙමින් මේ බව පවසා සිටියේය. සාම්ප්‍රදායික වඩු මඩු තහනම් කිරීමක් සිදු නොකෙරෙන අතර ජංගම ලී මෝල් ක්‍රියාත්මක කිරීම අත්හිටුවීමට මහවැලි සංවර්ධන හා පරිසර සංවර්ධන අමාත්‍යාංශය තීරණය කර ඇති බව පසුගිය ජූනි 8 වන දා පැවසීය. ඒ අනුව ජනාධිපති මෛත්‍රීපාල සිරිසේන මහතා විසින් 2014.12.03 වන දින අංක 1891/26 දරන දැව මඩු ලියාපදිංචිය සහ දේපල සළකුණු අති විශේෂ ගැසට් පත්‍රය සංශෝධනය කිරීමට නියමිත බව එම අමාත්‍යාංශය පවසා සිටියේය. කෙසේ වෙතත් මේ සම්බන්ධයෙන් සමාජයේ කතිකාවතක් ගොඩ නැගෙනවාත් සමඟම මොරටුවේ ජනතාව ඊයේ(11) දිනයේ දී වඩු මඩු වසා දැමීමට රජය තීරණය කර ඇතැයි චෝදනා කරමින් මාරාන්තික උපවාසයක් ආරම්භ කළේය. මොරටුව වඩු කාර්මිකයින්,මොරටුව මහ නගර සභාවේ නගරාධිපතිවරයා ,නාගරික මන්ත්‍රීවරුන් සහ ආගමික නායකයින් එක්ව මෙය ආරම්භ කර තිබිණි. කෙසේ වෙතත් වාදපිටිය වැඩසටහනට එක්වෙමින් රාජ්‍ය අමාත්‍යවරයා කියා සිටියේ, ජනාධිපතිවරයා ගැසට් එකක් හෝ සන්දේශයක් මේ ගැන ඉදිරිපත් කර නොමැති බැවින් එය පිළිගැනීමට අවශ්‍ය නැති බවත්, ජනාධිපතිවරයා පවසන කරුණු බුද්ධිමත්ව ඇසිය යුතු බවත්ය. ජනාධිපතිවරයා විසින් එවැනි තහනම් ගැන කිසිවක් ප්‍රකාශ කර නොමැති බවත්, කිසිවක් ගැන දැව සංස්ථාවට උපදෙස් දී නොමැති බවද රාජ්‍ය අමාත්‍යවරයා මෙහිදී වැඩිදුරටත් පැවසීය. රාජ්‍ය අමාත්‍යවරයා වැඩිදුරටත් කියා සිටියේ, කිසිදු වඩු මඩුවකට හානියක් වීමට තමා ඉඩ නොදෙන බවයි. කෙසේ වෙතත් උපවාසය නවතා දැමිය හැකි ද යනුවෙන් අද උදෑසන අප මොරටුව නියෝජ්‍ය නගරාධිපති සමන් ලාල් මහතාගෙන් විමසා සිටියේය. එහිදී අදහස් දක්වමින් ඔහු කියා සිටියේ, ඔවුන් එවැනි දෙයක් පැවසුවත් මහවැලි සංවර්ධන හා පාරිසරික අමාත්‍යාංශය ජූනි මස 8 වන දින නිකුත් කරනු ලැබු ලිපියේ පහ සහ හය වන ජේදවල මොරටුවේ ජනතාවට දැඩි බලපෑමක් එල්ල කරන බව ද කියා සිටියේය. එහි නගර සීමාවේ ඇති දැව සම්බන්ධයෙන් වාර්තාවක් මසකට වරක් යැවිය යුතු බව පවසන නියෝජ්‍ය නගරාධිපතිවරයා, එම වගන්ති මොරටුවේ ජනතාවට බලනොපාන බව සඳහන් කරමින් ලිඛිතව සඳහන් කරන්නේ නම් පමණක් උපවාසය නවතා දමන බව ද පැවසීය. අද දෙරණට රාජ්‍ය අමාත්‍යවරයා ලබා දුන් ලිපිය පහතින් දැක්වෙයි.", "URL": "https://sinhala.adaderana.lk/news.php?nid=111788", "Category": null, "Parent URL": null}