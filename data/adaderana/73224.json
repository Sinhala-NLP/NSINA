{"Source": "Adaderana", "Timestamp": "May 16, 2017 04:58 pm", "Headline": "ජන සංහාරය සමරන්න බෑ - ඒක සංහිඳියාවට බාධාවක්", "News Content": "උතුරට හා දකුණට එකම නීතියක් ක්‍රියාත්මක විය යුතු බව ජාතික හෙළ උරුමයේ ජාතික සංවිධායක, බස්නාහිර පළාත් සභා මන්ත්‍රී නිශාන්ත ශ්‍රී වර්ණසිංහ මහතා පවසයි.එම්.කේ ශිවාජිලිංගම් විසින් ජන සංහාරයක් සිදුවී බවට සතියක් නම් කර සැමරීම ඉතාම භයානක තත්ත්වයක් බවත්, එහෙව් සංහාරයක් සිදුවී නැති බවත් වර්ණසිංහ මහතා කියා සිටියේ අද (16) කොළඹ පැවති මාධ්‍ය හමුවකදීය.අවුරුද්දෙන් අවුරුද්ද මෙහෙව් ඊනියා ජන සංහාරයක් උතුරේ සමරන බවත්, එලෙස සැමරීමෙන් සංහිඳියාවට බාධාවක් සිදුවන බවත් ඔහු සඳහන් කළේය.මිය ගිය ඥාතීන් සිහිපත් කර නිවෙස්වල පහන් දැල්වූවාට ගැටළුවක් නොමැති බවත්, දෙමළ ජනතාව සියල්ල එකතු කරමින් ජන සංහාරයක් සමරන බවට ප්‍රචාරණයක් ලබාදීම තුළින් ජාත්‍යන්තරයට වැරදි පණිවිඩයක් දෙන බව වර්ණසිංහ මහතා අවධාරණය කළේය.දකුණේ සංහිඳියාවට බාධාවක් වන පරිදි හැසිරෙන බව කියන සංවිධානවලට හා හිමිවරුන්ට එරෙහිව නීතිය ක්‍රියාත්මක කිරීම පසුගිය කාලයේ දකින්නට ලැබුණු බවත්, ඒ අයුරින්ම උතුරේත් එලෙසම ක්‍රියාත්මකවී ශිවාජිලිංගම් ඇතුළු පිරිසට එරෙහිව නීතිය ක්‍රියාත්මක කළ යුතු බවත් ඔහු සඳහන් කළේය.මේ සම්බන්ධයෙන් රජය මැදිහත්වී වහාම ක්‍රියා මාර්ගයක් ගත යුතුව ඇති බවත්, එසේ නොවුණහොත් තත්ත්වය තවත් බරපතළ විය හැකි බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=73224", "Category": null, "Parent URL": null}