{"Source": "Adaderana", "Timestamp": "November 19, 2018 12:29 pm", "Headline": "සංක්‍රමණිකයින් අපිට එපා", "News Content": "මධ්‍යම ඇමෙරිකානු රටවල සිට පැමිණි සංක්‍රමණිකයින්ට මෙක්සිකානු වැසියන්ගේ විරෝධය පළව තිබේ. එලෙස පැමිණෙන සංක්‍රමණිකයින්ට අමෙරිකාවේ සරණාගතභාවය ලබාගැනීමේ ක්‍රියාවලිය සම්පූර්ණ වන තුරු මාස ගණනාවක් මෙක්සිකෝවේ රැඳී සිටීමට සිදුවනු ඇති බව විදෙස් මාධ්‍ය වාර්තා කරයි. සංක්‍රමණිකයන්ගේ ආගමනයට එරෙහිව මෙක්සිකෝවේ ටිවානා නගරයේ විරෝධතාවක් පවත්වා තිබේ. අමෙරිකා එක්සත් ජනපදයේ සරණාගතභාවය අපේක්ෂාවෙන් මධ්‍යම ඇමෙරිකානු රටවල සිට පැමිණි සංක්‍රමණිකයින් විශාල පිරිසක් මේ වනවිටත් මෙක්සිකෝ දේශසීමාව ආශ්‍රිත රැඳී සිටියි. මෙහිදී සංක්‍රමණිකයින්ට දැඩි ලෙස විරෝධය පළකර සිටි විරෝධතාකරුවන් ඔවුන් රටින් පිටුවහල් කිරීමට අවශ්‍ය ක්‍රියාමාර්ග ගන්නා ලෙස ඉල්ලා ඇත. එම සංක්‍රමණිකයින් රටේ ආරක්ෂාවට තර්ජනයක් බව සහ මෙක්සිකානු නීති උල්ලංඝනය කරන බව මෙම විරෝධතාකරුවන් පෙන්වා දෙති. මේ වනවිට සංක්‍රමණිකයින් දහස් සංඛ්‍යාත පිරිසක් ටිවානා නගරයේ තාවකාලික රැඳවුම් මධ්‍යස්ථානවල රැඳී සිටියි. ඔවුන්ට අවශ්‍ය මානුෂීය ආධාර සහ අත්‍යවශ්‍ය සේවාවන් සැපයීමට නගර බලධාරීන් එරට රජයේ සහය අපේක්ෂා කරයි. කෙසේ වෙතත් අමෙරිකාවේ සරණාගතභාවය ලබාගැනීමේ ක්‍රියාවලිය සම්පූර්ණ වන තුරු ඔවුන්ට මාස ගණනාවක් මෙක්සිකෝව රැඳී සිටීමට සිදුවනු ඇති බව වාර්තා වේ. නගරයට 10,000ක පමණ සංක්‍රමණිකයින් පිරිසක් පැමිණෙනු ඇතැයි තමා අපේක්ෂා කරන බව ටිවානා නගරයේ පුරපතිවරයා මීටපෙර සඳහන් කළේය. මේ අතර සංක්‍රමණිකයින් විශාල පිරිසකගේ ආගමනය හමුවේ මෙක්සිකෝව සහ අමෙරිකාව සිය දේශසීමාවන්හි ආරක්ෂක විධිවිධාන තවදුරටත් තර කිරීමට පියවර ගෙන ඇති බව සඳහන් වේ. පසුගිය සඳුදා සිට මේ දක්වා මෙක්සිකෝවේ ටිවානා සහ අසල්වැසි මෙක්සිකල් නගරයට මධ්‍යම අමෙරිකානු කලාපයේ රටවල් වල සිට සංක්‍රමණිකයින් 6000ක් පමණ පැමිණ ඇති බව දැක්වේ. එලෙස පැමිණෙන සංක්‍රමණිකයින්ට අද වනවිට මෙක්සිකානු වැසියන්ගෙන් එල්ල වී ඇත්තේ දැඩි විරෝධයක්.", "URL": "https://sinhala.adaderana.lk/news.php?nid=99437", "Category": null, "Parent URL": null}