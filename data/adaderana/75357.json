{"Source": "Adaderana", "Timestamp": "July 18, 2017 08:19 am", "Headline": "සිංගප්පූරු විදේශ ඇමති දිවයිනට ", "News Content": "සිංගප්පූරු විදේශ කටයුතු අමාත්‍ය ආචාර්ය වී.බාලක්‍රිෂ්ණන් මහතා නිල සංචාරයක් සඳහා දිවයිනට පැමිණ තිබේ.ඊයේ(17) රාත්‍රියේ දිවයිනට පැමිණි සිංගප්පූරු විදේශ කටයුතු අමාත්‍යවරයා ලබන 21 වැනිදා දක්වා මෙරට රැඳී සිටීමට නියමිතය. මෙම සංචාරය තුළ දී ඔහු ජනාධිපති මෛත්‍රීපාල සිරිසේන, අග්‍රමාත්‍ය රනිල් වික්‍රමසිංහ සහ විපක්ෂ නායක ආර්.සම්බන්ධන් මහතාද හමුවී සාකච්ඡා පැවැත්වීමට සැලසුම් කර තිබේ. අද පස්වරුවේ විදේශ කටයුතු අමාත්‍ය රවී කරුණානායක මහතා හමුවී සිංගප්පූරු විදේශ කටයුතු අමාත්‍යවරයා ද්වීපාර්ශවික සාකච්ඡා පැවැත්වීමට නියමිත අතර පසුව ඔවුන් ඒකාබද්ධ මාධ්‍ය හමුවක් පැවැත්වීමට ද නියමිතය.ඊට අමතරව බාලක්‍රිෂ්ණන් මහතා පාඨලී චම්පික රණවක, මංගල සමරවීර, මලික් සමරවික්‍රම, සාගල රත්නායක යන අමාත්‍යවරුන් ඇතුළු රජයේ ඉහළ පෙළේ නිලධාරීන් සමඟ ද සාකච්ඡා පැවැත්වීමට නියමිතව තිබේ.සිංගප්පූරු විදේශ කටයුතු අමාත්‍යවරයා මෙරට රැඳී සිටින කාලය තුළ යාපනය දිස්ත්‍රික්කයේ සංචාරයක නිරතවීමට සැලසුම් කර ඇති අතර එහිදී උතුරු පළාත් ආණ්ඩුකාරවරයා සහ උතුරු පළාත් ප්‍රධාන අමාත්‍යවරයා හමුවීමට ද නියමිතය. මේ අතර ඔස්ට්‍රේලියානු විදේශ කටයුතු අමාත්‍ය ජුලියා බිෂොප් හෙට දිනයේ දිවයිනට පැමිණීමට නියමිතව තිබේ.මෙම සංචාරයේ දී ඔස්ට්‍රේලියානු විදේශ කටයුතු අමාත්‍යවරිය ජනාධිපති මෛත්‍රීපාල සිරිසේන, අග්‍රමාත්‍ය රනිල් වික්‍රමසිංහ මහතා ඇතුළු රජයේ ඉහළ පෙළේ නියෝජිතයින් සමඟ සාකච්ඡා පැවැත්වීමට නියමිතය.ශ්‍රී ලංකාවේ සීග්‍රයෙන් ව්‍යාප්ත වන ඩෙංගු රෝගය පාලනය කිරීම සඳහා ඔස්ට්‍රේලියානු රජය විසින් ලබාදිය හැකි සහයෝගය පිළිබඳව ද මෙහිදී අවධානය යොමුකිරීමට නියමිතව තිබේ.", "URL": "https://sinhala.adaderana.lk/news.php?nid=75357", "Category": null, "Parent URL": null}