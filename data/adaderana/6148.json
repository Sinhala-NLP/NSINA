{"Source": "Adaderana", "Timestamp": "January 20, 2010 01:24 pm", "Headline": "තමන්ටම බෝම්බ ගසා ගැනීමක්", "News Content": "ජෙනරාල් සරත් ෆොන්සේකා මහතා තමන්ගේම රැළියකට හෝ මාධ්‍ය සාකච්ඡාවකට බෝම්බ ප්‍රහාරයක් එල්ල කර ගැනීමේ සැලසුමක් පවතින බව ජාතික නිදහස් පෙරමුණේ නායක විමල් වීරවංශ මහතා පවසයි. මාරාන්තික හෝ අසාධ්‍ය තුවාල සිදු නොවන නමුත් සුළු තුවාල සිදු වන ආකාරයේ ප්‍රහාරයක් එල්ල කර ගැනීමෙන් ෆොන්සේකා මහතාගේ මැතිවරණ ප්‍රචාරණ ව්‍යාපාරයට අනුකම්පාවක් දිනා ගැනීමේ අපේක්ෂාවෙන් මෙම ක්‍රියා මාර්ගය ක්‍රියාවට නංවන ඇති බව හෙතෙම කියා සිටියි. හමුදාවෙන් විශ්‍රාම ගිය හා පැන ගිය සෙබළුන් එකතු කර ගනිමින් ෆොන්සේකා මහතා සිය මැතිවරණ ව්‍යාපාරය දැනටමත් දියත් කර ඇති බැවින් ඉදිරියේදී මෙබඳු කුමන්තුණ බලාපොරොත්තු විය හැකි බව ද වීරවංශ මහතා වැඩි දුරටත් පැවසීය. අද කොළඹ මහවැලි කේන්ද්‍රයේ පැවති මාධ්‍ය හමුවක් අමතමින් හෙතෙම මෙම අදහස් පළ කරන ලදී. එසේ වුවද ජනතා විමුක්ති පෙරමුණ මෙම චෝදනා ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=6148", "Category": null, "Parent URL": null}