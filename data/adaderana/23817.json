{"Source": "Adaderana", "Timestamp": "April 26, 2012 12:48 pm", "Headline": "මැයි දිනයේ එ.ජා.ප කඹඇදිල්ල-සජිත් රට නොමග යවන බවට මහ ලේකම් කියයි", "News Content": "මැයි දින සමරුව ළංවෙද්දී එක්සත් ජාතික පක්ෂ‍ නායකත්වය හා නියෝජ්‍ය නායකත්වය අතර බලය කේවල් කරගැනීමේ අරගලය උත්සන්න වී තිබේ. ‍ රනිල් වික්‍රමසිංහ මහතා ප්‍රමඛ පිරිස විසින් මෙවර මැයි දිනය විපක්ෂයේ ඒකාබද්ධ මැයි දින රැළියක් ලෙස ද්‍රවිඩ දේශපාලන පක්ෂ හා පොදුජන ව්‍යාපාරයන්ද හවුල් කර ගනිමින් යාපනය නගරයේදී පැවැත්වීමට කටයුතු සූදානම් කරද්දී ,සජිත් ප්‍රේමදාස මහතා සිය පාක්ෂිකයින් සමග ප්‍රේමදාස ගුණ සමරුව උත්කර්ෂවත්ව පැවත්වීමට කටයුතු කරමින් සිටියි. මෙහෙව් තත්ත්වයක් යටතේ එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා පක්ෂය හා රට නොමග යවන ආකාරයේ ප්‍රකාශ නිකුත් කරමින් සිටින බව එ.ජා.ප මහ ලේකම් තිස්ස අත්තනායක මහතා පවසයි. අද කොළඹදී විශේෂ මාධ්‍ය හමුවක් කැඳවමින් මහ ලේකම්වරයා කියා සිටියේ තමාට පුද්ගලික මතවාදයන් කුමක් වුවත් අත්දැකීම් ඇති පරිණක දේශපාලනඥයෙකු ලෙස තනතුරේ ගෞරවය ආරක්ෂා‍ කරගනිමින් වගකීමෙන් යුතුව ප්‍රකාශ නිකුත් කරන බවයි. විශේෂයෙන්ම තමා කිසි විටෙකත් මාධ්‍ය ඉදිරියේ චණ්ඩියෙකු බවට පත්වන්ට ප්‍රකාශ නිකුත් නොකරන බවත්,පක්ෂයේ මතය වෙනුවෙන් පෙනී සිටින්නට‍ විනයක් තමා සතුව ඇති බවත් හෙතෙම කියා සිටියේය. සජිත් ප්‍රේමදාස මන්ත්‍රීවරයා මෙවර එක්සත් ජාතික පක්ෂයේ ජාතික මැයි දිනයට සහභාගී නොවීම සඳහා තමා කිසිවෙකුගෙන් හෝ අවසර ලබා නොගත් බවත්,ඒ සඳහා අවසර ලබාගැනීමට වුවමනාවක් හෝ නැති බවත් ඊයේ (25)ප්‍රසිද්ධියේ ප්‍රකාශ කළේය. මේ රටේ බෙදුම්වාදී ත්‍රස්තවාදයට එරෙහිව සටන් කළ තම පියා කොටි ත්‍රස්තවාදීන් විසින් මහ පාරේදී ඝාතනය කළ බවත්,ඒ ලේ ලෙයින් හැදුණු වැඩුණු තමාට තම පියාගේ ගුණ සමරන්නට කිසිවෙකුගෙන් හෝ අවසරයක් ලබාගත යුත්තේ මන්දැයි සජිත් ප්‍රේමදාස මහතා එහිදී ප්‍රශ්න කළේය. එසේම තම පියා ඝාතනය කළ බෙදුම්වාදී ත්‍රස්තවාදීන්ට සහයදෙන දේශපාලන පක්ෂ හා ද්‍රවිඩ ඩයස් පෝරාවේ උදවිය සමග එකට යාපනයේදී මැයි දිනයක් සමරන්නට තමන්ට සිත් නොදෙන බවත්,දේශප්‍රේමී එජාප පාක්ෂිකයන් ප්‍රේමදාස සමරුව සඳහා තමන් සමග අත්වැල් බැඳගත යුතු බවත් මන්ත්‍රීවරයා මීට පෙරද අවස්ථා ගණනාවකදී සඳහන් කළේය. එහෙත් සජිත් ප්‍රේමදාස මන්ත්‍රීවරයාගේ ඉහත ප්‍රකාශය මුළුමනින්ම ප්‍රතික්ෂේප කරමින් එක්සත් ජාතික පක්ෂ මහ ලේකම් තිස්ස අත්තනායක මහතා අද(26)මාධ්‍ය හමුවේදී සජිත් ප්‍රේමදාස මහතා විසින් පක්ෂයේ මහ ලේකම්වරයා වශයෙන් තමාගෙන් මැයි දින රැළියට සහභාගී නොවීම සඳහා අවසර ඉල්ලමින් එවන ලද ලිපියක්ද සභාවට පෙන්වා සිටියේය. තම පියාගේ ගුණ සමරු උළෙල මැයි 01 වන දිනට යෙදී ඇති බැවින් තමාට යාපනයේදී එක්සත් ජාතික පක්ෂය ප්‍රමුඛ විපක්ෂයේ විරෝධතා මැයි දින රැළියට සහභාගීවීමට හැකියාවක් නොමැති බවත්,එබැවින් එකී වගකීම්වලින් තමා නිදහස් කරන ලෙසත් සජිත් ප්‍රේමදාස මන්ත්‍රීවරයා සිය ලිපියෙන් ඉල්ලා තිබිණි. විපක්ෂ නායක රනිල් වික්‍රමසිංහ මහතා විසින් සියලුම එජාපයේ පක්ෂ සංවිධායකවරුන්,මහජන නියෝජිතයින් ජාතික මැයි දින රැළියට සහභාගී කරවිය යුතු බවට තමාට නියෝග කර ඇතත්,නියෝජ්‍ය නායක සජිත් ප්‍රේමදාස මහතාගේ ඉල්ලීම සාධරණ බැවින් තමා ඊට අවසර ලබා දුන් බවත් තිස්ස අත්තනායක මහතා පෙන්වාදුන්නේය. පසුගිය අප්‍රේල් මස 18 වන දින මාධ්‍ය හමුවක් කැඳවමින් සජිත් හිතවාදී පාර්ශවයේ දකුණු පළාත් සභා මන්ත්‍රී නීතිඥ මෛත්‍රී ගුණරත්න,බස්නාහිර පළාත් සභා මන්ත්‍රී නීතිඥ ශිරාල් ලක්තිලක,ලාල් පෙරේරා යන අය විසින් එක්සත් ජාතික පක්ෂයේ නායක රනිල් වික්‍රමසිංහ මහතා ප්‍රමුඛ කණ්ඩායම විසින් යාපනයේ පවත්වන්නට නියමිත මැයි දින රැළිය කඩාකප්පල් කිරීමට ආණ්ඩුව වෑයම් කරන බවට විපක්ෂයේ ප්‍රධාන සංවිධායකවරයා වන ‍එ.ජා.ප පාර්ලිමේන්තු මන්ත්‍රී ජෝන් අමරතුංග මහතා පුවත්පතකට කර ඇති ප්‍රකාශයක් උපුටා දක්වමින් දැවැන්ත විවේචනයක් එල්ල කරන ලදී. ජෝන් අමරතුංග මහතාගේ ප්‍රකාශය තමන් විශ්වාස නොකරන බවත්, ආණ්ඩුව එසේ කටයුතු කරනු ලබන්නේ නම් තමන් ඊට සපුරා විරුද්ධ වන නමුත් ආණ්ඩුව විපක්ෂ නායකවරයාට හා ඔහුගේ කණ්ඩායමට සහය පළකරනවා විනා එරෙහි වන්නේ නැති බවත් මෛත්‍රී ගුණරත්න මහතා එහිදී කියා සිටියේය. විශේෂයෙන්ම තමන් ඇතුළු පිරිසක් එක්සත් ජාතික පක්ෂ මූලස්ථානයේ සංවිධානය කර තිබුණු සත්‍යග්‍රහ ව්‍යාපාරය කඩාකප්පල් කරමින් වික්‍රමසිංහ මහතාට සහය පිණිස සිරිකොත ඉදිරිපිට මාර්ගය හදිසියේ කාපට් කරන්නට තරම් ආණ්ඩුව, විපක්ෂ නායකවරයාට හිතෛෂිවන්ත බව මෛත්‍රී ගුණරත්න මහතා සිහිපත් කරනු ලැබුවේ ද එදින කොළඹ පැවති මාධ්‍ය හමුවේදීය. රනිල් වික්‍රමසිංහ මහතා ඇතුළු පිරිස විසින් මේවන විට පක්ෂයේ සංවිධායකවරුන්ට තර්ජනය කොට,බලපෑම් කොට යාපනය‍ට පාක්ෂිකයින් කැටුව යන්නට උත්සාහ දරමින් සිටින බවට හෙතෙම චෝදනා කළේය. එක්සත් ජාතික පක්ෂයේ පිරිස් මැයි දින සැමරුමට යාපනයට යන්නට කැමැත්තක් නොදැක්වීම නිසාත්,එය සාර්ථක නොවන බැව් කල්තියා දන්නා නිසාත් ආණ්ඩුවේ බලපෑම මත යයි කියමින් එය යාපනයෙන් ඉවත්කරගැනීමට සූදානම් වන බවට සැකයක් පහළවන බවද ඔහු සඳහන් කළේය. යාපනයේ මැයි දින රැළිය පවත්වන්නට ‍තරම් ආරක්ෂාකාරී නොවන බවට තමාගේ ආරක්ෂකයින් පවා පෙන්වා දෙන බවට ජෝන් අමරතුංග මන්ත්‍රීවරයා පුවත්පතකට ප්‍රකාශ කිරීමෙන් එම සැකය තීව්‍ර වන බව ගුණරත්න මහතා එහිදී අවධාරණය කළේය. ආණ්ඩුවට ප්‍රබල අභියෝගයක් එල්ල කළ හැකි සැම අවස්ථාවකදීම වික්‍රමසිංහ මහතා විසින් සිදුකරනු ලැබුවේ සුළු පිරිසක් සමග පොදු ජනතාවගෙන් ඈත්ව තම නායකත්වය ආරක්ෂා කර ගැනීමේ ව්‍යාපෘතියක් ලෙස එම අවස්ථාව ප්‍රයෝජනයට ගැනීම පමණක් බව මෛත්‍රී ගුණරත්න මහතා එහිදී වැඩිදුරටත් කියා සිටියේය. මෛත්‍රී ගුණරත්න මහතා එසේ චෝදනා කළද දෙපාර්ශවයම නිරතවී සිටින්නේ එකිනෙකාගේ බලය උරගාබැලීමේ වැඩපිළිවෙලක බව පැහැදිලිය. හිටපු ජනාධිපති රණසිංහ ප්‍රේමදාස මහතා මැයි දින පෙළපාලියකට සහභාගීවෙමින් සිටියදී කොළඹ,ආමර්වීදිය ප්‍රදේශයේදී මරාගෙන මැරෙන බෝම්බකරුවකුගේ ප්‍රහාරයකට ලක්ව ඝාතනය වූයේ 1993 මැයි මස 01 වන දාය. එතැන් සිට වුවද වසර ගණනාවක් තිස්සේ එක්සත් ජාතික පක්ෂය මැයි දින රැළිය හා පෙළපාලිය උත්කර්ෂවත් අයුරින් පැවැත්වූ අතර ප්‍රේමදාස සමරුවද ඒ අයුරින්ම පැවැත්විණි. මෙවර පැවැත්වෙනු ඇත්තේ 19 වන ගුණානුස්මරණ උළෙලයි. අනෙක් අතට කොළඹින් පිටත මැයි දින රැළි හා පෙළපාලි පැවැත්වීමද එක්සත් ජාතික පක්ෂයට නුහුරු හෝ නුපුරුදු අත්දැකීමක් නොවේ.පසුගිය වසරේ එ.ජා.ප මැයි රැළිය පැවතියේ බණ්ඩාරවෙල නගරයේදීය. එහෙත් අන් කවරදාකටවත් වඩා මෙවර මැයි දින සමරුව හා ප්‍රේමදාස සමරුව එක්සත් ජාතික පක්ෂයට උභතකෝටිකයක් වී තිබේ. (අද දෙරණ)", "URL": "https://sinhala.adaderana.lk/news.php?nid=23817", "Category": null, "Parent URL": null}