{"Source": "Adaderana", "Timestamp": "May 24, 2018 11:05 am", "Headline": "අයහපත් කාලගුණයෙන් පුත්තලමේ පවුල් 6255 ක පුද්ගලයින් අවතැන් වෙලා", "News Content": "අයහපත් කාලගුණික තත්ත්වය හේතුවෙන් පුත්තලම දිස්ත්‍රික්කයේ පවුල් 6255 ක පුද්ගලයින් 24133 දෙනෙකු අවතැන් වී සිටින බව පුත්තලම ආපදා කළමණාකරන ඒකකය සඳහන් කරයි. අවතැන් ව සිටින පිරිස් සඳහා සුරක්ෂිත කදවුරු 81 ක් පුත්තලම දිස්ත්‍රික්කය තුළ ස්ථාපනය කර ඇත.මහවැව කදවුරු 15 ක්, දංකොටුව කදවුරු 01,ආරච්චිකට්ටුව කදවුරු 09 ක්,නාත්තන්ඩිය කදවුරු 39 ක්,හලාවත කදවුරු 11 ක්,වෙන්නප්පුව කදවුරු 05 ක් සහ කල්පිටිය ප්‍රදේශයේ කදවුරු 01 ක් වශයෙන් ස්ථාපනය කර ඇති බව අද දෙරණ වාර්තාකරු පැවසීය. අයහපත් කාලගුණයත් සමඟ මරණ 03 ක් වාර්තා වී ඇත.ඒ සියල්ලු මරණ සිදුවී ඇත්තේ උපදෙස් නොසලකා හැරීම හේතුවෙන් බව ආපදා කළමණාකරන ඒකකය පවසයි. තබ්බෝව සහ කල්පිටිය ප්‍රදේශයේදී අකුණු සැර වැදීමෙන් දෙදෙනෙකු මිය ගොස් ඇති අතර,වෙන්නප්පුව ප්‍රදේශයේදී තරුණයෙකු ගිංඔයට පැනීම හේතුවෙන් එම මරණ සිදුවී ඇත. 24 වැනිදා අළුයම වන විට තබ්බෝව ජලාශයේ වාන් දොරටු 04 ක් විවෘත කර ඇත. ඉන් ජලය ඝන අඩි 470 ක් මී ඔයට මුදා හරින බවත්,මී ඔය පහල කොටසේ පදිංචිකරුවන් අවධානයෙන් පසුවන ලෙසත් වාරි මාර්ග දෙපර්තමේන්තුව පවසයි. රාජංගනය ජලාශයේ වාන් දොරටු 02 ක් අඩි 01 බැඟින් විවෘත කර ඇති අතර එම ජලය කලාඔයට මුදා හැරේ. දැදුරුඔය ජලාශයේ වාන් දොරටු 08 ක් අඩි 01 බැඟින් විවෘත කර ඇති බවද වාරිමාර්ග දෙපාර්තමේන්තුව ප්‍රකාශ කළේය.", "URL": "https://sinhala.adaderana.lk/news.php?nid=89734", "Category": null, "Parent URL": null}