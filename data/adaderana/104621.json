{"Source": "Adaderana", "Timestamp": "February 19, 2019 05:13 pm", "Headline": "ජය ශ්‍රී මහා බෝධින්වහන්සේගේ අංකුරයක් තායිලන්තයට", "News Content": "තායිලන්තයේ දසවන රජු ලෙස අභිෂේක ලබන මහා වජිරලංකෝන් රජු වෙත ජනාධිපති මෛත්‍රීපාල සිරිසේන මහතා සිය සුභාශිංසන සමග ඓතිහාසික ජය ශ්‍රී මහා බෝධින්වහන්සේගේ අංකුරයක් තිළිණ කර තිබේ. ඒ අනුව ජනාධිපතිවරයා වෙනුවෙන් බෝධීන් වහන්සේ රැගෙන තායිලන්තය බලා පිටත්ව ගිය බුද්ධ ශාසන හා වයඹ සංවර්ධන අමාත්‍ය ගාමිණි ජයවික්‍රම පෙරේරා මහතා අද (19) එම බෝධි අංකුරය තායිලන්ත රජු වෙත පිලිගන්වා ඇති බව ජනාධිපති මාධ්‍ය අංශය සදහන් කළේය. ඒ අනුව මෙම බෝධි අංකුරය තායිලන්තයේ අයෝධ්‍යා නුවර වජීරධර්මාරාම විහාරස්ථානයේ රෝපණය කර තිබේ. මෙරට සහ තායිලන්තය අතර පවතින රාජ්‍ය තාන්ත්‍රික සබඳතා තවදුරටත් ශක්තිමත් කරමින් ථේරවාදී බුදු දහම සුරක්ෂිත කිරීම වෙනුවෙන් රජය ගෙන යනු ලබන සුවිශේෂී පියවරක් ලෙස මෙම අවස්ථාව සනිටුහන් වේ.", "URL": "https://sinhala.adaderana.lk/news.php?nid=104621", "Category": null, "Parent URL": null}