{"Source": "Adaderana", "Timestamp": "November 28, 2018 11:14 am", "Headline": "පොලීසියට අත තියල වැඩ වරද්ද ගත්ත හොරු", "News Content": "මාතර, වැලිගම ප්‍රදේශයේ දී තියුණු ආයුධයකින් පහරදී පොලිස් කොස්තාපල්වරයෙකුගේ රන් මාලයක් කොල්ලකෑමේ සිද්ධියකට සම්බන්ධ පුද්ගලයින් දෙදෙනෙකු වැලිගම පොලීසිය මඟින් අත්අඩංගුවට ගෙන තිබේ. ඊයේ රාත්‍රී වැලිගම, මිදිගම තුර්කි පොලිස් මුරපොල අසලදී මෙම පහරදීම සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අදාළ පොලිස් කොස්තාපල්වරයා රාජකාරිය නිමවා යමින් සිටියදී ත්‍රිරෝද රථයකින් පැමිණි සිව්දෙනෙකුගෙන් සමන්විත කණ්ඩායමක් ඔහුට පහරදී රන්මාලය කොල්ලකා පලාගොස් ඇති බව සඳහන්ය. සැකකරුවන් අතර සිටි එක් අයෙකු විසින් පොලිස් කොස්තාපල්වරයාට තියුණු ආයුධයකින් පහරදී ඇති අතර තුවාල ලැබූ කොස්තාපල්වරයා ප්‍රතිකාර සඳහා වැලිගම වලාන රෝහලට ඇතුළත් කර තිබේ. මේ සම්බන්ධයෙන් වැලිගම පොලීසිය සිදුකළ විමර්ශනයේ දී සිද්ධියට අදාළ 21 හැවිරිදි සහ 18 හැවිරිදි සැකකරුවන් දෙදෙනෙකු අත්අඩංගුවට ගැනීමට හැකිව ඇති බව පොලිස් මාධ්‍ය ප්‍රකාශක කාර්යාලය පැවසීය. සෙසු සැකකරුවන් අත්අඩංගුවට ගැනීම සඳහා වැලිගම පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=99924", "Category": null, "Parent URL": null}