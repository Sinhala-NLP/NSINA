{"Source": "Adaderana", "Timestamp": "June 23, 2014 02:53 pm", "Headline": "ඉස්සන්  ප්‍රවාහනය කළ හැටි වැරදී - ගොවිපළේ හිමිකරු උසාවි ගෙනයයි", "News Content": "නිසි ප්‍රමිති සහතිකයක් සහ ප්‍රවාහන බලපත්‍ර නොමැතිව ලොරි රථ දෙකකින් ප්‍රවාහනය කරමින් තිබුණු ඉස්සන් පැටවුන් ලක්ෂ 06 ක් සැකකරුවෙකුද සමග ජල ජීවී වගා සංවර්ධන අධිකාරියේ පුත්තලම දිස්ත්‍රික් කාර්ලයේ නිලධාරීන් විසින් අත්අඩංගුවට ගෙන තිබේ. අද (23) දහවල් මුන්දලම ප්‍රදේශයේදී මෙම වැටලීම සිදු කර ඇත. අත්අඩංගුවට ගෙන ඇති ඉස්සන් පැටවුන්ගේ වටිනාකම රුපියල් ලක්ෂ 3 ½ ක් පමණ වන බව වැටලීම කළ නිලධාරීන් කියයි. හලාවත - අඹකඳවිල ප්‍රදේශයේ දේපිහිටි ඉස්සන් අභිජනනාගරයක සිට පුත්තලම - කරඹ පිහිටි ඉස්සන් ගොවිපළක් දක්වා මෙම ඉස්සන් පැටවුන් ප්‍රවාහනය කරමින් තිබී ඇත. අත්අඩංගුවට ගෙන ඇත්තේ ඉස්සන් ගොවිපළේ හිමිකරුවය. ඔහු පැටවුන් ප්‍රවාහනය කරමින් තිබූ එක් ලොරියක ගමන් කරමින් සිට ඇත. ඉස්සන් ගොවිපළ අතර පැතිර යන රෝග හේතුවෙන් යම් ඉස්සන් ගොවිපළකට පැටවුන් යෙදීමේදී කළ යුතු ක්‍රියාදාමයන් සම්බන්ධයෙන් ධීවර අමාත්‍යාංශය විසින් 1990 වසරේ නිකුත් කර ඇති ගැසට් පත්‍රයකින් රෙගුලාසි පනවා තිබේ. ඒ අනුව ඉස්සන් අභිජනනාගාරයකින් ඉස්සන් පැටවුන් ඉස්සන් ගොවිපළක් කරා ගෙන යාමට පෙර බහු අවයවක දාම ප්‍රතික්‍රියා සහතිකය (PCR) සහ තත්ත්ව පාලන වාර්තාවද, ප්‍රවාහන බලපත්‍රයද ලබා ගත යුතු වේ. මෙහිදී ප්‍රවාහන බලපත්‍රය ජල ජීවී වගා සංවර්ධන අධිකාරිය විසින් නිකුත් කරන අතර සෙසු වාර්තාවන් ජල ජීවී විද්‍යාව පිළිබදව පිළිගත් විද්‍යාගාරයකින් ලබා ගත යුතු වේ. මුන්දලමේදී කරන ලද වැටලීමේදී මේ එකම වාර්තාවක් හෝ බලපත්‍රයක් සැකකාර ව්‍යාපාරිකයා විසින් ලබා ගෙන නොතිබුණු බව වැටලීම කළ නිලධාරීන් සඳහන් කරයි. ඒ අනුව අත්අඩංගුවට ගෙන ඇති සැකකරු සහ ඉස්සන් පැටවුන් තොගය පුත්තලම දිසා අධිකරණයට ඉදිරිපත් කිරීමට කටයුතු කර ඇත. ජල ජීවී වගා සංවර්ධන අධිකාරියේ පුත්තලම දිස්ත්‍රික් කාර්යාලයේ ස්ථානාන බාර නිලධාරී බී.එම්.බී.කේ.රණතුංග,ජල ජීවී ව්‍යාප්ති නිලධාරී ඩබ්ලිව්.ඒ.ඩී.කසුන් මිලින්ද සහ ජල ජීවී විද්‍යාඥ එන්.කේ. බී. ප්‍රියන්ත යන මහත්වරුන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=44171", "Category": null, "Parent URL": null}