{"Source": "Adaderana", "Timestamp": "October 26, 2018 06:25 pm", "Headline": "සෞඛ්‍ය සේවා වැඩි දියුණුවට මිලියන 50ක ආධාරයක්", "News Content": "පළාත් 04ක සෞඛ්‍ය සේවා කටයුතු වැඩි දියුණු කිරීම සඳහා ආසියානු සංවර්ධන බැංකුව ඇමෙරිකානු ඩොලර් මිලියන 50ක මූල්‍යාධාර ලබාදි තිබේ. මධ්‍යම, උතුරුමැද, සබරගමුව සහ ඌව යන පළාත්වල රෝහල් හා ප්‍රාථමික සෞඛ්‍ය සේවා කටයුතු සඳහා මෙම මූල්‍යාධාර ලබාදී ඇති බව මුදල් හා ජනමාධ්‍ය අමාත්‍යාංශය සඳහන් කළේය. ඊට අදාළ ගිවිසුම සඳහා මුදල් අමාත්‍යාංශයේ ලේකම් ආචාර්ය ආර්.එච්.එස් සමරතුංග සහ ආසියානු සංවර්ධන බැංකුවේ නේවාසික නියෝජිත ශ්‍රී විදෝවතී යන මහත්ම මහත්මීන් විසින් අද(26) අත්සන් තබා තිබේ. සෞඛ්‍ය සේවා වැඩි දියුණු කිරීමේ කටයුතු සඳහා භූගෝලීය වශයෙන් මෙන්ම සමාජයීය හා ආර්ථික වශයෙන් අවාසි සහගත තත්ත්වයෙන් ජීවත්වන ජනගහණයකින් සමන්විත පළාත් 04ක් තෝරාගෙන ඇති බව මුදල් හා ජනමාධ්‍ය අමාත්‍යාංශය පැවසීය.", "URL": "https://sinhala.adaderana.lk/news.php?nid=98276", "Category": null, "Parent URL": null}