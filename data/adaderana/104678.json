{"Source": "Adaderana", "Timestamp": "February 20, 2019 01:18 pm", "Headline": "හයිටි උණුසුම්", "News Content": "හයිටි රාජ්‍යයේ නොසන්සුන් තත්ත්වයක් උද්ගත වීමට හේතුවූයේ යැයි පවසමින් විදේශීකයන් ඇතුලු පිරිසක් අත්අඩංගුවට ගැනීමට එරට රජය කටයුතු කර තිබේ. මේ පිරිස අතරට අමෙරිකානුවන් පස් දෙනෙකුද ඇතුළත් වන බවට සදහන් වෙයි. දෙසතියක කාලයක් පුරාවට හයිටි රාජ්‍යය පුරාවට විරෝධතා ව්‍යාපාර මාලාවක් ක්‍රියාත්මක වෙමින් පවතියි. පිරිස් අත්අඩංගුවට ගත් අවස්ථාවේදී ඔවුන් සතුව තිබී අර්ධ ස්වයංක්‍රීය ගිනි අවි, පිස්තෝල, ඩ්‍රෝන යානා සහ සැටලයිට් දුරකතන සහිත වාහන දෙකක් ද අත්අඩංගුවට ගත් බව මේ වාර්තාවල වැඩිදුරටත් සඳහන් වෙයි. හයිටි පුවත්පත්වලට අනුව අත්අඩංගුවට පත් පිරිසෙන් පස්දෙනෙක් අමෙරිකානුවන් වන අතර, ඉතිරි දෙදෙනා රුසියානු සහ සර්බියානු ජාතිකයන් බවට හඳුනා ගෙන තිබේ. කෙසේ වෙතත් අදාළ සිදුවීම පිළිබද මාධ්‍ය වෙත අදහස් දැක්වීම හයිටි පොලිසිය ප්‍රතික්ෂේප කළේය. මේ අතර අමෙරිකානු රාජ්‍ය දෙපාර්තමේන්තුව ඒ සම්බන්ධයෙන් ප්‍රකාශයක් නිකුත් කරමින් අත්අඩංගුවට ගැනීම පිළිබද තමන් දැනුම්වත් බව පැවසීය. වෙනිසියුලාව සහ හයිටි රාජ්‍ය අතර ඛනිජ ඉන්ධන සඳහා අත්සන් තැබුණු ගිවිසුමකදී සිදුවූවේ යැයි පැවසෙන මූල්‍ය වංචාවක් සම්බන්ධයෙන් ජනාධිපති ජොවෙනෙල් මොයිස්ට ඉල්ලා අස්වීමට බලකරමින් හයිටි රාජ්‍යෙය් විරෝධතා ආරම්භ විය. පවතින තත්ත්වය සලකා හයිටි රාජ්‍යය වෙත යාමෙන් වළකින ලෙස අමෙරිකානු රාජ්‍ය දෙපාර්තමේන්තුව එරට වැසියන්ගෙන් ඉල්ලා සිටියේය.", "URL": "https://sinhala.adaderana.lk/news.php?nid=104678", "Category": null, "Parent URL": null}