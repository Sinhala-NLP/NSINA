{"Source": "Adaderana", "Timestamp": "July 17, 2018 11:06 am", "Headline": "මහනුවරට විරෝධතාකරුවන් 5000ක්", "News Content": "මහනුවර දිස්ත්‍රික්කයේ ගිනිකූරූ නිෂ්පාදන කර්මාන්තශාලා 11ක සේවකයින් අද(17) එම නගරයේදී විරෝධතාවයක නිරත විය. ඒ රජයේ ගබඩා කිසිවක ගිනිකූරු නිෂ්පාදනය සඳහා වෙඩි බෙහෙත් නොමැති වීම හේතුවෙන් මාස තුනක පමණ කාලයක් තම කර්මාන්තශාලා වසා දමා ඇතැයි පවසමින්. කර්මාන්තශාලා 11ක සේවකයින් පිරිසක් අද උදෑසන 9ට පමණ මහනුවර ජෝර්ජ් ඊ ද සිල්වා උද්‍යානය අසලට රැස්ව විරෝධතාවක් ආරම්භ කළේය. රජයේ ගබඩාවල ගිනිකූරු නිෂ්පාදනයට වෙඩි බෙහෙත් නොමැති වීම නිසා මාස තුනක පමණ කාලයක් කර්මාන්තශාලා වසාදමා ඇති බව විරෝධතාකරුවන් පවසයි. එසේම රටට වෙඩිබෙහෙත් ආනයනය කිරිමේ බලය ඇති රාජ්‍ය ආරක්ෂක අමාත්‍යාංශය ඒ ගැන කොතෙකුත් දැනුවත් කළද එහි බලධාරීන්ගෙන් මෙතෙක් නිසි ප්‍රතිචාර ලැබී නොමැති බව ඔවුන් පවසයි. පැයක පමණ කාලයක් පැවති විරෝධතාවයෙන් පසු විරෝධතාකරුවන් පාගමනින් මහනුවර දිස්ත්‍රික් ලේකම් කාර්යාලය වෙත ගමන් ගත්තේය. අනතුරුව ඔවුන් දිස්ත්‍රික් ලේකම් කාර්යාලය ඉදිරිපිට යළිත් විරෝධතාවයක් පැවැත් විය. පසුව විරෝධතාකරුවන් අතරින් දස දෙනෙකුට මහනුවර සහකාර දිස්ත්‍රික් ලේකම් J.B.U.K ජයරත්න මහතා සමඟ සාකච්ඡාවක් සඳහා අවස්ථාව හිමිවූ අතර මධ්‍යම පළාත් සහකාර පුපුරණ ද්‍රව්‍ය පාලක ජගත් හෙට්ටිආරච්චි මහතාද එම ස්ථානයට පැමිණියේය. කෙසේ නමුත් විරෝධතාකරුවන් සහ සහකාර දිස්ත්‍රික් ලේකම්වරයා අතර සාකච්ඡා අසාර්ථක වූ පසුබිමක මධ්‍යම පළාත් ජ්‍යෙෂ්ඨ නියෝජ්‍ය පොලිස්පති D.R.L රණවීර මහතා විරෝධතාකරුවන් සමඟ සාකච්ඡා කිරීම සඳහා එම ස්ථානයට පැමිණියේය. එහිදී ජ්‍යෙෂ්ඨ නියෝජ්‍ය පොලිස්පතිවරයා විරෝධතාකරුවන්ට පැවසුවේ ඉදිරි සති කිහිපය තුළ වෙඩි බෙහෙත් මෙට්‍රික් ටොන් 20 ක් මෙරටට ගෙන එන බවට තමා දුරකථනය ඔස්සේ කළ විමසීමකදී ආරක්ෂක ලේකම්වරයා දැනුම් දුන් බවයි. ඒ අනුව විරෝධතාකරුවන් තාවකාලිකව සිය විරෝධතාවය අත්හැර දැමීමට තීරණය කළේය.", "URL": "https://sinhala.adaderana.lk/news.php?nid=92690", "Category": null, "Parent URL": null}