{"Source": "Adaderana", "Timestamp": "February 15, 2013 06:02 pm", "Headline": "ළඟින් ගියාට වදින්නේ නෑ", "News Content": "අභ්‍යවකාශය තුළ වූ පාෂාණ කුට්ටියක් හෙට අලුයම පෘථිවිය ආසන්නයෙන් ගමන් කරන බව ආතර්.සී. ක්ලාක් මධ්‍යස්ථානය පවසයි. හෙට අළුයම 12 යි 56 ට මෙම පාෂාණ කුට්ටිය පෘථිවිය ආසන්නයෙන්ම ගමන් කරන බව එම මධ්‍යස්ථානය සඳහන් කළේය. මෙම ග්‍රාහකයේ ගමන් පථය භූ චන්ද්‍රිකා කක්ෂයටත් පහලින් පවතින බව ද ආතර්.සී .ක්ලාක් මධ්‍යස්ථානයේ තාරකා විද්‍යාඥයන් පවසයි. තප්පරයට කිලෝමීටර් 8 ක් තරම් වූ අධික වේගයකින් ගමන් ගන්නා මෙම ග්‍රාහකය කිසිසේත්ම පෘතුවිය සමඟ නොගැටෙන බව ද තාරකා විද්‍යාඥයන් සඳහන් කරයි. දිගින් අඩි 150ක් හා බරින් ටොන් 130,000ක් පමණ වන මෙය 2012 ඩී .ඒ 14 ලෙස හඳුන්වයි. මෙම ග්‍රාහකය කුඩා වස්තුවක් බැවින් පියවි ඇසට එය නීරීක්ෂණය නොවන අතර ප්‍රිස්ම දෙනෙතියකින් හෝ දුරදක්නයකින් එය නැරඹිමට හැකියාවක් පවතින බව ද ආතර් සී ක්ලාක් මධ්‍යස්ථානය සඳහන් කරයි. මෙම ග‍්‍රාහකයෙන් කිසිදු බලපෑමක් පෘථිවියට සිදුනොවන බව තාරකා විද්‍යාඥ, කොළඹ විශ්ව විද්‍යාලයේ භෞතික විද්‍යා අංශයේ මහාචාර්ය චන්දන ජයරත්න මහතා පවසයි. කෙසේ වෙතත් පෘථිවියට හානියක් නොවූවද අභ්‍යවකාශයේ ඇති චන්ද්‍රිකාවල ගැටීමේ අවදානමක් පවතින බවට ද අනාවැකි කියවෙයි. අවස්ථා කිහිපයකදී පෘථිවිය ආසන්නයෙන් මෙම ග‍්‍රාහකය ගමන් කර ඇති බව ද සඳහන්ය. මෙම ග්‍රාහකය දුරදක්නයක් මඟින් නැඟෙනහිර යුරෝපය, ආසියාව හා ඕස්ට්‍රේලියාවේ සිට නිරීක්ෂණය කළ හැකි අතර ඉතාමත් සුදුසු නිරීක්ෂක ස්ථානය වන්නේ ඉන්දුනීසියාව බව නාසා ආයතනය පවසා තිබේ. ග්‍රාහකය කුඩා වුවද යම් හෙයකින් පෘථිවියේ එය ගැටුනහොත් එයින් TNT ටොන් 2,500ක පිපිරුමකට සමාන පිපිරුමක් ඇතිවන බවට ද ගණනය කර ඇත.", "URL": "https://sinhala.adaderana.lk/news.php?nid=31666", "Category": null, "Parent URL": null}