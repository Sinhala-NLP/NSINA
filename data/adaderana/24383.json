{"Source": "Adaderana", "Timestamp": "May 20, 2012 10:20 am", "Headline": "නුවරඑළිය භූ චලනය - සාමාන්‍ය තත්ත්වයක් පමණයි", "News Content": "දිවයිනේ ප්‍රදේශ කිහිපයකින් වාර්තා වූ පොළව දෙදරීම් තත්ත්වය පල්ලෙකැලේ භූ විද්‍යා සමීක්ෂණ මධ්‍යස්ථානයේ සටහන්ව ඇති බව භූ විද්‍යා හා පතල් කැණීම් කාර්යාංශය පවසයි. එම සටහනට අනුව රික්ටර් මාපකයේ ඒකක 3 ක ප්‍රබලත්වයකින් අදාළ භූ චලනය සිදුව ඇති බව එම කාර්යාං‍ශයේ සභාපති ආචාර්ය එන්.පී. විජයානන්ද මහතා සඳහන් කළේය. පොළව අභ්‍යන්තරයේ සිදුවූ යම් කිසි චලනයක් හේතුවෙන් මෙම දෙදරීම සිදුව ඇති බව විජයානන්ද මහතා පවසයි. නුවරඑළිය, බදුල්ල සහ බණ්ඩාරවෙල යන දිස්ත්‍රික්ක 3 ට පමණක් අද අලුයම 1 . 30 ට පමණ මෙම තත්ත්වය බලපා තිබේ. වසරකට මෙවැනි චලනයන් කිහිපයක් වාර්තා වන බවත් මෙය සාමාන්‍ය තත්ත්වයක් බැවින් බිය විය යුතු කරුණක් නොමැති බවත් භූවිද්‍යා හා පතල් කැණීම් කාර්යාංශයේ සභාපති ආචාර්ය එන්.පී. විජයානන්ද මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24383", "Category": null, "Parent URL": null}