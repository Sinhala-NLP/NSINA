{"Source": "Adaderana", "Timestamp": "September 1, 2010 02:21 pm", "Headline": "පරිපාලනයට එරෙහිව සිසුන්ගෙන් උද්ඝෝෂණයක්  ", "News Content": "රජරට විශ්ව විද්‍යාලයේ සිසුන් අද පෙරවරුවේ එම විශ්ව විද්‍යාලයීය ප්‍රධාන පරිපාලන ගොඩනැගිල්ල ඉදිරිපිට උද්ඝෝෂණයක නිරත වී තිබේ. එම විශ්ව විද්‍යාලයීය පාලන අධිකාරිය ශිෂ්‍ය ක්‍රියාකාරකම් මර්දනය කිරීමට විරෝධය පළ කරමින් මෙම උද්ඝෝෂණය සංවිධානය කර තිබු බව වාර්තා වේ. පාලනාධිකාරිය විසින් සිසුන්ගේ විෂය බාහිර කටයුතු වලට අවහිරතා සිදුකරන බව රජරට විශ්ව විද්‍යාලයේ මහා ශිෂ්‍ය සංගමයේ ලේකම් ලසිත් රෝෂණ මල්ලවාරච්චි සිසුවා එහිදි සඳහන් කළේය. සිසුවකුගේ අවමඟුල් උත්සවයකට සහභාගී වීමට පවා බාධා එල්ල වී ඇති බව ලසිත් රෝෂණ ශිෂ්‍යා පවසයි. මේ පිළිබඳ රජරට විශ්ව විද්‍යාලයේ උපකුලපති මහාචාර්ය කේ.ඒ.නන්දසේන මහතාගෙන් කළ විමසීමකදී ඔහු කියා සිටියේ විශ්ව විද්‍යාලය තුළ විනය පවත්වාගෙන යාම සඳහා ගෙන ඇති ක්‍රියාමාර්ග වලට එරෙහිව සිසුන් විරෝධය පාන බවයි. පාලනාධිකාරියේ අනුදැනුමකින් තොරව පසුගිය කාලය තුළ සංවිධානය කළ විවිධ ක්‍රියාකාරකම් අතර තුරදී ගැටුම්කාරී තත්ත්වයන් ඇති වු බව ද උපකුලපතිවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=10570", "Category": null, "Parent URL": null}