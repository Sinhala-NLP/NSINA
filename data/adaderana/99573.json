{"Source": "Adaderana", "Timestamp": "November 21, 2018 07:57 pm", "Headline": " දේශපාලන අර්බුදයට විසඳුමක් ලැබෙන තුරු සත්‍යග්‍රහයක", "News Content": "රටතුළ පවතින දේශපාලන අර්බුදයට නිසි විසඳුමක් ලැබෙන තුරු අඛණ්ඩ සත්‍යග්‍රහයක නිරත වන බව සිවිල් සමාජ සහ වෘත්තීය සමිති එකමුතුවේ සම කැඳවුම්කරු පූජ්‍ය දඹර අමිල හිමියන් පවසයි. ජනාධිපතිවරයාගේ ව්‍යවස්ථා කුමණ්ත්‍රණයට එරෙහිව යන මැයෙන් අද (21) එම අඛණ්ඩ සත්‍යග්‍රහය ආරම්භ කරමින් උන්වහන්සේ මේ බව සඳහන් කළේය. ජනාධිපතිවරයාගේ ව්‍යවස්ථා කුමණ්ත්‍රණයට එරෙහිව යන මැයෙන් සිවිල් සමාජ සහ වෘත්තීය සමිති එකමුතුව අද විහාරමහා දේවි උද්‍යානයේ බුද්ධ ප්‍රතිමා වහන්සේ ඉදිරියේ අඛණ්ඩ සත්‍යග්‍රහය ආරම්භ කිරීමට පෙර ජනතාව අමතනු ලැබුවාය. අනතුරුව දඹර අමිල හිමියන් ප්‍රධාන පූජ්‍ය පක්ෂය ඇතුළු සිවිල් සමාජ සහ වෘත්තීය සමිති එකමුතුවේ ක්‍රියාකාරීන් අඛණ්ඩ සත්‍යග්‍රහය ආරම්භ කළේය. මේ අතර සිංහලේ සංවිධානය සහ බෞද්ධ තොරතුරු කේන්ද්‍රය එක්ව අද පූජ්‍ය දඹර අමිල හිමියන්ට එරෙහිව පොලිස් මූලස්ථානයේ පැමිණිල්ලක් සිදු කළේය.", "URL": "https://sinhala.adaderana.lk/news.php?nid=99573", "Category": null, "Parent URL": null}