{"Source": "Adaderana", "Timestamp": "October 16, 2016 01:10 pm", "Headline": " විදුලිය අරපිරිමැස්මෙන් භාවිතා කරන්න - කප්පාදුවක් අතළඟයි", "News Content": "නොරොච්චෝලේ ගල් අඟුරු තාප බලාගාරයේ ඊයේ සිදුවූ හදිසි බිඳ වැටීමත් සමග විදුලිය අරපිරිමැස්මෙන් භාවිතා කරන ලෙස රජය ජනතාවගෙන් ඉල්ලීමක් කරයි.එම බලාගාරයේ අද පෙරවරුවේ නිරීක්ෂණ චාරිකාවක නිරත වූ විදුලිබල ඇමති රංජිත් සියඹලාපිටිය මහතා මාධ්‍යවේදීන්ට පැවසුවේ උද්ගත වූ තත්ත්වය හමුවේ ඇතැම් විට විදුලි කප්පාදුවක් ද සිදුවිය හැකි බවයි.ඒ ගැන මාධ්‍ය ඔස්සේ ජනතාව දැනුවත් කරන බවද පැවසූ අමාත්‍යවරයා නොරොච්චෝලේ බලාගාරයේ කටයුතු යථා තත්ත්වයට පත් කිරීමට තවත් දින කිහිපයක් ගතවිය හැකි බවද කියා සිටියේය.සම්ප්‍රේෂණ මාර්ගයක සිදුවූ දෝෂයක් හේතුවෙන් ඊයේ නොරොච්චෝලේ ලක් විජය තාප විදුලි බලාගාරයේ විදුලි ජනන කටයුතු අක්‍රිය විය.නොරොච්චෝලේ බලාගාරය අක්‍රියවීමෙන් ජාතික විදුලිබල පද්ධතියට මෙගවොට් 900 ක ධාරිතාවක් අහිමිවූ අතර මේ හේතුවෙන් ඊයේ දිනයේදී උතුර, උතුරුමැද හා නැගෙනහිර පළාතේ ඇතැම් ප්‍රදේශවලට පැයක පමණ කාලයක් විදුලිය බිඳ වැටීමක් ද සිදුවූ නමුත් එය පසුව යථා තත්ත්වයට පත් කෙරිණ.මෙම අවස්ථාවට විදුලිබල නි‍යෝජ්‍ය ඇමති අජිත් පී පෙරේරා මහතා ද එක්ව සිටියේය.", "URL": "https://sinhala.adaderana.lk/news.php?nid=65094", "Category": null, "Parent URL": null}