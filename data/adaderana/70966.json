{"Source": "Adaderana", "Timestamp": "March 16, 2017 04:30 pm", "Headline": " බන්දුල ඉල්ලූ මිලියන 300ට රවී බිලියන 2ක් ඉල්ලයි!", "News Content": "මුදල් අමාත්‍ය රවී කරුණානායක මහතා පාර්ලිමේන්තු මන්ත්‍රී බන්දුල ගුණවර්ධන මහතාගෙන් රුපියල් බිලියන දෙකක වන්දියක් ඉල්ලා එන්තරවාසියක් යොමු කර තිබේ. රුපියල් මිලියන 300ක වන්දියක් ඉල්ලා බන්දුල ගුණවර්ධන මන්ත්‍රීවරයා මුදල් අමාත්‍යවරයා වෙත යොමු කළ එන්තරවාසියකට පිළිතුරු ලෙස තම නීතීඥවරු මාර්ගයෙන් රවී කරුණානායක මහතා අදාළ එන්තරවාසිය යොමු කර ඇති බව සඳහන්ය. බැඳුම්කර කොමිසම විසින් මාධ්‍ය ඉදිරියේ ව්‍යාජ තොරතුරු ප්‍රකාශ නොකරන ලෙසට බන්දුල ගුණවර්ධන මහතාට ලබාදුන් අවවාදය සම්බන්ධයෙන් මුදල් අමාත්‍ය රවී කරුණානායක මහතා සිදුකළ ප්‍රකාශයකට එරෙහිව බන්දුල ගුණවර්ධන මහතා මීට පෙර එන්තර වාසියක් යොමු කර තිබුණි. කෙසේවෙතත් බිලියන දෙකක වන්දියක් ඉල්ලා රවී කරුණානායක මහතා යොමු කළ එන්තරවාසිය මගින් ප්‍රකාශ කර ඇත්තේ බන්දුල ගුණවර්ධන මහතා සම්බන්ධයෙන් කිසිඳු අපහාසාත්මක හෝ ද්වේශ සහගත ප්‍රකාශයක් තමන් සිදුකර නොමැති බවයි.", "URL": "https://sinhala.adaderana.lk/news.php?nid=70966", "Category": null, "Parent URL": null}