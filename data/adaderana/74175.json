{"Source": "Adaderana", "Timestamp": "June 13, 2017 12:27 pm", "Headline": "2017 සා.පෙ. විභාග අයදුම්පත් බාරගැනීම 15න් අවසන් ", "News Content": "2017 වර්ෂයේ අධ්‍යයන පොදු සහතික පත්‍ර සාමාන්‍ය පෙළ විභාගය සඳහා අයදුම්පත් බාරගැනීම ලබන බ්‍රහස්පතින්දා දිනයෙන් අවසන් කරන බව විභාග දෙපාර්තමේන්තුව පවසයි. විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පෙන්වා දෙන්නේ නියමිත දිනට පසුව එවන අයදුම්පත් භාර නොගන්නා බවයි. විභාගය සඳහා අයදුම් කිරීමට අපේක්ෂා කරන පාසල් අයදුම්කරුවන් තම පාසලේ විදුහල්පතිවරයා මඟින් අයදුම්පත් විභාග දෙපාර්තමේන්තුව වෙත එවිය යුතු වෙයි. පෞද්ගලික අයදුම්කරුවන් නියමිත විභාග ගාස්තු තැපැල් කාර්යාලයකට ගෙවා ලබාගත් කුවිතාන්සිය අදාළ ස්ථානයේ අලවා ලියාපදිංචි තැපෑලෙන් අයදුම්පත් ඉදිරිපත් කළ යුතු බව විභාග දෙපාර්තමේන්තුව සඳහන් කරයි. 2017 වර්ෂයේ සාමාන්‍ය පෙළ විභාගය සඳහා අයදුම්පත් භාරගැනීම මැයි මස 31 වන දිනෙන් අවසන් වීමට නියමිතව තිබුණ ද පැවති අයහපත් කාලගුණ තත්ත්වය හේතුවෙන් එම කාලය ජුනි මස 15 වන දින දක්වා දීර්ඝ කරනු ලැබීය.", "URL": "https://sinhala.adaderana.lk/news.php?nid=74175", "Category": null, "Parent URL": null}