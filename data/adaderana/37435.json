{"Source": "Adaderana", "Timestamp": "September 16, 2013 08:16 am", "Headline": "මැතිවරණ නීති උල්ලංඝණය කිරීම් වැළැක්වීමට විශේෂ කණ්ඩායමක් ", "News Content": "උතුරු, වයඹ සහ මධ්‍යම පළාත් සභා මැතිවරණයේ අවසන් දින වල සිදුවන මැතිවරණ නීති උල්ලංඝණය කිරීම් පිළිබඳ සොයා බැලීම කඩිනම් කිරීමට මැතිවරණ මහලේකම් කාර්යාලය පියවර ගෙන තිබේ. ඒ අනුව මේ සම්බන්ධයෙන් නව කණ්ඩායම් 06ක් පත් කර ඇති බව මැතිවරණ මහලේකම් කාර්යාල ප්‍රකාශකයෙකු සඳහන් කරයි. ජන්ද විමසීම ලංවීමත් සමඟම මේ වන විට මැතිවරණය පැවැත්වෙන පළාත් වල සිදුවන මැතිවරණ නීතිරීති උල්ලංඝණය වීම් ඉහළ ගොස් ඇති බව මැතිවරණ මහලේකම් කාර්යාලය සඳහන් කරයි. ඒ අනුව මෙම තත්ත්වයන් මැතිවරණ දිනය වන විට තවදුරටත් ඉහළ යාහැකි බව එම කාර්යාලය පවසයි. මැතිවරණ නීතිරීති උල්ලංඝණය වීම් වලක්වා ගැනීම සඳහා මෙම විශේෂ කණ්ඩායම් පත් කොට තිබේ. මෙම කණ්ඩායම් මේ වන විටත් උතුරු සහ මධ්‍යම ප්‍රදේශ වල සිය රාජකාරී කටයුතු ආරම්භ කර ඇති බව මැතිවරණ කාර්යාල ප්‍රකාශකයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=37435", "Category": null, "Parent URL": null}