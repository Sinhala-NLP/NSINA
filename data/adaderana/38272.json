{"Source": "Adaderana", "Timestamp": "October 21, 2013 11:58 am", "Headline": "හිරකරුවන් නිදහස් කිරීමේ ජනපති සතු බලය අධිකරණ ඇමතිටත් ලැබෙන යෝජනාවලියක්", "News Content": "බන්ධනාගාර රැඳවියන්ගේ හා නිලධාරීන්ගේ සුබසාධනය වෙනුවෙන් සැකසු නව යෝජනාවලියක් අද (21) අධිකරණ ඇමති රවුෆ් හකීම් මහතාට භාරදී තිබේ. හිටපු අධිකරණ ඇමතිවරයෙකු වූ මිලින්ද මොරගොඩ මහතා විසින් පත් කරනු ලැබූ බව කියන හිටපු ශ්‍රේෂ්ඨාධිකරණ විනිසුරු හෙක්ටර් යාපා මහතාගේ සභාපතිත්වයෙන් යුත් කමිටුවක් විසින් මෙම යෝජනාවලිය සකස් කර ඇත. යෝජනාවලිය අද පෙරවරුවේ භාර ගැනීමෙන් පසු මාධ්‍යයට අදහස් දැක්වු අධිකරණ ඇමති රවුෆ් හකීම් මහතා කීවේ මෙම යෝජනාවලිය පාර්ලිමේන්තුවට ඉදිරිපත් කර කැබිනට් මණ්ඩලයේ අනුමැතිය ලබාගැනීමට බලාපොරොත්තු වන බවයි. නව යෝජනාවලිය යටතේ බන්ධනාගාර රැඳවියන්ගේ යහපත් කල්ක්‍රියාව අනූව ඔහුව නිදහස් කිරීමේ දැනට ජනාධිපතිවරයා සතු බලය අධිකරණ ඇමතිවරයාට පැවරීමට ද එමගින් යෝජනා කර ඇති බව එය සැකසු කමිටුවේ සභාපති හෙක්ටර් යාපා මහතා පැවසීය. වසර ගණනකට සිරගත වූ පුද්ගලයෙකුගේ කල්ක්‍රියාව යහපත් නම් ඔහු නිදහස්වීමටත් පෙර සතියක කාලයකට නිදහස් කර ඔහු ගැන බන්ධනාගාර නිලධාරීන් පෞද්ගලික අවධානය යොමු කරනු ලබන බවද අදාළ යෝජනාවලියේ දැක්වෙයි. එම කාලය තුළ අදාළ පුද්ගලයාගේ හැසිරීම යහපත් නම් සිරගත කරනු ලැබූ කාලය අවසන් වීමට පෙර ඔහුව නිදහස් කිරීමේ බලය අධිකරණ ඇමතිවරයාට මෙමගින් පැවරෙන බව කමිටු සභාපති හෙක්ටර් යාපා මහතා පැවසීය. හිරකරුවන් මෙන්ම බන්ධනාගාර නිලධාරීන්ගේ සුබසාධනය ගැන ද අදාළ යෝජානාවලියේ කරුණු ඇතුළත් බව හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=38272", "Category": null, "Parent URL": null}