{"Source": "Adaderana", "Timestamp": "November 29, 2018 06:00 pm", "Headline": "වතු හාම්පුතුන්ට අගමැති මහින්දගෙන් දැනුම් දීමක්", "News Content": "වතු කම්කරුවන්ගේ දෛනික වැටුප් වැඩි කිරීම සම්බන්ධයෙන් පවතින ගැටළුකාරි තත්ත්වය පිළිබඳව වතු කම්කරු සමාගම් සමඟ සාකච්ඡා කර ලබන මස 03 වනදා වන විට තමාට දැනුම් දෙන ලෙස අග්‍රාමාත්‍ය මහින්ද රාජපක්ෂ මහතා වතු හාම්පුතුන් වෙත දැනුම් දී තිබේ. අග්‍රාමාත්‍ය කාර්යාලය සඳහන් කළේ වතු කම්කරු සමාගම් සහ වතු හාම්පුතුන්ගේ සංගම් අතර අද අග්‍රාමාත්‍ය කාර්යාලයේදී පැවැති සාකච්ඡාවේදී අග්‍රාමාත්‍යවරයා මෙම උපදෙස් ලබා දුන් බවයි. මෙහිදී වතුකම්කරු නියෝජිතයින් ප්‍රකාශ කර ඇත්තේ තම වැටුප් වැඩිකරන ලෙස පසුගිය කාලය පුරා ඉල්ලීම් කළ ද ඊට යහපත් ප්‍රතිචාරයක් බලධාරින්ගෙන් නොලැබුණ බවයි. එහිදී වතු හාම්පුතුන් අග්‍රාමාත්‍යවරයාට පෙන්වා දී ඇත්තේ මේ හේතුවෙන් කර්මාන්ත ශාලා අකර්මණ්‍ය වී වැසී යන තත්ත්වයක් උද්ගතවී ඇති බවයි. දෙපාර්ශවය විසින් ඉදිරිපත් කළ කරුණු සැලකිල්ලට ගත් අග්‍රාමාත්‍ය මහින්ද රාජපක්ෂ මහතා මෙය රටේ ආර්ථිකයට බලපාන බැවින් කඩිනම් විසදුම් ලබාදීමට කටයුතු කරන ලෙස උපදෙස් ලබාදී ඇති බව සඳහන්ය. එම නිසා වතු කම්කරුවන් බලාපොරොත්තු වන වැටුප සහ හාම්පුතුන් විසින් ලබාදීමට අපේක්ෂා කරන වැටුප් පිළිබඳව සාකච්ඡා කර තීරණයක් ගන්නා ලෙසත් එය කඩිනමින් තමන් වෙත දැනුම් දෙන ලෙසත් අග්‍රාමාත්‍ය මහින්ද රාජපක්ෂ මහතා වෘත්තිය සංගම්වලට සහ වතු අධිකාරිවරුන්ට දැනුම්දී තිබේ.", "URL": "https://sinhala.adaderana.lk/news.php?nid=100022", "Category": null, "Parent URL": null}