{"Source": "Adaderana", "Timestamp": "May 10, 2018 06:57 pm", "Headline": "බැලුම්ගල ප්‍රදේශයේ භූමිය ඩෝසර් කරලා තියෙන්නේ මුල් ගල තැබීමෙන් පස්සේ ", "News Content": "ඓතිහාසික විජිතපුර බලකොටුව ආශ්‍රිත බැලුම්ගල ප්‍රදේශයේ ඉදි කිරීමට සැලසුම් කළ නිවාස ව්‍යාපෘතියට අදාළ භූමිය ඩෝසර් කර ඇත්තේ මුල් ගල තැබීමෙන් පසුව බව අනුරාධපුර දිස්ත්‍රික් ලේකම් ආර්.එම් වන්නිනායක මහතා පවසයි. දිස්ත්‍රික් ලේකම්වරයා මේ පිළිබඳව අදහස් පළ කළේ අද (10) අනුරාධපුර දිස්ත්‍රික් ලේකම් කාර්යාලයේ පැවති මාධ්‍ය හමුවකදීයී. එළාර දුටුගැමුණු යුධ සමයේ එළාර රජුගේ විජිතපුර ආරක්ෂක බලකොටුවට පැමිණෙන සතුරන් පිලිබඳ ඔත්තු බැලීම සඳහා ඉදිකර තිබු එක් ස්ථානයක් වන බැලුම්ගල ආරක්ෂිත බලකොටුවේ වටිනා පුරාවස්තු වන කොරවක් ගල් ,ඉපැරණි චෛත්‍ය, ගල් කණු ,මල් ආසන ,ගල් ඇඳන් ,සදකඩ පහන ,මුරගල් සහ ඉපැරණි ගොඩනැගිලි නිවාස ව්‍යාපෘතියක් ඉදිකිරීම සඳහා ඩෝසර් කර විනාශ ඇති බව අද දෙරණ පසුගිය සෙනසුරාදා අනාවරණය කළේය. ජාතික නිවාස සංවර්ධන අධිකාරියට එල්ලවූ මෙම චෝදනාවට විෂය භාර අමාත්‍ය සජිත් ප්‍රේමදාස මහතා ප්‍රතිචාර දැක්වීය. එහිදී ඔහු ප්‍රකාශ කළේ රාජ්‍ය නිලධාරීන් කිහිපදෙනෙකු සිදුකළ බරපතළ වරදක් මත තමන්ගේ කරපිට දමා තමන්ගේ චරිත ඝාතනයට ලක් කරන්න කටයුතු කරන බව අමාත්‍යවරයා පැවසීය. මේ අතර පුරාවිද්‍යා විනාශ කිරීමේ සිද්ධීන් සම්බන්ධයෙන් නීතිය ක්‍රියාත්මක කරන්නැයි ඉල්ලා ජාතික විද්වත් සංඝ සභාව අද පුරාවිද්‍යා අධ්‍යක්ෂ ජනරාල් පී.බී මණ්ඩාවල මහතා වෙත සංදේශයක් භාර දෙනු ලැබීය.", "URL": "https://sinhala.adaderana.lk/news.php?nid=88874", "Category": null, "Parent URL": null}