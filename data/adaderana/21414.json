{"Source": "Adaderana", "Timestamp": "January 16, 2012 11:04 am", "Headline": " දේශපාලනය ඉස්සරහට දමා රාජකාරිය මගහරින්න පොලීසියට බෑ", "News Content": "දේශපාලන බලපෑම් ඇති බවට හේතු දක්වමින් පොලීසියේ අයට තමන්ගේ රාජකාරිය මගහරින්නට හැකියාවක් නොමැති බව ආරක්ෂක ලේකම් ගෝඨාභය රාජපක්ෂ මහතා පවසයි. දේශපාලන බලපෑම් එල්ලවන බවට පවතින මතය නිමා කොට මේවන විට කිසිදු බලපෑමකින් තොරව සිය වගකීම ඉටුකිරීමට පොලීසියට අවස්ථාව සලසාදී ඇති බව හෙතෙම කියා සිටියි. නීතිය හා සාමය ආරක්ෂා කිරිමටත්,වගකීම නිසි ලෙස ඉටුකිරිමටත් පොලීසිය බැඳීසිටින බව ආරක්ෂක ලේකම්වරයා අවධාරණය කරයි. තිස්වසරක යුද්ධයෙන් පසුව රටේ වේගවත් සංවර්ධනයක් කරා ගමන්කරවීමේ ක්‍රියාවලියකට ආණ්ඩුවේ අවධානය යොමුවී ඇති බවත්,එහිදී රටේ සාමාන්‍ය නීතිය ක්‍රියාත්මකවීම ඉතා වැදගත් බවත් ආරක්ෂක ලේකම්වරයා කියා සිටියේ අද නාරාහේන්පිට පොලීසියේ නව ‍පොලිස් ගොඩනැගිල්ල විවෘත කිරීමේ අවස්ථාවට සහභාගීවෙමිනි. පොලීසියේ උසස්වීම් හා මාරුවීම් ආදිය ලබාදීමේ පූර්ණ බලය පොලිස්පතිවරයාට පවරා ඇති බව පෙන්වා දුන් ඔහු පොලීසියේ විනය හා ගෞරවය ආරක්ෂා කිරීමට කටයුතු කරනවාසේම පොලිස් නිලධාරීන්ගේ දක්ෂතා ඇගයීමට ලක්කරනු ඇතැයි තමන් බලාපොරොත්තු වන බවද සඳහන් කළේය. මත් ද්‍රව්‍ය උවදුර මෙන්ම පාතාලය මර්දනය කිරිමේ කටයුතු සඳහා මෑත කාලයේ පොලීසියට විසින් අගනා මෙහෙයක් ඉටු කළ බවත්,ඒ සඳහා තමන් නිසි උපදෙස් ලබා දුන් බවත් සිහිපත් කළ ආරක්ෂක ලේකම්වරයා ඇතැම් අවස්ථාවන්වල විවිධ හේතුන් නිසා එම ක්‍රියාවලියේ අඩපණ වූ අවස්ථා පැවති බව කියා සිටියේය. එහෙත් මත් ද්‍රව්‍ය උවදුර හා පාතාලය මුළුමනින් තුරන් කිරිම ජනතාවගේ අභිලාෂය බව ඔහු පෙන්වා දුන්නේය. රටේ නීතිය හා සාමය කෙරෙහි ජනතා විශ්වාසය තහවුරුවීමෙන් රටේ ඉදිරි සංවර්ධන ඉලක්ක සපුරාගැනීමට පහසුවන බව ගෝඨාභය රාජපක්ෂ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21414", "Category": null, "Parent URL": null}