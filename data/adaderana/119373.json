{"Source": "Adaderana", "Timestamp": "September 18, 2019 10:14 am", "Headline": "අට වන දිනටත් රට රැකි පුතුන් මහමඟ", "News Content": "වැටුප් ගැටලුව ඇතුළු ඉල්ලීම් කිහිපයක් වෙනුවෙන් රණවිරු අයිතිවාසිකම් සුරැකීමේ ජාතික බලවේගය ආරම්භ කළ විරෝධතාව අද(18) අඛණ්ඩව 8 වැනි දිනටත් ක්‍රියාත්මකයි. මේ අතර විරෝධතාවයේ නිරත රණවිරුවන් කිහිපදෙනෙක් අද අලුයම ජනාධිපති ලේකම් කාර්යාලය ඉදිරිපිටට පැමිණියේය. වැටුප් ගැටළුව ඇතුළු ඉල්ලීම් කිහිපයක් වෙනුවෙන් රණවිරු අයිතිවාසිකම් සුරැකීමේ ජාතික බලවේගය පසුගිය 11 වැනිදා කොටුව දුම්රිය ස්ථානය ඉදිරිපිටදී ආරම්භ කළ විරෝධතාව අද අඛණ්ඩව 8 වැනි දිනටත් ක්‍රියාත්මකයි. ඊයේ පස්වරු 6ට පමණ විරෝධතාකරුවන් පාගමනින් ජනාධිපති ලේකම් කාර්යාලය දක්වා පැමිණි අතර පොලීසිය විසින් කොළඹ ලෝටස් පාර තාවකාලිකව වසා දැමීමත් සමඟ විරෝධතාකරුවනට ආපසු හැරී ඒමට සිදුවිය. කෙසේ වෙතත් අද අලුයම 3ට පමණ විරෝධතාවයේ නිරත රණවිරුවන්ගෙන් කිහිපදෙනෙක් ජනාධිපති ලේකම් කාර්යාලය ඉදිරිපිටට පැමිණ සිටියේ මෙලෙසින්. ඔවුන් පවසා සිටියේ තමන්ට හැකි කාලයේ දී යුද්ධයෙන් රටත් ජනතාවත් බේරා ගත් නමුත් අද දවසේ ජනතාවට ඔවුන්ව බේරා ගැනීමට සිදුව ඇති බවයි. කුඩා අත්සනක් වෙනුවෙන් මෙපමණ කාලයක් රස්තයාදු කරන බවත් පැවසු විරෝධතාකරුවන් අත් කකුල් නොමැතිව වැඩක් කර ගන්නේ කෙසේද යනුවෙන් මෙහිදී ප්‍රශ්න කර සිටියේය.", "URL": "https://sinhala.adaderana.lk/news.php?nid=119373", "Category": null, "Parent URL": null}