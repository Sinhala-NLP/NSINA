{"Source": "Adaderana", "Timestamp": "December 28, 2011 01:04 pm", "Headline": " ප්ලාස්ටික් කූඩ පහසුවෙන් දෙන්න ක්‍රමවේදයකට සැලසුම්", "News Content": "එළවළු හා පලතුරු ප්‍රවාහනය සඳහා ගොවීන්ට ප්ලාස්ටික් කූඩ පහසුවෙන් ලබාගත හැකි ක්‍රමවේදයක් සැකසිම සම්බන්ධයෙන් මේ වන විට සාකච්ඡා කරමින් පවතින බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. ගොවිජන සේවා අමාත්‍යාංශය සමග මේ සම්බන්ධයෙන් සාකච්ඡා කරමින් පවතින බව එම අමාත්‍යාංශයේ ලේකම් සුනිල් එස්. සිරිසේන මහතා සඳහන් කළේ ය. කුලී පදනම යටතේ ‍ගොවීන්ට කූඩ ලබාදීම සඳහා පවතින අවස්ථා පුළුල් කිරීමට මෙහිදි අවධානට යොමු කර ඇති බව ඔහු පෙන්වාදුන්නේය. ලබන මස 15 වැනිදා සිට ප්ලාස්ටික් කූඩ භාවිතය අනිවාර්ය වන හෙයින් ඊට පෙර මෙම සහනය ලබාදීමට පියවර ගන්නා බව සුනිල් එස්. සිරිසේන මහතා පවසයි. මේ අතර මැනිං වෙළඳපොළ පොදු සේවක සමිතියේ ලේකම් ගාමිණී හඳුන්ගේ මහතා කියා සිටියේ මේ වන විට සිය වෙළඳුන් ප්ලාස්ටික් කූඩ භාවිතයට ක්‍රමයෙන් හුරුවෙමින් පවතින බවයි.", "URL": "https://sinhala.adaderana.lk/news.php?nid=21004", "Category": null, "Parent URL": null}