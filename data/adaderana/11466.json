{"Source": "Adaderana", "Timestamp": "October 13, 2010 12:07 pm", "Headline": "හයිකෝප් ලැයිස්තුවේ ධනුනගේ නම නෑ", "News Content": "හයිකෝප් නඩුවේ ප්‍රධාන සැකකරු ලෙස අත්අඩංගුවට ගැනීම සඳහා වරෙන්තු නිකුත් කළ ධනුන තිලකරත්න ගේ නම හයිකෝප් හිමිකරුවන්ගේ නම් ලැයිස්තුවේ නොමැති බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. අද කොළඹ පැවති මාධ්‍ය හමුවට එක්වෙමින් හෙතෙම කියා සිටියේ යුද අධිකරණය ඉදිරියේ සාක්ෂි දුන් සමාගම් රෙජිස්ටාර්වරයා හයිකෝප් සමාගමේ හිමිකරුවන්ගේ ලැයිස්තුව ඉදිරිපත් කළද එහිදී සරත් ෆොන්සේකා මහතාගේ බෑනණුවන් වන ධනුන තිලකරත්න මහතාගේ නම සඳහන් නොවුණු බවයි. අදාළ තොරතුරු නිසි ලෙස මාධ්‍යයට නිරාවරණය නොවූ බවත්,අවස්ථාව ආවරණය කරන්නට මාධ්‍යවේදීන්ට අවසර ලබා නොදුන් බවත් මන්ත්‍රීවරයා පෙන්වා දුන්නේය. රටේ නීතිය පිළිබඳ විශ්වාසය පළුදුවී ඇතැයිද යුද අධිකරණ නඩු තීන්දු වලින් එය වඩ වඩාත් තහවුරු වන බවත් කිරිඇල්ල මහතා සඳහන් කළේය. මානව හිමිකම් ආරක්ෂා කිරීම යනු ආණ්ඩුවේ හිමිකම් ආරක්ෂා කිරිම නොවන බවත් රටේ මහ ජනයාගේ මූලික අයිතිවාසිකම් පිළිබඳ ආණ්ඩුව කිසිදු තැකීමක් නොකරන බවත් මන්ත්‍රීවරයා කියා සිටියේය. අන්තර් ජාතික නීතිවේදීන්ගේ කොමිසම සඳහන් කරන ආකාරයට ශ්‍රී ලංකාවේ දේශපාලන සිරකරුවන් 8000 ක් පමණ සිටින බව ත්,වත්මන් ආණ්ඩුව ජාත්‍යන්තර වශයෙන් පිළිගත් නීතිය පවා උල්ලංඝනය කරමින් සිටින බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11466", "Category": null, "Parent URL": null}