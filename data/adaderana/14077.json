{"Source": "Adaderana", "Timestamp": "February 8, 2011 11:18 am", "Headline": "පුංචි ඡන්දයේ අවලංගු නාම යෝජනා 8 ක් 11දා සලකා බලයි", "News Content": "පළාත් පාලන ඡන්ද විමසීම සඳහා ඉදිරිපත් කළ නාම යෝජනා පත්‍ර 8ක් ප්‍රතික්ෂේප කිරීමට එරෙහිව ගොනු කළ පෙත්සම් සලකා බැලීම සඳහා ලබන 11 වැනිදා කැඳවන ලෙස අභියාචානාධිකරණය අද නියෝග කරන ලදී. අදාළ පෙත්සම් සලකා බැලීම සඳහා අද අභියාචානාධිකරණයේ සභාපති සත්‍ය හෙට්ටිගේ මහතා සහ උපාලි අබේරත්න යන විනසුරු මඩුල්ල හමුවේ කැඳවනු ලැබිණි. එහිදී පෙත්සම්කාර පාර්ශවය වෙනුවෙන් කරුණු දැක් වූ නීතීඥවරුන් කියා සිටියේ මෙම පෙත්සම් සලකා බැලීම සදහා වගඋත්තරකරුවන් වෙත නොතීසී ලබා දීමට කටයුතු කරන බවයි. ඒ අනුව සියලු කරුණු සලකා බැලී අභියාචානාධිකරණය මෙම පෙත්සම් ලබන 11 වැනිදා සලකා බැලීමට නියෝග කරන ලදී. මෙහිදී එක්සත් ජාතික පක්ෂය විසින්ඇඹිලිපිටිය,හෝමාගම,බද්දේගම,වැලිකන්ද යන ප්‍රාදේශී සභා වලටද,ශ්‍රී ලංකා මුස්ලිම් කොංග්‍රසය විසින් අකුරණ,උකුවෙල යන ප්‍රාදේශීය සභාවලටද,ලංකා සම සමාජ පක්ෂය විසින් අච්චුවේලි ප්‍රාදේශීය සභාවටද,එක් ස්වධීන කණ්ඩායමක් විසින් හිඟුරක්ගොඩ ප්‍රාදේශීය සභාවටද ඉදිරිපත් කළ නාම යොජනා ප්‍රතික්ෂේපවීමට එරෙහිව මෙම පෙත්සම් ගොනු කර තිබිණි.", "URL": "https://sinhala.adaderana.lk/news.php?nid=14077", "Category": null, "Parent URL": null}