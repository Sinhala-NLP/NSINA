{"Source": "Adaderana", "Timestamp": "August 17, 2018 01:13 pm", "Headline": " මහින්දගෙන් ප්‍රශ්න කළාට විරෝධය පා පොහොට්ටුවේ මන්ත්‍රීවරු විරෝධයක", "News Content": "හිටපු ජනාධිපති මහින්ද රාජපක්‍ෂ මහතාගෙන් අපරාධ පරීක්ෂණ දෙපාර්තමේන්තුව ප‍්‍රකාශයක් සටහන් කර ගැනීමට විරෝධය පල කරමින් මිනුවන්ගොඩ ප්‍රාදේශිය සභාවේ පොහොට්ටු මන්ත‍්‍රීවරු කළු පටි පැලඳ විරෝධතා පුවරු ප‍්‍රදර්ශනය කරමින් අද(17) ප‍්‍රාදේශිය සභාව තුළ විරෝධතාවයක නිරත විය. මෙය හිටපු ජනාධිපතිවරයාට නැගුණු අභූත චෝදනාවක් බවත් ආණ්ඩුවට වසර 03 ක් සම්පූර්ණ වන අවස්ථාවේදී හිටපු ජනාධිපතිවරයාගෙන් ප‍්‍රශ්න කිරීම දේශපාලන ක‍්‍රමන්ත‍්‍රණයක් බවත් මන්ත‍්‍රීවරු චෝදනා කලහ. මිනුවන්ගොඩ ප‍්‍රාදේශිය සභාවේ මාසික රැස්වීම අද උඩුගම්පල ප‍්‍රාදේශිය සභා ශ‍්‍රවණාගාරයේ දී පැවැත්වුනේ මිනුවන්ගොඩ ප‍්‍රාදේශිය සභාවේ සභාපති කුමාරඅරංගල්ල මහතාගේ ප‍්‍රධානත්වයෙනි. සභාපතිවරයා ප‍්‍රමුඛ ශ්‍රී ලංකා පොදුජන පක්‍ෂයේ මන්ත‍්‍රීවරු සභාවට පැමිණියේ කළු පටි පැලඳ විරෝධතාපුවරු ද අතැතිවය. මිනුවන්ගොඩ ප‍්‍රාදේශිය සභාවේ සභාපති කුමාරඅරංගල්ල මහතා සඳහන් කලේ ආණ්ඩුව පත් වී වසර 03 ක් සම්පූර්ණ වන අවස්ථාවේදී හිටපු ජනාධිපති මහින්ද රාජපක්‍ෂ මහතාගෙන් CID ය ප‍්‍රකාශයක් සටහන් කර ගැනීම තුළින් ආණ්ඩුවේ සැබෑ නිරුවත හෙළිවන බවයි. දේශපාලන පළිගැනීම් මිසක් රනිල් මෛත‍්‍රී ආණ්ඩුවරට කල සෙතක් නැති බව පෙන්වා දුන් අරංගල්ල මහතා මේ ආණ්ඩුව ගෙදර යැවීම රටේ ජනතාවගේ ඒකායන බලාපොරොත්තුව බව ද පැවසීය.", "URL": "https://sinhala.adaderana.lk/news.php?nid=94556", "Category": null, "Parent URL": null}