{"Source": "Adaderana", "Timestamp": "May 11, 2012 05:01 pm", "Headline": "සරසවි කාර්යය මණ්ඩල සඳහා අඩු පොලී ණය ක්‍රමයක්", "News Content": "විශ්ව විද්‍යාල අධ්‍යයන සහ අනධ්‍යයන කාර්යය මණ්ඩල සඳහා රාජ්‍ය බැංකුවලින් අඩු පොලී අනුපාතයක් යටතේ ණය ක්‍රමයක් හඳුන්වාදීමට පියවර ගෙන තිබේ. නිවාස ණය පහසුකම් තමන්ට ද ලබාදෙන ලෙස විශ්ව විද්‍යාල ආචාර්යවරුන්, අනධ්‍යයන සේවකයන් මෙන්ම නිලධාරීන් ද උසස් අධ්‍යාපන අමාත්‍යාංශයට ඉල්ලීම් යොමුකොට තිබුණි. ඒ අනුව උසස් අධ්‍යාපන අමාත්‍යවරයාගේ උපදෙස් පරිදි මුදල් අමාත්‍යාංශයට සහ මහා භාණ්ඩාගාරයට ඒ පිළිබඳව යෝජනා ඉදිරිපත් කර තිබේ. එහිදි රුපියල් ලක්ෂ 20 ක් දක්වා විශ්ව විද්‍යාල කාර්යය මණ්ඩලය සඳහා ණය පහසුකම් ලබාදීමට අනුමැතිය ලැබී ඇති බව උසස් අධ්‍යාපන අමාත්‍යාංශය සඳහන් කරයි. විශ්ව විද්‍යාල අනධ්‍යයන සේවකයන් සඳහා උපරිමය රුපියල් ලක්ෂ 10 දක්වා ද අනධ්‍යයන මාණ්ඩලික නිලධාරීන් සඳහා සහ අධ්‍යයන කාර්ය මණ්ඩලය සඳහා උපරිම ණය මුදල රුපියල් ලක්ෂ 20 දක්වා ද ලබාගත හැකි බව සඳහන්ය.", "URL": "https://sinhala.adaderana.lk/news.php?nid=24181", "Category": null, "Parent URL": null}