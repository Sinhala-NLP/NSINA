{"Source": "Adaderana", "Timestamp": "July 25, 2018 01:26 pm", "Headline": "අධිවේගයේදී මෝටර් රථය ගලක වැදුනාට රියදුරෙකුගෙන් වන්දි ඉල්ලා පැමිණිල්ලක්", "News Content": "දක්ෂිණ අධිවේගී මාර්ගයේ ධාවනයේ යෙදෙමින් සිටියදී සිය මෝටර් රථයේ ටයරය ගලක වැදීමෙන් සිදුවූ අලාභයට වන්දි ලබාදෙන ලෙස ඉල්ලා මාර්ග සංවර්ධන අධිකාරියට එරෙහිව රියදුරෙකු විසින් පැමිණිල්ලක් ඉදිරිපත් කර තිබේ. ඊයේ (24) දිනයේදී දක්ෂිණ අධිවේගී මාර්ගයේ 61 කණුව ප්‍රදේශයේදී සිය මෝටර් රථයේ ටයරය ගලක වැදී ඊට හානි වූ බව පවසමින් අදාළ පුද්ගලයා විසින් බණ්ඩාරගම පොලිසියට පැමිණිල්ලක් ඉදිරිපත් කර ඇති බව වාර්තා වේ. සිය පැමිණිල්ල මගින් ඔහු පෙන්වාදෙන්නේ අදාළ අනතුර සිදුවු අවස්ථාවේදී තම මෝටර් රථය එම ස්ථානයෙන් ඉවත්කර ගැනීමට පැමිණි ආපදා රථය විසින් මුදල් ලබාගත් බවයි. එමෙන්ම තමා හට සිය මෝටර් රථය සඳහා රුපියල් 12,500 ක පාඩුවක්ද සිදුවූ බව ඔහු පෙන්වාදෙයි. ඒ අනුව තමාට සිදුවූ අලාභය සඳහා මුදල් අයකර දෙන ලෙස ඉල්ලමින් අදාල පුද්ගලයා විසින් පැමිණිල්ල ඉදිරිපත් කර ඇති බව වාර්තා වේ. කෙසේවෙතත් මෙම පැමිණිල්ල සම්බන්ධයෙන් සොයාබලා ඒ පිලිබඳ පරීක්ෂණයක් සිදු කරන බව දක්ෂිණ අධිවේගී මාර්ගයේ නඩත්තු හා මෙහෙයුම් අධ්‍යක්ෂ එස්.ඕපනායක මහතා සඳහන් කළේය.", "URL": "https://sinhala.adaderana.lk/news.php?nid=93180", "Category": null, "Parent URL": null}