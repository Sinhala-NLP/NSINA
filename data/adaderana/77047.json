{"Source": "Adaderana", "Timestamp": "September 3, 2017 11:32 am", "Headline": "හෙරොයින් සමඟ පැරිස් බබා මාට්ටු", "News Content": "හම්බන්තොට ඇතුළු ප්‍රදේශ රැසකට හෙරොයින් විකිණීමේ ජාවාරමේ නියැළී සිටි හම්බන්තොට පැරිස් බබා නැමැත්තා ඊයේ ( 2) හම්බන්තොට සිරිබෝපුර ප්‍රදේශයේදී අත්අඩංගුවට ගැනීමට තංගල්ල කොට්ඨාස විෂ මත්ද්‍රව්‍ය හා කොට්ඨාස දුෂණ මර්දන ඒකකයේ නිලධාරීන් සමත් වී තිබේ.වයස අවුරුදු 52 ක පමණ පුද්ගලයෙකු වන අදාළ සැකකරු හෙරොයින් ළඟතබා ගැනීම, විකිණීම ඇතුළු කාරණා කීපයක් යටතේ මීට පෙර අවස්ථා අටකදී පොලිස් අත්අඩංගුවට පත්ව රක්ෂිත බන්ධනාගාර ගත කර ඇතිබවද පොලීසිය පවසයි.මේ ආකාරයෙන් අදාළ සැකකරු පොලීසියට කොටුවී ඇත්තේ නව වන වතාවටය.සැකකරු දිගින් දිගටම හෙරොයින් ජාවාරමේ නියෙළෙන බවට ලැබුණු තොරතුරකට අනුව තංගල්ල කොට්ඨාස විෂ මත්ද්‍රව්‍ය හා කොට්ඨාස දුෂණ මර්දන ඒකකයේ පොලිස් උපාය දුතයෙකු යොදවා හෙරොයින් ලබා ගැනීමට සලස්වා මෙම සැකකරු පොලීසියට කොටු කරගෙන තිබේ. එම අවස්ථාවේදී රුපියල් 2000 බැඟින් විකිණීමට සුදානම් කර තිබු මත් කුඩු පැකට් කීපයක් අත්අඩංගුවට ගෙන ඇතිඅතර ඒවාහි බර මිලිග්‍රෑම් 1450ක් වන බව පොලීසිය පවසා සිටියේය.එමෙන්ම සැකකරු සතුව තිබු හා රුපියල් 14550 ක මුදලක්ද මෙන්ම ජංගම දුරකථනයක්ද පොලිස් බාරයට ගෙන තිබේ.සැකකරු හම්බන්තොට සිරිබෝපුර ප්‍රදේශයේම පදිංචිකරුවෙකු වන අතර සැකකරු හම්බන්තොට මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=77047", "Category": null, "Parent URL": null}