{"Source": "Adaderana", "Timestamp": "May 31, 2012 06:25 pm", "Headline": "ඉන්දීය ඔයිල් සමාගමේ ඩීසල් රු.2 න් ඉහළට", "News Content": "ලංකා ඉන්දියානු ඔයිල් සමාගම විසින් අද රාත්‍රීයේ සිට බලපැවැත්වෙන පරිදි ඩීසල් මිල රු.2 න් ඉහළදමා තිබේ. ඒ අනුව අද රාත්‍රීයේ සිට ලංකා ඉන්දියානු ඔයිල් සමාගම මගින් නිකුත් කරනු ලබන ඩීසල් ලීටරයක මිල රු.117 ක් වන බව එහි කළමනාකාර අධ්‍යක්ෂ සුබෝද් ඩක්වාලේ අද දෙරණට කියා සිටියේය. තම සාමගම ඉන්ධන ‍අලෙවියෙන් දිගින් දිගටම පාඩු ලබන බව පවසා අවස්ථා කිහිපයකදීම ලංකා ඉන්දියානු ඔයිල් සමාගම ඉන්ධන මිල ඉහළදැමීම සඳහා ඛනිජ තෙල් කර්මාන්ත අමාත්‍යංශයෙන් අවසර ඉල්ලා තිබිණි. ඒ වෙනුවෙන් ඊයේ දිනයේද ඛනිජ තෙල් කර්මාන්ත අමාත්‍යවරයාට ලිපියක් යොමු කර තිබුණු අතර එහි සඳහන්ව තිබුණේ පෙට්‍රල් මිල රු.10 න් හා ඩීසල් මිල රු.13 න් ඉහළදැමීමට අවසර ලබාදෙන ලෙසයි. කෙසේ වෙතත් ඉන්දීය ඔයිල් සමාගමට ඉන්ධන මිල ඉහළ දැමීම සඳහා රජයේ අනුමැතිය අවශ්‍ය නොවන බව පසුගියදා ඛනිජතෙල් කර්මාන්ත අමාත්‍ය සුසිල් ප්‍රේමජයන්ත මහතා පාර්ලිමේන්තුවේදී ප්‍රකාශ කලේය.", "URL": "https://sinhala.adaderana.lk/news.php?nid=24663", "Category": null, "Parent URL": null}