{"Source": "Adaderana", "Timestamp": "May 13, 2014 12:51 pm", "Headline": "එල්.ටී.ටී.ඊ. සැමරුම් ගැන එක්සත් ජාතීන්ගේ අවධානය ", "News Content": "මියගිය එල්.ටී.ටී.ඊ. සාමාජිකයින් සිහිකිරීම සඳහා උතුරු ප්‍රදේශයේ සැමරුම් උත්සව පැවැත්වීම තහනම් කිරීම පිළිබඳව එක්සත් ජාතීන්ගේ සංවිධානයේ අවධානය යොමුව තිබේ. ඊයේ(12) පැවති දෛනික මාධ්‍ය හමුවේ දී එක්සත් ජාතීන්ගේ සංවිධානයේ ප්‍රකාශක ස්ටෙෆාන් ඩුජාරි පවසා ඇත්තේ අදාළ තීරණය පිළිබද අවධානය යොමුකරන බවයි. දෛනික මාධ්‍ය හමුවේ දී මාධ්‍යවේදියෙකු නැගු පැනයකට පිළිතුරු ලබාදෙමින් ඔහු මෙම අදහස් පළ කර තිබේ. මෙරට තහනම් කර ඇති එල්.ටි.ටි.ඊ. සංවිධානයේ මියගිය සාමාජිකයින් සිහිකිරීම සඳහා සැමරුම් උත්සව සංවිධානය කිරීම තහනම් බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පසුගියදා දැනුම් දෙන ලදී. කෙසේ වෙතත් ගැටුම් සමයේ මියගිය තම ඥාතීන් සිහි කිරීම සඳහා තනි තනිවම කටයුතු කිරීමේ තහනමක් නොමැති බව හමුදා මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=43178", "Category": null, "Parent URL": null}