{"Source": "Adaderana", "Timestamp": "December 31, 2015 03:16 pm", "Headline": "වාහන වෙන්දේසියෙන් කෝටි 4ක් උපයයි", "News Content": "භාවිතයෙන් ඉවත් කළ වාහන වෙන්දේසි කිරීමෙන් ශ්‍රී ලංකා වරාය අධිකාරිය රුපියල් මිලියන 40ක වාර්තාගත ආදායමක් උපයා තිබේ.ඊයේ දිනයේ ශ්‍රී ලංකා වරාය අධිකාරියේදී මෙම වාහන වෙන්දේසිය සිදුකෙරුණු බව ශ්‍රී ලංකා වරාය අධිකාරිය සඳහන් කළේය.වරාය අධිකාරියේ භාවිතයෙන් ඉවත් කළ වාහන ටෙන්ඩර් කැඳවා විකුණා දැමීම මීට පෙර සිදුවූ අතර එහිදී විවිධ බලපෑම් හේතුවෙන් වාහන අළෙවි වී ඇත්තේ වරාය අධිකාරියට අඩු ආදායමක් ලබාදෙමින් බව සඳහන්ය.මෙම තත්ත්වය නිරීක්ෂණය කිරීමෙන් අනතුරුව වරාය හා නාවික අමාත්‍ය අර්ජුණ රණතුංග සහ වරාය අධිකාරියේ සභාපති ධම්මික රණතුංග යන මහත්වරුන්ගේ උපදෙස් පරිදි භාවිතයෙන් ඉවත් කළ සියලු වාහන වෙන්දේසි කිරීමට තීරණය කර තිබේ.ඒ අනුව ඊයේ පැවති වෙන්දේසියේදී වාහන 50ක් හා ඒ ආශ්‍රීත උපකරණ 33ක් වෙන්දේසි වූ බව ශ්‍රී ලංකා වරාය අධිකාරීය සඳහන් කළේය.වෙන්දේසි කළ වාහන වලින් බහුතරය පසුගිය ආණ්ඩු සමයේ ශ්‍රී ලංකා වරාය අධිකාරියට අගතියක් වන සේ මිලදීගත් වාහන වන අතර එම මිලදීගැනීම් වලදී අධිකාරියට සිදුවූ පාඩුව පිළිබඳව විමර්ශනයක් සිදුකිරීමට ද අර්ජුණ රණතුංග අමාත්‍යවරයා තීරණය කර ඇත.", "URL": "https://sinhala.adaderana.lk/news.php?nid=56066", "Category": null, "Parent URL": null}