{"Source": "Adaderana", "Timestamp": "September 6, 2013 12:22 pm", "Headline": "  අලි ප්‍රඥප්තිය ක්‍රියාත්මක වෙන්නේ නැහැලු ", "News Content": "2006 වසරේ දී කැබිනට් අනුමැතිය හිමි වු අලි කළමනාකරණ ප්‍රඥප්තිය මේ වන විට ක්‍රියාත්මක නොවන බව වාර්තා වෙයි. අලි මිනිස් ගැටුම අවම කිරීම සඳහා 2006 වසරේ දී ජාතික ප්‍රතිපත්තියක් ලෙස අලි කළමනාකරණ ප්‍රඥප්තිය හඳුන්වා දෙනු ලැබුණි. ඒ වනජීවි දෙපාර්තමේන්තුව සහ පරිසර හා ස්වභාවික සම්පත් අමාත්‍යාංශය මගිනි. ඒ අනුව 2006 වසරේ මාර්තු මස 08 වන දින අදාළ යෝජනාව කැබිනට් මණ්ඩලයට ඉදිරිපත් කළ අතර එහි යෝජනා ක්‍රියාත්මක කිරීම සඳහා අමාත්‍ය මණ්ඩල අනුමැතිය ද හිමිවුණි. ශ්‍රී ලංකාවේ ව්‍යුහමය තත්ත්වයන් තුළ අලින්ගේ දිගුකාලීන පැවැත්ම, අලි මිනිස් ගැටුම වැළැක්වීමට හා ක්‍රියාකිරීම අලි සංරක්ෂණය තුළින් සමාජ ආර්ථික ප්‍රතිලාභ ලබාදීම, අලි මිනිස් ගැටුම හේතුවෙන් බලපෑමට ලක්වන ප්‍රජාවට දැරීමට සිදුවන වැය පියවීම, වන අලි සංරක්ෂණය කිරීම සඳහා විද්‍යාත්මක පර්යේෂණ ප්‍රවර්ධනය කිරීම ඇතුළු යෝජනා රැසක් මෙහිදි අනුමත වී තිබේ. අලි මිනිස් ගැටුම අවම කිරීම සඳහා සාර්ථකම ක්‍රමවේදය විදුලි වැට බව ද මෙම ප්‍රඥප්තිය මගින් පෙන්වා දී ඇති බව සඳහන් වෙයි. එහෙත් මෙම ප්‍රඥප්තියට අමාත්‍ය මණ්ඩල අනුමැතිය හිමිව මේ වන විට වසර 7ක් ගත වී ඇතත් මෙය ක්‍රියාත්මක නොවන බව වන ජීවි නිලධාරින් මෙන්ම පරිසරවේදින් ද පෙන්වා දෙනවා. විද්‍යාත්මක දැක්මක් නොමැතිකම හේතුවෙන් මෙය ක්‍රියාත්මක නොවන බව ද සඳහන් වෙයි. එමෙන්ම පර්යේෂණ නොමැතිකමත් ඒවාට ප්‍රමුඛතාවය ලබානොදීමත් වැනි කරුණු හේතුවෙන් විද්‍යාත්මක පර්යේෂණ දුර්වල වී ඇති අතර එම නිසා මෙම අලි කළමනාකරණ ප්‍රඥප්තිය ක්‍රියාත්මක නොවන බව වනජීවි නිලධාරීන් සඳහන් කරයි.", "URL": "https://sinhala.adaderana.lk/news.php?nid=37183", "Category": null, "Parent URL": null}