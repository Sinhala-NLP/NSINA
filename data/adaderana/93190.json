{"Source": "Adaderana", "Timestamp": "July 25, 2018 03:37 pm", "Headline": "මත්තල ඉන්දියාට - හම්බන්තොට චීනයට - බැලන්ස් කරන හැටි රාජිත කියයි", "News Content": "කුමන බාධා පැමිණියද මරණ දඬුවම ක්‍රියාත්මක කළ යුතු යැයි ජනාධිපතිවරයා දැඩි ස්ථාවරයක සිටින බව සම කැබිනට් මාධ්‍ය ප්‍රකාශක රාජිත සේනාරත්න මහතා පවසයි. අද (25) පැවති කැබිනට් තීරණ දැනුම්දීමේ මාධ්‍ය හමුවට එක් වෙමින් ආමාත්‍යවරයා මේ බව ප්‍රකාශ කළේය. මරණ දඬුවම ක්‍රියාත්මක කළහොත් GSP බදු සහණය අහිමිවේදැයි මාධ්‍යවේදීන් සිදුකළ විමසීමකට පිළිතුරු ලබාදෙමින් අමාත්‍යවරයා ප්‍රකාශ කළේ කුමන සහනයක් අහිමි වුවද මරණ දඬුවම ක්‍රියාත්මක කළ යුතු යැයි ජනාධිපතිවරයා දැඩි ස්ථාවරයක සිටින බවයි. මත්කුඩු ව්‍යාපාරය සඳහා සහයෝගය දක්වන බන්ධනාගාර නිලධාරීන්ට එරෙහිව දැඩි පියවර ගන්නා බවද අමාත්‍යවරයා ප්‍රකාශ කළේය. මත භේදයට තුඩුදී ඇති ගාලු ක්‍රීඩාංගනය සම්බන්ධයෙන් මාධ්‍යවේදීන් සිදුකළ විමසීමකට පිළිතුරු ලබාදෙමින් රාජිත සේනාරත්න මහතා ප්‍රකාශ කළේ ගොඩනැඟිලි ඉවත් කිරීම සම්බන්ධයෙන් මෙතෙක් කිසිඳු තීරණයක් ගෙන නොමැති බවයි. විශේෂ මහාධිකරණය පිහිටුවා අවසන් බවත් විශේෂ මහාධිකරණය පවත්වාගෙන යන ස්ථානයේ ගොඩනැගිල්ල ප්‍රතිසංස්කරණය කටයුතු සිදුකරමින් පවතින බවයි. හම්බන්තොට වරාට චීනයට ලබාදී මත්තල ගුවන්තොටුපල ඉන්දියාවට ලබා දෙන්නේ රාජ්‍ය තාන්ත්‍රික ගැටළුවක් ඇති නොවීම සඳහා සමබර කිරීමට බව සම කැබිනට් මාධ්‍ය ප්‍රකාශක රාජිත සේනාරත්න මහතා පවසයි. හම්බන්තොට වරාය හා මත්තල ගුවන්තොටුපල ඉදිකිරීම නිවැරදි තීරණයක් බවත් එහෙත් එය කිසිඳු සැලැස්මකින් තොරව ඉදි කිරීම ගැටළුවට මුල්වී ඇති බව අමාත්‍යවරයා ප්‍රකාශ කළේය. හම්බන්තොට වරාය ඉදිකරන අවස්ථාවේම නැව් සඳහා ඉන්ධන සැපයීම ආරම්භ කළේ නම් හම්බන්තොට වරාය අද කාර්ය බහුලම වරාය බවට පත්වන බවද අමාත්‍යවරයා පැවසීය. නැව් සඳහා ඉන්ධන සැපයීම ආරම්භ කළහොත් එහි ආදායම ලැබෙන්නේ චීනයට බවත් එහි විදේශ විනිමය ලැබෙන්නේ ශ්‍රී ලංකාවට බවත් ඒ මහතා ප්‍රකාශ කළේය. මත්තල ගුවන්තොටුපල සඳහා මිලියන 26500 ක් වියදම් කර ඇති බවත් මත්තල ගුවන්තොටුපල සාදන අවස්ථායේදීම නිදහස් වෙළඳ කාලාපයක් සැදුයේ නම් මත්තලට ගුවන් යානා පැමිණෙන බව සම කැබිනට් මාධ්‍ය ප්‍රකාශක රාජිත සේනාරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=93190", "Category": null, "Parent URL": null}