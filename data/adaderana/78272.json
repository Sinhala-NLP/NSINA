{"Source": "Adaderana", "Timestamp": "October 2, 2017 10:41 pm", "Headline": " ආනන්ද සමරසේකර තාජුදීන් ඝාතනයේ සැකකරුවෙකු වෙයිද?", "News Content": "රගර් ක්‍රීඩක වසීම් තාජුදීන් ඝාතන සිද්ධියේ සැකකරුවෙකු ලෙස හිටපු ප්‍රධාන අධිකරණ වෛද්‍ය නිලධාරී මහාචාර්ය ආනන්ද සමරසේකර මහතා නම් කිරීමට අවසර දෙන ලෙස අපරාධ පරීක්ෂණ දෙපාර්තමේන්තුව කොළඹ මහේස්ත්‍රාත් අධිකරණයෙන් ඉල්ලීමක් කර තිබේ. එමෙන්ම මහාචාර්ය ආනන්ද සමරසේකර මහතා අත්අඩංගුවට ගැනීමේ වරෙන්තුවක් නිකුත් කරන ලෙස ද අපරාධ පරීක්ෂණ දෙපාර්තමේන්තුව මෝසමක් මඟින් කොළඹ මහේස්ත්‍රාත් අධිකරණයෙන් ඉල්ලීමක් සිදු කර තිබුණි. වසීම් තාජුදීන්ගේ මරණය පිළිබඳ අසත්‍ය පශ්චාත් මරණ පරීක්ෂණ වාර්තාවක් ඉදිරිපත් කිරීම සම්බන්ධයෙන් ඔහුට එරෙහිව සාක්ෂි පවතින බව අපරාධ පරීක්ෂණ දෙපාර්තමේන්තුව අධිකරණයට දැනුම් දුනි. එහිදී කොළඹ අතිරේක මහේස්ත්‍රාත් ජෙයරාම් ට්‍රොස්කි මහතා ප්‍රකාශ කළේ අත්අඩංගුවට ගැනීම වැළැක්වීම සඳහා ආනන්ද සමරසේකර මහතා ශ්‍රේෂ්ඨාධිකරණයට සහ මහාධිකරණයට පෙත්සම් ගොණු කර ඇති බැවින් ඒ පිළිබඳ පිටපත් සලකා බලා හෙට(03) දිනයේ සුදුසු තීන්දුවක් ලබා දෙන බවයි.", "URL": "https://sinhala.adaderana.lk/news.php?nid=78272", "Category": null, "Parent URL": null}