{"Source": "Adaderana", "Timestamp": "May 16, 2017 12:05 pm", "Headline": "ඊයේ දිවුරුම් ප්‍රකාශය අද වලංගු නෑ - උතුරු මැද අලුත් ඇමති කියයි", "News Content": "අද දෙන දිවුරුම් ප්‍රකාශයක් හෙට දෙන දිවුරුම් ප්‍රකාශයකින් බල රහිත වන බවත්, දිවුරුම් ප්‍රකාශ යනු එතරම් ගණන් ගත යුතු දෙයක් නොවන බවත් උතුරු මැද පළාත් ප්‍රවාහන, ක්‍රීඩා, යෞවන කටයුතු, කර්මාන්ත හා වාණිජ අමාත්‍ය සුසිල් ගුණරත්න මහතා පවසයි.උතුරු මැද ප්‍රධාන අමාත්‍යවරයාට එරෙහිව එම පළාත් සභාවේ එක්සත් ජනතා නිදහස් සන්ධානය නියෝජනය කළ 16 දෙනකු සමග එක්ව ඊයේ දිනයේ දිවුරුම් ප්‍රකාශයක් ලබාදුන් සුසිල් ගුණරත්න මහතා අද (16) දිනයේ තමන් ප්‍රධාන අමාත්‍යවරයාට සහය පළ කරන බව කියා සිටියේ පළාත් ප්‍රවාහන, ක්‍රීඩා, යෞවන කටයුතු, කර්මාන්ත හා වාණිජ කටයුතු අමාත්‍යවරයා ලෙස දිවුරුම් දීමෙන් අනතුරුවය.උතුරු මැද පළාත් සෞඛ්‍ය අමාත්‍ය කේ.එච්.නන්දසේන මහතා අමාත්‍ය ධූරයෙන් ඉවත් කිරීමට විරෝධය පළ කරමින් එස්.එම්.රංජිත් මහතා පසුගිය 10 වනදා සිය අමාත්‍ය ධුරයෙන් ඉල්ලා අස්වූ අතර එයින් ඉක්බිතිව ප්‍රධාන අමාත්‍ය ධූරයට පේෂල ජයරත්න මහතා පත්කරනු ලැබිණි.කෙසේ වෙතත් අද දිනයේ අමාත්‍ය ධූරයේ දිවුරුම් දුන් සුසිල් ගුණරත්න මහතා කියා සිටියේ කිසිවෙකුටත් අපහාස කිරීමට හෝ උපහාසයට ලක් කිරීමට නොව මැදවච්චිය මැතිවරණ කොට්ඨාසයේ අවුරුදු 40ක් පමණ දේශපාලනය කළ අයෙකු ලෙස අත්දැකීමෙන් තම තීරණය වෙනස් කළ බවයි.ප්‍රධාන අමාත්‍යවරයා තමාට බොහෝ උපකාර කළ අයෙකු බවත්, තමන්ට සහයවී අමාත්‍ය ධූරය බාරගන්නා ලෙස ඔහු කළ ඉල්ලීමකට අනුව අද දිනයේ අමාත්‍ය ධූරය ලබාගත් බවත්, හෙට දිනයේ වැඩ බාර ගන්නා බවත් ගුණරත්න මහතා සඳහන් කළේය.තමන්ද ඇතුළත්ව දිවුරුම් ප්‍රකාශ ලබාදුන් 17 දෙනාගෙන් තවත් අය ප්‍රධාන අමාත්‍යවරයාට සහය පළකරනු ඇති බවට කසුකුසුවක් පැතිර යන බවත්, තමන් ඒ පිළිබඳව නිශ්චිතව නොදන්නා නමුත් හෙට අනිද්දා වනවිට එය නියමාකාරයෙන් දැකගැනීමට හැකිවෙනු ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=73211", "Category": null, "Parent URL": null}