{"Source": "Adaderana", "Timestamp": "June 27, 2016 09:45 am", "Headline": " ශ්‍රී ලාංකිකයින් ඇතුළු සරණාගතයින් රැගත් බෝට්ටුවක් මාට්ටු", "News Content": "නීති විරෝධී ලෙස ඕස්ට්‍රේලියාව බලා ශ්‍රී ලාංකික සරණාගතයින් පිරිසක් රැගත් මිනිස් ජාවාරම්කාර බෝට්ටුවකැයි විශ්වාස කරන යාත්‍රාවක් මුහුදේ අතරමංව තිබියදී ඉන්දීය අපරාධ විමර්ශන අංශයේ ‘Q’ශාඛා නිලධාරීන් විසින් අත්අඩංගුවට ගෙන තිබේ.ඉන්දියාවේ කන්‍යාකුමාරි දිස්ත්‍රීක්කයට අයත් මුටෝම් මුහුදු තීරයේදී මෙම අත්අඩංගුවට ගැනීම සිදුකර ඇති බව ඉන්දීය පුවත් සේවා අනාවරණය කරයි.ශ්‍රී ලාංකිකයින් කිහිපදෙනෙකුගෙන් යුතු මෙම බෝට්ටුව ගමන්මාර්ගය අවහිරවීම නිසා ආපසු හැරී පැමිණ ඇති බවත්,මෙම බෝට්ටුව අඩි 75ක් පමණ දිගින් යුතු බවත්,තාවකාලිකව මුටෝම්හි පැරණි වරායේ නවතා තිබියදී සොයාගත් බවත් පොලිස් ආරංචි මාර්ග පවසයි.‍මෙම බෝට්ටුව කේරළ‍ ප්‍රාන්තයේ ලියාපදිංචි කර ඇති නමුත් මිනිස් ජාවාරම්කරුවන් විසින්ලියාපදිංචි අංක වෙනස් කොට එහි නැවත ව්‍යාජ ලෙස සකස් කර තිබුණු බවත් සඳහන්ය.පොලීසිය විසින් කරන ලද මූලික පරීක්ෂණවලදී වෙල්ලෝර් මෙලමොනවූර් සරණාගත කඳවුරෙන් 09 දෙනෙකු ඉකුත් ජූනි මස 19 වන දින අතුරුදහන්ව සිට ඇති අතර ඔවුන් ජූනි 23 වන දින යළි පැමිණ තිබේ.ඉන්දීය අපරාධ විමර්ශන අංශය විසින් මොවුන්ගෙන් වැඩිදුර ප්‍රශ්න කිරීම් සිදුකරන බව ඉන්දීය පුවත් සේවා උපුටා දක්වයි.මෙල්මොනාවූර් සරණාගත කඳවුරේ ප්‍රධානියෙකු වන සෙල්වගනේෂ් ප්‍රකාශ කර ඇති පරිදි බෝට්ටුව පොලිස් බාරයේ තිබෙනු දුටු අතුරුදහන්ව සිටි දෙදෙනෙකු නැවත කඳවුරට පැමිණි බවත්,ඉන්දියන් සාගරය හරහා මෙම භයානක ගමන වෙනුවෙන් එක් අයෙකු රු.90,000ක පමණ මුදලක් මිනිස් ජාවාරම්කරුවන්ගේ ඒජන්තයින්ට ගෙවා ඇති බවත් කියැවෙයි.", "URL": "https://sinhala.adaderana.lk/news.php?nid=61529", "Category": null, "Parent URL": null}