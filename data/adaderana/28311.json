{"Source": "Adaderana", "Timestamp": "October 15, 2012 05:17 pm", "Headline": "ප්‍රදේශ තුනක මරණ තුනක්", "News Content": "පානදුර, ගොඩැල්ලවත්ත ප‍්‍රදේශයේ නිවසක් තුළ සැක කටයුතු ලෙස මියගොස් සිටි පුද්ගලයෙකුගේ සිරුරක් සොයා ගෙන තිබේ. මියගිය පුද්ගලයා 50 හැවිරිදි වියේ පසුවූ අයෙකු බවත් ඒ සම්බන්ධයෙන් පරීක්ෂණ ආරම්භ කළ බවත් පොලීසිය පැවසුවේය. මේ අතර මාකොළ බටලන්ද ප‍්‍රදේශයේ කාන්තාවක ගෙළ සිරකර මරා දැමීම සම්බන්ධයෙන් සැකපිට පුද්ගලයෙකු අත්අඩංගුවට ගෙන තිබේ. මියගිය කාන්තාවගේ නිවසේ තිබී සොරකම් කළ බවට සැලකෙන භාණ්ඩ කිහිපයක් ද සැකකරුගෙන් සිදුකළ ප‍්‍රශ්න කිරීම්වලදී සොයා ගැනීමට හැකි වූ බව පොලීසිය පැවසුවේය. මේ අතර මහනුවර රජපිහිල්ල මාවතේ පිහිටි නවාතැන්පළක කාමරයක් තුළ සැකකටයුතු ලෙස පුද්ගලයෙකු මියයාම සම්බන්ධයෙන් මහනුවර පොලීසිය පරීක්ෂණ ආරම්භ කර තිබේ. දින කිහිපයක සිට ඔහු රැඳී සිටි කාමරයෙන් පිටතට නොපැමිණීම පිළිබඳ කළ සෝදිසියක දී මළ සිරුර සොයාගෙන ඇති බව පොලීසිය පැවසුවේය. මිය ගිය පුද්ගලයා ගාල්ල ප‍්‍රදේශයේ ස්වර්ණාභරණ ව්‍යාපාරිකයෙකු බවට හඳුනාගෙන ඇත.", "URL": "https://sinhala.adaderana.lk/news.php?nid=28311", "Category": null, "Parent URL": null}