{"Source": "Adaderana", "Timestamp": "January 28, 2016 02:59 pm", "Headline": "පරිභෝජනයට නුසුදුසු පොල් තෙල් ලීටර හාරලක්ෂයක් අල්ලයි", "News Content": "පරිභෝජනයට නුසුදුසු පොල් තෙල් තොගයක් සමඟ සැකකරුවන් දෙදෙනෙකු හසලක ප‍්‍රදේශයේදී අත්අඩංගුවට ගෙන තිබේ.හසලක සෞඛ්‍ය වෛද්‍ය නිළධාරී කාර්යාලයේ මහජන සෞඛ්‍ය පරීක්ෂක නිළධාරීන්ට ලද තොරතුරක් මත පොල් තෙල් තොගය ලොරි රථ වලින් ප්‍රවාහනය කරමින් තිබියදී සොයාගෙන ඇති බව සඳහන්ය. විෂ රසායන ගබඩා කළ බහාලුම් වල පොල් තෙල් ලීටර හාරලක්ෂයක් ගබඩා කර තිබියදී මහජන සෞඛ්‍ය පරීක්ෂක නිළධාරීන් විසින් සොයාගෙන තිබේ.අදාළ පොල් තෙල් කොළඹ ප්‍රදේශයේ සිට මහියංගණය ප්‍රදේශයට අළෙවි කිරීම සඳහා රැගෙන යමින් සිටි බව අත්අඩංගුවට ගත් සැකකරුවන්ගෙන් සිදුකරන ලද ප්‍රශ්න කිරීම් වලදී අනාවරණය වී ඇත. එම පොල්තෙල් තොගය සහ සැකකරුවන් දෙදෙනා මහියංගණය මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් 40,000ක දඩ මුදල් නියම කළ බව මහජන සෞඛ්‍ය පරීක්ෂකවරුන්ගේ සංගමය සඳහන් කරයි.", "URL": "https://sinhala.adaderana.lk/news.php?nid=56727", "Category": null, "Parent URL": null}