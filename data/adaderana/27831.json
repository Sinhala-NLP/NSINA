{"Source": "Adaderana", "Timestamp": "September 28, 2012 03:17 pm", "Headline": "චෝදනා අසත්‍ය හා පදනම් විරහිතයි", "News Content": "ගම්පහ, ඉඹුල්ගොඩ ප්‍රදේශයේ සිදුවු අනතුරකින් සරසවි සිසුන් දෙදෙනෙකු මියයාම සැක සහිත බවට නැගෙන චෝදනාවන් පදනම් විරහිත හා අසත්‍ය බව පොලිස් මාධ්‍ය ප්‍රකාශක කාර්යාලය පවසයි. ඊයේ (27) අලුයම ස්වකීය ශිෂ්‍ය ක්‍රියාකාරින් දෙදෙනෙකුට මරු කැඳවමින් සිදුවු රිය අනතුර සැලසුම් සහගතව සිදුකළ අපරාධයක් ද යන්න සැක සහිත බවට අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මාධ්‍ය හමුවක් කැඳවමින් කියා සිටියේය. එහෙත් එම සිසුන්ගේ පශ්චාත් මරණ පරීක්ෂණය ද මේ වන විට නිමා වී ඇති බැවින් එකී මරණ පිළිබඳ කිසිදු සැක සංකාවක් නොමැති බව පොලිස් මාධ්‍ය ප්‍රකාශකවරයා කියා සිටියි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතාගේ අත්සනින් යුතුව නිකුත් කළ මාධ්‍ය නිවේදනයක මේ බව සඳහන්ය. එකී නිවේදනය වැඩිදුරටත් පහත පරිදිය. 2012.09.27 වන දින උදෑසන ගම්පහ පොලිස් වසමේ ඉඹුල්ගොඩ ප‍්‍රදේශයේදි මාරක රිය අනතුරක් වාර්තා වු අතර එම රිය අනතුරෙන් ශශිත ප‍්‍රියංකර සිල්වා, අංක 27, ශාන්ත ජූඩ් මාවත, අලූත් මාවත පාර, මෝදර යන අය සහ ජූඩ් බණ්ඩාර ඒකනායක, තලංගොඩ හන්දිය, නාවුල, මාතලේ යන විශ්ව විද්‍යාල සිසුන් දෙදෙනා මිය ගොස් ඇති බවට වාර්තා විය. මේ සම්බන්ධයෙන් මහේස්ත‍්‍රාත් පරික්ෂණයක් පැවැත් වු අතර පශ්චාත් මරණ පරික්ෂණයක් ද නියෝග කෙරිණි. මේ අනතුර විවිධ පර්ශවයන් මෙම මරණ සැක සහිත බවට මත ප‍්‍රකාශ කරන ලදී. අද දින මෘත ශරීර සම්බන්ධව පශ්චාත් මරණ පරික්ෂණ ගම්පහ රෝහලේ ප‍්‍රධාන අධිකරණ වෛද්‍ය නිලධාරී එස්.පී.ඒ’ හේවගේ මහතා විසින් පවත්වන ලද අතර මෙම මරණවලට හේතුව රිය අනතුරකින් හිස් කබලට සිදු වු තුවාල බව සනාථ කර ඇත. අහිංසක සිසුන් දෙදෙනෙකු මිය ගිය අවස්ථාවක අසත්‍ය ප‍්‍රචාර ඇතැම් පාර්ශව සහ මාධ්‍ය මගින් ද කිසිම පදනමක් නොමැතිව නිකුත් කිරිම කණගාටුදායක තත්ත්වයක් වන අතර පශ්චාත් මරණ පරික්ෂණ වාර්තාව අනුව මරණ සිදුවී ඇත්තේ රිය අනතුර හේතුවෙනි. ඒ අනුව විවිධ පාර්ශවයන් සිදුකළ ප‍්‍රකාශ පදනම් විරහිත හා අසත්‍ය බව සනාථ වේ.", "URL": "https://sinhala.adaderana.lk/news.php?nid=27831", "Category": null, "Parent URL": null}