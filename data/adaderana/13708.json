{"Source": "Adaderana", "Timestamp": "January 24, 2011 11:47 am", "Headline": "පළමු යුද අධිකරණ තීන්දුවට එරෙහි අභියාචනය විභාගයට දින නියමවෙයි", "News Content": "පළමුවන යුද අධිකරණ තීන්දුවට එරෙහිව සරත් ෆොන්සේකා මහතා ඉදිරිපත් කළ අභියාචනය විභාග කිරීම සඳහා අභියාචනාධිකරණය දින නියම කර තිබේ. ඒ අනුව අදාළ අභියාචනය මාර්තු මස 28 වැනිදා සහ 29 වැනිදා විභාග කරන ලෙස අභියාචනාධිකරණ විනිසුරු රෝහිණී මාරසිංහ මහත්මිය අද(24) නියෝග කළාය. පළමුවන යුද අධිකරණය මගින් තමන්ගේ විශ්‍රාම වැටුප සහ සියලු යුද හමුදා නිලතල ඉවත් කිරීමට එරෙහිව සරත් ෆොන්සේකා මහතා මෙම පෙත්සම ඉදිරිපත් කර තිබුණි. අදාළ පෙත්සම අද කැඳවූ අවස්ථාවේදී එම නඩු වලට අදාළ විරෝධතා ඉදිරිපත් කර ඇති බව යුදාධිකරණයේ විනිශ්චයකාරවරුන් සහ යුදහමුදාපති වෙනුවෙන් පෙනීසිටි නීතිඥවරුන් සඳහන් කරනු ලැබීය. ඒ අනුව අදාළ පෙත්සම විභාග කිරීම සඳහා දින නියම කරන ලෙස ඔවුන් අධිකරණයෙන් ඉල්ලීම්ක් කර ඇත. ඉදිරිපත් වූ කරුණු සලකා බැලූ අභියාචනාධිකරණය පෙත්සම විභාග කිරීම සඳහා දින නියම කරනු ලැබූ අතර නඩු විභාගය පැවැත්වෙන දින සිරභාරයේ පසුවන සරත් ෆොන්සේකා මහතා ද අධිකරණයට ඉදිරිපත් කරන ලෙස නියෝග කරනු ලැබීය.", "URL": "https://sinhala.adaderana.lk/news.php?nid=13708", "Category": null, "Parent URL": null}