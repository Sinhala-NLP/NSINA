{"Source": "Adaderana", "Timestamp": "February 11, 2014 08:54 am", "Headline": "හවුලියෑන්ග් සූ උතුරේ සංචාරයක ", "News Content": "දිවයිනට පැමිණ සිටින එක්සත් ජාතීන්ගේ සහකාර මහලේකම් සහ එක්සත් ජාතීන්ගේ සංවර්ධන වැඩසටහනේ කලාපීය අධ්‍යක්ෂ හවුලියෑන්ග් සූ මහතා අද(11) උතුරේ සංචාරය කිරීමට නියමිතව තිබේ. අද දිනයේ ඔහු කිලිනොච්චිය, යාපනය සහ මුලතිව් දිස්ත්‍රික්කවල සංචාරය කිරීමට නියමිතව ඇති බව වාර්තා වෙයි. එක්සත් ජාතීන්ගේ සංවර්ධන වැඩසටහන යටතේ උතුරේ ක්‍රියාත්මක ව්‍යාපෘතිවල ප්‍රගතිය පිළිබඳව සොයා බැලීම මෙම සංචාරයේ අරමුණයි. පසුගිය සෙනසුරාදා දිවයිනට පැමිණි හවුලියෑන්ග් සූ මහතා ඊයේ(10) දිනයේ මෙරට රජයේ ඉහළ පෙලේ නිලධාරීන් රැසක් හමුවී සාකච්ඡා පවත්වා තිබේ. ඊයේ පෙරවරුවේ මුදල් අමාත්‍යාංශ ලේකම් පි.බි.ජයසුන්දර මහතා හමුවු සූ මහතා පස්වරුවේ විදේශ කටයුතු අමාත්‍යාංශයේ ලේකම් ක්ෂෙණුකා සෙනවිරත්න මෙනවිය හමුවී ඇති බව වාර්තාවෙයි. ඉන් අනතුරුව ආර්ථික සංවර්ධන අමාත්‍ය බැසිල් රාජපක්ෂ මහතා ද හමුවී මෙරට එක්සත් ජාතීන්ගේ සංවර්ධන වැඩසටහන යටතේ ක්‍රියාත්මක ව්‍යාපෘතී පිළිබඳව හවුලියෑන්ග් සූ මහතා දීර්ඝ ලෙස සාකච්ඡා පවත්වා තිබේ.", "URL": "https://sinhala.adaderana.lk/news.php?nid=41030", "Category": null, "Parent URL": null}