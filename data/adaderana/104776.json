{"Source": "Adaderana", "Timestamp": "February 21, 2019 04:40 pm", "Headline": "අයවැය මතක් වෙද්දි කකුල් වෙව්ලනවා-ආණ්ඩුව ඉන්නේ ඒ පීඩනයෙන්", "News Content": "ආණ්ඩුවේ සිටින සියලු දෙනාට අයවැය මතක් වෙන විට කකුල් වෙව්ලන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී කෙහෙළිය රඹුක්වැල්ල මහතා පවසයි. අද(21) කොළඹ පැවති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය.‍ එහිදී වැඩිදුරටත් අදහස් දක්වමින් මන්ත්‍රීවරයා මේ බව පැවසීය. “මහින්ද රාජපක්ෂ මහතා අගමැති වෙලා උසාවියේ අභියෝගයට ලක්වෙන විට හඩේ හැටියට හා බැලූ බැල්මට කියලා උසාවියට ඉදිරිපත් කළ ලියවිල්ලේ 122ක් අත්සන් තිබුනා. ඊට පස්සේ ඒ අත්සන් ගණන 117ක් වුනා. අද තියෙන්නේ 103යි. අයවැය මතක් වෙද්දි කකුල් වෙව්ලනවා. ඒ පීඩනයෙන් ඔවුන් ඉන්නේ. මේ සියලු කතන්දර අස්සේ වර්තමාන යහපාලන රජයේ ඒකමතික බවක් නැහැ. සාමුහික වගකිමක් නැති බවයි පේන්නේ. රාජ්‍ය ඇමැතිවරයෙක් කියනවා කොකේන් භාවිතා කරන කැබිනට් ඇමැතිවරු ඉන්න බව. දැන් කියනවා වෙනත් අය ගැන කිව්ව බව. කැබිනට් එක ක්‍රියාත්මක වෙන හැටියට නම් ගංජා හරි ගහනවා කියලයි හිතෙන්නේ. සුවපති රාජිත සේනාරත්න ජනතාව මොනවා හිතුවත් කමක් නැහැ කියනවා. මේ ජනතාවයි හාස්‍යයට ලක් කරන්නේ. මිල සුත්‍රය ගෙනල්ලත් කළේ ඒකමයි. කොල කෑල්ල පෙන්නලා මුදල් ඇමැතිතුමා හිනා වෙද්දි දෙපැත්තේ ඉන්න දෙන්නත් හිනා වෙනවා. මේ හිනා වෙන්නේ ජනතාවටයි දැන් ආර්ථිකය සම්පූර්ණයෙන් කඩා වැටිලා. ආණ්ඩුව මෙයට වගකිව යුතුයි. එජාපය රනිල් වික්‍රමසිංහ රජයක් ආවම දැවැන්ත ආර්ථික විප්ලවයක් එන බවයි මතයක් හදලා තිබුනේ. දකුණු ආසියාවේ සියයට 3.3 ආර්ථික වර්ධනයක් එක්ක හත්වැනි තැනටයි ලංකාව තියෙන්නේ. මේ තියෙන්නේ ආර්ථික ඔස්තාර්ලාගේ ආර්ථික රටාවෙන් රටට වුන දේ. මහ බැංකුව මංකොල්ල කැවාට පස්සේ, ආර්ථීකය අවිචාරවත් ලෙස හැසිරවීමේ ප්‍රතිඵලයයි මේ. ජර්මනිය නිල වශයෙන් ප්‍රකාශ කරලා තියෙනවා ලංකාවේ ආයෝජන කරන්න එපා කියලා. 2015 දින 100 විප්ලවය, මාස 60න් අලුත් රටක් කියන පොරොන්දු පත්‍ර දෙක කියවලා ඉෂ්ඨ කරපුවා නොකරපුවා බලන්න. ඉෂ්ට කරපුවා එකක 2015 පෙර ජිවන තත්ත්වය හා පසු ජීවන තත්ත්වය සංසන්දනය කරලා බලන්න. මොවුන් අවසාන මාස හයේ සැලසුම් කරලා තියෙන්නේ අයවැයෙන් සහන දෙන බව කියලා මිනිස්සු රවටන්නයි. මේ විදියට රටේ සාමාන්‍ය ජනතාවගේ බුද්ධියට අගරු කරන මේ අයට මොනවා කරන්න බැරිද“", "URL": "https://sinhala.adaderana.lk/news.php?nid=104776", "Category": null, "Parent URL": null}