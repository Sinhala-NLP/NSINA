{"Source": "Adaderana", "Timestamp": "July 10, 2010 12:34 pm", "Headline": " කලාප කාර්යාලය වසා දැමීම රටවල් 34 ක් අමාරුවේ", "News Content": "‍කොළඹ පිහිටා තිබූ එක්සත් ජාතීන්ගේ සංවර්ධන වැඩසටහනට අදාළ ආසියා පැසිෆික් කලාපීය කාර්යාලය මේ අවස්ථා‍වේ වසා දැමීම හේතුවෙන් රටවල් 34 කටම බලපෑමක් සිදු වන බව ශ්‍රී ලංකා රජය පවසයි. අදාළ රටවලට බලපාන ගැටලු කලාපීය කාර්යාලය හරහා සාකච්ඡා කිරීමට නොහැකි වීම කනගාටුදායක තත්ත්වයක් බව විදේශ කටයුතු අමාත්‍යාංශය සඳහන් කරයි. කෙසේ වෙතත් බැන්කී මූන් මහතාගේ ප්‍රකාශකවරයා පසුගිය 8 වනදා සිදු කර තිබෙන ප්‍රකාශයක් පිළිබඳව ද අදාළ නිවේදනයෙන් අවධානය යොමු කර ඇත. කොළඹ පිහිටි එක්සත් ජාතීන්ගේ කාර්යාල වල කටයුතු නිසි පරිදි පවත්වා ගෙන යාමට එල්ල වී ඇති බාධා මැඩපැවැත්වීමට ශ්‍රී ලංකා බලධාරීන් අපොහොසත් වී ඇති බව ප්‍රකාශ වී තිබුණ ද‍ එක්සත් ජාතීන්ගේ මෙරට සියලු කාර්යාල සඳහා අවශ්‍ය ආරක්ෂාව සපයා තිබෙන බව ශ්‍රී ලංකා රජය අවධාරණය කරයි. ඉදිරියට ද එක්සත් ජාතීන්ගේ ක්‍රියාදාම තුළ රැඳී සිටිමින් කටයුතු කිරීමට තවදුරටත් අපේක්ෂා කරන බව ද විදේශ කටයුතු අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=9516", "Category": null, "Parent URL": null}