{"Source": "Adaderana", "Timestamp": "July 13, 2018 12:28 pm", "Headline": "මැණික් හා ස්වර්ණාභරණ ක්ෂේත්‍රයේ උන්නතිය සඳහා ගත යුතු ඉදිරි පියවර ජනපතිගේ අවධානයට", "News Content": "මැණික් හා ස්වර්ණාභරණ ක්ෂේත්‍රයේ උන්නතිය සඳහා ගත යුතු ඉදිරි පියවර පිළිබඳව ජනාධිපති මෛත්‍රීපාල සිරිසේන මහතාගේ අවධානය යොමුව තිබේ. මැණික් හා ස්වර්ණාභරණ කර්මාන්තයේ නිරත නියෝජිතයින් සමඟ ඊයේ (12) ජනාධිපති කාර්යාලයේ පැවැති හමුවකදී මේ සම්බන්ධයෙන් සාකච්ඡා වූ ජනාධිපති මාධ්‍ය අංශය සඳහන් කළේය. විදේශ විනිමය හරහා ජාතක ආර්ථීකයට වැදගත් දායකත්වයක් ලබාදෙන මැණික් හා ස්වර්ණාභරණ ක්ෂේත්‍රයේ මතුව ඇති ගැටළු සහ එහි උන්නතියට ගත යුතු ඉදිරි පියවර පිළිබඳ එහිදී සාකච්ඡා වී තිබේ. රත්‍රං සඳහා පැනවු සියයට 15ක ආනයන බද්ද ලිහිල් කිරිම, මැණික් හා ස්වර්ණාභරණ කර්මාන්තය ආදායම් බදු සඳහා යටත්විම හේතුවෙන් මතුව ඇති දුෂ්කරතා මෙන්ම ඉඩම් ප්‍රතිංස්කරණ කොමිසම් සභාවේ ඉඩම් සදහා පතල් කැණිමට බලපත්‍ර නිකුත් කිරිමේ ගාස්තු අවම කිරිම ආදී ගැටළු පිළිබඳ මෙහිදී අවධානය යොමු වූ බව ජනාධිපති මාධ්‍ය අංශය සඳහන් කළේය. වගා කළ නොහැකි තත්ත්වයේ කුඹුරු ඉඩම් පතල් කැණිම් සඳහා යොදා ගැනිම හා පතල් කැණිම් සිදු කිරිමෙන් අනතුරුව පතල් වසා දැමිම සඳහා පතල් කාර්මිකයින් උනන්දු කරවන වැඩපිළිවෙලක අවශ්‍යතාව ද මෙහිදී පෙන්වා දී තිබේ. පතල් කැණිම් හා බලපත්‍ර ලබාදීමේදී ප්‍රදේශිය තත්ත්වය සැලකිල්ලට ගනිමින් පතල්කරුවන්ට සහන ලබා දෙන ලෙසට නිලධාරින්ට උපදෙස් ලබාදී ඇති ජනාධිපතිවරයා පතල් කැණිම් සිදු කිරිමෙන් අනතුරුව එම පතල් වසා නොදමන පතල්කරුවන්ගේ බලපත්‍ර අහෝසි කර නීතිමය පියවර ගන්නා ලෙස ද නිලධාරින්ට දැනුම් දුන් බව ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=92489", "Category": null, "Parent URL": null}