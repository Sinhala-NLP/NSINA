{"Source": "Adaderana", "Timestamp": "September 24, 2013 02:00 pm", "Headline": "සක්විති අධිකරණ ශාල‍ාවේ බිම වැටී හඬයි ", "News Content": "බාලවයස්කාර දැරියක නීත්‍යානුකූල භාරකාරත්වයෙන් පැහැරගෙන ගොස් අපහරණය කිරීමේ සිද්ධිය සම්බන්ධයෙන් අධිකරණය හමුවේ අද පෙනී සිටි එම්. චන්දන වීරකුමාර නොහොත් සක්විති රණසිංහ මානසික වෛද්‍යවරයෙකු ‍ලවා පරික්ෂා කර ඒ පිළිබඳ වාර්තාවක් අධිකරණයට ඉදිරිපත් කරන ලෙස කොළඹ මහාධිකරණ විනිසුරු දේවිකා තෙන්නකෝන් මහත්මිය නියෝග කර තිබේ. විනිසුරුවරිය මෙම නියෝගය කරනු ලැබුවේ සක්විති රණසිංහ වෙනුවෙන්‍ පෙනී සිටි නීථිඥ රවීන්ද්‍ර සේනාරත්න මහතා අධිකරණයෙන් කළ ඉල්ලීමකට අනූව බව අප වාර්තාකරු පැවසීය. සක්විති රණසිංහ යම් කිසි මානසික අසනහනයකින් පෙළෙන බවත් ඔහු මීට කලින් අධිකරණය හමුවේ විත්ති වාචිකයක් ද ඉදිරිපත් කර ඇති බවත් නීතිඥවරයා කීවේය. ඒ අනුව ඔහුගේ මානසිකත්වය පරික්ෂා කර වාර්තාවක් අධිකරණයට ලබා ගන්නා ලෙස නීතිඥවරයා ඉල්ලා සිටි බව අප වාර්තාකරු පැවසීය. මෙම නඩුව ඒ අනුව ලබන මස 25 දාට කල්දැමුණු අතර සක්විති රණසිංහගේ හැසිරීම අද අමුතු බවත් ඔහු අධිකරණ ශාලාව තුළ බිම වාඩි වී වැළපෙන අයුරු ද දක්නට ලැබුණු බව හෙතෙම කීවේය.", "URL": "https://sinhala.adaderana.lk/news.php?nid=37654", "Category": null, "Parent URL": null}