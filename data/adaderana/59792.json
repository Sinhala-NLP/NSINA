{"Source": "Adaderana", "Timestamp": "May 4, 2016 11:14 am", "Headline": "මාධ්‍ය ආයතන ප්‍රධානියෙකුට 20,000ක් ගෙවන්න කියයි", "News Content": "ඉන්දියාවේ රූපවාහිණී මාධ්‍ය ආයතන ප්‍රධානියෙකුට රුපියල් 20,000ක වන්දි මුදලක් ගෙවන ලෙස ආන්ද්‍ර ප්‍රදේශ් ප්‍රාන්ත රජයට එරට ජාතික මානව හිමිකම් කොමිසම විසින් දැනුම් දී තිබේ.ශ්‍රී ලංකා හිටපු ජනාධිපති මහින්ද රාජපක්ෂ මහතා 2014 වසරේ දෙසැම්බර් මස 10 වනදා තිරුමලේ ප්‍රදේශයේ සංචාරයක නිරත වූ අවස්ථාවේ එහි මාධ්‍ය ආවරණයට තමිල්නාඩුවේ සිට මාධ්‍යවේදීන් පිරිසක් ගොස් තිබුණි.මහින්ද රාජපක්ෂ මහතා ඇතුළු පිරිසට එරෙහිව ඇතැම් දේශපාලන පක්ෂ හා කණ්ඩායම් විරෝධතාවයේ නිරත වූ අතර අදාළ මාධ්‍යවේදීන් විසින් එම සිද්ධිය ආවරණය කර ඇති බව සඳහන්ය.එහිදී තිරුපති නාගරික පොලීසිය මගින් උද්ඝෝෂකයන් සමඟ මාධ්‍යවේදීන් පිරිසක් ද අත්අඩංගුවට ගෙන පැය 07ක කාලයක් රදවාගෙන තිබුණි.කෙසේවෙතත් අත්අඩංගුවට ගත් මාධ්‍යවේදීන් අතර සිටි එස්.ගුණසේකරන් නැමැති රූපවාහිණී මාධ්‍ය ආයතන ප්‍රධානියෙකු මෙම සිද්ධියට එරෙහිව එරට ජාතික මානව හිමිකම් කොමිසම හමුවේ පැමිණිල්ලක් ගොනු කරනු ලැබුවේය.ඒ අනුව එම පැමිණිල්ල සලකා බැලීමෙන් අනතුරුව මානව හිමිකම් කොමිසම ප්‍රකාශ කර ඇත්තේ අදාළ අත්අඩංගුවට ගැනීම ඉන්දීය ආණ්ඩුක්‍රම ව්‍යවස්ථාව උල්ලංඝණය කරන්නක් බවයි.ඒ හේතුවෙන් අදාළ මාධ්‍ය ආයතන ප්‍රධානියා වෙත රුපියල් 20,000ක වන්දි මුදලක් ගෙවන ලෙස සහ සති 06ක් ඇතුළත එම වන්දි මුදල ලබාදුන් බවට සාක්ෂි සහිත වාර්තාවක් ඉදිරිපත් කරන ලෙස ප්‍රාන්ත රජයට දැනුම් දී ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=59792", "Category": null, "Parent URL": null}