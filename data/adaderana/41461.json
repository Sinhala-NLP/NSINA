{"Source": "Adaderana", "Timestamp": "March 1, 2014 09:46 am", "Headline": "ඖෂධ වලින් ගසා කෑ හිමිකරු අල්ලයි", "News Content": "වෛද්‍ය නිර්දේශයකින් තොරව වැඩි මිලට ඖෂධ වර්ග අලෙවි කළ බව කියන මාදම්පේ, පැරණි නගරයේ ඖෂධ සැලක හිමිකරුවෙකු ඖෂධ තොගයක්ද සමග හලාවත කොට්ඨාස දුෂණ මර්ධන ඒකකය විසින් අත්අඩංගුවට ගෙන තිබේ. ඉකුත් 28 වැනිදා රාත්‍රීයේ මෙම වැටලීම සිදු කර ඇත. සැකකරුගේ ඖෂධ සැලේ තිබූ ඖෂධ තොගයක්ද පොලිස් බාරයට ගෙන තිබේ. Tusq – Bx ,බ්‍රෙන්කොඩේන් සහ ට්‍රැමඩෝල් සහ නම්වූ සිරප් වර්ග තොගයක්ද, සූඩෝල් පෙති 183 ක්ද මෙහිදී පොලිස් බාරයට ගත් ඖෂධ වර්ග අතර වේ. රුපියල් 8/- බැගින් අලෙවි කළ යුතු සූඩෝල් පෙත්තක් වෛද්‍ය නිර්දේශයකින් තොරව මෙම ඔෂධ අලෙවි සැලේ රුපියල් 100 බැගින්ද, රුපියල් 113/- අලෙවි කළ යුතු බ්‍රොන්කොඩෙන් නම්වූ සිරප් වර්ගය අඩංගු බෝතලයක් රුපියල් 400 බැගින්ද සෙසු සිරප් වර්ගද වැඩි මිලට මෙම ඖෂධ හලෙන් අලෙවි කර ඇති බවට වැටලීම කළ නිලධාරීන් කියයි. හලාවත කොට්ඨාස බාර පොලිස් අධිකාරී සාලිය සිල්වා මහතාට ලද තොරතුරක් අනුව කොට්ඨාස දුෂණ මර්ධන ඒකකයේ නිලධාරියෙකු ව්‍යාජ ගැණුම්කරුවෙකු ලෙස යොදවා මෙම වැටලීම සිදු කර ඇත. තරුණයින් ඉලක්ක කර ගනිමින් මෙම ඖෂධ අලෙවි කිරීම ඖෂධසැල් හිමියා විසින් කාලයක පටන් කර ඇති බවට පොලීසිය විසින් තොරතුරු අනාවරණය කරගෙන තිබේ. අත්අඩංගුවට ගත් ඖෂධ තොගය සහ සැකකරු අධිකරණයට ඉදිරිපත් කිරීම සඳහා මාදම්පේ පොලීසියට බාර දී ඇත. කොට්ඨාස දුෂණ මර්දන ඒකකයේ ස්ථානාධිපති පොලිස් පරීක්ෂක ඩී.එම්.සී.දිසානායක මහතා ඇතුළු නිලධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=41461", "Category": null, "Parent URL": null}