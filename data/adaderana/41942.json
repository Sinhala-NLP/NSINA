{"Source": "Adaderana", "Timestamp": "March 20, 2014 03:20 pm", "Headline": "ගුවන් හමුදා පාපැදි සවාරියේ පළමු අදියරේ ජය ගුවන් හමුදාවටයි", "News Content": "ශී‍්‍ර ලංකා ගුවන් හමුදාවේ 63 වන සංවත්සරයට සමගාමීව ශී‍්‍ර ලංකා ගුවන් හමුදාව, ශී‍්‍ර ලංකා පාපැදි සම්මේලනය සමග එක්ව අඛණ්ඩව 15 වන වරටත් පවත්වනු ලබන ගුවන් හමුදා පාපැදි සවාරියේ පළමු අදියර අද (20) ආරම්භ විය. ඒ ගුවන් හමුදාපති එයාර් මාර්ෂල් කෝලිත ගුණතිලක මහතාගේ ප්‍රධානත්වයෙනි. කොළඹ ගුවන් හමුදා කඳවුර අසලදී ඔහු විසින් ලබාදුන් ආරම්භක සංඥාවෙන් පා පැදි තරඟය ආරම්භ විය. එහිදී කොළඹ සිට දඹුල්ල දක්වා කි.මී. 147.9 ක් පසුකරමින් පළමුවන, දෙවන, තුන්වන ස්ථානයන් ලබා ගැනීමට ගුවන් හමුදා පාපැදි ශූරීන් සමත් විය. අද උදෑසන කොළඹ ගුවන් හමුදා කඳවුර ඉදිරිපිටින් ආරම්භ වු මෙම අදියරේ ප‍්‍රථම ස්ථානය ගුවන් හමුදාවේ v කණ්ඩායමේ සමන්ත ලක්මාල් දිනාගත් අතර, දෙවන ස්ථානය ගුවන් හමුදාවේ v කණ්ඩායමේ මධුසංක පෙරේරා අත්කරගන්නා ලදී. තරගයේ තුන්වන ස්ථානය බුද්ධික වර්ණකුලසූරියට හිමිවිය. හෙට (21) තරඟයේ දෙවන අදියර ලෙස දඹුල්ල සිට වවුනියාව දක්වා කි.මී.120.2 ක දුරක් තරඟකරුවන් ධාවනයේ යෙදෙන අතර ගුවන් හමුදා පා පැදි කණ්ඩායමෙන් දැඩි අභියෝගයක් අනෙකුත් තරඟකරුවන්ට ලැබෙනු නොඅනුමානය.", "URL": "https://sinhala.adaderana.lk/news.php?nid=41942", "Category": null, "Parent URL": null}