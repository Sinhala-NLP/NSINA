{"Source": "Adaderana", "Timestamp": "January 2, 2014 06:07 pm", "Headline": "විෂ ආහාර සැපයූ ආයතනය මුද්‍රා තබයි - හිමිකරු අත්අඩංගුවේ ", "News Content": "ඇඟළුම් කම්හල් සේවකයින් පිරිසකට ආහාර විෂ වීමට හේතු වු ආහාර සැපයු ආයතනය තාවකාලිකව මුද්‍රා තබා තිබේ. බස්නාහිර පළාත් සෞඛ්‍ය අධ්‍යක්ෂ වෛද්‍ය අමල් හර්ෂ සිල්වා මහතා විසින් අදාළ පියවර ගෙන ඇති බව සෞඛ්‍ය අමාත්‍යංශය සඳහන් කළේය‍. අදාළ ආයතනයෙන් ලබාගත් ආහාර සාම්පල වැඩිදුර පරීක්ෂණ සඳහා රසායනාගාර වෙත යොමු කිරීමට ද පියවර ගෙන තිබේ. අද(02) පෙරවරුවේ ආහාර විෂ වීමට ලක්වු පුද්ගලයින් 350කට අධික පිරිසක් හෝමාගම , හොරණ සහ පාදුක්ක යන රෝහල් වලට ඇතුළත් කරනු ලැබුණි. මෙම පිරිස හොරණ ප්‍රදේශයේ ඇඟළුම් කම්හලක සේවක සේවිකාවන් පිරිසක් බව වාර්තා වෙයි. ඔවුන් ඊයේ(01) දිනයේ උත්සවයකට සහභාගි වී ඇති අතර එහිදි ආහාරයට ගන්නා ලද කුකුල් මස් වල අඩංගුව තිබු කිසියම් ක්ෂුද්‍ර ජීවින් හෝ විෂ ද්‍රව්‍යක් මෙලෙස ආහාර විෂ වීමට හේතු වී ඇති බවට සැක පළ වී තිබේ. මේ අතර අදාළ ආහාර සැපයු ආයතනයේ හිමිකරු අද(02) පස්වරුවේ අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සදහන් කළේය.", "URL": "https://sinhala.adaderana.lk/news.php?nid=40039", "Category": null, "Parent URL": null}