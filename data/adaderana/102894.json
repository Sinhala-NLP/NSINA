{"Source": "Adaderana", "Timestamp": "January 23, 2019 12:54 pm", "Headline": "අමෙරිකාවේ ලක්ෂ 8කට පඩි නෑ-ට්‍රම්ප් ගැන දැඩි අප්‍රසාදයක්", "News Content": "මේ දිනවල අමෙරිකාවේ රජයේ ආයතන අක්‍රීය වී තිබීම හේතුවෙන් එහි රජයේ සේවකයන් ලක්ෂ 8කට වේතන අහිමිව දැඩි පීඩාවට පත්ව සිටියි. එසේ පීඩාවට පත් පවුල් 500ක් සඳහා ආහාර ද්‍රව්‍ය පරිත්‍යාග කිරීමට පෞද්ගලික ආයතනයක් පසුගියදා කටයුතු කළේය. රජයේ ආයතන කටයුතු අක්‍රීය වීමෙන් දැඩි සේ පීඩනයට පත්ව සිටින අමෙරිකාවේ රජයේ සේවකයන් වෙනුවෙන් ආහාර ද්‍රව්‍ය ප්‍රදානය කිරීමේ අවස්ථාවක් පසුගියදා එරට නිව්යෝර්ක් නුවරදී පැවැත්වුණි. එහිදී මාසයක කාලයක් තිස්සේ වේතන නොලැබූ රජයේ සේවකයන්ගේ පවුල් 500කට ආසන්න ප්‍රමාණයක් සඳහා මෙසේ ආධාර හිමිවුණු බව විදෙස් වාර්තා සඳහන් කළේය. ෆුඩ් බෑන්ක් නම් ආයතනයේ මැදිහත්වීමෙන් ක්‍රියාත්මක කෙරුණු මේ ආහාර පරිත්‍යාගය තාවකාලික විසදුමක් වුවත්, මෙවැනි තාවකාලික විසදුම්වලින් පීඩාවට පත්ව සිටින පවුල් සැනසීමට නොහැකි බව, එහි විධායක අධ්‍යක්ෂවරිය පෙන්වා දුන්නා. අමෙරිකාව සහ මෙක්සිකෝව අතර දේශසීමා ප්‍රාකාරයක් ඉදිකිරීම සදහා අරමුදල් වෙන්කිරීමට ජනාධිපති ඩොනල්ඩ් ට්‍රම්ප් ගත් උත්සාහයත් සමඟින් අමෙරිකාවේ රාජ්‍ය ආයතනවලින් සියයට 30ක කටයුතු අඩාල වුණි. පසුගිය වසරේ දෙසැම්බර් මාසයේ 22වැනිදා සිට ආරම්භ වූ මේ අර්බුදය හේතුවෙන් ගතවූ මාසයක කාලය සඳහාම එහි රජයේ සේවකයන් ලක්ෂ 8කට වැටුප් හිමිවී නැත. ඉන් රජයේ සේවකයන් සහ ඔවුන්ගේ පවුල් දැඩි සේ පීඩාවට පත්වුණත්, දැඩි මුරණ්ඩු ප්‍රතිපත්තියක් අනුගමනය කරමින් ජනාධිපති ට්‍රම්ප් පවසන්නේ ප්‍රාකාරය ඉදිකිරීමට ප්‍රතිපාදන වෙන්කරන තුරු කිසිදු ලියවිල්ලක් වෙනුවෙන් අත්සන් නොතබන බවය. රට වැසියා පත්ව සිටින පීඩාව හඳුනාගැනීමට ජනාධිපතිවරයා සමත් වී නොමැති බවට ජනමතයක් මේ වන විට අමෙරිකානුවන් බොහෝ දෙනෙක් අතර ගොඩනැගී ඇත. ඒ හේතුවෙන් ජනාධිපතිවරයා දැඩි ජන අප්‍රසාදයට පත්ව ඇති බවත් සඳහන් වෙයි.", "URL": "https://sinhala.adaderana.lk/news.php?nid=102894", "Category": null, "Parent URL": null}