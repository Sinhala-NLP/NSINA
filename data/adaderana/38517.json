{"Source": "Adaderana", "Timestamp": "November 1, 2013 07:21 am", "Headline": "වැඩිවෙන බස් ගාස්තුව පොකැට්ටුවට දැනෙන්නේ මෙහෙමයි  ", "News Content": "අද දිනයේ සිට ක්‍රියාත්මක වන පරිදි ලංගම හා පෞද්ගලික බස්රථ ගාස්තු ඉහළ නංවා තිබේ. බස් ගාස්තු ජාතික ප්‍රතිපත්තියට අනුව 7%න් බස් ගාස්තු ඉහළ නැංවෙනු ඇති අතර රුපියල් 9යේ අවම ගාස්තුව හැර සෙසු සියලුම බස් ගාස්තු මේ අනුව ඉහළ යනු ඇති බව ජාතික ගමනාගමන කොමිසම සඳහන් කරයි. ඒ අනුව රුපියලත්, රුපියල් 46ත් අතර මුදලකින් බස් ගාස්තු ඉහළ නැංවෙනු ඇති බව කියැවෙයි. ඒ අනුව රුපියල් 12 සිට රුපියල් 27 දක්වා ගාස්තුව රුපියලකින් ද, රුපියල් 30 සිට 32 දක්වා ගාස්තුව රුපියල් 2කින්ද, රුපියල් 34 සිට 48 දක්වා ගාස්තුව රුපියල් 3කින්ද, රුපියල් 49 සිට 60 දක්වා ගාස්තුව රුපියල් 4කින්ද, රුපියල් 62 සිට 75 දක්වා ගාස්තුව රුපියල් 5කින්ද, ඉහළ යන බව වාර්තා වේ. එමෙන්ම රුපියල් 77 සිට රුපියල් 105 දක්වා ගාස්තුව රුපියල් 7කින්ද, රුපියල් 107 සිට 117 දක්වා ගාස්තුව රුපියල් 8කින්ද, රුපියල් 118 සිට 142 දක්වා ගාස්තුව රුපියල් 9කින්ද, රුපියල් 143 සිට 151 දක්වා ගාස්තුව රුපියල් 10 කින්ද, රුපියල් 152 සිට 160 දක්වා ගාස්තුව රුපියල් 11කින්ද, රුපියල් 161 සිට 175 දක්වා ගාස්තුව රුපියල් 12කින්ද, රුපියල්177 සිට 186 දක්වා ගාස්තුව රුපියල් 13 කින්ද, රුපියල් 187 සිට 198 දක්වා ගාස්තුව රුපියල් 14 කින්ද, ඉහළ නැංවෙයි. සාමාන්‍ය මගි බස් රථයක අවසන් ගාස්තුව වන රුපියල් 662 ක මුදල නව සංශෝධන අනුව රුපියල් 46කින් ඉහළ යනු ඇත. නව බස් ගාස්තු සංශෝධනයන් සියලුම පෞද්ගලික හා ලංකා ගමනාගමන මණ්ඩලයට අයත් බස්රථවල අනිවාර්යයෙන්ම ප්‍රදර්ශනය කළයුතු බව ද ජාතික ගමනාගමන කොමිසම දැනුම් දෙයි. මේ අතර අද දිනයේ සිට ක්‍රියාත්මක වන පරිදි දක්ෂිණ අධිවේගි මාර්ගයේ බස් ගාස්තු ද ඉහළ නංවා තිබේ. ඒ අනුව අධිවේගි මාර්ගයේ මහරගම සිට ගාල්ල දක්වා නව බස් ගාස්තුව රුපියල් පන්සියයක් බව ජාතික ගමනාගමන කොමිසම සඳහන් කරයි.", "URL": "https://sinhala.adaderana.lk/news.php?nid=38517", "Category": null, "Parent URL": null}