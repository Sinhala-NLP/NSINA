{"Source": "Adaderana", "Timestamp": "July 8, 2015 05:05 pm", "Headline": "දූෂිතයෝ කියන වචනය පිළිගන්නේ නෑ", "News Content": "දූෂිතයෝ කියන වචනය පිළිනොගන්නා බවත්, එසේ පිළිගත හැක්කේ චෝදනා එල්ල වී ඇති පුද්ගලයින් අධිකරණය ඉදිරියේ වරදකරුවන් වූ විට පමණක් බවත්, ශ්‍රිලනිප මහලේකම් අනුර ප්‍රියදර්ශන යාපා මහතා පවසයි.ශ්‍රී ලංකා නිදහස් පක්ෂය විසින් ඉදිරි මැතිවරණ කටයුතුවලට අදාළව අද පෙරවරුවේ මාධ්‍ය හමුවක් කැඳවා තිබූ අතර එහිදී මාධ්‍යවේදියෙකු ඇසූ ප්‍රශ්නයකට පිළිතුරු ලෙස ඒ මහතා මේ බව පැවසීය.මාධ්‍යවේදියා එහිදී විමසා සිටියේ දූෂිතයින්ට මෙවර නාමයෝජනා ලබානොදීමට තීරණයක් ගෙන ඇතිද යන්නයි.ඊට පිළිතුරු ලෙස අනුර ප්‍රියදර්ශන යාපා මහතා ඉහත ප්‍රකාශය කරන ලදී.මේ අතර ශ‍්‍රී ලංකා නිදහස් පක්ෂය තුළ කණ්ඩායම් දෙකක් නොමැති බවත් එක්සත් එම මාධ්‍ය හමුවට එක්වූ සන්ධානයේ මහලේකම් හිටපු පාර්ලිමේන්තු මන්ත‍්‍රී සුසිල් පේ‍්‍රම්ජයන්ත් මහතා කියා සිටියේය.මීට පෙර මතවාද දෙකක් තිබුණ බවත්, එම මතවාද සියල්ල දැන් සමනය වී ඇති බවත් ඔහු පැවසුවේය.මේ නිසා ශ‍්‍රී ලංකා නිදහස් පක්ෂය තුළ මේවන විට කිසිඳු අර්බුදයක් සහ ගැටුමක් නොමැති බවද ඒ මහතා අවධාරණය කළේය.හිටපු ජනාධිපතිවරයාට නාමයෝජනා ලබාදීමේදී කිසිදු කොන්දේසියක් පනවා නැතැයිද පක්ෂය මෙහෙයවන්නේ සභාපති ලෙස ජනාධිපති මෛත්‍රිපාල සිරිසේන මහතා බවද, නාමයෝජනා ලැයිස්තු සකස් කිරීමේ කටයුතු ඉදිරි දින දෙක තුළ අවසන් කළ හැකි බවද ඒ මහතා කියා සිටියේය.චෝදනා එල්ල වී ඇති ඇතැම් පුද්ගලයින්ට නාමයෝජනා නොලැබෙනු ඇතැයිද ඒ කවරෙකුද යන්න නාමයෝජනා බාරදීමෙන් පසු දැන ගත හැකි බවද එම මාධ්‍ය හමුවේදී ප්‍රකාශ කෙරිණ.", "URL": "https://sinhala.adaderana.lk/news.php?nid=52519", "Category": null, "Parent URL": null}