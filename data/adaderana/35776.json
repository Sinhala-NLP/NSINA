{"Source": "Adaderana", "Timestamp": "July 14, 2013 03:57 pm", "Headline": "ජනපති දළදා වඳියි", "News Content": "ජනාධිපති මහින්ද රාජපක්ෂ මහතා ශ්‍රී දළදා සමිදුන් වැඳ පුදාගෙන ආශිර්වාද ලබාගෙන තිබේ. අද පෙරවරුවේ ජනාධිපතිවරයා ශ්‍රී දළදා සමිදුන් වැඳ පුදාගත් බව ජනාධිපති මාධ්‍ය අංශය සඳහන් කළේය. එහිදී ශ්‍රී දළදා සමිදුන් වැඩ සිටින ස්ථානයට ප්‍රවේශවන දක්ෂිණ ද්වාරය ජනාධිපති මහින්ද රාජපක්ෂ මහතා විසින් පූජා කර තිබේ. රිදියෙන් කරන ලද මෙවැනි ද්වාර 2 ක් ජනාධිපතිවරයා විසින් මීට පෙර ශ්‍රී දළදා මාලිගාව වෙත පූජා කර තිබුණි. දළදා සමිදුන් වැඳ පුදා ගත් ජනාධිපතිවරයා ඉන් අනතුරුව අස්ගිරි පාර්ශවයේ මහනායක අතිපූජ්‍ය උඩුගම ශ්‍රී බුද්ධරක්ඛිත හිමිපාණන් සහ මල්වතු පාර්ශවයේ මහනායක අතිපූජ්‍ය තිබ්බොටුවාවේ ශ්‍රී සුමංගල හිමිපාණන් බැහැදැක සුවදුක් විමසූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=35776", "Category": null, "Parent URL": null}