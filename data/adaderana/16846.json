{"Source": "Adaderana", "Timestamp": "June 18, 2011 03:45 pm", "Headline": "කම්කරුවන්ට වූ හානි ගැන ජාත්‍යන්තර කම්කරු සංවිධාන දැනුවත් කරයි", "News Content": "කටුනායක නිදහස් වෙළඳ කලාප‍ය තුළ පසුගියදා ඇතිවූ ගැටුමින් කම්කරුවන්ට සිදුවූ හානි සම්බන්ධයෙන් ජාත්‍යන්තර කම්කරු සංවිධාන දැනුවත් කිරීමට කටයුතු කළ බව නිදහස් වෙළඳ කලාප හා පොදු සේවක සංගමය පවසයි. අදාළ සිද්ධිය සම්බන්ධයෙන් අන්තර්ජාතික වෘත්තීය සමිති මහා සම්මේලනය දැනුවත් කර ඇති බව එහි සමලේකම් ඇන්ටන් මාකස් මහතා සඳහන් කළේය. විශේෂයෙන් සිද්ධිය සම්බන්ධයෙන් රජය නිහඩ පිළිවෙතක් අනුගමනය කිරීම හේතුවෙන් මෙවැනි පියවරක් ගත් බව ඇන්ටන් මාකස් මහතා සඳහන් කරයි. සිද්ධියෙන් ජීවිතක්ෂයට පත්වූ පුද්ගලයාට මෙන්ම තුවාලලැබූවන් සඳහා අදාළ වන්දි ලබාදීමට රජය මේ වන තෙක් අපොහොසත් වී ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16846", "Category": null, "Parent URL": null}