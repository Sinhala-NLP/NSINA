{"Source": "Adaderana", "Timestamp": "September 17, 2018 07:03 am", "Headline": "වැටුප් විෂමතා කොමිසම අදත් රැස්වෙයි", "News Content": "රාජ්‍ය සේවයේ වැටුප් විෂමතා නිවැරදි කිරීම සහ රාජ්‍ය සේවය තුළ පවතින වැටුප් හා සම්බන්ධ ගැටළු නිවැරදි කිරීම සඳහා පත් කළ විශේෂ කමිටුව අද(17) දිනයේ රැස්විමට නියමිතයි. අද පස්වරු 02.30ට සිය කාර්යාලයේදී මෙම රැස්විම පැවැත්වෙන බව එම කමිටුවේ සාමාජිකයෙකු සඳහන් කළේය. සමාජිකයින් 15 දෙනෙකුගෙන් සමන්විත මෙම විශේෂ කමිටුව ජනාධිපතිවරයා විසින් පත් කරනු ලැබුවේය. පසුගිය අගෝස්තු මස 27 වනදා මෙම කමිටුව පළමුවරට රැස්වූ අතර අද දිනයේ මෙම කමිටුව රැස්වන්නේ 06 වන වතාවට බව සඳහන්ය. මේ අතර වැටුප් විෂමතා නිවැරදි කිරීම සම්බන්ධයෙන් අදහස් සහ යෝජනා ලබා දෙන ලෙස මෙම කොමිසම වෘත්තිය සමිති ඇතුළු පාර්ශව වලින් ඉල්ලීමක් කර තිබුණි. එම අදහස් සහ යෝජනා ලබා ගැනීමේ කටයුතු පසුගිය සිකුරාදායින් අවසන් වූ අතර එම යෝජනා පිළිබඳව අද දිනයේදී සාකච්ඡා කිරීමට නියමිත බව වාර්තා වෙයි. කෙසේවෙතත් පසුගිය 20 වනදා සිට මාස දෙකක කාලයක් සඳහා මෙම කොමිසම පත් කර ඇති අතර එම කාලය තුළ වැටුප් ගැටළුව විසදීම සම්බන්ධයෙන් වන යෝජනා මෙම කමිටුව විසින් ජනාධිපතිවරයා වෙත බාරදීමට නියමිතයි.", "URL": "https://sinhala.adaderana.lk/news.php?nid=96199", "Category": null, "Parent URL": null}