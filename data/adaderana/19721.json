{"Source": "Adaderana", "Timestamp": "November 1, 2011 02:46 pm", "Headline": "ප්‍රමිතියෙන් තොර පෙට්‍රල් වාහන සඳහා නෙවෙයි", "News Content": "ප්‍රමිතියෙන් තොර මෙටි‍්‍රක් ටොන් 2600ක පෙට‍්‍රල් තොගය සඳහා ටෙන්ඩර් කැඳවූවත් ඒවා වාහන සඳහා යෙදවීම සුදුසු නොවන බව ලංකා ඛනිජ තෙල් සංස්ථාව පවසයි. ඛනිජ තෙල් සංස්ථාව විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. මෙටි‍්‍රක් ටොන් 2600ක පෙට‍්‍රල් තොගය සඳහා ටෙන්ඩර් කැඳවා ඇත්තේ එම ඉන්ධන මොනම ආකාරයකින් හෝ වාහන සදහා යෙදීමට තෙල් සංස්ථාවේ අනුමැතියක් හිමි නොවේය යන කොන්දේසි සහිතවයි. ආන්දොලනයට තුඩු දුන් පෙට‍්‍රල් මෙටි‍්‍රක් ටොන් 20000න් ඉතිරි වූ මෙටි‍්‍රක් ටොන් 2600 නැවත ඉන්ධන පාරිභොගිකයන් වෙත බෙදා හැරීම සුදුසු නොවන බව මෙම පෙට‍්‍රල් තොගය සම්බන්ධව අමාත්‍යංශය විසින් සොයා බැලීමට පත්කළ කමිටුවේ වාර්තාවෙන් නිර්දේශ කර තිබුණි. එමෙන්ම එම ඉන්ධන තොගය වෙනත් කටයුත්තකට යොදා ගන්නා ලෙස නිර්දේශ කර තිබුණි. මෙම ඉතිරි වූ පෙට‍්‍රල් තොගය සම්බන්ධව කළ යුත්තේ කුමක්දැයි සොයා බැලීම සදහා ලංකා ඛනිජ තෙල් සංස්ථාව විශේෂඥයින්ගෙන් යුත් කමිටුවක් පත් කරන ලදී. එම කමිටුවේ නිර්දේශය වූයේ විවෘත ටෙන්ඩර් කැඳවා ගැණුම්කරුවන්ට ලබා දී මෙම තෙල් තොගයට අදාළ මුදල උපයා ගන්නා ලෙසයි. ඒ අනුව එම තෙල් තොගයේ පිරිවිතරයන් සහිතව පුවත්පත් දැන්වීමක් පළකරනු ලැබීය. එහි සඳහන් පිරිවිතරයන්ට අනුව විදුලි නිෂ්පාදනය සේම වෙනත් කර්මාන්ත සදහා මෙම ඉන්ධන යොදා ගත හැකිය. එහෙත් මෙම ඉන්ධන මොනම ආකාරයකින් හෝ වාහන සදහා යෙදීමට ලංකා ඛනිජ තෙල් සංස්ථාවේ අනුමැතියක් හිමි නොවන බවට අනිවාර්ය කොන්දේසියක් ගැණුම්කරුවන් වෙත පැනවේ. කර්මාන්ත සඳහා මෙම ඉන්ධන තොගය ලබාදීමට නියමිත අතර එම තෙල් තොගය අළෙවිකොට උපරිම මිලක් ලබා ගැනීමට හා මෙම තෙල් තොගය නිසා වන පාඩුව ඒ තුළින් අවම කරගැනීමේ අරමුණින් ටෙන්ඩර් කැඳවීය. තවද මෙම තෙල් තොගය මිලට ගෙන වංචනික මාර්ගවලින් නැවත ඉන්ධන පාරිභොගිකයන් වෙත ඒවා මුදාහැරීමට ඇතැමෙකු ක‍්‍රියා කළහොත් එය වළක්වා ගැනීම විවෘත ටෙන්ඩර් කැදවීමේ තවත් මූලික අරමුණක් විය. ලංකා ඛනිජ තෙල් නීතිගත සංස්ථාව", "URL": "https://sinhala.adaderana.lk/news.php?nid=19721", "Category": null, "Parent URL": null}