{"Source": "Adaderana", "Timestamp": "July 19, 2018 11:10 am", "Headline": "වෛද්‍ය හිඟයට පිළියම් ඉල්ලා ප්‍රදේශවාසීන් උද්ඝෝෂණයක", "News Content": "මස්කෙලිය ප්‍රාදේශිය රෝහලේ දැනට පවතින වෛද්‍ය හිඟයට වහාම විසඳුම් ලබා දෙන ලෙස ඉල්ලා එම රෝහල ඉදිරිපිට අද(19) උදෑසන උද්ඝෝෂණයක් පැවැති බව අද දෙරණ වාර්තාකරු පවසයි. එම රෝහලේ සායන කටයුතුවලට පැමිණි රෝගීන්, ප්‍රදේශවාසීන් හා රෝහල් සංවර්ධන කමිටුවේ නිලධාරීන් එක්ව මෙම උද්ඝෝෂණය පැවැත් විය. වෛද්‍ය හිඟිය හේතුවෙන් එම රෝහලේ සායන කටයුතු සඳහා සහ බාහිර රෝගි අංශයෙන් ප්‍රතිකාර ලබා ගැනීම සඳහා අද(19) එම රෝහලට පැමිණි රෝගින් විශාල පිරිසක් එම රෝහලේ දිස්ත්‍රික් වෛද්‍ය නිලධාරියාට පමණක් සියළුම කටයුතු පැවැත් වීම නිසා රෝගින් දැඩි අසිරුතාවයට පත් වි සිටි බව අප වාර්තාකරු සඳහන් කළේය. මධ්‍යම පළාත් සෞඛ්‍ය අංශය යටතේ පාලනය වන මස්කෙලිය ප්‍රාදේශිය රෝහල බල ප්‍රදේශයේ තේ වතු 20 වැඩි ප්‍රමාණයක් , ගම්මාන 4 ක් ඇතුළු 60000 පමණ ජනගහනයක් ආවරණය වෙන බල ප්‍රදේශයකි. එම රෝහලේ වෛද්‍යවරුන් පස් දෙනෙකු සිටිය යුතු වුවද දැනට එම රෝහලට අනුයුක්ත කර ඇති එක් වෛද්‍යවරියක් ප්‍රසූත නිවාඩු ලබාගෙන ඇති අතර, අනෙක් වෛද්‍යවරයා පාඨමාලාවක් හැදැරීම සඳහා රෝහලෙන් බැහැරව ගොස් ඇති බව වාර්තා වෙයි. එම රෝහලේ පවතින දැඩි වෛද්‍ය හිඟය හේතුවෙන් එම රෝහලට පැමිණෙන කිසිදු අසාධ්‍ය රෝගියෙකු රෝහල තුළ නේවාසිකව ප්‍රතිකාර ලබා නොදෙන අතර, එම සියළුම රෝගින් දික්ඔය මූලික රෝහලට මාරු කර යැවීමට දිස්ත්‍රික් වෛද්‍ය නිලධාරිවරයා කටයුතු කරනු ලබයි. මහල් තුනකින් සමත් විත මෙම රෝහලේ නේවාසිකව රෝගින් 100 කට වැඩි ප්‍රමාණයකට ප්‍රතිකාර ලබා දීමට හැකියාව ඇති අතර, එම රෝහලේ වෛද්‍යවරුන් නොමැති නිසා එම රෝහල සතු ළමා වාට්ටුවද මේ වන විට වසා දමා ඇති බව සඳහන්ය. එම රෝහලේ බාහිර රෝගි අංශයෙන් ප්‍රතිකාර ලබා ගැනීමට දිනකට රෝගින් 200 කට අධික පිරිසක් පැමිණෙන බවත්, රෝහලේ දැනට රාජකාරියේ සිටින දිස්ත්‍රික් වෛද්‍ය නිලධාරියට පමණක් රෝහලේ සියළුම කටයුතු සිදු කිරීමට නොහැකි බව එම රොහලේ සේවකයන්ද කියා සිටියේය. මෙම වෛද්‍ය හිඟය මාස කිහිපයක් තිස්සේ පැවතිම නිසා එම රෝහලේ පරිපාලන කටයුතු මෙන්ම බාහිර රෝගි අංශයට පැමිණෙන රෝගීන් ඇතුළු හදිසි රෝගින් පරික්ෂා කිරීමට සිටින්නේ දිස්ත්‍රික් වෛද්‍ය නිලධාරියා පමණක් බව එම රෝහලේ සේවකයින් වැඩිදුරටත් පැවසීය. සායන කටයතු සහ බාහිර රෝගි අංශයෙන් ප්‍රතිකාර ලබා ගැනීමට රෝහලට පැමිණි රෝගින් සහ උද්ඝෝෂනයේ නියැලි පිරිස කියා සිටින්නේ වහාම එම රෝහලේ පවතින උග්‍ර වෛද්‍ය හිඟයට විසඳුමක් ලබා දෙන ලෙසයි.", "URL": "https://sinhala.adaderana.lk/news.php?nid=92829", "Category": null, "Parent URL": null}