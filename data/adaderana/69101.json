{"Source": "Adaderana", "Timestamp": "February 4, 2017 09:07 am", "Headline": " අභිමානවත් 69 වන නිදහස් උළෙල ඇරඹෙයි", "News Content": "69 වන ජාතික නිදහස් දින සැමරුම අතිඋත්කර්ශවත් අන්දමින් අද(04) පෙරවරුවේ ගාලු මුවදොර පරිශ්‍රයේදී පැවැත්වුණි.වසර ගණනාවක් විවිධ ජාතීන්ගේ යටත් විජිතයක්ව පැවති ශ්‍රී ලංකාව 1948 වසරේ පෙබරවාරි මස 4 වෙනිදා නිදහස ලබාගත්තේය. එහි 69වන සංවත්සරය වෙනුවෙන් අද පැවති ප්‍රධාන උත්සවය ආරම්භ වුයේ ජනාධිපති මෛත්‍රීපාල සිරිසේන මහතාගේ සම්ප්‍රාප්තියෙනි. අශ්වාරෝහකයන් ද පෙරටු කර ගනිමින් ජනාධිපතිවරයා උත්සව භූමියට පැමිණියේය.මෙලෙස උත්සව භූමියට සම්ප්‍රාප්ත වු ජනාධිපතිවරයා පිළිගනු ලැබූයේ අග්‍රාමාත්‍ය රනිල් වික්‍රමසිංහ මහතා සහ ස්වදේශ කටයුතු අමාත්‍ය වජිර අබේවර්ධන මහතා විසිනි. ආරක්ෂක මාණ්ඩලික ප්‍රධානී, ත්‍රිවිද හමුදාපතිවරුන් සහ පොලිස්පතිවරයා, විසින් ජනාධිපතිවරයා ප්‍රධාන කොඩි කණු වෙත කැටුව යනු ලැබීය. සක් නද හා මංගල ඛෙර වාදනය මධ්‍යයේ ජනාධිපතිවරයා විසින් ජාතික ධජය ඔසවනු ලැබූයේ ඉන් අනතුරුවය. තෝරාගත් පාසල් කිහිපයක සිසු සිසුවියන් 110 දෙනෙකු විසින් ජාතික ගීය ගායනා කිරීම ද මෙහිදී සිදුවුණි.ජාතික ගීය ගායනා කිරීමෙන් පසු ආරක්ෂක මාණ්ඩලික ප්‍රධානී, ත්‍රිවිධ හමුදාපතිවරුන් සහ පොලිස්පතිවරයා විසින් ජනාධිපතිවරයා විශේෂ පීඨිකාවක් වෙත කැටුව යනු ලැබීය. පාසල් සිසුවියන් කණ්ඩායමක් ජයමංගල ගාථා ගායනා කළේ එම අවස්ථාවේදීය.ජාතික නිදහසේ 69වන වසර සමරන අවස්ථාවේ මාතෘ භූමිය වෙනුවෙන්, එහි ස්වෛරීත්වය හා භෞමික අඛණ්ඩතාව වෙනුවෙන් දිවි කැප කළ විරුවන් සිහිකරනු උදෙසා විනාඩි 02ක නිශ්ශබ්ද්ධතාවක්ද පවත්වනු ලැබීය. ජනාධිපති උත්තමාචාර සම්මාන පිරිනැමුණේ ඉන් අනතුරුවය.ජනාධිපති උත්තමාචාරයෙන් අනතුරුව ජනාධිපති මෛත්‍රීපාල සිරිසේන මහතා ජාතිය ඇමතීය. ජාතික නිදහස් දින උළලේ ආචාර පෙළපාලිය සඳහා යුද, නාවික, ගුවන් හමුදා සාමාජිකයන් මෙන්ම පොලිස් සහ සිවිල් ආරක්ෂක බලකා සාමාජිකයන්ද එක්ව සිටියේය.", "URL": "https://sinhala.adaderana.lk/news.php?nid=69101", "Category": null, "Parent URL": null}