{"Source": "Adaderana", "Timestamp": "September 14, 2016 10:15 am", "Headline": "ගුවන් තොටුපළේදී වීසා නෑ - ශ්‍රී ලංකාව කළ දේ බංග්ලාදේශයත් කරයි  ", "News Content": "බංග්ලාදේශ ජාතිකයින්ට ගුවන් තොටුපළේදීම වීසා ලබාදීමේ ක්‍රමය (on-arrival visas) ශ්‍රී ලංකා රජය විසින් අත්හිටුවා ඇතැයි බංග්ලාදේශ විදේශ කටයුතු අමාත්‍යංශය පවසයි.මීට දින කිහිපයකට ඉහතදී ශ්‍රී ලංකා රජය විසින් කිසිදු පූර්ව දැනුම්දීමකින් තොරව එම ක්‍රියාමාර්ගය ගෙන ඇති බව බංග්ලාදේශය කියයි.ශ්‍රී ලංකා රජය විසින් ගනු ලැබූ එකී ක්‍රියාමාර්ගයට එකට එක කිරීමක් වශයෙන් බංග්ලාදේශයද එරටට යන ශ්‍රී ලාංකිකයින්ට ගුවන් ‍තොටුපළේදීම වීසා ලබාදීමේ පහසුකම අත්හිටුවා තිබේ.මේ ගැන බංග්ලාදේශ විදේශ අමාත්‍යංශයේ නිලධාරීන් එරට සිටින ශ්‍රී ලංකා මහකොමසාරිස් යසෝජා ගුණසේකරගෙන් විමසා ඇත.නමුත් ඇය ඒ සම්බන්ධයෙන් සෘජු පිළිතුරක් ලබාදීමට අපොහොසත්වී ඇති බවත්, ඇය ඊට නිශ්චිත හේතුවක් නොදන්නා බවක් පවසා ඇති බවත්, විදෙස් මාධ්‍ය වාර්තා කරයි.ආසියානු කලාපයේ ශ්‍රී ලංකාව තම රටට ඉතා කිට්ටු මිත්‍රයෙකු ලෙස ඇසුරුකරද්දී ගනු ලැබූ මෙම තීරණය ගැන බංග්ලාදේශ රජය මහත් විමතියට පත්ව ඇති බවද එම වාර්තාවල දැක්වෙයි.එය කිසිදු පූර්ව දැනුම්දීමකින් තොරවම සිදුකිරීම ගැන බංග්ලාදේශ බලධාරීන් විමතිය පළකර ඇති අතර එහි සිටින ශ්‍රී ලංකා මහකොමසාරිස්වරිය ශ්‍රී ලංකාවට පැමිණ මේ ගැන නිවැරදි තොරතුරු අනාවරණය කර ගැනීමට අපේක්ෂාවෙන් සිටින බවක්ද එම වාර්තා වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=64071", "Category": null, "Parent URL": null}