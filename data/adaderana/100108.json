{"Source": "Adaderana", "Timestamp": "December 1, 2018 02:19 pm", "Headline": "පක්ෂව ඡන්ද 11යි විපක්ෂව ඡන්ද 8යි-අයවැය යෝජනාව සම්මතයි", "News Content": "බෝපෙ පෝද්දල ප්‍රාදේශීය සභාවේ 2019 වර්ෂය සඳහා වන අයවැය යෝජනාව ඉදිරිපත් කිරීම සඳහා විශේෂ සභා රුස්වීමක් ඊයේ (30) පැවැත් විය. අදාළ අයවැය යෝජනාව ජනතාවාදී නොවන බව පවසමින් විපක්ෂ මන්ත්‍රීවරු සභාව තුළ විරෝධය පළ කිරීමත් සමඟ එහි උණුසුම් තත්ත්වයක් හටගත්තේය. 2019 වර්ෂය සඳහා වන අයවැය යෝජනාව ඉදිරිපත් කිරීම සඳහා බොපෙ පෝද්දල ප්‍රාදේශීය සභාවේ විශේෂ සභා රුස්වීම ආරම්භ වුණේ ඊයේ පෙරවරු 9.30ට පමණයි. ශ්‍රී ලංකා පොදුජන පෙරමුණට බලය හිමි මෙම පළාත් සභාවේ සභාපති දිල්රුක් අබේකෝන් මහතා විසින් 2019 වර්ෂය සඳහා වන අයවැය යෝජනාව සභාවට ඉදිරිපත් කළේය. කෙසේ වෙතත් අදාළ අයවැය යෝජනාව ජනතාවාදී නොවන බවත් එය සභාපතිවරයා සහ මන්ත්‍රීවරුන් වෙනුවෙන් සකස් කළ අයවැය යෝජනාවක් බව පවසමින් විපක්ෂ මන්ත්‍රීවරු ඊට විරෝධය පළ කර තිබේ. ෙඒ අතරවාරයේ එක්සත් ජාතික පක්ෂය සහ ජනතා විමුක්ති පෙරමුණ නියෝජනය කරන විපක්ෂ මන්ත්‍රීවරු අයවැය යෝජනාව පුළුස්සා දැමීමට කටයුතු කළේය. අනතුරුව අයවැය යෝජනාව සම්මත කිරීම සඳහා ඡන්ද විමසීමක් පැවැත්වීමට සභාපතිවරයා ක්‍රියා කර තිබේ. එහිදී යෝජනාවට පක්ෂව ඡන්ද 11ක්ද විපක්ෂව ඡන්ද 8ක්ද හිමිවූ අතර ඒ අනුව වැඩි ඡන්ද 3කින් අදාළ අයවැය යෝජනාව සම්මත විය.", "URL": "https://sinhala.adaderana.lk/news.php?nid=100108", "Category": null, "Parent URL": null}