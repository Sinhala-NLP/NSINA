{"Source": "Adaderana", "Timestamp": "May 3, 2017 08:41 am", "Headline": "සරණාගතයින් මිරිහාන රැඳවුම් මධ්‍යස්ථානයට යොමුකරයි", "News Content": "යාපනය, කන්කසන්තුර මුහුදු සීමාවේදි අත්අඩංගුවට ගත් මියන්මාර් සරණාගතයින් පිරිස මිරිහාන රැඳවුම් මධ්‍ය ස්ථානය වෙත යොමු කිරීමට මල්ලාකම් මහේස්ත්‍රාත් අධිකරණය නියෝග කර තිබේ. පසුගිය ඉරිදා දිනයේ කන්කසන්තුර මුහුදු සීමාවේදි මියන්මාර් ජාතිකයින් 30 දෙනෙකු නාවික හමුදාව විසින් අත්අඩංගුවට ගනු ලැබීය. ඔවුන් සමඟ සිටි ඉන්දීය ජාතිකයින් දෙදෙනෙකුද අත්අඩංගුවට ගත් අතර මෙම පිරිස ඉන්දියාවේ සිට වෙනත් රටකට සංක්‍රමණය කරමින් සිට ඇති බව වාර්තා වේ. අත්අඩංගුවට ගත් මියන්මාර් ජාතිකයින් අතර කාන්තාවන් 07 දෙනෙකු සහ කුඩා ළමුන් 16 දෙනෙකු සිටින බව සඳහන්වේ. ඔවුන් සියළු දෙනා මල්ලාකම් මහේස්ත්‍රාත් අධිකරණය වෙත ඊයේ(3) දිනයේ ඉදිරිපත් කර ඇති අතර එහිදී ලබන 16 වන දින දක්වා මිරිහාන රැඳවුම් මධ්‍යස්ථානයේ රැඳවීමට මහේස්ත්‍රාත්වරයා නියෝග කර තිබේ. අත්අඩංගුවට පත් පිරිස වසර 04කට වැඩි කාලයක් ඉන්දියාවේ සරණාගත කඳවුරු තුළ ජීවත්ව ඇති අතර ඔවුන් වෙත එක්සත් ජාතීන්ගේ සරණගාතයින් පිළිබඳ කාර්යාලය විසින් හැඳුනුම් පත්ද නිකුත් කර තිබූ බව වාර්තා වේ. මෙම පිරිස සමග අත්අඩංගුවට ගත් ඉන්දීය ජාතිකයින් දෙදෙනා ලබන 16 වන දින දක්වා යාපනය රක්ෂිත බන්ධනාගාර ගත කිරීමට ද නියෝග කර තිබේ.", "URL": "https://sinhala.adaderana.lk/news.php?nid=72749", "Category": null, "Parent URL": null}