{"Source": "Adaderana", "Timestamp": "May 17, 2018 10:13 am", "Headline": "ප්‍රදේශ කිහිපයක අනතුරුවලින් 5 ක් මරුට ", "News Content": "ප්‍රදේශ කිහිපයක සිදුවු රිය අනතුරුවලින් පුද්ගලයින් පස් දෙනෙකු මියගොස් තිබේ. බොරලැස්ගමුව, අහුංගල්ල, ගල්කිස්ස, ගල්ගමුව සහ තඹුත්තේගම යන ප්‍රදේශවලින් මෙම අනතුරු වාර්තා වන බව පොලීසිය සඳහන් කළේය. බොරලැස්ගමුව ප්‍රදේශයේදී ත්‍රිරෝද රථයක් යතුරුපැදියක ගැටීමෙන් සිදුවු රිය අනතුරකින් 79 හැවිරිදි පුද්ගලයෙකු මියගොස් තිබේ. අහුංගල්ල ප්‍රදේශයේ දී ත්‍රිරෝද රථයක් මාර්ගයේ පෙරළී ගොස් ඉදිරියෙන් පැමිණි මෝටර් රථයක ගැටිමෙන් අනතුර සිදුව ඇති අතර 44 හැවිරිදි ත්‍රිරෝද රථ රියදුරු අනතුරෙන් මියගොස් ඇති බව සඳහන්ය. ගල්කිස්ස ප්‍රදේශයේ දී වෑන් රථයක ගැටීමෙන් මාර්ගයේ ගමන් කළ 73 හැවිරිදි පුද්ගලයෙකු මියගොස් තිබේ. යතුරුපැදියක් පැදිකරු පාලනය කරගත නොහැකිව මාර්ගයෙන් ඉවතට පැන විදුලි රැහැන් කණුවක ගැටීමෙන් ගල්ගමුව ප්‍රදේශයේ දී සිදුවු අනතුරකින් 33 හැවිරිදි පැදිකරු මියගොස් ඇති බව පොලීසිය සඳහන් කළේය. තඹුත්තේගම ප්‍රදේශයේ දී යතුරුපැදි දෙකක් එකිනෙක ගැටීමෙන් කාන්තාවන් දෙදෙනෙකු ඇතුළු පුද්ගලයින් තිදෙනෙකු තුවාල ලබා අනුරාධපුර රෝහලට ඇතුළත් කිරීමෙන් පසු එක් කාන්තාවක් මියගොස් ඇති බව පොලීසිය පැවසීය.", "URL": "https://sinhala.adaderana.lk/news.php?nid=89266", "Category": null, "Parent URL": null}