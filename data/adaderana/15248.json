{"Source": "Adaderana", "Timestamp": "April 3, 2011 04:17 pm", "Headline": "උගත් පාඩම් කොමිසමේ අවසන් වාර්තාව 15 ට කලින්", "News Content": "උගත් පාඩම් හා ප්‍රතිසන්ධානය පිළිබඳ කොමිසමේ අවසන් වාර්තාව ලබන මස 15 වැනි දිනට පෙර ලබාදීමට පියවර ගන්නා බව එම කොමිසම පවසයි. එහි ප්‍රකාශකයෙකු සඳහන් කර සිටියේ මේ වන විට උතුරු නැගෙනහිර ඇතුළු දිවයිනේ විවිධ ප්‍රදේශවලින්, පුද්ගලයන්ගෙන් , සංවිධාන වලින් සහ කණ්ඩායම් වලින් සාක්ෂි ලබාගෙන ඇති බවයි. කොමිසමේ නිලධාරීන් මෙම දිනවල එම සාක්ෂි වි‍ශ්ලේෂණය කිරීමේ කටයුතුවල ද නිරතව සිටින බව එම ප්‍රකාශකයා සඳහන් කළේය. උතුරු සහ නැගෙනහිර ප්‍රදේශවලින් ලිඛිත පැමිණිලි 5,000ක් පමණ උගත් පාඩම් හා ප්‍රතිසන්ධාන කොමිසම වෙත ලැබී තිබේ. තවත් වාචික සාක්ෂි විශාල සංඛ්‍යාවක් ඉදිරිපත් වී ඇති බව ද කොමිසම සඳහන් කරයි.", "URL": "https://sinhala.adaderana.lk/news.php?nid=15248", "Category": null, "Parent URL": null}