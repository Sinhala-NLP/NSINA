{"Source": "Adaderana", "Timestamp": "June 23, 2014 02:18 pm", "Headline": "උද්ඝෝෂණ කර දකුණු කොරියාවේ කීර්තිනාමයට හානි කරන්න එපාලු", "News Content": "දකුණු කොරියානු රැකියා වැඩපිළිවෙළ කඩාකප්පල් කිරීමට ඇතැම් පිරිස් ගෙනයන ක්‍රියාමාර්ගයන් සඳහා මැදිහත් නොවන ලෙස විදේශ සේවා නියුක්ති කාර්යාංශය රැකියා අපේක්ෂකයින්ගෙන් ඉල්ලා සිටියි. ඇතැමුන් සිදුකරන උද්ඝෝෂණ හේතුවෙන් දකුණු කොරියාවේ කීර්තිනාමයට ද හානි සිදුවිය හැකි බැවින් එය මෙරට රැකියා අපේක්ෂකයින්ට අහිතකර විය හැකි බව විදේශ සේවා නියුක්ති කාර්යාංශය පෙන්වාදෙයි. මේ වන විට දකුණු කොරියානු රැකියා ලබාදීමේ කටයුතු ඉතා සාර්ථකව සිදුකෙරෙමින් පවතින බව එම කාර්යාංශය සඳහන් කරයි. 2010 වර්ෂයේ සිට මේ දක්වා 26,318 දෙනෙකුට වැඩි පිරිසක් කොරියානු රැකියා සඳහා පිටත්ව ගොස් ඇති බව වාර්තා වේ. 2013 වර්ෂයේ දී කොරියානු රැකියා සඳහා 4,884 දෙනෙකු ද පසුගිය මාස 6 ක කාලය ඇතුළත 2,694 දෙනෙකු ද රැකියා සඳහා පිටත්ව ගොස් ඇති බව විදේශ සේවා නියුක්ති කාර්යාංශය සඳහන් කළේය.", "URL": "https://sinhala.adaderana.lk/news.php?nid=44169", "Category": null, "Parent URL": null}