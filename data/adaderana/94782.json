{"Source": "Adaderana", "Timestamp": "August 21, 2018 05:45 pm", "Headline": "කෝවිලක් හදන්න අවසර ඉල්ලා වවුනියාවේ ජනතාව විරෝධයක", "News Content": "වවුනියාව,නෙඩුන්කේනි,වෙඩුක්කනාරි පුරාවිද්‍යා ස්මාරක සහිත ගල් කන්ද ශිවම් කෝවිලක් සකස් කිරීමට ලබාදෙන ලෙසට ඉල්ලීම් කරමින් වවුනියාව නෙඩුන්කේනි ජනතාව අද(21) නෙඩුන්කේනි ප්‍රාදේශීය ලේකම් කාර්යාලය ඉදිරිපිට විරෝධතාවයක නිරතවිණ. විරෝධතාවයට එක්වූවන් පැවසූවේ අදාළ පුරාවිද්‍යා බිම තුළ පැරණි ශිවම් කෝවිලක් පැවති අතර, වර්තමානයේදී අදාළ ස්ථානය පුරාවිද්‍යා බිමක් ලෙස පවසා අදාළ ස්ථානයේ වන්දනාමාන වෙනුවෙන් අවසරයක් ලබා නොදි ඇති බවයි. තමන්ගේ කෝවිල පවතින බිම තුළ ශිවම් කෝවිලක් සෑදීමට අවසරය ලබා දෙන ලෙසට ඉල්ලීම් කරමින් ප්‍රදේශවාසීන් විරෝධතාවයේ නිරතවිණ. විරෝධතාවයට එක්වූවන් පැවසූවේ පුරාවිද්‍යා බිමක් ලෙස අදාළ ස්ථානය පැවතියද තමන්ට ශිවම් කෝවිලක් ඉදිකිරීමට අවසර ලබාදිය යුතු බවයි. සිද්ධිය සම්බන්ධයෙන් වවුනියාව පුරාවිද්‍යා නිලධාරීන්ගෙන් විමසීමේදී පැවසූවේ වෙඩුක්කනාරි කන්ද සෙල් ලිපි පවතින පැරණි බෞද්ධ නටබුන් පවතින ස්ථානයක් වන බැවින් අදාළ ස්ථානයේ නව ඉදිකිරීම් වෙනුවෙන් අවසරය ලබාදීමේ හැකියාවක් නොමැති බවයි. වෙඩුක්කනාරි කන්ද තුළ ශිවම් කෝවිලක් සැකසීමට අනුමැතිය ලබාදෙන ලෙසට ඉල්ලීම් කරමින් ජනාධිපතිවරයා වෙත යොමු කිරීමට වවුනියාව නෙඩුන්කේනි ප්‍රාදේශීය ලේකම්වරයා වෙත සංදේශයක් භාරදීමටද විරෝධතාකරුවන් කටයුතු කළහ. විරෝධතාවය වෙනුවෙන් දෙමළ ජාතික සන්ධාන පාර්ලිමේන්තු මන්ත්‍රීවරුන් වන ශාන්ති ස්කන්ධරාජා මහත්මිය,එස්.ශිවමෝහන් මහතා, පාර්ලිමේන්තු මන්ත්‍රී ශිවශක්ති ආනන්දන් මහතා,ඊ.පි.ආර්.එල්.එෆ් පක්ෂ නායක සුරේෂ් ප්‍රේමචන්ද්‍ර මහතා, දෙමළ ජාතික සන්ධාන උතුරු පළාත් සභා මන්ත්‍රීවරුන්, ප්‍රදේශවාසීන් ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=94782", "Category": null, "Parent URL": null}