{"Source": "Adaderana", "Timestamp": "March 7, 2019 07:10 pm", "Headline": "ජිනීවාහි ශ්‍රී ලංකාව සම්බන්ධ යෝජනාව ගැන ජනපතිගෙන් හා විදේශ කටයුතු අමාත්‍යාංශයෙන් පරස්පර මත 2ක්", "News Content": "මෙවර ජිනීවා මානව හිමිකම් සැසිවාරයේදී ශ්‍රී ලංකාව සම්බන්ධයෙන් පවතින යෝජනාව පිළිබඳව කටයුතු කළ යුතු ආකාරය ගැන ජනාධිපතිවරයාගෙන් සහ විදේශ කටයුතු අමාත්‍යාංශයෙන් මත දෙකක් පළ වී ඇත. මෙරට මානව හිමිකම් සමබන්ධයෙන් අමෙරිකාවේ සම අනුග්‍රාහකත්වයෙන් 2015දී සම්මත කරගත් යෝජනාව ක්‍රියාත්මක කිරීමට කල් ඉල්ලීම සඳහා මෙවර ජිනීවා සැසිවාරයට කල් ඉල්ලීමේ යෝජනාවක් ඉදිරිපත් කරන බව විදේශ කටයුතු අමාත්‍යාංශය නිවේදනය කර ඇත. නමුත් ජනාධිපතිවරයා ඊයේ (06) ප්‍රකාශ කළේ මානව හිමිකම් සම්බන්ධයෙන් ගැටළු පවතින්නේ නම් ඒවා අභ්‍යන්තරව විසඳාගැනීම සඳහා ශ්‍රී ලංකාවට නිදහස ලබාදෙන ලෙස ජිනීවා සැසිවාරයට දැනුම්දීම සඳහා සිය නියෝජිතයින් තිදෙනෙක් ජීනීවා බලා පිටත් කර යවන බවය. එක්සත් ජාතීන්ගේ මානව හිමිකම් කවුන්සිලයේ 40වන සැසිවාරය මේ දිනවල ජිනීවාහීදී පැවැත්වෙන අතර ශ්‍රී ලංකාව සම්බන්ධයෙන් වන යෝජනාවක් මේ මස 20 වැනිදා එම කවුන්සිලයට ඉදිරිපත් කිරීමට නියමිතය. ඊයේ (06) මාධ්‍ය ආයතන ප්‍රධානීන් සමඟ පැවති හමුවේදී මේ සම්බන්ධයෙන් අදහස් පළකරමින් ජනාධිපති මෛත්‍රීපාල සිරිසේන මහතා පැවසුවේ ගැටළු පවතින්නේ නම් ඒවා අභ්‍යන්තරව විසඳාගැනීම සඳහා ශ්‍රී ලංකාවට නිදහස ලබාදෙන ලෙස මෙවර සැසිවාරයට දැනුම්දීම සඳහා සිය නියෝජිතයින් තිදෙනෙක් ජීනීවා බලා පිටත් කර යවන බවය. ජනාධිපතිවරයා මානව හිමිකම් කවුන්සිලයේ සැසිවාරය සම්බන්ධයෙන් එවන් ස්ථාවරයක් ප්‍රකාශ කර ඇති පසුබිමක විදේශ කටයුතු අමාත්‍යාංශයද ඊයේ මේ සම්බන්ධයෙන් මාධ්‍ය නිවේදනයක් නිකුත් කර තිබුණි. එහි දැක්වුණේ ස්ථිර සහ කල් පවත්නා සංහිඳියා ක්‍රියාදාමයක් පවත්වා ගැනීමට ශ්‍රී ලංකාව තුල ඇති කැපවීම සහ අධිෂ්ඨානය අඛණ්ඩවම ප්‍රදර්ශනය කරමින් 2015 ඔක්තෝබර් 01 වැනි දින සම්මත වූ 30/1 යෝජනාවේ කාලසීමාව දීර්ඝ කර ගැනීමට මෙවර සැසිවාරයට සම අනුග්‍රාහිත කල් ඉල්ලීමේ යෝජනාවක් ඉදිරිපත් කරන බවය. 2015 ශ්‍රී ලංකාව සමඟ එක්ව 30/1 යෝජනාව ගෙන ආ අමෙරිකා එක්සත් ජනපදය මේ වනවිට ජගත් මානව හිමිකම් කවුන්සිලයෙන් ඉවත් වී ඇති නිසා 30/1 යෝජනාව ක්‍රියාත්මක කිරීමට කල් ඉල්ලා සිටීමේ මෙම යෝජනාවට සම අනුග්‍රාහකත්වය දැක්වීම සඳහා එක්සත් රාජධානිය සමඟ ශ්‍රී ලංකාව අත්වැල් බැඳගන්නා බවද විදේශ කටයුතු අමාත්‍යාංශය නිවේදනය කර ඇත. කෙසේ වෙතත් මානව හිමිකම් කවුන්සිලයේ 40 වන සැසිවාරයේදී ශ්‍රී ලංකාව කටයුතු කිරීමට බලාපොරොත්තු වන ආකාරය සම්බන්ධයෙන් ජනාධිපතිවරයාගේ සහ විදේශ කටයුතු ආමාත්‍යාංශයේ ස්ථාවරයන් අතර ඇති පරස්පර ස්වභාවය පිළිබඳ අද (07) පැවති මාධ්‍ය හමුවකදී ගෝලිය ශ්‍රී ලාංකික සංසදය අදහස් පළ කළේය. මේ අතර ශ්‍රී ලංකාවේ අමෙරිකානු තානාපති අලෙයිනා ටෙප්ලිට්ස් මහත්මිය ඊයේ යාපනයේදී මෙරට මාධ්‍යවේදීන් හමුවේ පැවසුවේ ජිනීවා යෝජනා ක්‍රියාත්මක කිරීම සඳහා ශ්‍රී ලංකා රජයට ඉදිරියේදීත් අමෙරිකාවේ සහාය ලැබෙන බවය.", "URL": "https://sinhala.adaderana.lk/news.php?nid=105671", "Category": null, "Parent URL": null}