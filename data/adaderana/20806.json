{"Source": "Adaderana", "Timestamp": "December 19, 2011 06:58 pm", "Headline": "නිසි ආරක්ෂාව ඉල්ලුවත් ලැබුණේ නෑ-නිදහස් හා සාධාරණ ඡන්දයේ නිල ප්‍රතිඵල මෙහෙමයි", "News Content": "පොලිස්පතිවරයාගෙන් නිසි ආරක්ෂාව ඉල්ලා සිටියත් එවැනි ආරක්ෂාවක් එක්සත් ජාතික පක්ෂ මූලස්ථානයට නොලැබුණු බව එ.ජා.ප මහ ලේකම් තිස්ස අත්තනායක මහතා පවසයි. අද දවසේ පක්ෂ මූලස්ථානය තුළ නිලවරණයක් පැවැත්වෙන බැවින් නිසි ආරක්ෂාවක් සපයන ලෙස ඉල්ලා සිටියද,විපක්ෂ නායකතුමා ඇතුළු මන්ත්‍රීවරුන් එහි සිටියදී බාහිරින් පැමිණි මැරවරයින් පිරිසක් ප්‍රහාර එල්ල කරද්දී පොලීසිය බලා සිටියානම් එය වැරදි ආදර්ශයක් බව හෙතෙම සඳහන් කරයි. සිරිකොත ඉදිරිපිට ඇති වු නොසන්සුන්කාරී තත්ත්වය හේතුවෙන් දැඩි ලෙස ‍දේපළ හානි සිදුව ඇති බවත්,මන්ත්‍රීවරුන්‍ ගේ වාහනවලට දැඩි සේ හානි සිදුව ඇති බවත් මහ ලේකම්වරයා කියා සිටියේය. එක්සත් ජාතික පක්ෂ ඉහළ තනතුරු සඳහා පැවති ඡන්ද විමසීමේ ප්‍රතිඵල නිකුත් වීමෙන් අනතුරුව මෙම නොසන්සුන්කාරී තත්ත්වය හටගත් බවත්,සංවිධානාත්මක ලෙස කැඳවාගෙන ආ මැර පිරිසක් විසින් මෙම ප්‍රහාරය එල්ල කළ බවත් අත්තනායක මහතා පෙන්වා දුන්නේය. කිසිදු පැමිණිල්ලක් නැතිව,විනිවිදභාවයෙන් යුතුව ඉතා සාධාරණ හා නිදහස් ලෙස පැවති නිලවරණයෙන්පසු ප්‍රතිඵල නිකුත් කරද්දී මේ ආකාරයෙන් ක්‍රියාකිරීම කිසිසේත්ම අනුමත කළ නොහැකි බව තිස්ස අත්තනායක මහතා සඳහන් කළේය. මෙවැනි මැර ප්‍රහාර තුළින් පක්ෂයේ ප්‍රජාතන්ත්‍රවාදයට දැඩි ප්‍රහාරයක් එල්ලවන බැවින් මේ පිළිබඳ විධිමත් විමර්ශනයක් පවත්වා වැරදිකරුවන්ට තරාතිරම නොබලා දඬුවම් ලබාදෙන බවද මහ ලේකම් වරයා අවධාරණය කළේය. අද පෙරවරුවේ සිටම පාක්ෂිකයින් විශාල පිරිසක් සිරිකොත මුලස්ථානය ඉදිරිපිට රැඳි සිටි අතර එක් අවස්ථාවක පාක්ෂිකයෙකු විසින් කරූ ජයසුරිය මහතා බලයට පත්විය යුතු බව පවසමින් උපවාසයක් ද ආරම්භ කළ අතර පසුව එය සජිත් ප්‍රේමදාස මහතාගේ ඉල්ලීම මත අත්හැර දැමුවේය. අද පැවති නිලවරණයෙන් එක්සත් ජාතික පක්ෂයේ නායකයා ලෙස යළිත් වරක් රනිල් වික්‍රමසිංහ මහතා අද තේරී පත්වූ අතර ඒ නායකත්වය වෙනුවෙන් පැවති ඡන්ද විමසීමේ දී කරූ ජයසූරිය මහතාට වඩා වැඩි ඡන්ද 42ක් ලබා ගැනීමට වික්‍රමසිංහ මහතා සමත්විය. පක්ෂයේ මහ ලේකම් තිස්ස අත්තනායක මහතා විසින් ප්‍රකාශයට පත් කළ නිල ඡන්ද ප්‍රතිඵල වලට අනුව ප්‍රකාශිත ඡන්ද 94 න් රනිල් වික්‍රමසිංහ මහතාට ඡන්ද 68 ක් ලැබී ඇති අතර කරූ ජයසූරිය මහතාට ලැබී ඇත්තේ ඡන්ද 26 ක් පමණි. නිල ඡන්ද ප්‍රතිඵලවලට අනුව එක්සත් ජාතික පක්ෂයේ ජාතික සංවිධායක ලෙස තේරී පත්වූ දයා ගමගේ මහතාට ඡන්ද 56ක් හිමිකර ගත් අතර දයාසිරි ජයසේකර මහතාට හිමිව තිබුණේ ඡන්ද 36ක් පමණක් බව මහ ලේකම්වරයා ප්‍රකාශයට පත්කර තිබේ. නියෝජ්‍ය නායකත්වයට තරග කළ රවී කරුණානායක මහතා පරදවා සජිත් ප්‍රේමදාස මහතා වැඩි ඡන්ද 8 න් ජයග්‍රහණය කළ අතර සජිත් ප්‍රේමදාස මහතාට පක්ෂව ඡන්ද 50 ක් ලැබී තිබුණු අතර රවී කරුණානායක මහතාට ලැබී තිබුණේ ඡන්ද 42 ක් පමණි. ඒ අනුව 2012 වසර තුළ තවදුරටත් විපක්ෂ නායක හා පක්ෂ නායකයා වශයෙන් රනිල් වික්‍රමසිංහ මහතා කටයුතු කරනු ඇති අතර නියෝජ්‍ය නායකයා වශයෙන් සජිත් ප්‍රේමදාස මහතාද,ජාතික සංවිධායක වශයෙන් දයා ගමගේ මහතාද කටයුතු කරනු ඇතැයි එ.ජා.ප පක්ෂ මහ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20806", "Category": null, "Parent URL": null}