{"Source": "Adaderana", "Timestamp": "July 7, 2019 11:42 am", "Headline": "වියළි කාලගුණයෙන් දිස්ත්‍රික්ක 17කට බලපෑම්", "News Content": "වියළි කාලගුණ තත්ත්වයෙන් දිවයිනේ දිස්ත්‍රික්ක 17කට බලපෑම් එල්ල වී ඇති බව ආපදා කළමනාකරණ මධ්‍යස්ථානය පවසයි. කාලගුණ විද්‍යා දෙපාර්තමේන්තු දත්තවලට අනුව වියළි කාලගුණික තත්ත්වය තවදුරටත් පැවතිය හැකි බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පැසුවේව. වියළි කාලගුණ තත්ත්වයෙන් පීඩාවට පත්වුවන් සදහා සහන සැලසීමේ වැඩපිළිවෙලක් දිස්ත්‍රික් ලේකම් කාර්යාල සමග එක්ව මේ වන විට ආරම්භ කර ඇති බව ඔහු සදහන් කළේය. මේ අතර බදුල්ල, මාතලේ, නුවරඑළිය සහ මොණරාගල යන දිස්ත්‍රික්ක වලින් කැළෑ ගිනි තැබීම් තත්ත්වයන් රැසක් වාර්තා වී ඇති බව ද ප්‍රදීප් කොඩිප්පිලි මහතා සදහන් කරයි. ගිනි තැබීම් තත්ත්වයන් වළක්වා ගැනීම ඉදිරියේ දී ඇති විය හැකි ආපදා තත්ත්වයන් අවම කරගැනීම සදහා වැදගත් වන බව පෙන්වාදෙන ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂවරයා සදහන් කළේ ජනතාව මේ පිළිබද වැඩි අවධානයක් යොමුකළ යුතු බවයි.", "URL": "https://sinhala.adaderana.lk/news.php?nid=113561", "Category": null, "Parent URL": null}