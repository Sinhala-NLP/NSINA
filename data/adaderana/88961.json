{"Source": "Adaderana", "Timestamp": "May 12, 2018 10:00 am", "Headline": "රෝග ගණනාවක් නිසා දුක් විඳින අසරණ පවුලක් (ඡායාරූප සහිතයි)", "News Content": "තැලසීමියා රෝගයෙන් හදවත් රෝගීන් සහ තවත් රෝග කිහිපයකින් පීඩා විඳින අසරණ වූ පවුලක් ගලේවෙල ප්‍රදේශීය ලේකම් කොට්ඨාසයේ ගලපාවූල ප්‍රදේශයේ ජීවත් වන බව අද දෙරණට වාර්තා විය. මෙම පවුලේ පාසල් යන දියණියන් දෙදෙනෙකු අධ්‍යාපනයට අවැසි උපකරණ පාවහන් ආහාර ඇඳුම් පැලඳුම් නොමැතිව අන්ත අසරණව සිටින බව එහි ගිය අපට දැක ගැනීමට හැකියාව ලැබිණි. ඇස්වලින් කඳුළු වගුරවමින් ලණු ඇඳන් මත වාඩිවී පාඩම් කරන මෙම අහිංසක පවුල අනේක දුක් දොම්නස් විඳිනුයේ ආර්ථික දුෂ්කරතාවයන් වලට අමතරව වැළඳී තිබෙන රෝග පීඩාවන් නිසාවෙනි. කේ. කේ. ඩී. නිමල් විජේසූරිය වයස අවුරුදු 37 ක අයෙකි. ඒ. ඒ. ජීවනී අනුෂා කුමාරි 32 යන අය සමඟ විවාහ වී මේ වන විට දරුවන් තිදෙනෙකුගේ දෙමව්පියෝ වෙති. ජීවනී අනුෂා කුමාරි මවත් දියණියන් දෙදෙනාත් ඔවුන්ගේ පුතණුවනුත් තැලසීමියා රෝගයෙන් පීඩා විඳිති. එමෙන්ම වයස අවුරුදු එකහමාරක් පමණ වූ පුංචි පුතා බරපතළ වෘෂණ කෝෂ බද්ධ කිරීමේ සැත්කමකට මුහුණදීමටද සිටින්නේ වෘෂණ කෝෂ රෝගයකට භාජනය වීම නිසාවෙනි. නිරෝෂා පියුමි විජේසූරිය පවුලේ වැඩිමහල් දියණිය වන අතර ඇය මෙවර සාමාන්‍ය පෙළ විභාගයට පෙනී සිටීම සඳහා නියමිතය. අමතරව ඇය ක්‍රිකට්, ධාවන, නෙට්බෝල් දුර පැනීම ආදී ක්‍රීඩා ඉසව් රැසක් සඳහා දක්ෂකම් පාන්නිය. ඒ සඳහා ඇයට ලැබුණු සහතික පදක්කම් ද රැසකි. මෙම සියලු ජයග්‍රහණ ඇය ලබා ඇත්තේ දෙපයට අඩුම තරමේ පාවහන් යුගල හෝ නොමැති වීම විශේෂත්වයකි. අදටත් ඇයට දිවීම සඳහා ක්‍රීඩා කිරීම සඳහා පාවහන් යුගලයක් නොමැත. කිසිඳු උපකාරක පන්තියකට යෑමටවත් ඇයට නොහැකි වී ඇත්තේ පවුලේ ආර්ථික තත්ත්වය නිසා වෙනි. දින කිහිපයක සිට ඇය පාසල් ගමන නවතා ඇත්තේ කුසගින්නේ පාසල් යාමත් සමඟ ක්ලාන්තය ඇති වූ නිසාවෙන් බව ඇය අප සමඟ පැවසුවාය. දෙවැනි දියණිය ඉරේෂා සදමාලි අවුරුදු 11ක වූ 6 වසරේ ඉගෙනුම ලබන අතර ඉරී ගිය පාවහන් යුගලය දමාගෙන ඇය පාසල් යනුයේ සිය පියාණන්ට පාසල් ගමනට සපත්තු යුගලයක් ලබාදීමට මුදල් නොමැති නිසාවෙනි. තැලසීමියා රෝගයෙන් පෙලෙන මෙම කුඩා දියණිය ඉගෙනීමට ඉතා දක්ෂ කම් පෙන්වන අතර පසුගිය දා අවසන් වූ ශිෂ්‍යත්ව විභාගයෙන් කිසිඳු උපකාරක පන්තියකට නොගොස් ලකුණු 137ක් ලබා ගැනීමට ඇයට හැකියාව ලැබී තිබිණි. හරිහමන් පුටුවක් හෝ නොමැති මෙම කුඩා නිවසේ ලී වලින් තැනූ ලණුවලින් එතු පුටුවකට වී දෑසේ නැගෙන කඳුළු බිඳු පාඩම් කරන පොතට වැටෙද්දී ඇය පාඩම් කරන්නීය. මෙම පවුලේ මව වූ ජීවනී අනුෂා කුමාරි තැලසීමියා රෝගයට අමතරව හදවත් රෝගයකට ගොදුරුව සිටින අතර පවුලේ සියලු දෙනාටම ප්‍රතිකාර ගැනීම සඳහා ගලේවෙල සිට කිලෝමීටර් 85ක් පමණ දුරින් පිහිටි මහනුවර මහ රෝහලට යායුතුව තිබේ. මසකට අවස්ථා කිහිපයක්ම සියලුදෙනාම ප්‍රතිකාර සඳහා යා යුතුව තිබේ. එහෙත් ඔවුන්ට එම ගමන් කිරීම සඳහා සහ පවුලේ නඩත්තුව සඳහා නිමල් විජේසූරිය විසින් සතියකට දින කිහිපයක් ගලේවෙල නගරයේ ඇති අයිස් ක්‍රීම් නිෂ්පාදන ආයතනයක අයිස් පලම් ඉල්ලාගෙන පාපැදියකින් ගලේවෙල නගරය පුරා ඇවිදිමින් අයිස් පලම් විකුණා ආර්ථිකය සරිකර ගැනීමේ දැඩි උත්සාහයක නිරතව සිටි. ඔහුගේ පාපදියද කැඩීගොස් තිබේ .මිතුරෙකුගෙන් ඉල්ලා ගත් පාපැදියක ඔහු රැකියාව කරනු ලබන්නේ කැඩී ගිය පාපැදිය හදාගන්නට වත්කමක් නැති නිසාවෙනි . නිමල් විජේසූරිය අප සමඟ කියා සිටියේ අයිස් පලම් අලවිය බෙහෙවින් අඩු වී ඇති බවය. දින ගණනාවක් ප්‍රතිකාර සඳහා මහනුවරට ගමන් කිරීමටත් තම කුඩා දරුවාගේ වෘෂණ කෝෂ බද්ධය සඳහා මුදල් සෙවීමත් අනෙකුත් දරුවන්ගේ තැලසීමියා රෝගය සඳහා ප්‍රතිකාර කිරීමටත් දරුවන්ට ඉගැන්වීමටත් ප්‍රමාණවත් මුදලක් උපයා ගැනීමට නොහැකි නිසා දිනකට එක වේලක් දරුවන්ට ආහාර ලබා දී හැකි ආකාරයෙන් දරුවන් පෝෂණය කරන බවය. මව හඬා වැටෙමින් අප සමඟ කියා සිටියේ තම දරුවන් තිදෙනාට ඉගැන්වීම තම එකම සිහිනය බවය. එම සිහිනය සපුරා ගැනීමට නොහැකි වීම තමන්ට වීශාල පීඩනයක් බවත් අඩුම තරමේ දරුවන් තිදෙනාට අවශ්යහ පාසල් උපකරණ ටික හා අධ්‍යාපනයට අවැසි සහයෝගයක් ලබා දෙන්නේ නම් තමන්ට එය ප්‍රමාණවත් බවය. ඉතා අසරණව ජීවත් වන රෝගී වූ මෙම පවුලට කාගේ හෝ පිළිසරණක් ලබාදීම හැකිනම් පිනකි . එමෙන්ම රජයෙන් හෝ ලැබිය යුතු අවම තරමේ සමෘද්ධි දීමනා පත්‍රය හෝ ලැබී නැතැයි ජීවනී අනුෂා හැඬූ කඳුළින් අප සමඟ පැවසුවාය.", "URL": "https://sinhala.adaderana.lk/news.php?nid=88961", "Category": null, "Parent URL": null}