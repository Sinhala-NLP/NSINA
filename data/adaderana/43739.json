{"Source": "Adaderana", "Timestamp": "June 4, 2014 05:04 pm", "Headline": "මරණ 3ට වෙදුන් දෙන්නම රිමාන්ඩ්", "News Content": "වැල්ලම්පිටිය, මීතොටමුල්ල ප්‍රදේශයේදී මාස 3ක් වයසැති පිරිමි දරුවෙකුගේ ලිංග විච්ඡේදනයක් අවිධිමත් ආකාරයෙන් සිදුකොට මරණයක් සිදුකිරීම සම්බන්ධයෙන් සැකපිට අත්අඩංගුවට ගත් වෛද්‍යවරයෙකු රක්ෂිත බන්ධනාගාර ගත කර තිබේ. සැකකරු අද අලුත්කඩේ මහේස්ත්‍රාත් අධිකරණය වෙත ඉදිරිපත් කළ අවස්ථාවේ මහේස්ත්‍රාත් ඔගස්ටා අත්පත්තු මහත්මිය විසින් ඔහු ලබන 10 වනදා දක්වා රක්ෂිත බන්ධනාගාර ගතකරන ලෙස නියෝගකර ඇත. මේ අතර තලංගම උතුර, ධර්මාශෝක මාවතේ නිවසක් ඉදිරිපිටදී තාප්පයකට යටවීමෙන් අඹුසැමි යුවළක් මියයාමේ සිද්ධිය සම්බන්ධයෙන් අත්අඩංගුවට ගත් වෛද්‍යවරයා රක්ෂිත බන්ධනාගාර ගතකර තිබේ. අදාළ සැකකරු අද කඩුවෙල මහේස්ත්‍රාත් අධිකරණය වෙත ඉදිරිපත් කළ අවස්ථාවේ වැඩ බලන මහේස්ත්‍රාත් හේමපාල ඒකනායක මහතා විසින් ඔහු හෙට දින දක්වා රක්ෂිත බන්ධනාගාර ගතකරන ලෙස නියෝග කර ඇත. අදාළ නිවසේ ආරක්ෂාව සඳහා අනාරක්ෂිත ලෙස ඉදිකර තිබූ කළුගලින් බදින ලද තාප්පයක් මහ වැස්සත් සමග කඩාවැටීම හේතුවෙන් පසුගිය සදුදා 73 හැවිරිදි සහ 62 හැවිරිදි අඹුසැමි යුවළක් මියගොස් තිබුණි.", "URL": "https://sinhala.adaderana.lk/news.php?nid=43739", "Category": null, "Parent URL": null}