{"Source": "Adaderana", "Timestamp": "February 1, 2013 10:05 am", "Headline": "මිනිස් ජාවාරමට රජයේ නිලධාරියෙක් සම්බන්ධ බවට සාක්ෂි නෑ", "News Content": "නීති විරෝධීව ඕස්ට්‍රේලියාවට පුද්ගලයින් සංක්‍රමණය කරනා මිනිස් ජාවාරම්වලට ශ්‍රී ලංකා රජයේ ඉහළ නිලධාරියෙකු සම්බන්ධ බවට පළවන වාර්තා ඕස්ට්‍රේලියානු රජය ප්‍රතික්ෂේප කරයි. ඕස්ට්‍රේලියානු රජය සමග සමීප සබඳතා පවත්වන ශ්‍රී ලංකා රජයේ ඉහළ නිලධාරියෙකු මෙම මිනිස් ජාවාරමට සම්බන්ධ බවට ඕස්ට්‍රේලියානු බුද්ධි අංශ අනාවරණය කරගෙන ඇතැයි ඊයේ TheAustralian වෙබ් අඩවිය වාර්තා කර තිබුණි. මෙම ප්‍රවෘත්තිය මෙන්ම අසත්‍යය හා එමගින් එල්ල කරනු ලබන චෝදනා මුළුමනින්ම ප්‍රතික්ෂේප කරන බව ඕස්ට්‍රේලියානු විදේශ අමාත්‍ය බොබ් කාර්ගේ මාධ්‍ය ප්‍රකාශකවරයා පවසයි. \"මිනිස් ජාවාරමට ශ්‍රී ලංකා රජයේ ඉහළ නිලධාරියෙකු සම්බන්ධ බවට සාක්ෂි නෑ\" හෙ‍තෙම පෙන්වාදෙයි. මිනිස් ජාවාරම් වැළැක්වීම සඳහා ශ්‍රී ලංකාව හා ඕස්ට්‍රේලියාව අතර මනා හැඳිනීමක් හා ශක්තිමත් සහයෝගීතාවක් ඇති බවද මාධ්‍ය ප්‍රකාශකවරයා Canberratimes පුවත් සේවයට වැඩිදුරටත් කියා සිටියි.", "URL": "https://sinhala.adaderana.lk/news.php?nid=31253", "Category": null, "Parent URL": null}