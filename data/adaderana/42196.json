{"Source": "Adaderana", "Timestamp": "March 31, 2014 01:21 pm", "Headline": " ආණ්ඩු වෙනස් කරන මැතිවරණයකදී මෙහෙම නෙවෙයි - ඊළඟට ඌවෙදි හමුවේවි", "News Content": "ආණ්ඩු වෙනස් කරන මැතිවරණයකදී මෙවැනි තත්ත්වයක් ඇති නොවන බව ශ්‍රීලනිප මහලේකම් මෛත්‍රීපාල සිරිසේන මහතා පවසයි. එක්සත් ජනතා නිදහස් සන්ධානයේ ඡන්ද පදනමෙහි පසුබෑමක් ඇති බවට ඇතැම් මාධ්‍ය මගින් හා මාධ්‍ය හමු පවත්වන විපක්ෂයේ උදවිය කියා සිටියද එවැනි තත්ත්වයක් දැකිය නොහැකි බව අමාත්‍යවරයා කියා සිටියේ අද(31) කොළඹ පැවති මාධ්‍ය හමුවකදීය. 2009-2010 මැතිවරණ හා සසඳා බලද්දී සංඛ්‍යා දත්ත මත පමණක් යැපීම සාධාරණ නොවන බවත්, පවත්නා තත්ත්වයන් අනුව එකී සංඛ්‍යා වග විභාග කර බැලිය යුතු බවත් සිරිසේන මහතා සඳහන් කළේය. 2009 වසරේ පළාත් සභා ඡන්ද විමසීම පවත්වන විට එල්.ටී.ටී.ඊ සංවිධානයට එරෙහිව මානුෂීය යුද මෙහෙයුම ඇදී ගිය කාලය බවත්, අද වන විට පවත්නා තත්ත්වය වෙනස් බවත්, එකී තත්ත්වයන් අනුව විග්‍රහ කරන විට විපක්ෂයේ චෝදනා ප්‍රතික්ෂේප වන බවත් මහලේකම්වරයා අවධාරණය කළේය. කොළඹ මහනගර සභා බලප්‍රදේශයේ බලය කිසි කලෙකත් ශ්‍රීලනිප ප්‍රමුඛ සන්ධාන ආණ්ඩු විසින් අත්පත් කරගෙන නොමැති බවත්, 94 දී පොදුජන එක්සත් පෙරමුණ පවා ආණ්ඩු බලය පවත්වාගෙන ගියේ පාර්ලිමේන්තුවේ එක් වැඩි ඡන්දයකින් බවත් හෙතෙම සිහිපත් කළේය. කෙසේ වුවත් මෙම මැතිවරණයෙන් සරත් ෆොන්සේකා මහතාගේ ප්‍රජාතන්ත්‍රවාදී පක්ෂයේ හා ජනතා විමුක්ති පෙරමුණෙහි ඡන්ද පදනමේ යම් වර්ධනයක් පවත්නා බව අමාත්‍යවරයා කියා සිටියේය. එහෙත් මහමැතිවරණයකදී මෙවැනි තත්ත්වයක් දැකිය නොහැකි බවත්, එවැනි මැතිවරණයදී 70% ට වඩා ඡන්ද දායකයින් ඡන්දය ප්‍රකාශ කරන බවත්, පළාත් පාලන මැතිවරණයකදී පවා පවත්නා උණුසුම පළාත් සභා මැතිවරණයක දක්නට නොලැබෙන බැවින් වැඩි පිරිසක් ඡන්දය ප්‍රකාශ කර නොමැති බවත් ඔහු පෙන්වා දුන්නේය. මෙම අවස්ථාවට එක්වුණු යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා කියා සිටියේ ජ.වි.පෙ නව නායකත්වය හේතුවෙන් යම් පිබිදීමක් ඇතත් එය සැලකිල්ලට ගත යුතු තත්ත්වයක් නොවන බවයි. එසේම ඉදිරියේදී ඌව පළාත් සභා මැතිවරණයෙන් යළි හමුවිය හැකි බව පවසමින් මීළඟට පැවැත්වෙනු ඇත්තේ ඌව පළාත් සභා මැතිවරණය බවට හෙතෙම ඉඟියක් පළ කළේය.", "URL": "https://sinhala.adaderana.lk/news.php?nid=42196", "Category": null, "Parent URL": null}