{"Source": "Adaderana", "Timestamp": "May 9, 2018 12:26 pm", "Headline": "බැසිල්ගේ නඩුව විභාග කරන්න පනවා තිබු තහනම් නියෝගය කල් යයි", "News Content": "හිටපු අමාත්‍ය බැසිල් රාජපක්ෂ මහතාට එරෙහිව ගොනු කර තිබෙන නඩුවක් සම්බන්ධයෙන් කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාග කිරීම වළක්වාලමින් පනවා තිබෙන තහනම් නියෝගය ලබන 18 වනදා දක්වා දීර්ඝ කිරීමට අභියාචනාධිකරණය නියම කළේය. පසුගිය ජනාධිපතිවරණය සමයේ දිවිනැගුම අරමුදලෙන් රුපියල් දෙකෝටි 94 ලක්ෂයක මුදලක් වැයකොට හිටපු ජනාධිපති මහින්ද රාජපක්ෂ මහතාගේ රුව සහිත ලිත් ලක්ෂ පනහක් මුද්‍රණය කළ බවට චෝදනා කරමින් මෙම නඩුව ගොනු කර තිබිණි. අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරුවරු විසින් මෙම නියෝගය ලබා දී තිබේ. එදින මේ පිළිබඳ විභාගයක් පැවැත්වීමට ද අධිකරණය නියම කර ඇත. පෙත්සම්කාර බැසිල් රාජපක්ෂ හිටපු අමාත්‍යවරයා අභියාචනාධිකරණය හමුවේ සඳහන් කර සිට ඇත්තේ, සිල් රෙදි නඩු තීන්දුව ලබා දීමේ දී කොළඹ මහාධිකරණ විනිසුරු ගිහාන් කුලතුංග මහතා පසුගිය රජයේ ක්‍රියාකලාපය විවේචනයට බඳුන් කර ඇති බවයි. මේ තුළින් ගිහාන් කුලතුංග විනිසුරුවරයා පක්ෂග්‍රාහී ආකාරයක් පෙන්නුම් කර ඇතැයි සඳහන් කරන බැසිල් රාජපක්ෂ මහතා තමා ද පසුගිය රජයේ ප්‍රබල අමාත්‍ය ධූරයක් දැරූ පුද්ගලයෙකු බැවින් කුලතුංග විනිසුරුවරයා ඉදිරියේ පවත්වන නඩු විභාගයකින් යුක්තියක් අපේක්ෂා කළ නොහැකි බවයි කියා සිටියේය. මේ හේතුවෙන් තමන්ට එරෙහිව නීතිපතිවරයා ගොනු කර තිබෙන නඩුව කුලතුංග විනිසුරුවරයාගෙන් ඉවත්කොට වෙනත් විනිසුරුවරු හමුවේ විභාගයක් පවත්වන මෙන් නියෝගයක් නිකුත් කරන මෙන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=88777", "Category": null, "Parent URL": null}