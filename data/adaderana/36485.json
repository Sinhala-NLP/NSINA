{"Source": "Adaderana", "Timestamp": "August 8, 2013 05:58 pm", "Headline": "වෙළඳ දැන්වීම් බෑ - ෆොන්ටේරා සමාගමට අතුරු තහනමක්", "News Content": "ෆොන්ටේරා සමාගම විසින් නිෂ්පාදනය කොට බෙදාහරිනු ලබන කිරිපිටි වලට අදාළව ඒවා සෞඛ්‍යාරක්ෂිත හා පිරිසිදු බව ඇඟවෙන පරිදි විද්‍යුත් හා මුද්‍රිත මාධ්‍යවල වෙළඳ දැන්වීම් පළකිරීම නොකරන ලෙස අභියාචනාධිකරණය විසින් අතුරුතහනම් නියෝගයක් නිකුත් කර තිබේ. සාලිය සමරසිංහ නමැති ගෘහ නිර්මාණ ශිල්පියෙකු විසින් අභියාචනාධිකරණයට ගොනු කරන ලද පෙත්සමක් විභාගයට ගත් අවස්ථාවේදී අභියාචනාධිකරණ සභාපති එස්. ස්කන්ධ රාජා සහ මාලිනී ගුණරත්න යන විනිසුරු මඩුල්ල විසින් මෙම නියෝගය නිකුත් කර ඇති බව අද දෙරණ වාර්තාකරු පවසයි. පැමිණිලි කාර පාර්ශවය වෙනුවෙන් පෙනී සිටි නීතිඥ උපුල් ජයසූරිය මහතා අධිකරණය හමුවේ කරුණු දක්වමින් කියා සිටියේ අදාළ සමාගමේ කිරිපිටි නිෂ්පාදන සම්බන්ධයෙන් මීට පෙරාතුවද අධිකරණයට කරුණු ඉදිරිපත් කෙරුණු බවයි. එකී කිරිපිටි නිෂ්පාදන සෞඛ්‍යයට අහිතකර බව හා එහි සුරක්ෂිත භාවය පිළිබඳ ගැටලු සහගත තත්ත්වයක් තිබියදී අදාළ සමාගම විසින් එය එසේ නොවන බවටත්, 100%ක් ඒවා සෞඛ්‍යාරක්ෂිත බවටත් වෙළඳ දැන්වීම් ප්‍රචාරය කරන බවත් , එය මහජන සුබ සිද්ධිය වෙනුවෙන් වැළැක්විය යුතුව ඇති බවත් නීතිඥවරයා සඳහන් කළේය. එහෙත් වගඋත්තරකාර පාර්ශවය අධිකරණය හමුවේ පෙනී නොසිටින තත්ත්වයක් තුළ ඒක පාර්ශවීය ඒ පිළිබඳ නියෝගයක් ලබාදිය නොහැකි බව අධිකරණයේ අදහස විය. එහෙත් පැමිණිලි කාර පාර්ශවයේ නීතිඥවරයා වැඩිදුරටත් අධිකරණය හමුවේ කරුණු දක්වමින් ඉල්ලා සිටියේ මෙය මහජන සෞඛ්‍ය පිළිබඳ විශේෂ කරුණක් ලෙස සලකා අදාළ කිරිපිටි නිෂ්පාදන සමාගමට එරෙහිව තාවකාලිකව හෝ අතුරුතහනම් නියෝගයක් නිකුත් කරන ලෙසයි. ඒ අනුව පසුව කරුණු සලකා බැලූ අභියාචනාධිකරණය ෆොන්ටේරා සමාගමට ස්වකීය කිරිපිටි නිෂ්පාදන පිළිබඳ වෙළඳ දැන්වීම් පළකළ නොහැකි ලෙස අගෝස්තු මස 21 වන දින දක්වා බලපැවැත්වෙන පරිදි අතුරුතහනම් නියෝගයක් නිකුත් කරන ලදී. අප්‍රේල් මස 19 වන දින යළි නඩුව කැඳවීමටද අභියාචනාධිකරණය විසින් මෙහිදී තීරණය කර තිබේ. මේ අතර මෙරට කාර්මික තාක්ෂණ ආයතනය විසින් පරික්ෂා කර ඩී.සී.ඩි ඇතුළත් බවට වාර්තා නිකුත් කර ඇති කිරිපිටි වහාම වෙළඳපොළෙන් ඉවත් කරන ලෙස එම කිරිපිටි සමාගම් වෙත දැනුම් දී ඇති බව සොඛ්‍ය අමාත්‍යංශය ඊයේ දිනයේ නිවේදනයක් නිකුත් කරමින් කියා සිටියේය. එමෙන්ම නවසීලන්තයෙන් ගෙන්වන සියලුම කිරිපිටිවල සාම්පල් වරායේදී ලබාගෙන ඒවායෙහි ක්ලොස්ට්‍රිඩියම් බොටුලීනම් නැමැති බැක්ටීරියාව තිබේදැයි පරීක්ෂා කිරීමෙන් පසු එම බැක්ටිරියාව නොමැති කිරිපිටි වරායෙන් මුදා හැරීමට තීරණය කළ බව එම අමාත්‍යාංශය විසින් නිකුත් කළ මාධ්‍ය නිවේදනයේ සඳහන් විය. තවද whey protein අධි සාන්ද්‍රණය අඩංගු හා අතිරේක පෝෂණීය ආහාර වෙළඳපොළෙන් ඉවත් කරන බවත්, මෙවා අඩංගු නිෂ්පාදන වෙළඳපොළේ විකිණීමටද වහාම ක්‍රියාත්මක වන පරිදි අත්හිටුවා ඇති බවත් කියැවෙයි. whey protein අධි සාන්ද්‍රණ සහිත කිරිපිටි සහ අතිරේක පෝෂණීය ආහාර වෛද්‍ය පර්යේෂණ ආයතනයේ ක්ලොස්ට්‍රිඩියම් බොටුලීනම් නැමැති බැක්ටීරියාව අඩංගු වී ඇත්දැයි සොයා බැලීම සඳහා පර්යේෂණ කිරීමටද තීරණය කර ඇති බව එම මාධ්‍ය නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=36485", "Category": null, "Parent URL": null}