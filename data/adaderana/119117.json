{"Source": "Adaderana", "Timestamp": "September 15, 2019 06:49 am", "Headline": "යාපනයේ ආරක්ෂක අංශ සතු පෞද්ගලික ඉඩම් ගැන හොයන්න කමිටුවක්", "News Content": "යාපනය දිස්ත්‍රික්කයේ යුද හමුදා කදවුරු හා පොලිස් ස්ථාන සතුව පවතින පෞද්ගලික ඉඩම් නිශ්චිත වශයෙන් හදුනාගැනීම සදහා කමිටුවක් පත්කිරීමට උතුරු පළාත් ආණ්ඩුකාර සුරේෂ් රාගවන් මහතා උපදෙස් ලබා දී තිබේ. යාපනය දිස්ත්‍රික්කයේ ආරක්ෂක අංශ සතු ඉඩම් නිදහස් කරගැනීම සම්බන්ධයෙන් යාපනය දිස්ත්‍රික් ලේකම් කාර්යාලයේ පැවති සාකච්ඡාවකදී මෙම උපදෙස් ලබා දී ඇති බව වාර්තා වේ. ඒ අනුව ලබන 24 වන දින යාපනය දිස්ත්‍රික්කයේ ඉඩම් නිදහස්කර ගැනීම සම්බන්ධයෙන් අදාළ කමිටුව නිලධාරින් සමඟ ඊළඟ හමුව පැවැත්වීමට නියමිතව තිබේ. උතුරේ ඉඩම් හිමි එහෙත් මේ වන විට විදේශගතව සිටින ජනතාවට තම ඉඩම්වල අයිතිය තහවුරු කෙරෙන ලියකියවිලි ඇත්නම් ඒවා ඉදිරිපත් කරන ලෙස ආණ්ඩුකාරවරයා විදෙස්ගතව සිටින පිරිස් වෙතින් ඉල්ලීමක් සිදුකර තිබේ. උතුරු පළාතේ ආරක්ෂක අංශ සතු ඉඩම් නිදහස් කිරිම සම්බන්ධයෙන් මන්නාරම සහ වව්නියාව දිස්ත්‍රික්කවල ද සාකච්ඡා පැවැත්වීමට නියමිත බව වාර්තා වේ.", "URL": "https://sinhala.adaderana.lk/news.php?nid=119117", "Category": null, "Parent URL": null}