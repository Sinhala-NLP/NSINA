{"Source": "Adaderana", "Timestamp": "August 1, 2018 07:21 pm", "Headline": "නගරාධිපතිනී රෝසිට එරෙහිව  ශ්‍රී ලංකා පොදුජන පෙරමුණ අධිකරණයට", "News Content": "කොළඹ මහනගර සභාවේ විපක්ෂ නායක ධුරය ලබා නොදීම සම්බන්ධයෙන් නගරාධිපතිනී රෝසි සේනානායක මහත්මියට එරෙහිව අධිකරණමය ක්‍රියාමාර්ගයකට එළැඹීමට ශ්‍රී ලංකා පොදුජන පෙරමුණ තීරණය කර තිබේ. අද(01) මාධ්‍ය හමුවක් පවත්වමින් එහි නාගරික මන්ත්‍රීවරුන් මේ බව සඳහන් කළේය. මෙවර නගරසභා සංයුතියට අනූව එක්සත් ජාතික පක්ෂයට මන්ත්‍රී ධුර 60 ක් හිමිව ඇති අතර ශ්‍රී ලංකා පොදුජන පෙරෙමුණ ඇතුළු විපක්ෂයට මන්ත්‍රී ධුර 59 ක් හිමිව තිබුණි. විපක්ෂ මන්ත්‍රී ධුර අතරින් බහුතරය ශ්‍රී ලංකා පොදුජන පෙරමුණ ලබා තිබූ අතර සංඛ්‍යාත්මකව 23 ක්. ශ්‍රී ලංකා නිදහස් පක්ෂයට හිමිවුනේ මන්ත්‍රී ධුර 12 ක් පමණයි. අද කොළඹ මහනගරසභාවේ මහ සභහා රැස්වීම පැවැත්වුණ අතර එහිදී විපක්ෂ නායක ධුරය සඳහා නියෝජිතයකු පත්කරගැනීමට නියමිතව තිබුණි. එහිදී ශ්‍රී ලංකා නිදහස් පක්ෂයේ නාගරික මන්ත්‍රී එම් .මන්සිල් සහ ශ්‍රී ලංකා පොදුජන පෙරමුණේ නාගරික මන්ත්‍රී අජන්ත ලියනගේ යන මහත්වරුන්ගේ නම් යෝජනා වී තිබුණි. කෙසේ වෙතත් කොළඹ නගරාධිපතිනිය විසින් විපක්ෂ නායක ලෙස පිළිගනු ලැබුවේ ශ්‍රී ලංකා නිදහස් පක්ෂය නියෝජනය කළ එම්. මන්සිල් මන්ත්‍රිවරයායි. මේ තීරණයට විරෝධය පළකරමින් සභා ගැබෙන් ඉවත් වූ ශ්‍රී ලංකා පොදුජන පෙරමුණේ මන්ත්‍රීවරු පසුව නගරසභා භූමියේ මාධ්‍ය හමුවක් පවත්වනු ලැබුවේ.", "URL": "https://sinhala.adaderana.lk/news.php?nid=93642", "Category": null, "Parent URL": null}