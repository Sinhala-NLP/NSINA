{"Source": "Adaderana", "Timestamp": "May 17, 2014 08:13 am", "Headline": "පුද්ගලයෙක්  පැහැරගත්තාට 3ක් රිමාන්ඩ් ", "News Content": "ගිනි අවි පෙන්වා මරණීය තර්ජන එල්ල කර තරුණයෙකු පැහැරගෙනයාම සම්බන්ධයෙන් චෝදනා එල්ලවී ඇති සැකකරුවන් තිදෙනෙකු එළඹෙන 23 වන දින දක්වා රක්ෂිත බන්ධනාගාර ගත කරන ලෙස අධිකරණය නියෝග කර තිබේ. අනුරාධපුර වැඩබලන මහේස්ත්‍රාත් අමරසිරි හෙට්ටිගේ මහතා මෙම නියෝගය ලබා දී ඇති බව සඳහන් වෙයි. අනුරාධපුර ඩී.එස්.සේනානායක මාවතේ දී කැබ් රථයකින් පැමිණි පිරිසක් විසින් මෙම පැහැර ගැනීම සිදුව ඇති බව වාර්තා වෙයි. අධිකරණයට කරුණු ඉදිරිපත් කරමින් පොලිසිය පැවසුවේ සිද්ධියට යොදාගෙන ඇති බවට සැක කෙරෙන කැබ් රථයද තම භාරයට ගෙන ඇති බවයි. එය උතුරුමැද පළාත් මාර්ග සංවර්ධන අධිකාරිය මගින් කුලී පදනම මත සේවයේ යොදවා තිබු කැබ් රථයක් බවට මුලික විමර්ශනයේ දී අනාවරණය වී ඇති බව ද පොලිසිය අධිකරණය හමුවේ කියා සිටියේය. සැකකරුවන් විසින් පැහැරගෙන ගොස් පහර දී ඇති පුද්ගලයා මේ වනවිට අනුරාධපුර රෝහලේ නේවාසිකව ප්‍රතිකාර ලබන බව සඳහන් වෙයි. කරුණු සළකා බැලු අධිකරණය පොලිසියට නියෝග කළේ සිද්ධියට සම්බන්ධ තවත් සැකකරුවන් සිටී නම් අත්අඩංගුවට ගෙන වහාම අධිකරණයට ඉදිරිපත් කරන ලෙසයි. සිද්ධිය සම්බන්ධයෙන් රක්ෂිත බන්ධනාගාර ගත කර ඇත්තේ නුවන් සමන් ගමගේ, සංජය උපේන්ද්‍ර කරුණාරත්න, ප්‍රසන්න ජයලාල් ගුණතිලක යන අනුරාධපුර නගරයේ සහ ඒ අවට පදිංචිකරුවන් තිදෙනෙකි.", "URL": "https://sinhala.adaderana.lk/news.php?nid=43252", "Category": null, "Parent URL": null}