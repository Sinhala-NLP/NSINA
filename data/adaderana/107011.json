{"Source": "Adaderana", "Timestamp": "March 30, 2019 08:48 am", "Headline": "සාරි අතර සඟවා තමිල්නාඩුවෙන් ගෙන ආ අයිස්", "News Content": "ශ්‍රී ලංකාවේ අයිස් නමින් හදුන්වන මත්ද්‍රව්‍ය තොගයක් නීති විරෝධී ලෙස මෙරටට ගෙන ආ ඉන්දීය ජාතික ගුවන් මගියෙකු අද (30) දින අලුයම කටුනායක ගුවන් තොටුපළ දී රේගු නිලධාරීන් පිරිසක් විසින් අත් අඩංගුවට ගෙන ඇත. සැකකරු 45 හැවිරිදි ඉන්දියාවේ තමිල්නාඩු ප්‍රාන්තයේ නාමක්කාල් ප්‍රදේශයේ පදිංචි ව්‍යාපාරිකයෙක් බව අද දෙරණ වාර්තාකරු ප්‍රකාශ කර සිටියි. අද අලුයම 1.40 ට ඉන්දියාවේ චෙන්නායි සිට පැමිණි ස්පයිසි ජෙට් ගුවන් සේවයට අයත් එස්. ජී.- 001 දරන ගුවන් යානයෙන් කටුනායක ගුවන් තොටුපළ වෙත පැමිණ තිබේ. පසුව ව්‍යාපාරිකයන් රැගෙන එන භාණ්ඩ සදහා බදු ගෙවා පිටතට යා හැකි \" රක්ත මාවත \" ඔස්සේ ගුවන් තොටුපළෙන් පිටව යමින් සිටියදී , ඔහු විසින් ගෙනැවිත් තිබූ මංගල සාරි තොගයක් අතර ඉතා සූක්ෂම ලෙස සඟවා ගෙන තිබූ මෙම මත්ද්‍රව්‍ය ග්රැම් 200ක් රේගු නිලධාරීන් විසින් සොයා ගෙන අත් අඩංගුවට ගනු ලැබූ අතර , ඒවායේ වටිනාකම රුපියල් ලක්ෂ 20ක් බව වැඩබලන රේගු මාධ්‍ය ප්‍රකාශකවරයා වැඩිදුරටත් සඳහන් කර ඇත. අදාල පුද්ගලයා ඉන්දීයාවේ තමිල්නාඩු ප්‍රදේශයේ පදිංචි 45 හැවිරිදි අයෙකු බව සඳහන්ය.", "URL": "https://sinhala.adaderana.lk/news.php?nid=107011", "Category": null, "Parent URL": null}