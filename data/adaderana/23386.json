{"Source": "Adaderana", "Timestamp": "April 9, 2012 11:49 am", "Headline": " ගුවන් යානයේ ගින්නක් නෑ-කාර්මික දෝෂය ගැන හොයනවා", "News Content": "මැලේසියාව බලා ගමන් කිරීමට නියමිතව තිබූ මිහින් ලංකා ගුවන් සමාගමට අයත් ගුවන් යානයක ගින්නක් ඇති වු බවට පළවන වාර්තාවල සත්‍යතාවක් නොමැති බව එම ගුවන් සමාගමේ වෙළඳ ප්‍රධානී රොහාන් පෙරේරා මහතා කියා සිටියි. අද දෙරණ කළ විමසීමකට පිළිතුරු දෙමින් හෙතෙම කියා සිටියේ අද පෙ.ව 7.20 ට ජකර්තා බලා ගුවන් ගත් ගුවන් යානයක භාණ්ඩ ඇසුරුම් කුටියේ ගින්නක් ඇතිවන බවට අදාළ ගුවන් යානයේ නියමුවාට දැනීම නිසා පැයකට පසුව යළි කටුනායක ගුවන්තොටුපළට බැස්සවීමට තීරණය කළ බවයි. එසේ වුවද ගුවන් යානයේ ගින්නක් හටගෙන නොමැති බව මේවන විට අනාවරණය වී ඇති බවත්,සිදුවූ කාර්මික දෝෂය කුමක්ද යන්න ඉංජිනේරුවන් විසින් විමර්ශනය කරමින් සිටින බවත් රොහාන් පෙරේරා මහතා අවධාරණය කළේය. කෙසේ වෙතත් සෙසු ගුවන් ගමන් කිසිදු බාධාවකින් තොරව සිදුවන බවත්,ජකර්තා බලා ගුවන්ගැනීමට නියමිතව තිබුණු අදාළ ගුවන් යානය හෙට පෙ.ව 7.00 ට යළි ගුවන් ගමන් ආරම්භ කරන බවත් ඔහු වැඩිදුරටත් කියා සිටියේය. මිහින් ලංකා ගුවන් සමාගමට අයත් ගුවන් යානා මැලේසියාව දක්වා පියාසර නොකරන බවත් ඔහු අවධාරණය කළේය. කෙසේ වෙතත් මැලේසියාව බලා ගමන් කිරීමට නියමිත තිබූ මිහින් ලංකා ගුවන් සේවයට අයත් ගුවන් යානයක හදිසි ගින්නක් හේතුවෙන් කටුනායක ගුවන් තොටුපළට හදිසියේ ගොඩබස්වා ඇති බව අද පෙරවරුවේ රජයේ ප්‍රවෘත්ති දෙපාර්තමේන්තුව විසින් නිවේදනය කරන ලදී. මේ පිළිබඳව කටුනායක ගුවන් තොටුපළ බලධාරීන්ගෙන් කළ විමසීමක දී ගුවන් යානයක් හදිසියේ යළි ගොඩබැස්සවීමට සිදුවූ බව අනාවරණය කළද ඒ කුමක් නිසාදැයි යන්න තහවුරු නොකළේය. මිහින් ලංකා ගුවන් සමාගම නිකුත් කළ නිවේදනයක සඳහන් වන පරිදි MJ 603 නැමති මෙම ගුවන් යානය දුමක් නිකුත්වන බවට ලැබුණු සංඥාවක් අනුව නිශ්චිත ක්‍රියා මාර්ග අනුගමනය කරමින් ගුවන් නියමුවා විසින් ආරක්ෂිතව ගොඩබැස්සවීමට කටයුතු කර තිබේ. එසේම දුම් පිටවන බවට ලැබුණු සංඥාව දෝෂ සහිත සංඥාවක් බවට මූලික විමර්ශනවලදී අනාවරණය වී ඇති බව ද එකී නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=23386", "Category": null, "Parent URL": null}