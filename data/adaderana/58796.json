{"Source": "Adaderana", "Timestamp": "March 31, 2016 04:49 pm", "Headline": " ජාතිවාදය තවත් අවුස්සන්න එපා", "News Content": "\"මේ රටේ දැන් ජාතිවාදය නෑ. අන්තවාදය නෑ. බෙදුම්වාදය නෑ. එකම රටක් තුළ වැඩකරන්න සූදානම් වෙච්ච පිරිසක් ඉන්නේ. මධ්‍යස්ථ ගමනක් යන ආණ්ඩුවක් අපිට තියෙනවා.\" යැයි ජාතික සහජීවනය සංවාද හා රාජ්‍ය භාෂා අමාත්‍ය මනෝ ගනේෂන් මහතා කියයි.ඊයේ (30) අක්කරේපත්තුව නගරසභා ශ්‍ර‍වණාගාරයේදී අතුරුදහන් වූවන්ගේ පවුල් එකතුව විසින් සංවිධානය කර තිබු සමුළුවක් අමතමින් අමාත්‍යවරයා මේ බව පැවසීය.එහිදී හෙතෙම මෙසේද කියා සිටියේය.අතුරුදහන්වූවන්ගේ අම්මලා පිරිසක් මාගේ අමාත්‍යාංශයටවිත් මාව මුණගැසි පැමිණිල්ලක් කළා. මොකක්ද ඒ පැමිණිල්ල. එක්සත් ජාතීන්ගේ මානව හිමිකම් මහා කොමසාරිස් අල් හුසේන් මැතිතුමා මේ රටට පැමිණි අවස්ථාවේදී, අතුරුදහන් වූවන්ගේ ප්‍ර‍ශ්නය පිළිබඳ එතුමාගේ අවධානය යොමු කිරීම සඳහා උද්ඝෝෂණ කළාම, ඒ කරපු අයව අඳුනාගෙන මේ පළාතේ, මේ දිස්ත්‍රික්කයේ බුද්ධි අංශයේ යැයි කියා ගන්නා සමහර අය, ඒ කාලේ පොලිසිය සමග හමුදාව සමග වැඩ කළා කියන කල්ලි, මේ අය හමුවෙලා තර්ජනය කළා කියලා මට කිව්වා. ඒ වෙලාවේ මම අමාත්‍යාංශයේ සිට නැගෙනහිර පළාතේ ඩී.අයි.ජී මහත්තයාට දුරකථනයෙන් කතාකරලා කිව්වා කරුණා කරලා මේක නවත්තන්න කියලා. දැන් ආණ්ඩුව වෙනස් වෙලා තියෙන්නේ. මීට පසු මේ වගේ සිදුවීමක් සිදු වුණොත් ඒ සම්පූර්ණ වගකීම් බාර ගන්න කියලා මම එතුමාට කිව්වා. එ වගේම තිරුක්කොවිල් පොලිස් ස්ථානාධිපතිට මම ඒ බව කිව්වා. එම කල්ලියට විරුද්ධව කටයුතු කරන්න පටන් ගන්න. මේ අයට තවදුරටත් හිරිහැර කරන්න එපා. මේ අයත් එකතු කර ගෙන තමයි රටක් විදියට ඉස්සරහට ගමන් කරන්න ඕන. මේ අයට හරි උත්තරයක් ලබා දුන්නේ නැති නිසා තමයි ජීනිවා ගිහිල්ලා අපට ඔළුව පාත් කරගෙන කතා කරන්න සිදුවෙලා තියෙන්නේ කියලා මම ඒ අයට කිව්වා.මහින්ද රාජපක්ෂ කාලේ සිදුවුණ සිදුවීම් දැන් සිදු වෙනන් බෑ. අහිංසක අම්මලා තාත්තලා අමාරුවේ දාන්න එපා. දැනටත් මේ ගොල්ලන් දුකෙන් ඉන්නේ. තමුන්ගේ ඥාතීන්, අයියලා අක්කලා, නංගිලා මල්ලිලා, තාත්තලා අම්මලා නැතිකරගෙන ඉන්නේ. තවත් මේ වැනි සිදුවීම් සිදුවෙනවා නම් ඒක අතුරුදහන් වූවන්ගේ සංවිධානයට විරුද්ධව සිදුවෙන සිදුවීම් පමණක් නොවෙයි. අපේ ආණ්ඩුවට විරුද්ධව සිදුකරන සිදුවීමක් කියලා මම හිතනවා. ආණ්ඩුවක් හැටියට අපි දන්නවා මොකක්ද කරන්න ඕන කියලා. අපි ඒක කරනවා. මේ රටේ දැන් ජාතිවාදය නෑ. අන්තවාදය නෑ. බෙදුම්වාදය නෑ. එකම රටක් තුළ වැඩකරන්න සූදානම් වෙච්ච පිරිසක් ඉන්නේ. මධ්‍යස්ථ ගමනක් යන ආණ්ඩුවක් අපිට තියෙනවා. කරුණාකරලා අපිත් එක්ක වැඩ කරන්න. මෛත්‍රිපාල සිරිසේන ජනාධිපතිතුමා, රනිල් වික්‍ර‍මසිංහ අගමැතිතුමා ඇතුළු අපේ ආණ්ඩුවට තමයි ජනවරම තියෙන්නේ. ඒකට බාධාකරන්න එපා\" එම අවස්ථාව සඳහා විදේශ කටයුතු අමාත්‍ය ගරු මංගල සමරවීර මහතා, දෙමළ ජාතික සංවිධානයේ පාර්ලිමේන්තු මන්ත්‍රි සුමන්දිරන් මහතා ඇතුළු සම්භාවනීය අමුත්තන් පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=58796", "Category": null, "Parent URL": null}