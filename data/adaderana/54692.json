{"Source": "Adaderana", "Timestamp": "October 27, 2015 08:59 am", "Headline": "පාසල් - උපකාරක පංති අවට මත් ඖෂධ විකුණන අය ගැන කියන්න", "News Content": "දරුවන්ගේ සුරක්ෂිතතාව තහවුරු කිරීමේ අරමුණින් ළමා සුරක්ෂිතතා සතියක් ක්‍රියාත්මක කිරීමට අධ්‍යාපන අමාත්‍යාංශය තීරණය කර තිබේ. “සොඳුරු ළමා ලොවක් සුරක්ෂිත හෙටක්” යන තේමාව යටතේ මෙම ළමා සුරක්ෂිතතා සතිය ක්‍රියාත්මක කිරීමට නියමිතයි.ලබන නොවැම්බර් මස දෙවන දින සිට නව වන දින දක්වා මෙම සුරක්ෂිතතා සතිය ක්‍රියාත්මක වන බව අධ්‍යාපන අමාත්‍යාංශය සඳහන් කළේය.මෙම සතිය තුළදී පාසල් මට්ටමෙන් ළමා සුරක්ෂිතතා වැඩසටහන් ක්‍රියාත්මක කිරීමට සහ පාසල් ප්‍රජාව දැනුම්වත් කිරීමේ වැඩසටහන් ක්‍රියාත්මක කිරීමට සැලසුම් කර ඇත.ඊට අමතරව වීදි නාට්‍යය පාගමන් පෝස්ටර් වැනි විවිධ ක්‍රම උපයෝගී කරගනිමින් ප්‍රජාව දැනුම්වත් කිරීමේ වැඩපිළිවෙළක් ද සැලසුම් කර ඇති බව අධ්‍යාපන අමාත්‍යාංශය සඳහන් කළේය.මේ අතර පාසල් අවට මත්වන ඖෂධ විකුණන ස්ථාන පිළිබඳව තොරතුරු ලබාදෙන ලෙස පොලීසිය ජනතාවගෙන් ඉල්ලීමක් කරයි.පාසල් සහ උපකාරක පංති පැවැත්වෙන ස්ථාන අවට නොයෙකුත් ආකාරයේ මත්වන ඖෂධ වර්ග ළමුන්ට විකිණීමේ සිද්ධීන් පිළිබඳව පසුගිය දිනවල දිවයිනේ ප්‍රදේශ කිහිපයකින් වාර්තා වුණි.එවැනි ස්ථාන පිළිබඳව ලැබෙන තොරතුරු අනුව වැටලීම් ද සිදුකර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=54692", "Category": null, "Parent URL": null}