{"Source": "Adaderana", "Timestamp": "February 28, 2014 02:59 pm", "Headline": "සිව්දරු මව කිඹුලාට බිලි", "News Content": "සිද්ධියට අදාළ ඡායා රූප ඉහත වේ. ඡායා රූ - අජිත් පුෂ්පකුමාර අම්බලන්තොට, දෙහිගහලන්ද ප‍්‍රදේශයේ පදිංචි කාන්තාවක් තම නිවස පිටුපසින් ගලා බසින ඇළෙන් ජලය ගෙන ඒමට ඊයේ රාති‍්‍ර ගිය අවස්ථාවේදී කිඹුලෙකු විසින් ඩැහැගෙන ගොස් මරා දමා තිබියදී ප‍්‍රදේශවාසීන් විසින් ඊයේ රාත‍්‍රි සොයාගෙන තිබේ. කිඹුල් ප‍්‍රහාරයට ලක් වීමෙන් මෙසේ මියගොස් ඇත්තේ අම්බලන්තොට, දෙහිගහලන්ද ප‍්‍රදේශයේ පදිංචි වයස අවුරුදු 59 ක් වන ඩබ්.ටී. නෝනාහාමි නමැති සිව්දරු මවකි. කරගස්ආර බස්නාව හරහා ජලය සැපයෙන මෙම ඇළ මාර්ගයේ කිඹුලන් විශාල වශයෙන් සිටීම නිසා එම ප‍්‍රදේශයේ ජීවත් වන ජනතාවට විශාල තර්ජනයකට මුහුණ දීමට සිදුව ඇත. මීට ඉහතදී ද කිහිප අවස්ථාවකදීම කිඹුලන් විසින් පුද්ගලයින් ඩැහැගෙන යාමට උත්සාහ ගෙන තිබූ අතර එම පුද්ගලයින් සුළු තුවාල පමණක් ලබා තම ජීවිතය බේරා ගෙන තිබිණ. එම සෑම අවස්ථාවකදීම මීට නිසි විසඳුම් ලබා දෙන ලෙස ප‍්‍රදේශයේ ජනතාව හම්බන්තොට ප‍්‍රාදේශීය ලේකම්වරියට හා ආපදා කළමනාකරණ මධ්‍යස්ථානයට දැනුම් දී තිබුණද ඉන් කිසිදු ප‍්‍රතිඵලයක් සිදු නොවූ බව ප‍්‍රදේශවාසීහු පවසති. මෙම අනතුර සිදුවන අවස්ථාවේදී කිසිවෙකුත් නිවසේ නොසිට ඇති අතර යාබද නිවසේ කාන්තාවක් පමණක් එම නිවසේ සිට ඇත. ජලය ගෙන ඒමට ගිය කාන්තාවක් බොහෝ වේලාවක් ගතවූ බැවින් නිවසේ සිටි අසල්වැසි කාන්තාව ඇළ අසලට ගොස් ඇය පිළිබඳව සොයා බලා අනතුරුව ප‍්‍රදේශවාසීන් දැනුවත් කර තිබිණ. අනතුරුව ප‍්‍රදේශවාසීන් විසින් කාන්තාව සොයමින් සිටින අවස්ථාවේදී කිඹුලා විසින් කරගස්ආර, බස්නාව ආසන්නයේ කුඹුරු යායකට ඇයගේ සිරුර ගෙනවිත් තිබෙන අයුරු ප‍්‍රදේශවාසීන් විසින් දැක තිබේ. අනතුරුව මේ පිළිබඳව අම්බලන්තොට පොලීසියට දැනුම් දී ඇති අතර සිද්ධිය සම්බන්ධයෙන් වැඩිදුර පරීක්ෂණ කටයුතු අම්බලන්තොට පොලීසිය මගින් මෙහෙයවයි.", "URL": "https://sinhala.adaderana.lk/news.php?nid=41440", "Category": null, "Parent URL": null}