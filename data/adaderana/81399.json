{"Source": "Adaderana", "Timestamp": "December 12, 2017 01:58 pm", "Headline": "සහල් හිඟයය කෘතිම බව සහල් නිෂ්පාදකයන්ගේ සංගමය කියයි", "News Content": "කෘතිමව මවා පා ඇති සහල් හිඟය නිසා රටේ සුළු හා මධ්‍ය පරිමාණ සහල් මෝල් සීයට අනූනමයක් වසා දමා ඇතැයි සමස්ත ලංකා සහල් නිෂ්පාදකයන්ගේ සංගමය චෝදනා කර සිටිති. වර්තමානයේ සුළු හා මධ්‍ය පරිමාණ මෝල් හිමියන්ට ඇති වී තිබෙන තත්ත්වය පිළිබඳවත් රටේ සහල් හිඟයක් නොමැති ව ව්‍යාපාරිකයන් විසින් සහල් පිටරටින් ගෙන්වා විදේශීය සහ දේශීය සහල් බවට පත්කොට අලවිකරණ කූට ජාවාරම පිළිබඳව හෙළිදරව් කිරීමේ අරමුණෙන් දඹුල්ල ප්‍රදේශයේ දී විශේෂ මාධ්‍ය හමුවක් කැඳවමින් සමස්ත ලංකා සහල් නිෂ්පාදකයන්ගේ සංගමය මේ බව අනාවරණය කළේය. මාධ්‍ය හමුව ඇමතූ සමස්ත ලංකා සහල් නිෂ්පාදකයන්ගේ සංගමයේ සභාපති මුදිත් පෙරේරා මහතා කියා සිටියේ පසුගිය කාලයේ ඇතිවූ නියගය හේතුවට වඩා මහා පරිමාණ ජාවාරම් කරුවන්ගේ ග්‍රහණයට හසුවී සහල් නිෂ්පාදනය කරන මුවාවෙන් මහා පරිමාණ වී මංකොල්ලයක් සහ සහල් මංකොල්ලයක් සිදු කළ බව ය. මෙහිදී සමස්ථ ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කතා කරමින් කියා සිටියේ මේ සංගම් හිමිකරුවන් ආරක්ෂා කිරීම සඳහා රජය වහාම ක්‍රියාත්මක කළ යුතු බවත් සහල් වෙළෙඳපොළේ මාෆියාව නවතා දැමිය යුතු බවත් එසේ නොවන්නේ නම් සමස්ත ගොවින් ගොවි ජනතාව ව්‍යාපාරිකයන් සහ මෝල් හිමියන් සමඟ අරගලයකට සූදානම් සටනකට සූදානම් බවය.", "URL": "https://sinhala.adaderana.lk/news.php?nid=81399", "Category": null, "Parent URL": null}