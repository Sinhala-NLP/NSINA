{"Source": "Adaderana", "Timestamp": "April 12, 2018 10:21 am", "Headline": "වැස්ස නිසා මඳුරුවන්ගේ බෝවීම ඉහළට-තැන් 4,63,827 ක් පරීක්ෂාවට ", "News Content": "පසුගියදා ක්‍රියාත්මක ජාතික මඳුරු මර්දන සතියට සමගාමීව මඳුරුවන් බෝවිය හැකි පරිශ්‍ර හාරලක්ෂ හැටතුන්දහස් 827 ක් පරීක්ෂාවට ලක් කිරීමට හැකිවූ බව සෞඛ්‍ය අමාත්‍යංශය පවසයි. නිරතදිග මෝසම් වැසිසමය සක්‍රීය වීමත් සමඟ වර්ධනය විය හැකි ඩෙංගු මඳුරු ඝණත්වය පාලනය කිරීම උදෙසා පොලිසිය ත්‍රිවිද හමුදාව සිවිල් ආරක්ෂක බලකාය ප්‍රජා සෞඛ්‍ය කණ්ඩායම් එක්ව මෙම පරීක්ෂා කිරීමේ වැඩවෙළ ක්‍රියාත්මක කර තිබුණි. එහිදී මඳුරු කීටයන් සහිත පරිශ්‍ර වැඩියෙන්ම හඳුනා ගෙන ඇත්තේ බස්නාහිර පළාතෙන් වන අතර එය සියයට 1 යි දසම 6යි 8ක්. ඩෙංගු මඳුරු කීටයන් සහිත පරිශ්‍ර අඩුවෙන්ම හඳුනා ගෙන ඇත්තේ සබරගමුව පළාතෙන්. එම අගය සියයට 5 යි දසම 2 යි 3ක්. කෙසේ වෙතත් මෙම පරීක්ෂා කිරීමේ හඳුනා ගෙන ඇත්තේ නිවාස ආශ්‍රිතව මඳුරු කීටයන් බෝවන ස්ථාන වැඩිවශයෙන් තිබෙන බවයි. ඒ අනුව නිවාස වැඩබිම් කර්මාන්ත ශාලා ආගමික ස්ථාන ඇති සෑම පරිශ්‍රයකම සතියකට වරක් ශ්‍රමදානයක් පවත්වන ලෙසට ජාතික ඩෙංගු මර්දන ඒකකය ජනතාවට දැනුම් දෙයි. එමෙන්ම ඕනෑම අයෙකුට තද උණ සමඟ හිසරදය මස්පිඩු හා සන්ධි වේදනවා ඔක්කාරය හා වමනය සමෙහි රතුපැහැ ලප හට ගැනීම ඇත්නම් වහාම ළඟම රෝහලක් වෙත ගොස් වෛද්‍ය ප්‍රතිකාර ලබා ගන්නා ලෙසද සෞඛ්‍ය අමාත්‍යංශ්‍ය ජනතාවට දැනුම් දෙයි.", "URL": "https://sinhala.adaderana.lk/news.php?nid=87333", "Category": null, "Parent URL": null}