{"Source": "Adaderana", "Timestamp": "November 22, 2011 08:42 am", "Headline": "ශ්‍රී ලාංකික ධීවරයින් 9 දෙනෙකු ඉන්දීය අත්අඩංගුවට", "News Content": "අනවසරයෙන් ඉන්දියානු මුහුදු සීමාවට ඇතුළු වූ ශ්‍රී ලාංකික ධීවරයින් නවදෙනෙකු ඉන්දියානු වෙරළ ආරක්ෂක නිලධාරීන් විසින් අත්අඩංගුවට ගෙන තිබේ. ආන්ද්‍රා ප්‍රදේශයේ නිසාම්පට්ටි නම් ප්‍රදේශයේ දී යාත්‍රා දෙකකින් පැමිණි මෙම ධීවරයින් නවදෙනා අත්අඩංගුවට ගත් බව ඉන්දීය මාධ්‍ය වාර්තා කරයි. ගල්ෆ් ස්ටාර් මරිනා සහ චම්පා 06 යන නම් වලින් හදුන්වනු ලබන අදාළ යාත්‍රා දෙක ත්‍රිකුණාමල ප්‍රදේශයෙන් ධීවර කටයුතු සඳහා පිටත්ව ගොස් ඇති බව වාර්තා වේ. අත්අඩංගුවට ගන්නා අවස්ථාවේ එම ධීවර යාත්‍රා තුළ තිබූ කිලෝ ග්‍රෑම් 3500 ට අධික මාළු තොගය රාජසන්තක කර ඇත. මේ වසරේ ජනවාරි මාසයේ සිට අනවසරෙන් ඉන්දියානු මුහුදු සීමාවට ඇතුළු වු ධීවර යාත්‍රා 31 ක් සමඟ ශ්‍රී ලාංකික ධීවරයින් 153 දෙනෙකු නැගෙනහිර මුහුදු සීමාවේ දී පමණක් ඉන්දීය වෙ‍රළ ආරක්ෂක නිලධාරීන් විසින් අත්අඩංගුවට ගෙන ඇති බව වාර්තා වේ.", "URL": "https://sinhala.adaderana.lk/news.php?nid=20167", "Category": null, "Parent URL": null}