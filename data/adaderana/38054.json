{"Source": "Adaderana", "Timestamp": "October 10, 2013 06:22 pm", "Headline": "පොලිස්පතිවරයාගේ ඉල්ලීමක් මත වැලිවේරියට හමුදාව කැඳවුයේ නැහැ ", "News Content": "වැලිවේරියේ වෙඩි තැබීම සිදුවූ ස්ථානයට පොලිස්පතිවරයාගේ ඉල්ලීමක් මත ආරක්ෂක හමුදා නොපැමිණි බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පෙන්වා දෙයි. එම ස්ථානයට ආරක්ෂක හමුදා කැඳවීම සිදුකරන ලද්දේ ගම්පහ කොට්ඨාශ භාර පොලිස් අධිකාරීවරයාගේ ඉල්ලීම මත බව අජිත් රෝහණ මහතා පවසයි. මේ අතර රතුපස්වල සිද්ධියට අදාළ කර්මාන්තශාලාව මාස 06 ක් ඇතුළත එම ස්ථානයෙන් ඉවත් කරගැනීමට කර්මාන්තශාලා බලධාරීන් එකඟතාව පළ කර ඇති බව වාර්තා වෙයි. අද(10) පස්වරුවේ කර්මාන්තශාලාවේ නියෝජිතයින් සහ ගම්වාසීන් ඇතුළු පිරිසක් ගම්පහ පොලිස් අධිකාරී කාර්යාලයේ පැවති සාකච්ඡාවක දී මෙම එකඟතාවට පැමිණ ඇති බව සඳහන් වෙයි. එම එකඟතාවය මත යළි කර්මාන්තශාලාවේ කටයුතු ආරම්භ කර ඇති බවද වාර්තා වෙයි. එම සාකච්ඡාවට ගම්පහ පොලිස් අධිකාරී විජිත කොමසාරු මහතා ද සහභාගී වී තිබේ. ගම්වැසියන් 3,000කට මූලික ගෙවීමක් කර පානීය ජලය ලබාදීමෙට ද රතුපස්වල කර්මාන්තශාලාවේ බලධාරීන් එහිදී එකඟතාව පළ කර ඇති බව සඳහන් වෙයි. මේ අතර වැලිවේරිය වෙඩි තැබීමේ සිද්ධිය සම්බන්ධයෙන් අද දිනයේ හිටපු හමුදා නිලධාරීන් පිරිසකගේ සාක්ෂි සටහන් කරගැනීමට පියවර ගත් බව මානව හිමිකම් කොමිෂන් සභාවේ කොමසාරිස් ආචාර්ය ප්‍රතිභා මහානාමහේවා මහතා පවසයි.", "URL": "https://sinhala.adaderana.lk/news.php?nid=38054", "Category": null, "Parent URL": null}