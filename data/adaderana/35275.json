{"Source": "Adaderana", "Timestamp": "June 27, 2013 06:27 am", "Headline": " ශ්‍රීල.නි.ප අය 13 ගැන භේද නෑලු?", "News Content": "13 වන ආණ්ඩුක්‍රම ව්‍යවස්ථාව සංශෝධනය කිරීමට ගෙන එන යෝජනා වලට ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රීවරුන්ගේ එකඟතාව හිමිවී තිබේ. ශ්‍රි ලංකා නිදහස් පක්ෂයේ සියලුම පාර්ලිමේන්තු මන්ත්‍රී කණ්ඩායමේ විශේෂ රැස්වීමක් ඊයේ ජනාධිපති මහින්ද රාජපක්ෂ මහතාගේ ප්‍රධානත්වයෙන් ජනාධිපති ලේකම් කාර්යාලයේ දී පැවැත්විණි. මෙහිදි 13 වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් දීර්ඝ වශයෙන් සාකච්ඡා වු බව ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා අද දෙරණට සදහන් කළේය. 13 වන ආණ්ඩුක්‍රම ව්‍යවස්ථා සංශෝධනය පිළිබඳව ශ්‍රී ලංකා නිදහස් පක්ෂයේ සියලුම මන්ත්‍රීවරුන් එක මතයක සිටිය යුතු බව ජනාධිපති මහින්ද රාජපක්ෂ මහතා මෙහිදි පවසා තිබේ. ඒ පිළිබඳව විවිධ මත ප්‍රකාශ සිදුකිරීමෙන් වළකින ලෙසත් ජනාධිපති මහින්ද රාජපක්ෂ මහතා පාර්ලිමේන්තු මන්ත්‍රීවරුන්ට උපදෙස් ලබාදී ඇති බව වාර්තා වේ. ඒ අනුව පළාත් සභා දෙකක් හෝ කිහිපයක් ඒකාබද්ධ වීමට ඇති බලය ඉවත් කිරීම හා පළාත් සභා ලැයිස්තුවේ ඇති යම් විෂයන් පිළිබඳව තීන්දු ගැනීමේ දී සියලු පළාත් සභාවල අනුමැතිය ලබාගැනීම වෙනුවට බහුතර පළාත් සභා ප්‍රමාණයක එකඟතාව ලබාගැනීම යන යෝජනාවලට ශ්‍රී ලංකා නිදහස් පක්ෂයේ එකඟතාව හිමිව තිබේ. ඊට අමතරව පොලිස් සහ ඉඩම් බලතල පළාත් සභාවලට පැවරීම නොකළ යුතු බවට සියලුම මන්ත්‍රීවරුන් ඒකමතිකව පිළිගත් බව මෛත්‍රීපාල සිරිසේන මහතා සඳහන් කළේය. මේ අතර ව්‍යවස්ථා සංශෝධනය පිළිබඳව මෙරට තානාපතිවරුන් සහ මහ කොමසාරිස්වරුන් දැනුවත් කිරීම ඊයේ පෙරවරුවේ විදේශ කටයුතු අමාත්‍යාංශයේ දී අමාත්‍ය මහාචාර්ය ජී.එල්.පීරිස් මහතා විසින් සිදුකර තිබේ. අදාළ ගැටලු විසඳා ගැනීමට ඇති හොඳම විසඳුම පාර්ලිමේන්තු තේරීම් කාරක සභාව බව අමාත්‍යවරයා මෙහිදි පෙන්වා දී ඇත. ව්‍යවස්ථා සංශෝධනය පාර්ලිමේන්තුවේ විෂය පථයට අත්‍යවශ්‍යයෙන්ම ඇතුළත් කරුණක් වන බැවින් හා විශේෂ බහුතරයක් අවශ්‍ය වන බැවින් මේ සඳහා පාර්ලිමේන්තු තේරීම් කාරක සභාවක සහභාගීත්වය අනිවාර්යය වන බව ද ජී.එල්.පීරිස් අමාත්‍යවරයා පවසයි. එම නිසා සියලු දේශපාලන පක්ෂ මෙම පාර්ලිමේන්තු තේරීම් කාරක සභාව සඳහා සහභාගී වනු ඇතැයි රජයේ අපේක්ෂාව බව ද රාජ්‍යතාන්ත්‍රිකයින් හමුවේ විදේශ කටයුතු අමාත්‍යවරයා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=35275", "Category": null, "Parent URL": null}