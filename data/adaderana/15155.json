{"Source": "Adaderana", "Timestamp": "March 29, 2011 08:33 pm", "Headline": "මර්දනයට එරෙහිව දැවැන්ත අරගලයක්-අන්තරේ කියයි", "News Content": "ආණ්ඩුවේ මර්දනයට එරෙහිව සියලු ප‍්‍රජාව එක්කරගත් දැවැන්ත අරගලයක් දියත් කරන බව අන්තර් විශ්ව විද්‍යාල ශිෂ්‍ය බලමණ්ඩලය පවසයි. වර්තමාන උසස් අධ්‍යාපන ඇමතිවරයා කිසිසේත් උසස් අධ්‍යාපන ඇමති තනතුරට සුදුසු නොවන බවත්, ඔහු ගැලපෙන්නේ කසිප්පු තිත්පොලක කැෂියර්කමට බවත්,අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මහතා සඳහන් කරයි. අද(29)පස්වරුවේ මරදාන, සමාජීය හා සාමයික කේන්ද්‍රයේ පැවති මාධ්‍ය හමුවකදී අදහස් දක්වමින් හෙතෙම මේ බව කියා සිටියේය. වැඩිදුරටත් අදහස් දැක්වූ සංජීව බණ්ඩාර මහතා මෙසේද පැවසීය. \"සබරගමුව විශ්වවිද්‍යාලයේ මහා ශිෂ්‍ය සංගමය ඇතුළු සියලුම ශිෂ්‍ය සංගම් තහනම් කරන්න විශ්වවිද්‍යාල පරිපාලනය කටයුතු කරලා තියෙනවා. මේ තීරණය සම්පූර්ණයෙන්ම ආණ්ඩුවේ දේශපාලන උවමනාව මත ගත්ත තීරණයක්. ශිෂ්‍ය සංගම් තහනම් කරන්න කිසිදු නීතිවිරෝධී කටයුත්තක නිරත වෙලා නැහැ. ශිෂ්‍ය සංගම් තහනම් කරද්දී ඒ සඳහා චෝදනා ගණනාවක් නඟලා තියෙනවා. නමුත් ඒ සියලු චෝදනා පට්ටපල් බොරු. චෝදනා නගන්න ඕන කෙනෙකුට පුළුවන්. ඒත් වැදගත් වෙන්නේ ඒ චෝදනාවල සත්‍ය අසත්‍ය තාවයයි...\" \"උපකුලපතිවරු කරන්නේ ආණ්ඩුවේ දේශපාලන න්‍යාය පත‍්‍රය විශ්වවිද්‍යාල තුළ ක‍්‍රියාත්මක කරන එක. ආණ්ඩුවට ඕන මොහොතක බොරු චෝදනා නගලා ශිෂ්‍ය නායකයන්ගේ පංති තහනම් කරන එක, ශිෂ්‍ය සංගම් තහනම් කරන එක තමයි දිගටම කළේ. සබරගමුවේ ශිෂ්‍යයෝ දිගටම උද්ඝෝෂණ කළා පංති තහනම් ඉවත් කරන්න කියලා. ඒ උද්ඝෝෂණවලට මුහුණ දෙන්න බැරිව තමයි ශිෂ්‍ය සංගම් තහනම් කළේ. මේ ක‍්‍රියාවලිය සබරගමුව විශ්වවිද්‍යාලය තුළ මාස ගණනාවක ඉඳලා ක‍්‍රියාත්මක වුණා. මුලින්ම ශිෂ්‍යයෝ 58 දෙනෙකුගේ පංති තහනම් කරලා. ඒත් ශිෂ්‍ය උද්ඝෝෂණ නැවතුණේ නැහැ. ඊළඟට විශ්වවිද්‍යාලය වැහුවා. වහලා ප‍්‍රථම වසර ශිෂ්‍යයෝ පමණක් විශ්වවිද්‍යාලයට කැඳවලා ඔවුන්ට බලපෑම් කරලා ශිෂ්‍ය ක‍්‍රියාමාර්ග අඩපණ කරන්න උත්සාහ කළා. ඒ උත්සාහයත් අසාර්ථක වුණා. මේ ක‍්‍රියාවලියේ ඊළඟ පියවර ලෙස තමයි ශිෂ්‍ය සංගම් තහනම් කරන්න කටයුතු කළේ\" \"මේක ඉතාම භයානක තත්ත්වයක්. ශිෂ්‍යයන්ට පනතින් ලැබුණු නීත්‍යානුකූල අයිතිය උල්ලංඝණය කිරීම ශිෂ්‍යයන්ගේ ප‍්‍රජාත‍්‍රන්තවාදී අයිතිය විශ්වවිද්‍යාලය තුළ හැකිළීමක්. මෙවැනි තත්ත්වයක් පැවතුනේ 1983 ජේ.ආර්. ජයවර්ධනගේ ආණ්ඩුව කාලයේ. එදා ශිෂ්‍ය සංගම් තහනම් කරලා දේශපාලන පක්‍ෂ තහනම් කරලා, වෘත්තීය සමිති තහනම් කරලා ආරම්භ කරපු ඒ මර්දනය කෙළවර වුණේ දහස් ගණනක ජීවිත මේ රටට අහිමිකර බව හැමෝම දන්නවා. මේත් එවැනි ගණනක ආරම්භයක්. ආණ්ඩුව විශ්වවිද්‍යාල තුළ කරන මැදිහත්වීම තුළින් එය හොඳටම පේනවා. එනිසා තමයි අප මේ තත්ත්වය ඉතාම භයානක තත්ත්වයක් කියල කියන්නේ. ආණ්ඩු ගෙනයන මෙම ප‍්‍රජාතන්ත‍්‍ර විරෝධී මෙම වැඩපිළිවෙළට එරෙහිව මේ රටේ ජනතාව දැනුවත් කරන්න, දේශපාලන පක්‍ෂ, වෘත්තීය සමිති, මාධ්‍ය සංවිධාන, ආගමික සංවිධාන දැනුවත් කරන්න සහ ඔවුන් සමග එකතුව සටන් වදින්න ඉදිරියේදී කටයුතු කරන බවත් ඒ වගේම ශිෂ්‍ය සංගම් තහනම් කිරීම් හරහා ශිෂ්‍යයන්ගේ අයිතීන් උල්ලංඝණය කිරීමට එරෙහිව අධිකරණ ක‍්‍රියාමාර්ග ගැනීමටත්, ජාත්‍යන්තර මානව හිමිකම් සංවිධාන, තානාපති කාර්යාල සහ එක්සත් ජාතීන්ගේ සංවිධානය දැනුවත් කිරීමට අප තීරණය කරලා තියෙනවා.\"", "URL": "https://sinhala.adaderana.lk/news.php?nid=15155", "Category": null, "Parent URL": null}