{"Source": "Adaderana", "Timestamp": "February 22, 2017 04:11 pm", "Headline": "කැලණියේ නව උපකුලපතිගේ පැමිණීමෙන් යහපාලනය අහෝසි වෙලා", "News Content": "කැලණිය විශ්වවිද්‍යාලයේ නව උපකුලපතිවරයා වශයෙන් මහාචාර්ය ඩී.එම්.සේමසිංහ මහතාගේ පත්වීම තුළින් විශ්වවිද්‍යාල පද්ධතියේ ස්වාධීනත්වය හා යහපාලනය අහෝසි වී ඇතැයි කැලණිය විශ්වවිද්‍යාලයේ මහාචාර්ය චන්දන අබේරත්න මහතා පවසයි. අද (22) දින ශ්‍රී ලංකාවේ විශ්වවිද්‍යාලවල ස්වාධීනත්වය හා යහපාලනය ස‍ඳහා වු ආචාර්යවරුන්ගේ එකමුතුව විසින් පවත්වනු ලැබු මාධ්‍ය හමුවට එක් වෙමින් අබේරත්න මහතා මේ බව කියා සිටියේ ය. ලෝක විශ්වවිද්‍යාල ශ්‍රේණිගත කිරීම් අනුව 2013 ජුලි මාසයේ 4508 වැනි ස්ථානයේ තිබු තම විශ්වවිද්‍යාලය 2016 ජනවාරි මස වන විට 2559 වැනි ස්ථානයට පත් කරමින් එහි සංවර්ධන කටයුතු ඉතා මැනවින් ඉටු කල හිටපු උපකුලපති ජ්‍යේෂ්ඨ මහාචාර්ය සුනන්ද මද්දුමබණ්ඩාර මහතාගේ ඉවත් කිරීම තුළින් මේ වන විට විශ්වවිද්‍යාලය අභ්‍යන්තරයේ යම් බෙදීමක් නිර්මාණය වී ඇති බව ද අබේරත්න මහතා පවසා සිටියේ ය. වැඩි ඡන්දයෙන් තේරි පත් වු ජ්‍යේෂ්ඨ මහාචාර්ය සුනන්ද මද්දුමබණ්ඩාර මහතාගේ ධූර කාලය මාර්තු මස 19 වන දින අවසන් වීමට තිබු බවත් නව උපකුලපතිවරයා ඊට ප්‍රථමයෙන් එනම් පසුගිය ජනවාරි මස 5 වන දින පත් කර ඇති බවත් මේ පිළිබඳ ජනාධිපතිවරයාගේ අවධානය යොමු කරන මෙන් ඉල්ලා සිටින බවත් ආචාර්යවරුන්ගේ එකමුතුව පවසයි. මෙහිදී අදහස් දක්වමින් මහාචාර්ය අබේරත්න මහතා පවසා සිටියේ වත්මන් උපකුලපති තුමා පිළිබඳ තමාට හෝ තම එකමුතුවට කිසිදු පුද්ගලික විවාදයක් නොමැති බවත් සිදුව ඇති අසාධාරණ පත් කිරීම සම්බන්ධයෙන් තම විරෝධය පවතින බවත් ය. මෙම මාධ්‍ය හමුව සඳහා කැලණිය විශ්වවිද්‍යාලයේ මහාචාර්යවරුන් කිහිපදෙනෙක් සම්බන්ධ වී සිටියේ ය.", "URL": "https://sinhala.adaderana.lk/news.php?nid=69971", "Category": null, "Parent URL": null}