{"Source": "Adaderana", "Timestamp": "August 17, 2018 09:01 am", "Headline": "නයාරුවල මාළු අල්ලන්න ගිය දකුණේ ධිවරයින්ට පොලිස් ආරක්ෂාව", "News Content": "නයාරු ධීවර වාඩිවලට ගිනි තැබීමෙන් අනතුරුව දකුණු පළාතේ සිට නයාරුවල මසුන් ඇල්ලීමට පැමිණි ධිවරයින් සිය ධීවර ආම්පන්න රැගෙන නැවත දකුණු පළාත් වෙත පිටත් වී ඇත. දැඩි පොලිස් ආරක්ෂක රැකවල් මැද ඊයේ(16) සවස මෙම ධිවරයින් මෙලෙස පිටත්ව ගිය බව අද දෙරණ වර්තාකරු ප්‍රකාශ කළේය. නයාරු ප්‍රදේ‍ශයේ සංචාරක ධීවර කර්මාන්තයේ යෙදී සිටි ධීවරයින් පළවා හරින ලෙස පසුගියදා මුලතිව් ධීවරයින් විරෝධතා වැඩසටහන් පැවැත්වු අතර, අදාළ විරෝධතාවයන්ගෙන් අනතුරුව පසුගිය 13 වැනිදා නයාරු ප්‍රදේශයේ සංචාරක ධීවරයින් නැවති සිටි ධීවර වාඩි වෙතද කිසියම් පිරිසක් ගිනි තබා තිබුණි. සිද්ධිය සම්බන්ධයෙන් උතුරු පළාත් සභා මන්ත්‍රී ටී. රවිහරන් මහතා පැවසූවේ දකුණු පළාතේ සිට නයාරු වෙත ධීවර ජනතාව පැමිණ ධීවර කටයුතු සිදුකිරීම හේතුවෙන් මුලතිව් ධීවර ජනතාවට අසාධාරණයක් සිදුව ඇති බවත් දකුණේ ධීවරයින්ට මසුන් ඇල්ලීමට විශාල ප්‍රදේශයක් පවතින බැවින් අදාළ සංචාරක ධීවරයින්ට ඇති වු ගැටළුව හමුවේ නයාරු ප්‍රදේශයේ නැවති සිටි ධීවරයින් ඉවත් කරන ලෙසට තමන් ඉල්ලා සිටි බවය. සංචාරක ධීවරයින් මුලතිව් ප්‍රශදේශයේ මසුන් ඇල්ලීම හේතුවෙන් ගැටළු රැසක් උද්ගතව ඇති බැවින් අදාළ පිරිස් ඉවත් කිරීම සුදුසු වන බවද මන්ත්‍රීවරයා සඳහන් කළේය. නයාරු ධීවර වාඩිවලට ගිනි තැබීමෙන් ධීවර වාඩි 8 ක් සහ බෝට්ටු 2 ක් ගිනිගෙන විනාශ වි ඇති අතර, ධිවර වාඩිවල තිබු දැල් ආම්පන්න තොගයක්ද ගින්නට හසු වී විනාශ වි තිබේ. හලාවත,මීගමුව ආදි ප්‍රදේශවල සංචාරක ධීවරයින් පිරිසක් පැමිණ නයාරු ප්‍රදේශයේ ධීවර රැකියාව සිදුකළ අවස්තාවේද මුලතිව් ධීවර ජනතාව ඊට දැඩි විරෝධතාවයක ඉදිරිපත් කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=94539", "Category": null, "Parent URL": null}