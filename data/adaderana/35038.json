{"Source": "Adaderana", "Timestamp": "June 18, 2013 02:16 pm", "Headline": " පූජ්‍ය ගලබොඩඅත්තේ ඥානසාර හිමි චෝදනා ප්‍රතික්ෂේප නොකරයි ", "News Content": "තමාට එල්ලවන චෝදනා සම්බන්ධයෙන් ඇතැම්විට නොපැකිළිව පිළිතුරු දිය හැකි වුවත් තවත් විටෙක උපායශීලී විය යුතු බව බොදුබල සේනා සංවිධානයේ මහ ලේකම්, පූජ්‍ය ගලබොඩඅත්තේ ඥානසාර හිමි පවසයි. ටී.වී දෙරණ 360 වැඩසටහන සමග එක්වෙමින් බීමත්ව රිය පැදවීම සම්බන්ධයෙන් එල්ලවන චෝදනා පිළිබඳ ප්‍රතිචාර දක්වමින් උන්වහන්සේ මේ බව කියා සිටියේය. ටී.වී දෙරණ විධායක වාර්තාකාරිණී ඩිල්කා සමන්මලී මිය විමසා සිටියේ කොළඹ-12, රථ වාහන මහේස්ත්‍රාත් අධිකරණයේ අංක 6315/2000 අංකය යටතේ නොසැලකිලිමත් ලෙස රිය පැදවීම, රිය අනතුරක් වළක්වා ගැනීමට ප්‍රයත්න නොදැරීම, රිය අනතුරක් වාර්තා නොකිරීම, බීමත්ව රිය පැදවීම, රියදුරු බලපත්‍රයක් නොමැතිව රිය පැදවීම, ආදායම් බලපත්‍රයක් නොමැතිව රිය පැදවිම ..ආදී වශයෙන් චෝදනා 9 ක් යටතේ ගලබොඩඅත්තේ ඥානසාර හිමියන්ට එරෙහිව නඩු පවරා ඇති බවයි. එකී චෝදනාවන්ට වැරදිකරු ලෙස පිළිගැනීමෙන් පසු දඩ මුදලක් ද ‍ගෙවා ඇති බවයි. එම චෝදනා සියල්ල ප්‍රතික්ෂේප නොකළ ඥානසාර හිමියන් එදින මෝටර රථය පැදවූයේ තමාට හිතවත් හමුදා නිලධාරියෙකු බවත්, සමහර දේවල් හෙළිදරව් කළ නොහැකි බවත් කියා සිටියේය. සමහර අවස්ථාවල උපායශීලි විය යුතු බවත් , අරමුණ පැහැදිලි නම් ඒ වෙනුවෙන් කැප කිරීම් කළ යුතු බවත් උන්වහන්සේ සඳහන් කළේය. මෙහිදී ඩිල්කා සමන්මලී මිය යළි විමසා සිටියේ පොලීසිය විසින් අධිකරණයට කරුණු දක්වන ලද වාර්තාවේ ශ්වසන නාල පරීක්ෂණයක් සිදුකර ඇති බව සඳහන්ව ඇති බවත්, එයින් ඥානසාර හිමියන් බීමත්ව සිටි බවට කරුණු තහවුරුවී ඇති බවත්, එය හුදෙක් පුද්ගල කාරණයක් නොව බෞද්ධ ශාසනයට ම අදාළ කාරණයක් බවයි. \" ඒක සිද්ධවුණා. දැන් ඒක ඉවරයි. ඒ ගැන කතා කරන්න ගියොත් සෑහෙන වෙලාවක් යනවා. ඇයි අපි වැදගත් දෙයක් කතා කරන්න තියෙන කාලය නාස්ති කරගන්නේ..අපි ඊළඟ ප්‍රශ්නයට යමු..\" ඥානසාර හිමියන් පිළිතුරු දෙන්නේ ඒ ආකාරයෙනි. 2012 වසරේ \"බොදු බල සේනා\" සංවිධානය පිහිටුවීමට ප්‍රථම 2011 වසරේ ඥානසාර හිමියන් ඇතුළු 8 දෙනෙකුගේ කණ්ඩායමක් නෝර්වේ සංචාරයක නිරතවීම හා එහිදී එරික් සොල්හයිම් ඇතුළු නියෝජිතයින් සමග සාකච්ඡා කිරීම පිළිබඳවත් මෙවර 360 වැඩසටහනේදී සාකච්ඡාවට ලක්විය. එම සංචාරය‍ට නෝර්වේ රාජ්‍යයෙන් ආධාර ලැබීම පිළිබඳ තමන් නොදන්නා නමුත් නෝර්වේහි තම හිතවතෙකු සහයවූ බව දන්නා බව ඥානසාර හිමියන් කියා සිටියේය. එම සංචාරය පිළිබඳ හෝ සංචාරයේදී නෝර්වේහි පිහිටි ශ්‍රී ලංකා තානාපති කාර්යාලය සමග කිසිදු සබඳතාවක් නොපැවැත්වූයේ ඒ සඳහා තමාට කාලයක් නොතිබුණු නිසා බව ද , එම සංචාරයේ අරමුණ වූයේ යුද්ධයෙන් අවතැන්වූ උතුරේ ද්‍රවිඩ ජනයාට උපකාර කිරීමට ආධාර ඉල්ලා සිටීම බවත් උන්වහන්සේ අවධාරණය කළේය. එහෙත් උතුරේ අවතැන් පිරිස්වලට ලබාදුන් සහය කුමක්දැයි ඩිල්කා විසින් යළි විමසන ලද අවස්ථාවේ ගලබොඩඅත්තේ ඥානසාර හිමියන් වැඩිදුරටත් කියා සිටියේ එකී වෑයම අසාර්ථක වූ බවයි.", "URL": "https://sinhala.adaderana.lk/news.php?nid=35038", "Category": null, "Parent URL": null}