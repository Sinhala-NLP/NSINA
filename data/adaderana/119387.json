{"Source": "Adaderana", "Timestamp": "September 18, 2019 12:03 pm", "Headline": "ස්වයංපාලනයක් සඳහා අඛණ්ඩ විරෝධතා", "News Content": "ගතවූ ජුනි මාසයේ සිට මේ දක්වා හොංකොං හි ප්‍රචණ්ඩ ක්‍රියාවලට සම්බන්ධ වූ පුද්ගලයන් 1453දෙනෙකු අත්අඩංගුවට ගෙන ඇති බව එරට පොලිසිය පවසයි‍. පොලිස් මූලස්ථානයේ පැවති මාධ්‍ය හමුවකදී මේ බව අනාවරණ කෙරුණි. උදර්පණ නීති සංශෝධනය මුල් කරගනිමින් හොංකොංහි විරෝධතා ආරම්භ වුණේ ඉකුත් මාර්තු මාසයේදීයි. ක්‍රමයෙන් එම විරෝධතා ප්‍රචණ්ඩකාරී ස්වරූපයක් ගත් අතර හොංකොං ජන ජීවිතය මුළුමණින් අඩා වීමටත් මෙම විරෝධතා හේතු විය. ගතවූ ජුනි මාසයේ සිට මේ දක්වා විරෝධතාවලට සම්බන්ධ පුද්ගලයන් 1453දෙනෙකු අත්අඩංගුවට ගත් බවයි හොංකොං පොලිසිය පවසයි. ඉකුත් දින තුන තුළ පමණක් විරෝධතාකරුවන් 89දෙනෙක් අත්අඩංගුවට ගත් බව එම වාර්තාවල දැක්වෙයි. එම පුද්ගලයන්ට එරෙහිව අයුතු ජනරාශිය, ආයුධ ලඟ තබා ගැනීම, පොදු දේපළවලට හානි කිරීම හා පොලිසියට පහරදීම යන චෝදනා එල්ලවී ඇති බවද පොලිස් වාර්තාවල සඳහන් කරයි. විරෝධතාවලට මුල්වූ උදර්පණ නීති කෙටුම්පත මේ වන විට මුළුමණින්ම ඉවත් කරගෙන ඇතත් විරෝධතාවල අවසානයක් දක්නට ලැබෙන්නේ නැහැ. තම දේශයේ කටයුතු සඳහා චීනය මැදිහත්නොවිය යුතු බව පවසන හොංකොං වැසියන් ස්වාධීන පාලනයක් අවශ්‍ය බව පවසමින් තවදුරටත් විරෝධතාවල නිරත වෙයි. හොංකොං රාජ්‍යය මුළුමණින්ම චීනයෙන් මුදාගැනීම සඳහා සහාය වන ලෙසයි විරෝධතාකරුවන් අමෙරිකාවෙන් හා බ්‍රිතාන්‍යයෙන් ඉල්ලා සිටියි.", "URL": "https://sinhala.adaderana.lk/news.php?nid=119387", "Category": null, "Parent URL": null}