{"Source": "Adaderana", "Timestamp": "October 11, 2012 08:09 am", "Headline": "වැඩ වැරීම නවතනවාද නැද්ද? සවස 2 ට කියයි", "News Content": "වැඩ වර්ජනය සම්බන්ධයෙන් ඉදිරි ක්‍රියාමාර්ග අද (11) පෙරවරුවේ රැස්වන විධායක කමිටුව විසින් තීරණය කරන බව විශ්ව විද්‍යාල ආචාර්යවරුන් සමිති සම්මේලනය පවසයි. රජය සමඟ ඇති කරගත් එකඟතා ඊයේ දිනයේ දී ශාඛා සමිති වෙත යොමු කළ බව එම සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. ඒ අනුව එම ශාඛා සම්තිවල තීරණ ද සැලකිල්ලට ගනිමින් අද දිනයේ දී වෘත්තීය සමිති ක්‍රියා මාර්ගයේ ඉදිරි ක්‍රියාමාර්ග පිළිබඳව තීරණය කිරීමට නියමිත බව ටෙරන්ස් මධුජිත් මහතා පැවසීය. මේ අතර විශ්ව විද්‍යාල ආචාර්යවරුන්ගේ සමිති සම්මේලනය සහ රජයේ නියෝජිතයින් අතර ඒකාබද්ධ ප්‍රවෘත්ති සාකච්ඡාවක් අද පස්වරුවේ පැවැත්වීමට නියමිතව තිබේ. පස්වරු 2.00 ට ආර්ථික සංවර්ධන අමාත්‍යංශයේ දී මෙම ප්‍රවෘත්ති සාකච්ඡාව පැවැත්වීමට නියමිත අතර එහිදී විශ්ව විද්‍යාල ආචාර්යවරුන් සිය වැඩ වර්ජනය නතර කිරීම සම්බන්ධයෙන් ප්‍රකාශ කිරීමට නියමිතය.", "URL": "https://sinhala.adaderana.lk/news.php?nid=28185", "Category": null, "Parent URL": null}