{"Source": "Adaderana", "Timestamp": "October 24, 2018 03:50 pm", "Headline": "අග්නිදිග විශ්වවිද්‍යාලය දින නියමයක් නොමැතිව වැසෙයි", "News Content": "අම්පාර, ඔලුවිල් අග්නිදිග විශ්වවිද්‍යාලයේ පවතින ගැටලු සහගත තත්ත්වය හේතුවෙන් එම විශ්වවිද්‍යාලය දින නියමයක් නොමැතිව වසා දැමීමට විශ්වවිද්‍යාලයේ පාලනධිකාරිය කටයුතු කර තිබේ. තාක්ෂණ පීඨයේ සිසුන් පස්දෙනෙකු විශ්වවිද්‍යාල ශිෂ්‍ය භාවය අහෝසි කිරීම සහ පන්ති තහනම් කරන ලද සිසුන් ගේ පන්ති තහනම ඉවත් කරන ලෙස ඉල්ලා තාක්ෂණ පීඨයේ සිසුන් විරෝධතා පැවත්වු අතර එයට පිළිතුරක් නොලැබීම නිසා සිසුන් විසින් පරිපාලන ගොඩනැඟිල්ල අත් පත් කරගෙන තිබේ. මෙම පරිපාලන ගොඩනැඟිල්ල අත්පත් කර ගැනීමත් සමඟ විශ්වවිද්‍යාලයේ පරිපාලනය මුලුමනින්ම බිඳ වැටී ඇති බවද ලේඛාධිකාරිවරයා පැවසීය. දැනට දින 08 ක පමණ කාලයක් මෙම විශ්වවිද්‍යාලය තුළ කිසිම පරිපාලන කටයුත්තක් කිරීමට නොහැකි වු අතර එම නිසා විශ්වවිද්‍යාලය පවත්වා ගෙන යෑමට නොහැකි වීම නිසා මෙම පියවර ගත් බව වාර්තා වෙයි මෙම විශ්වවිද්‍යාලය තුළ අධ්‍යනය කරන සිසුන් සඳහා භාණ්ඩ මිලදී ගැනීම් සිදු කිරීමට ඇතත් මෙම විරෝධය හේතුවෙන් එම කටයුතුද ඉටු කිරීමට නොහැකි වු බව ලේඛාධිකාරි අබ්දුල් සතාර් මහතා පැවසීය. මේ පිළිබඳ විරෝධය පාන සිසුන් පවසන්නේ ආසාධාරණ ලෙස සිදුකරන ලද ශිෂ්‍ය බාවය අහෝසි කිරීම සහ පන්ති තහනම ඉවත් කරනතුරු මෙම අරගලය ඔවුන් දිගටම පවත්වන බවයි.", "URL": "https://sinhala.adaderana.lk/news.php?nid=98151", "Category": null, "Parent URL": null}