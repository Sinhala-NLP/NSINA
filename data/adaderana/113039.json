{"Source": "Adaderana", "Timestamp": "June 30, 2019 08:35 am", "Headline": "UNP මන්ත්‍රී ශාන්තගේ පුතාගෙන් පහර කෑ ඇමති ආරක්ෂක කොස්තාපල්වරයෙක් රොහලේ", "News Content": "එක්සත් ජාතික පක්ෂයේ පාර්ලිමේන්තු මන්ත්‍රී ශාන්ත සිසිර අබේසේකර මහතාගේ පුත්‍රයෙකු පහරදීමෙන් ඇමති ආරක්ෂක පොලිස් කොට්ඨාෂයේ කොස්තාපල්වරයෙක් තුවාල ලබා හලාවත මහා රෝහලට ඇතුලත් කර ඇත. මන්ත්‍රීවරයාගේ නිවසේ ආරක්ෂක රාජකාරියේ යෙදි සිටි අදාළ පොලිස් කොස්තාපල්වරයා සමග ඇති වු බහින්බස්වීමක් දුරදිගයාමෙන් මන්ර්‍තීවරයාගේ පුත්‍රයා විසින් මෙලෙස පොලිස් නිලධාරිවරයාට මුගුරකින් පහර දී ඇති බව වාර්තා වේ. මෙලෙස තුවාල ලබා ඇත්තේ ඇමති ආරක්ෂක කොට්ඨාශයට අනුයුක්තව සේවය කළ පොලිස් කොස්තාපල් සුසන්ත අරුණ කුමාර ( 60990 ) නමැති පොලිස් නිලධාරියායි . පහර කෑමට ලක්වූ පොලිස් නිළධාරියා රෝහලට ඇතුලත් වීමට පෙර හලාවත පොලිසියට මේ පිලිබදව පැමිණිලි කර තිබේ. පසුව මේ සම්බන්ධයෙන් පුත්තලම දිස්ත්‍රික් පාර්ලිමේන්තු මන්ත්‍රී ශාන්ත සිසිර අබේසේකර මහතාද හලාවත පොලිසියට පැමිණිල්ලක් කර ඇත. සිද්ධිය සම්බන්ධයෙන් මන්ත්‍රීවරයාගේ පුත්‍රයා අත්අඩංගුවට ගැනීම සදහා විමර්ශන ආරම්භ කර ඇති බව හලාවත පොලීසිය සදහන් කළේය. හලාවත පොලිසිය මේ පිළිබද වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=113039", "Category": null, "Parent URL": null}