{"Source": "Adaderana", "Timestamp": "April 13, 2014 09:24 am", "Headline": "යුද අපරාධ විමර්ශන විශේෂඥ කමිටුවට එල්.ටී.ටී.ඊ. හිතවාදීන් දෙන්නෙකුත්!", "News Content": "ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් විමර්ශනය කිරීම සඳහා පත්කිරීමට නියමිත විශේෂඥ කමිටුව සඳහා එල්.ටී.ටී.ඊ. ඩයස්පෝරාව සමඟ සමීප සබඳතා පැවැත්වූවන් දෙදෙනෙකු පත් කිරීමට තීරණය කර ඇති බව අනාවරණය වේ. පසුගිය මානව හිමිකම් කවුන්සිල සැසිවාරයේ දී සම්මත වු යෝජනාවට අනුව ශ්‍රී ලංකාව සම්බන්ධයෙන් වන විශේෂඥ කමිටුව එක්සත් ජාතීන්ගේ සංවිධානයේ මානව හිමිකම් මහකොමසාරිස්වරියගේ කාර්යාලය මගින් මැයි මස මැද භාගය වන විට පත් කිරීමට නියමිතය. අදාළ කමිටුවට නම් කිරීමට අපේක්ෂිත පුද්ගලයන්ගෙන් එක් අයෙකු සියරාලියෝන්හි යුධ අපරාධ විමර්ශනයේ ප්‍රධානියා වන අතර අනෙක් තැනැත්තා ශ්‍රී ලංකා රජයට එරෙහි මත දැක්වු අයෙකු බවට වාර්තා වේ. පසුගියදා සම්මත වු යෝජනාවට අනුව විශේෂඥ කමිටුවේ වාර්තාව වසරක් ඇතුළත සම්පූර්ණ කළ යුතුය. කෙසේ වුව ද ශ්‍රී ලංකා රජය ඊට සහය පළ කිරීමෙන් වැළකී සිටින බව මේ වන විටත් ප්‍රකාශ කර තිබේ.", "URL": "https://sinhala.adaderana.lk/news.php?nid=42497", "Category": null, "Parent URL": null}