{"Source": "Adaderana", "Timestamp": "June 21, 2010 08:14 am", "Headline": "ලංකාවට උ‍පදේශක මණ්ඩලයක් අවශ්‍ය නෑ -අකාශි", "News Content": "එක්සත් ජාතීන්ගේ සංවිධානයේ මහලේකම්වරයා විසින් ශ්‍රී ලංකාව සම්බන්ධයෙන් සොයා බලා කරුණු වාර්තා කිරීම සඳහා උ‍පදේශක මණ්ඩලයක් පත් කිරීමේ අවශ්‍යතාවක් නැතැයි ජපාන විශේෂ නියෝජිත යසුෂි අකාශි මහතා පවසයි. කෙසේවුව ද එවැනි උපදේශක මණ්ඩලයක් පත්කිරීමෙන් ශ්‍රී ලංකාවට ප්‍රයෝජනවත් වනු ඇතැයි ද අකාශි මහතා ඊයේ කොළඹ පැවති මාධ්‍ය හමුවකට එක්වෙමින් කියා සිටියේය. උතුරේ සංවර්ධන කටයුතු ඉතා ශීඝ්‍රයෙන් සිදුවන බව තමා නිරීක්ෂණය කළ බව ශ්‍රී ලංකාවේ සිදුකළ පස්දින නිල සංචාරය පිළිබඳ දැනුවත් කිරීම සඳහා පැවති මෙම මාධ්‍ය හමුවේ දී ඔහු ප්‍රකාශ කළේය. ජා‍ත්‍යන්තර දෙමළ ප්‍රජාව ද අසත්‍ය තොරතුරු ප්‍රචාරය කිරීම වෙනුවට උතුරු ප්‍රදේශ‍ය ගොඩනැංවීමට ශ්‍රී ලංකා රජය සමග සහයෝගයෙන් කටයුතු කළ යුතු බව යසුෂි අකාශි මහතා පෙන්වා දෙයි. ශ්‍රි ලංකාවේ සාම ක්‍රියාදාමයට මැදිහත්කරුවෙකු ලෙස කටයුතු කළ ජපාන විශේෂ නියෝජිත යසුෂි අකාශි මහතා මෙරට සංචාරය කළ 20 වැනි අවස්ථාව මෙය වේ.", "URL": "https://sinhala.adaderana.lk/news.php?nid=9124", "Category": null, "Parent URL": null}