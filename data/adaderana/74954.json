{"Source": "Adaderana", "Timestamp": "July 6, 2017 05:26 pm", "Headline": "ඇතැමුන් කරන කුමන්ත්‍රණ ගැන ජනතාව අවබෝධයෙන් ", "News Content": "2015 ජනවාරි 08 වනදා තමා මේ රටින් අවසන් කර දැමූයේ ඒකාධිපති සහ මිලිටරි පාලනයක් බව ජනාධිපති මෛත්‍රීපාල සිරිසේන මහතා පවසයි. වෙස්මුහුණු බැඳගනිමින්, ජනතාවට සුන්දර ලෝකයක් පෙන්වා, යළිත් බලයට ඒමට ඇතමුන් කරන කුමන්ත්‍රණ පිළිබඳව ජනතාව අවබෝධයෙන් පසුවන බව ජනාධිපතිවරයා පෙන්වා දෙයි. ගල්ගමුව ප්‍රදේශයේ පැවති උත්සවකදී ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය. ජනාධිපතිවරයා වැඩිදුරටත් සඳහන් කළේ පසුගිය රජය, සංවර්ධනය සිදුකරන බව පවසා සිදුකල සියලු වංචා හා දූෂණ රටේ ජනතාවට හෙළි කිරීමට ද ඉදිරියේදී පියවර ගන්නා බවයි. නිසි ශක්‍යතා අධ්‍යයනයකින් තොරව සිදුකළ උමා ඔය ව්‍යාපෘතිය මඟින් සිදුව ඇති විනාශය පිළිබඳව නිවැරදි තොරතුරු මේ වන විට අනාවරණය වෙමින් පවතින බවද ජනාධිපති මෛත්‍රීපාල සිරිසේන මහතා වැඩිදුරටත් පැවසීය. ආණ්ඩු පෙරලන්නට නොව, රටත් ජනතාවත් දුගී දුප්පත්භාවයෙන් නිදහස් කර, රට සංවර්ධනය කිරීමට සියලු දෙනා එක්විය යුතු බවද ජනාධිපතිවරයා එහිදී වැඩි දුරටත් කියා සිටියේය.", "URL": "https://sinhala.adaderana.lk/news.php?nid=74954", "Category": null, "Parent URL": null}