{"Source": "Adaderana", "Timestamp": "September 7, 2019 04:34 pm", "Headline": "ඉදිරි අවුරුදු 05 දී යාපනය දියුණු කරන්න සංවර්ධන සැළැස්මක්-අගමැති", "News Content": "ඉදිරි වසර 05 ඉලක්ක කර ගනිමින් යාපනය දියුණු කිරීම සඳහා නව සංවර්ධන සැලසුමක් ක්‍රියාවට නංවන බව අග්‍රාමාත්‍ය රනිල් වික්‍රමසිංහ මහතා පවසයි. යාපනය ප්‍රදේශයේ සංවර්ධන ව්‍යාපෘති කිහිපයක් ජනතා අයිතියට පත් කිරීමෙන් අනතුරුව යාපනය නගර සභා පිටියේදී අද (07) පැවැති ජන හමුවට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පල කළේය. මෙම නව සංවර්ධන සැලැස්ම යාපනයේ මහජන නියෝජිතයින් සමඟ සාකච්ඡා කොට සකස් කළ බවත්, එය ක්‍රියාත්මක කිරීම තුළින් යාපනයේ පූර්ණ සංවර්ධනයක් ඇති කොට ජනතා ප්‍රශ්නවලට විසඳුම් ලබාදීම තම අරමුණ බවත් වික්‍රමසිංහ මහතා පැවසීය. අග්‍රාමාත්‍ය රනිල් වික්‍රමසිංහ මහතා අද (07) පෙරවරුවේ යාපනයේ නව බස් නැවතුම්පොළ නිරීක්‍ෂණය කරමින් එහි ඉදිකිරීම් කටයුතුපිළිබඳ සොයා බලනු ලැබීය. අනතුරුව යාපනය නගර ශාලා ගොඩනැගිල්ල ඉදිකිරීම සඳහා මුල්ගල්තැබීම ද අග්‍රාමාත්‍යතුමන්ගේ සුරතින් සිදුවිය. අද (07) දින සවස යාපනය, කොටුවේ පැවැත්වෙන \"එන්ටර්ප්‍රයිස් ශ්‍රී ලංකා\" ප්‍රදර්ශනය ද වික්‍රමසිංහමහතා විසින් නිරීක්‍ෂණය කළේය. නගර සභා පිටියේ පැවැති ජනහමුව අමතමින් තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේ ද කීය. \"යුද්ධයෙන් විනාශ වූ යාපනය නගරය ගොඩනැගීම සඳහා 1995 ත් 2002 ත් උත්සාහ කළා. නමුත් ඒ සෑම උත්සාහයක්ම අසාර්ථක වුණා. නැවත 2015 බලයට පැමිණි අපේ ආණ්ඩුව යාපනය දියුණු කිරීමට පියවර ගත්තා. යාපනය දියුණු කිරීම සඳහා නව සංවර්ධන සැලැස්මක් ප්‍රදේශයේ මහජන නියෝජිතයින් සමඟ සාකච්ඡා කර සකස් කර තිබෙන බව කිව යුතුයි. මත් කුඩුජාවාරම ද අප මර්දනය කළ යුතුයි. ධීවර කර්මාන්තය, සංචාරක ව්‍යාපාරය දියුණුකළ යුතුයි. නව කර්මාන්ත ඇති කළ යුතුයි. නව තාක්‍ෂණය ඔස්සේ කෘෂි කර්මාන්තය දියුණු කළ යුතුයි. ඉදිරි අවුරුදු 05 ඉලක්ක කරගෙන යාපනය දියුණු කිරීම සඳහා වන සංවර්ධන සැලැස්මක් අප සකස් කර තිබෙනවා. මෙතෙක් කිසිදුපාර්ශවයක් මෙවැනි සංවර්ධන සැලැස්මක් කෙරෙහි අවධානය යොමු කර නැහැ. මේ වැඩපිළිවෙළ සාර්ථක කර ගැනීමට ඔබේ සහය මා ඉල්ලා සිටිනවා. අප සියලූ දෙනා අත්වැල් බැදගනිමින් මෙමනව වැඩපිළිවෙළ ක්‍රියාවට නංවා දියුණු නව යාපනයක් බිහි කරමු. මෙහිදී අදහස් දැක්වූ මහානගර හා බස්නාහිර සංවර්ධනඅමාත්‍ය පාඨලී චම්පික රණවක මහතා කියා සිටියේ යාපනය අර්ධද්වීපයම දියුණු කිරීම සඳහා වත්මන් රජය නව සංවර්ධන සැලැස්මකට අනුව ක්‍රියා කරන බවයි. උතුරේත්, දකුණේත් ජනතාව විශාලවශයෙන් මේ වනවිට රට අතහැර ගොස් සිටින බව පැවසූ චම්පික රණවක මහතා මේ තත්ත්වය වෙනස් කරමේ රට සියලූ ජාතීන්ට ඉන්න හිතෙන රටක් බවට පරිවර්තනය කළ යුතුව තිබෙන බව වැඩිදුරටත් සඳහන් කළේය. අග්‍රාමාත්‍ය රනිල් වික්‍රමසිංහ මහතාගේ උපදෙස් හා මඟපෙන්වීමට අනුව මේ වන විට උතුරු පළාත තුළ විධිමත් සංවර්ධන වැඩපිළිවෙළක් ක්‍රියාත්මකවන බව දෙමළ ජාතික සන්ධානයේ පාර්ලිමේන්තු මන්ත්‍රී එම්. ඒ. සුමන්තිරන් මහතා පැවසීය. ඉදිරි ජනාධිපතිවරණයට වත්මන් අග්‍රාමාත්‍ය රනිල් වික්‍රමසිංහ මහතා ඉදිරිපත් වන බව තමාට ජනමාධ්‍ය ඔස්සේ දැනගැනීමට හැකි වූ බව පැවසූ උතුරු පළාත් ආණ්ඩුකාර සුරේන් රාඝවන් මහතා ඒ පිළිබඳව තමා සතුටු වන බවත්, රනිල් වික්‍රමසිංහ මහතාගේ පැමිණීම ප්‍රජාතන්ත්‍රවාදය තවත් ශක්තිමත් වනු ඇතිබව තම විශ්වාසය යැයි වැඩිදුරටත් පැවසීය. මෙම අවස්ථාවන්ට අධ්‍යාපන රාජ්‍ය අමාත්‍ය විජයකලාමහේස්වරන්, දෙමළ ජාතික සන්ධාන මන්ත්‍රීවරුන් වන මාවෙයි සේනාධිරාජා, ධර්මලිංගම් සිද්ධාර්ථන්, ශ්‍රී සරවණභවන්, යාපනය මහ නගර සභාවේ නගරාධිපති ඊ. ආර්නෝල්ඩ් යන මහත්ම මහත්මීන් ප්‍රමුඛදේශපාලනඥයින්, රාජ්‍ය නිලධාරීන් ඇතුළු විශාල පිරිසක් සහභාගිවී සිටියහ.", "URL": "https://sinhala.adaderana.lk/news.php?nid=118529", "Category": null, "Parent URL": null}