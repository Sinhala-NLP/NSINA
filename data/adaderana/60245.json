{"Source": "Adaderana", "Timestamp": "May 18, 2016 08:55 am", "Headline": "අරණායක සිරුරු 13ක් ගොඩගනියි", "News Content": "අරණායක ප්‍රදේශයේ සිදුවූ නායයාමෙන් අතුරුදන් වූ පුද්ගලයින් 13 දෙනෙකුගේ මළ සිරුරු හමුවී තිබේ.අතුරුදන්වූවන් සොයා තවදුරටත් මෙහෙයුම් සිදුකෙරෙයි.ඊයේ රාත්‍රි පැවති වර්ෂාව සහ එම ස්ථානයට ගමන් කිරීමට පැවති දුෂ්කරතා හේතුවෙන් මුදාගැනීම් මෙහෙයුම් සිදු නොකළ බව එම මධ්‍යස්ථානය පැවසුවේය. අද උදෑසන 5.00 සිට යුධ හමුදාව, පොලීසිය හා මුදාගැනීම් කණ්ඩායම් එක්ව ප්‍රදේශයේ මෙහෙයුම් ආරම්භ කළ බව ආපදා කළමනාකරණ මධ්‍යස්ථානය කීවේය.මේ අතර අරනායක නායයාමෙන් පීඩාවට පත්වූවන් 1200ක පමණ පිරිසක් ආරක්ෂිත ස්ථාන වල රඳවා ඇති බව ප්‍රදේශය භාර නියෝජ්‍ය පොලිස්පතිවරයා පැවසුවේය.මේ අතර අරණායක, එළඟපිටිය කන්ද නායයාම හේතුවෙන් සිදුවූ ආපදා තත්ත්වය පිළිබඳ නිශ්චින නිගමනයකට එළඹීමට නොහැකි වී ඇති බව රංජිත් සියඹලාපිටිය අමාත්‍යංවරයා පවසයි.ඔහු පවසන්නේ ඊයේ රාත්‍රි එම ප්‍රදේශයේ පැවති අඳුරු වැසි සහිත සහ මීදුම් සහිත කාලගුණය මුදාගැනීමේ මෙහෙයුම් වලට බාධාවක් වූ බවයි.කෙසේවෙතත් අද උදෑසන සිට එම ප්‍රදේශයේ මෙහෙයුම් කටයුතු සිදුකෙරෙන බව රංජිත් සියඹලාපිටිය අමාත්‍යංවරයා පැවසීය. මේ අතර නායයාමට ලක්වූ එලඟපිටිය කන්ද ප්‍රදේශයේ නිවාස 150ක් පමණ පැවති බවට තොරතුරු අනාවරණය වී ඇත.රත්නපුර ප්‍රදේශය භාර නියෝජ්‍ය පොලිස්පතිවරයා පැවසුවේ එම කන්ද ආශ්‍රීතව ජීවත්වූ 1200ක පමණ පිරිසක් එම ප්‍රදේශයෙන් මුදාගෙන ආරක්ෂිත ස්ථාන කරා යොමු කිරීමට හැකි වූ බවයි. අතුරුදන්වූවන් හෝ විපතට පත්වූවන් පිළිබද මෙතෙක් නිශ්චිත තොරතුරු අනාවරණය වී නොමැති අතර නායයාමට ලක්වූ ප්‍රදේශයේ නිවාස වල වාසය කළ 300ක පමණ පිරිසක්ද ආරක්ෂිත ස්ථාන වල රැදී සිටින බවට තොරතුරු පළ වන බවයි රත්නපුර ප්‍රදේශය භාර නියෝජ්‍ය පොලිස්පතිවරයා පැවසුවේය.කෙසේවෙතත් නිශ්චිතව සංගණනයක් සිදුකොට නාය ගිය ප්‍රදේශයේ විපතට පත්වූවන් පිළිබඳ නිශ්චිත තොරතුරු අනාවරණය කරගන්නා ලෙස අදාළ පොලීසි වෙත නියෝග කළ බව රත්නපුර ප්‍රදේශය භාර නියෝජ්‍ය පොලිස්පතිවරයා කීවේය.මේ අතර දිවයිනට බලපා ඇති අයහපත් කාලගුණික තත්ත්වය හේතුවෙන් පුද්ගලයින් 346,241 දෙනෙකු පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි.අවතැන් වු පුද්ගලයින් මේ වන විට සහන කඳවුරුවල රඳවා ඇති අතර ඔවුන්ට අවශ්‍ය ආහාර සහ පානීය ජලය සහ අනෙකුත් පහසුකම් ලබාදීමට අවශ්‍ය පියවර ගෙන ඇති බව එම මධ්‍යස්ථානය සඳහන් කළේය.මේ අතර දිවයිනට බලපා තිබූ අඩු පීඩන තත්ත්වය පහව ගොස් ඇති අතර ඒ හේතුවෙන් වැසි සහිත කාලගුණය ක්‍රමයෙන් අඩුවනු ඇති බව කාලගුණ විද්‍යා දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=60245", "Category": null, "Parent URL": null}