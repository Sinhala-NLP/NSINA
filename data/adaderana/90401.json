{"Source": "Adaderana", "Timestamp": "June 5, 2018 06:35 pm", "Headline": "එජාප පසුපෙළ 2020ට අලුත් අපේක්ෂකයෙක් ඉල්ලයි", "News Content": "පසු පෙළ මන්ත්‍රීවරුන්ගේ හඬට පක්ෂ නායකත්වය කන් නොදෙන්නේ නම් සියලු බල මුළු ඒකරාශී කරමින් 2020 ට නව තරුණ නායකයෙක් ඉදිරිපත් කරන බව එක්සත් ජාතික පක්ෂ පසුපෙළ මන්ත්‍රීවරු පවසයි. අද(05) කොළඹ පැවති මාධ්‍ය හමුවකට එක්වෙමින් ඔවුන් මේ බව සඳහන් කළේය. මෙහිදී අදහස් දක්වමින් එක්සත් ජාතික පක්ෂ පාර්ලිමේන්තු මන්ත්‍රී චමින්ද විජේසිරි මහතා කියා සිටියේ පසුගිය කාලය පුරා පක්ෂ ප්‍රතිසංවිධානය තුළින් පක්ෂය ගොඩ නැඟීමට කටයුතු කළත් ඊට වඩා වගකීමක් රට වෙනුවෙන් සිදු කිරීමට ඇති බවයි. මේ හේතුව නිසා එක්සත් ජාතික පක්ෂයේ නායකත්වයට දීර්ඝ යෝජනා මාලාවක් ලබා දුන් බවත් නායකත්ව ඒ දෙස වෙනස් ආකාරයෙන් බලනු ඇති බවට අපේක්ෂා කරන බව ද ඔහු මෙහිදී පැවසීය. ඉදිරි සංවර්ධනය ගැන සිතිය හැකි තරුණ දේශපාලන නායකත්වයක් ගොඩනඟා ගත යුතු බවත්, එසේ සිදු නොවන්නේ නම් සියලු බලවේග එකතු කර ගනිමින් දූෂණයෙන් තොර නායකයෙකු පත් කර ගැනීමේ අයිතිය ඇති බව ද ඔහු වැඩිදුරටත් මෙහිදී සඳහන් කළේය.", "URL": "https://sinhala.adaderana.lk/news.php?nid=90401", "Category": null, "Parent URL": null}