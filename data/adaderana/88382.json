{"Source": "Adaderana", "Timestamp": "May 2, 2018 12:12 pm", "Headline": " පාලමෙන් ලුණුඔයට වැටුණු බව කියන වාහනය සොයා මෙහෙයුමක්", "News Content": "හලාවත - කොළඹ මාර්ගයේ මහවැව - ලුණුඔය පාලම මතදී වාහන දෙකක් එකිනෙක ගැටී එක් වාහනයක් ඔයට පෙරළී ඇති බවට පැතිර ගිය කථාව හේතුවෙන් ලුණුඔය තුළ විශේෂ මෙහෙයුමක් සිදු කිරීමට මාරවිල පොලීසියට සිදු වී තිබේ. අද (02) අළුයම මෙම අනතුර සිදුවී ඇත. කොළඹ දෙස සිට හලාවත දෙසට පැමිණ ඇති කුඩා ප්‍රමාණයේ වෑන් රථයක් ලුණුඔය පාලමේ ආරක්ෂිත ඇන්දේ ගැටී අනතුරක් සිදුවී ඇත. තමන්ට නින්ද යාම හේතුවෙන් අනතුර සිදුවූ බව වෑන් රථයේ රියදුරා පොලීසියට පවසා ඇති අතර රියදුරුට සුළු තුවාල සිදුවී ඇති බවත් ඔහු ප්‍රතිකාර සදහා මාරවිල මූලික රෝහලට ඇතුළත් කර තිබේ. නමුත් පාලමේ ආරක්ෂිත වැටට සිදුවී ඇති හානිය සහ ලුණුඔයේ දක්නට තිබුණු තෙල් පැල්ලමක් හේතුවෙන් කිසියම් වාහනයනක් පාලම මතින් වැටී ඇති බවට සැකයක් ඇතැයි ප්‍රදේශවාසීන් කියා සිටියේය.ඒ අනුව ක්‍රියාත්මක වූ මාරවිල පොලීසියේ රථ වාහන අංශයේ නිලධාරීන් ප්‍රදේශයේ ධීවරයින් දෙදෙනෙකුව කැදවා තෙප්පමක් ආධාර කරගෙන ලුණුඔය තුළ මෙහෙයුමක් සිදු කර තිබේ. ලුණුඔයේ කිඹුලන් ගැවසෙන බව පවසන බැවින් කිසිවෙකු ඔයට බැස සොයා බැලීමක් කිරීමට අකමැත්තපල කිරීම ඊට හේතුව විය. ලුණුඔය තුළ වෙනත් කිසිදු වාහනයක් හෝ පුද්ගලයෙකු නොමැති බව එම මෙහෙයුමෙන් අනතුරුව අනාවරණය වී ඇත. රියදුරුගේ නොසැලකිලික්ක හේතුවෙන් අනතුර සිදුවී ඇති බව පොලීසිය පවසයි. මාරවිල පොලීසිය වැඩිදුර විමර්ශණ කටයුතු සිදු කරයි.", "URL": "https://sinhala.adaderana.lk/news.php?nid=88382", "Category": null, "Parent URL": null}