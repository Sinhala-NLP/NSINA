{"Source": "Adaderana", "Timestamp": "February 12, 2017 01:11 pm", "Headline": " සයිටම් වවාගෙන කන්න එපා!", "News Content": "මාලඹේ සයිටම් පෞද්ගලික වෛද්‍ය විද්‍යාලය හරහා ඇතැමුන් තවදුරටත් දේශපාලන වාසි ලබාගැනීමට උත්සහ දරණ බව ජාතික නිදහස් පෙරමුණ පවසයි.එහි මාධ්‍ය ප‍්‍රකාශක මොහොමඞ් මුසම්මිල් කොළඹ අද (12) පැවති මාධ්‍ය හමුවක දී ඒ සම්බන්ධයෙන් අදහස් දැක්වීය.එහිදී ඔහු සඳහන් කළේ \"සයිටම් කියන්නෙ විසඳන්න ඔන ප්‍රශ්නයක් මිසක්..වවාගෙන කන්න ඕන ප්‍රශ්නයක් නෙමෙයි. සයිටම් විරෝධය හරහා තමන්ගේ දේශපාලන අරමුණු ඉටු කරගන්න ඇතැම් පිරිස් උත්සහා ගන්නවා.\" යනුවෙනි.මෙම ආයතනය සම්බන්ධයෙන් කඩිනමින් තීරණයක් ගත යුතු බවද ඔහු මෙහිදී අවධාරණය කළේය. එහිදී වැඩිදුරටත් අදහස් දැක්වූ ඒ මහතා මෙසේද සඳහන් කළේය. “ආණ්ඩුව ලහිලහියේ නව ආණ්ඩුක්‍රම ව්‍යවස්ථාවක් රැගෙන ඒමට සූදානම් වන බව පෙනෙනවා. ඒ සඳහා නිර්දේශ ලබාගැනීමට පත් කළ අනු කමිටු 06හි වාර්තා මේ වන විට පාර්ලිමේන්තුවට ලැබී තිබෙනවා. ඒ නිර්දේශ මත පදනම්ව නව ආණ්ඩුක්‍රම ව්‍යවස්ථා කෙටුම්පතක්ද සැකසෙන බවත් පැහැදිලියි. නමුත් ගැටළුව ඇත්තේ මේ ආණ්ඩුවේ පාර්ශ්ව දෙක ඒ සම්බන්ධයෙන් රටට කියන දේ පරස්පර විරෝධි වීමයි. මෙසේ තිබියදී විදේශ අමාත්‍ය, එක්සත් ජාතික පක්‍ෂ පාර්ලිමේන්තු මන්ත්‍රී මංගල සමරවීර පසුගියදා විදේශ මාධ්‍ය හමුවේ පවසා තිබුණා, ‘අපි නව ආණ්ඩුක්‍රම ව්‍යවස්ථාවක් කඩිනමින් ගෙන එනවා. ඒක ජනමතවිචාරණයකටත් ඉදිරිපත් කරනවා.’ එම ජනමතවිචාරණය ජය ගැනීම ආණ්ඩුවේ අභියෝගයක්. ඒ අභියෝගය ජය ගැනීමට ආණ්ඩුව සූදානමින් ඉන්නවා. ඒ සඳහා අපට විශේෂයෙන් ආණ්ඩු පක්‍ෂය තුළ ඉන්න ශ්‍රී ලංකා නිදහස් පක්‍ෂ මන්ත්‍රී කණ්ඩායමේත් ජනතා විමුක්ති පෙරමුණේත් සහයෝගය ලැබේවි කියා අපි විශ්වාස කරනවා” කියලා. මේ ප්‍රකාශය පිළිබඳව පසුගිය 09 වැනිදා ජාතික නිදහස් පෙරමුණේ නායක, විමල් වීරවංශ මහතා පාර්ලිමේන්තුවේදී සභානායක, එක්සත් ජාතික පක්‍ෂ පාර්ලිමේන්තු මන්ත්‍රී ලක්‍ෂ්මන් කිරිඇල්ල මහතාගෙන් විමසා සිටියා. එහිදී ලක්‍ෂ්මන් කිරිඇල්ල මහතා පැහැදිලිව පැවසුවා, ‘ඔව්ෟ අපි නව ආණුඩක්‍රම ව්‍යවස්ථාවක් ගෙන එනවා. එය ජනමතවිචාරණයකට ඉදිරිපත් කරනවා’ කියලා. ඒ අනුව සභානායකවරයා පාර්ලිමේන්තුවේදි නව ආණ්ඩුක්‍රම ව්‍යවස්ථාවක් ගෙනවිත එය ජනමතවිචාරණයකට ඉදිරිපත් කරන බව නිල වශයෙන් පිළිගත්තා. ඒ අනුව මේ ආණ්ඩුව නව ආණ්ඩුක්‍රම ව්‍යවස්ථාවක් ගෙනවිත් එය සම්මත කර ගැනීමට ජනමතවිචාරණයක් පවත්වා එය ජය ගැනීමට සූදානම් වන බව ඉතා පැහැදිලියි. නමුත් 2015 ජනාධිපතිවරණයේදී එජාපයේ සහාය ඇතිව ජයගත් වත්මන් ජනාධිපතිවරයා ‘මෛත්‍රී පාලනයක් - ස්ථාවර රටක්’ යන තම ප්‍රතිපත්ති ප්‍රකාශයෙන් කිවේ කුමක්ද?‘පවතින ආණ්ඩුක්‍රම ව්‍යවස්ථාවේ ජනමතවිචාරණයකින් පමණක් වෙනස් කළ හැකි ව්‍යවස්ථා වගන්තිවලට අපගේ යෝජිත ව්‍යවස්ථා සංශෝධනයෙන් අත නොතබන බවට මම සහතික වෙමි’ එහෙම කියලා ජනතාවගේ ඔළුවේ අතගහලා දිවරපු ජනාධිපතිවරයකු සිටින රටේ සභානායකවරයා සහ විදේශ අමාත්‍යවරයා කියනවා ‘නව ආණ්ඩුක්‍රම ව්‍යවස්ථාව අනිවාරියෙන්ම ජනමතවිචාරණයකට ඉදිරිපත් කරනවා’ කියලා. ඒ කියන්නේ පවතින ව්‍යවස්ථාවේ තිබෙන ජනමතවිචාරණයකින් පමණක් වෙනස් කළ හැකි ඒකීයභාවය වැනි වගන්ති වෙනස් කරනවා කියන එකයි. ඒ අනුව මේ රටේ ජනාධිපතිවරයා ජනවරම ලබා ගැනීමේදී ලබාදීපු පොරොන්දුව සහ ආණ්ඩුවේ නිල ස්ථාවරය පරස්පරවිරෝධී වී තිබෙනවා. අපට මතකයි චම්පික රණවක මහතා ඇතුළු ජාතික හෙළ උරුමය ජනාධිපතිවරණ සමයේ ජනතාවට සහතික වුණා ‘ඒකීයභාවය ඇතුළු පවතින ව්‍යවස්ථාවේ ඇති ජනමතවිචාරණයකින් පමණක් වෙනස් කළ හැකි කිසිදු වගන්තියකට අපේ ආණ්ඩුවකින් අත තියන්නේ නැහැ’ කියලා. ඒ වගේම ජනාධිපතිවරණයෙන් සහ මහ මැතිවරණයෙන් පසුවත් ආණ්ඩුවේ සිටින ශ්‍රී ලංකා නිදහස් පක්‍ෂයේ ඩිලාන් පෙරේරාලා, හෙළ උරුමයේ චම්පික රණවකලා දිගින් දිගටම පවසපු දේ තමයි ‘යෝජිත ව්‍යවස්ථාවෙත් පවතින ව්‍යවස්ථාවේ ඇති ජනමතවිචාරණයකින් පමණක් වෙනස් කළ හැකි වගන්තිවලට අත තියන්නේ නැහැ’ කියන එක. ‘යෝජිත ව්‍යවස්ථාව ජනමතවිචාරණයකට ඉදිරිපත් කරනවා’ කියා සභානායකවරයා පාර්ලිමේන්තුවට පවසන විට සහ විදේශ අමාත්‍යවරයා විදේශ මාධ්‍යවලට පවසන විට ජනතාව පිළිගත යුත්තේ එයද? එහෙම නැතිනම් ආණ්ඩුවේ අනෙක් පලුව වන ශ්‍රී ලංකා නිදහස් පක්‍ෂයේ මෛත්‍රී පාර්ශ්වය හා ජාතික හෙළ උරුමය පවසන දෙයද? ‘දැන් නව ආණ්ඩුක්‍රම ව්‍යවස්ථාව පිළිබඳව ආණ්ඩුවේ එජාප පලුව සහ ශ්‍රී ලනිප - හෙළ උරුම පලුව කියන කතාවලින් ජනතාව පිළිගත යුත්තේ කවර කතාවද?’ කියා ආණ්ඩුව ජනතාවට පැවසිය යුතුයි. ජනතාව තේරුම්ගත යුතුයි ‘මේ ආණ්ඩුව නව ආණ්ඩුක්‍රම ව්‍යවස්ථාවක් රැගෙන ඒමට සූදනම් වෙන්නේ මේ රට ෆෙඩරල්කරණය කිරීමටයි’ කියලා. ඒ වගේම මංගල සමරවීර විදේශ අමාත්‍යවරයා පවසා තිබෙනවා ‘යුද අපරාධ අධිකරණයක් පිහිටුවීමේ යාන්ත්‍රණය සැකසීමට, නව අධිකරණ යාන්ත්‍රණයක් සැකසීමට හා සත්‍ය සෙවීමේ කොමිසම පිහිටුවීමට මේ නව ආණ්ඩුක්‍රම ව්‍යවස්ථාවට පහසුවක් වනු ඇති’ කියලා. ඒ අනුව ඉතා පැහැදිලියි’ මේ නව ව්‍යවස්ථාව මගින් රට ෆෙඩරල්කරණය කිරීමේ න්‍යාය පත්‍රය් ජිනීවා න්‍යාය පත්‍රයත් ඉදිරියට ගෙන යාමයි ආණ්ඩුවේ උවමනාව. මම දැක්කා පසුගිය දිනයක ඩිලාන් පෙරේරා මහත්තයා කියනවා ‘අපි ශ්‍රී ලංකා නිදහස් පක්‍ෂයේ කරුමක්කාරයෝ’ කියලා. ඔව් ඒක ඇත්ත. ඔවුන් අද කරන්නේ කරුමක්කාර වැඩක්. ඔවුන් අද ආණ්ඩුව ඇතුළට වෙලා කරන්නේ මේ ආණ්ඩුවේ ‘කසල සෝධක’ වැඬේ. ඒ නිසයි 2015 ජනවාරි ජනාධිපතිවරණයේදී මෛත්‍රීපාල සිරිසේන මහත්තයා දුන් ප්‍රමුඛතම පොරොන්දුවක්, ආණ්ඩුවේ එජාප පලුව අමු අමුවේ කඩාබිඳ දමන කොට ඒ පළිබඳව වචනයක්වත් කතා නොකරන්නේ”", "URL": "https://sinhala.adaderana.lk/news.php?nid=69501", "Category": null, "Parent URL": null}