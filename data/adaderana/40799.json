{"Source": "Adaderana", "Timestamp": "February 1, 2014 08:48 am", "Headline": "හෙදියන්ට සූතිකාගාර පුහුණුව ලබාදීමේ ගැටලුව විශේෂඥ කමිටුවකට", "News Content": "රෝහල්වල සේවය කරන හෙද නිලධාරිනියන්ට සූතිකාගාර පුහුණුව ලබාදීම සම්බන්ධයෙන් ඇතිව තිබෙන ගැටලු සහගත තත්ත්වය නිරාකරණය කිරීම සඳහා වෛද්‍ය තාක්ෂණික විශේෂඥයින්ගෙන් සමන්විත කමිටුවක් පත්කර තිබේ. අදාළ ගැටලුවට සම්බන්ධ පාර්ශව කැඳවා ඔවුන්ගෙන් අදහස් හා යෝජනා ලබාගෙන ගැටලුවට විසඳුම් ලබාදෙන ලෙස එම කමිටුවට උපදෙස් ලබාදී ඇති බව සෞඛ්‍ය අමාත්‍යාංශය සඳහන් කළේය. ඒ සඳහා වු නිර්දේශ සති දෙකක් තුළ ඉදිරිපත් කරන ලෙස ද සෞඛ්‍ය අමාත්‍යාංශය විසින් එම කමිටුවට දැනුම් දී ඇත. කෙසේ වෙතත් සූතිකාගාර පුහුණුවට විරෝධය පලකරමින් ආරම්භ කර ඇති වෘත්තීය සමිති ක්‍රියාමාර්ගය තවදුරටත් ක්‍රියාත්මක කරන බව රජයේ පවුල් සෞඛ්‍ය සේවා සංගමයේ සභාපති දේවිකා කොඩිතුවක්කු මහත්මිය පැවසුවාය. අද දිනයේ සංගමයේ මධ්‍යම කාරක සභාව රැස්වී මේ පිළිබඳව ගන්නා ඉදිරි ක්‍රියාමාර්ග තීරණය කරන බවද ඇය ප්‍රකාශ කළාය.", "URL": "https://sinhala.adaderana.lk/news.php?nid=40799", "Category": null, "Parent URL": null}