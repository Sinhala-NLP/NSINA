{"Source": "Adaderana", "Timestamp": "November 1, 2018 07:56 am", "Headline": "උතුරු මාර්ගයේ දුම්රිය ධාවන යථා තත්ත්වයට", "News Content": "උතුරු දුම්රිය මාර්ගයේ ධාවන කටයුතු මේ වන විට සාමාන්‍ය පරිදි සිදු වන බව දුම්රිය පාලක මැදිරිය පවසයි. පොතුහැර දුම්රිය ස්ථානය අසලදී මගීන් පිරිසක් දුම්රිය මාර්ගය අවහිර කරමින් විරෝධතාවයක නිරතවීමත් සමග ඊයේ(31) රාත්‍රීයේ උතුරු දුම්රිය මාර්ගයේ දුම්රිය ධාවන කටයුතුවලට බාධා එල්ල වි තිබුණි. කොළඹ සිට කුරුණැගල බලා ධාවනය වූ කාර්යාල දුම්රිය පොතුහැර දුම්රිය ස්ථානයේදී බොහෝ වෙලාවක් නතර කර තැබීමට විරෝධය පල කරමින් මගීන් විරෝධතාවක් ආරම්භ කරනු ලැබුවේය. යාපනයේ සිට පැමිණෙන සීඝ්‍රගාමි දුම්රිය ගමන් කරන තුරු අදාළ දුම්රිය නතර කර තැබීම සෑම දිනකම සිදු වන බව විරෝධතාවයේ නිරත මගීන් චෝදනා කළේය. විරෝධතාවය නතර කර ගැනීම සඳහා ප්‍රදේශය බාර උසස් පොලිස් නිලධාරින් එම ස්ථානයට පැමිණි අතර එහිදී පාර්ලිමේන්තු මන්ත්‍රි ජොන්ස්ටන් ප්‍රනාන්දු මහතා දුරකතනය ඔස්සේ සම්බන්ධ වෙමින් මෙම ගැටලුවට සති දෙකක් තුළ විසදුම් ලබා දෙන බව ප්‍රකාශ කළේය. ඒ අනුව විරෝධතාවයේ නිරත මගීන් විරෝධතාවය නතර කිරීමට පියවර ගනු ලැබුවේය.", "URL": "https://sinhala.adaderana.lk/news.php?nid=98528", "Category": null, "Parent URL": null}