{"Source": "Adaderana", "Timestamp": "August 9, 2010 02:05 pm", "Headline": "එජාපයට කවදාවත් මනෝට මන්ත්‍රිධුරයක් දෙන්න බෑ", "News Content": "මනෝ ගනේෂන් මහතාට එක්සත් ජාතික පක්ෂයේ ජාතික ලැයිස්තුවෙන් මන්ත්‍රීධුරයක් ලබාදෙනු ලැබුවහොත් තමන් දේශපාලනයෙන් ඉවත් වන බවට කරන ලද ප්‍රකාශය තමන් එක්සත් ජාතික පක්ෂයට කරන අභියෝගයක් බව පාර්ලිමේන්තු මන්ත්‍රී ප්‍රභා ගනේෂන් මහතා පවසයි. එලෙස මනෝ ගනේෂන් මහතාට මන්ත්‍රී ධුරයක් බලාදීමේ හැකියාව කිසිසේත්ම එක්සත් ජාතික පක්ෂයට නොමැති බව ඒ මහතා අවධාරණය කරයි. මේ වනවිට එක්සත් ජාතික පක්ෂය කැඩී බිඳී ඇති බවත්, නායකත්වය වෙනුවෙන් කිහිපදෙනෙකු අතර තරගයක් පවතින බවත් ප්‍රභා ගනේෂන් මහතා පෙන්වාදෙයි. එමෙන්ම ආණ්ඩු පක්ෂයට එක්වීම සඳහා අවස්ථාව ලබාදෙන ලෙස එක්සත් ජාතික පක්ෂයේ සාමාජිකයින් 5 දෙනෙකුම තමන්ගෙන් ඉල්ලා සිටි බව ද ඔහු ප්‍රකාශ කළේය. ඒ අතර පක්ෂයේ ජ්‍යොෂ්ඨ සාමාජිකයෙකු ද වන බව ඒ මහතා පෙන්වා දුන්නේය. රජයත් සමග එක්ව වැඩ කිරීමට තමන් ගත් තීරණයෙහි කිසිදු වෙනසක් නොමැති බවත්, රජය සමග එක්ව දෙමළ ජනතාව වෙනුවෙන් සේවය කරන බවත් ප්‍රභා ගනේෂන් මහතා අවධාරණය කළේය.", "URL": "https://sinhala.adaderana.lk/news.php?nid=10118", "Category": null, "Parent URL": null}