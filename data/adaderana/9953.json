{"Source": "Adaderana", "Timestamp": "August 1, 2010 08:54 am", "Headline": "එංගලන්ත ශ්‍රී ලංකා ටෙස්ට් ගැටුම ජය පරාජයෙන් තොරව අවසන් ", "News Content": "එංගලන්තය හා ශ්‍රී ලංකාව අතර පැවති අවුරුදු 19 න් පහළ ටෙස්ට් ක්‍රිකට් තරගාවලිය ජය පරාජයෙන් තොරව අවසන් වී තිබේ. ඒ දෙවන ටෙස්ට් තරගය එංගලන්ත කණ්ඩායම කඩුළු 6කින් ජය ගැනීමත් සමගය. දෙවන ටෙස්ට් තරගයේ කාසියේ වාසිය දිනා ගත් 19න් පහළ ශ්‍රී ලංකා ක්‍රිකට් කණ්ඩායම පළමුව පන්දුවට පහර දීමට තීරණය කරනු ලැබීය. ඒ අනුව ඔවුන් පළමු ඉනිම සඳහා සියල්ලන් දැවී ලකුණු 317 ක් ලබා ගත්හ. එයට පිළිතුරු වශයෙන් එංගලන්ත 19න් පහළ ක්‍රිකට් කණ්ඩායම පළමු ඉනිම සඳහා සියල්ලන් දැවී ලකුණූ 321 ක් ලබා ගත්හ. ශ්‍රී ලංකා කණ්ඩායමට දෙවන ඉනිම සඳහා සියල්ලන් දැවී ලබා ගත හැකි වූයේ ලකුණු 224 ක් පමණි. ඒ අනුව ලකණු 221 ක ජයග්‍රාහී ඉලක්කයක් හඹා ගිය එංගලන්ත කණ්ඩායම කඩුළු 4ක් දැවී සිය ජයග්‍රහණය ලබා ගැනීමට සමත් විය. තරගාවලියේ පළමු තරගය ශ්‍රී ලංකා කණ්ඩායම ලකුණු 199කින් ජය ලබා ගනු ලැබීය. ඒ අනුව තරග 2කින් සමන්විත 19න් පහළ එංගලන්ත - ශ්‍රී ලංකා ටෙස්ට් ක්‍රිකට් තරගාවලිය ජය පරාජයෙන් තොරව අවසන් විය.", "URL": "https://sinhala.adaderana.lk/news.php?nid=9953", "Category": null, "Parent URL": null}