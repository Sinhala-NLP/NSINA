{"Source": "Adaderana", "Timestamp": "December 20, 2012 01:49 pm", "Headline": "ඊළමට මං පාදන්න ගිය 4 ක් තමිල්නාඩුවේ දී කොටුවෙති", "News Content": "එල්.ටී.ටී.ඊ මෙහෙයුමේ පරිපථ විශේෂඥයෙකු ඇතුළු පුද්ගලයින් සිව් දෙනෙකු තමිල්නාඩුවේ දී ඉන්දීය පොලිස් අත්අඩංගුවට පත්වී තිබේ. මොවුන් ඊයේ (19) දින තමිල්නාඩුවේ දී අත්අඩංගුවට ගෙන ඇතැයි වාර්තා වේ. 2009 දී මෙරට යුදමය වශයෙන් පරාජයට පත්කළ එල්.ටී.ටී.ඊ සංවිධානය යළි සක්‍රීය කිරීම සඳහා ඔවුන් කටයුතු කරමින් සිටි බවට අනාවරණය වී තිබේ. මෑතක දී එල්.ටී.ටී.ඊ සංවිධානයේ සාමාජිකයින් බවට සැක කෙරෙන පුද්ගලයින් දෙදෙනෙකු මෙරට යුද හමුදාවේ අත්අඩංගුවට පත්වූ අතර ඔවුන්ගෙන් සිදුකළ ප්‍රශ්න කිරීම් අනුව තමිල්නාඩුවේ සිටින මෙම සැකකරුවන් දෙදෙනා පිළිබඳ තොරතුරු ලබා‍ගෙන ඇත. එහිදී ඊළමක් බිහිකිරීමේ මූලික අරමුණ ඇතිව මෙරට වැදගත් බවට සැලකෙන ස්ථානයන්වලට බෝම්බ ප්‍රහාර එල්ල කිරීමට සැලසුම් කරමින් සිටි බව වාර්තා වේ. මෙරට දී අත්අඩංගුවට පත් දෙදෙනාගෙන් සිදු කළ ප්‍රශ්න කිරීම්වල දී ඔවුන් සඳහන් කර ඇත්තේ මෙම ක්‍රියාන්විතය සඳහා තරුණ පිරිසක් බඳවා ගැනීමේ කටයුතු ද අරඹා තිබූ බවයි. අදාළ තරුණයින් පුහුණු කරවීම සඳහා චෙන්නායිහි අයෙක් සිටින බවද එහිදී අනාවරණය වී තිබේ. තමිල්නාඩුවේ නල්ලතම්බි වීදියේ සිටිය දී මෙලෙස අත්අඩංගුවට පත්වී ඇත්තේ 34 හැවිරිදි වියේ පසුවූ එස්.සුරේෂ් කුමාර්, 39 හැවිරිදි ඩී.උදය දස්, 33 හැවිරිදි ටී. මහේස්වරන්, 29 හැවිරිදි කේ.ක්‍රිෂ්ණමූර්ති යන අයයි. මෙහිදී සුරේෂ් කුමාර් යනු මෙරට දී පැවති යුදමය වාතාවරණයේ දී දෙපා අහිමි වූ අයෙකි.", "URL": "https://sinhala.adaderana.lk/news.php?nid=30102", "Category": null, "Parent URL": null}