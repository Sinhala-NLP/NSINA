{"Source": "Adaderana", "Timestamp": "December 2, 2018 11:07 am", "Headline": "අනන්දී ශෂිදරන්ගේ මූල්‍ය චෝදනා විමර්ශනයට ත්‍රීපුද්ගල කමිටුවක්", "News Content": "උතුරු පළාත් සභාවේ හිටපු අමාත්‍ය ආනන්දි ශෂිදරන් මහත්මිය විසින් සිදුකළ බව කියන මූල්‍ය වංචාවක් සම්බන්ධයෙන් පරික්ෂණ පැවැත්වීම සඳහා උතුරු පළාත් ආණ්ඩුකාර රෙජිනෝල්ඩ් කුරේ මහතා ත්‍රීපුද්ගල කමිටුවක් පත් කර ඇත. උතුරු පළාත් ආණ්ඩුකාර රෙජිනෝල්ඩ් කුරේ මහතා සඳහන් කළේ අදාළ මූල්‍ය වංචාව සම්බන්ධයෙන් උතුරු පළාත් සභාවේ හිටපු සභාපති සි.වි.කේ.ශිවඥානම් මහතා විසින් ලිඛිත පැමිණිල්ලක් තමන් වෙත ඉදිරිපත් කර ඇති බවයි. එම පැමිණිල්ල සම්බන්ධයෙන් සොයා බැලීම සඳහා ත්‍රීපුද්ගල කමිටුවක් පත් කළ බව උතුරු පළාත් ආණ්ඩුකාර රෙජිනෝල්ඩ් කුරේ මහතා සඳහන් කළේය. ආනන්ද ශෂිදරන් හිටපු අමාත්‍යවරිය විසින් උතුරු පළාත තුළ වකුගඩු රෝගීන් සදහාත් හෘද රෝගීන් සඳහා සහන සැලසීමට පිහිටුවා ඇති අරමුදලෙන් මුදල් වංචා කර ඇති බවට චෝදනා එල්ල වී තිබේ.", "URL": "https://sinhala.adaderana.lk/news.php?nid=100136", "Category": null, "Parent URL": null}