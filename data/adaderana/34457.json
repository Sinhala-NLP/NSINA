{"Source": "Adaderana", "Timestamp": "May 28, 2013 07:06 pm", "Headline": "අසාද් සාලිගේ මූලික අයිතිවාසිකම් පෙත්සම ඉල්ලා අස්කර ගනියි", "News Content": "කොළඹ හිටපු නියෝජ්‍ය නගරාධිපති අසාද් සාලි මහතා අත්අඩංගුවට ගත් අවස්ථාවේ දී ඒ මහතා වෙනුවෙන් ගොනු කළ මූලික අයිතිවාසිකම් පෙත්සම අද ශ්‍රේෂ්ඨාධිකරණය හමුවේ ඉල්ලා අස්කර ගෙන තිබේ. අදාළ මූලික අයිතිවාසිකම් පෙත්සම නීතීඥ තංගිරි ගෞරි තවරාසා මහත්මිය විසින් ගොනු කර තිබුණු අතර එය අද නීතීඥ ජේ.සී වැලිඅමුණ මහතා විසින් ඉල්ලා අස් කර ගත් බව අද දෙරණ අධිකරණ වාර්තාකරු සඳහන් කළේය. මෙහිදී නීතීඥ වැලිඅමුණ මහතා කියා සිටියේ දැනට පවතින වාතාවරණය අනුව අසාද්සාලි මහතා වෙනුවෙන් ඉදිරිපත් කර තිබූ මූලික අයිතිවාසිකම් පෙත්සම ඉල්ලා අස්කර ගන්නා බවයි. එහෙත් මෙම පෙත්සමේ අසාද්සාලි මහතා ප්‍රකාශ කරන ලද කරුණු සම්බන්ධයෙන් කිසිදු වෙනසක් නොකරන බව වැලිඅමුණ මහතා අධිකරණය හමුවේ කියා සිටියේය.", "URL": "https://sinhala.adaderana.lk/news.php?nid=34457", "Category": null, "Parent URL": null}