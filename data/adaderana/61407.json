{"Source": "Adaderana", "Timestamp": "June 23, 2016 06:27 pm", "Headline": " අර්ජුනට එරෙහිව දූෂණ විරෝධී පෙරමුණ පාරට", "News Content": "චෝදනා එල්ල වී සිටින මහ බැංකු අධිපතිවරයාට තවදුරටත් සේවා දිගුවක් නොදෙන ලෙස බලකරමින් දූෂණ විරෝධී පෙරමුණ අද (23) පස්වරුවේ කොටුව දුම්රියපොළ ඉදිරිපිට දී සත්‍යග්‍රහයක නිරත විය.ජනවාරී 08දා යහපාලනයට අබමල් රේණුවක තරමින් දායක නොවූ විජාතික මහබැංකු අධිපතිවරයා රුපියල් මිලියන ගණනින් වියදම් කරමින් සුරසැප විඳ ඇති බව එම පෙරමුණේ සභාපති උලපනේ සුමංගල හිමියන් පෙන්වාදුන්නේය.ඔහු හිරිකිතයකින් තොරව මෙරට ජනතාවගේ මුදල් ගසා කා ඇතැයි උන්වහන්සේ පෙන්වාදුන්නේය.ජනවාරී 8 ජනතාව දුන් වරම හෑල්ලු කරමින් ඒ ජනතාවගේ ජනවරම විනාශ කරන ආකාරයට හැසිරෙන මහබැංකු අධිපතිවරයාගේ ධූරකාලය තවදුරටත් දීර්ඝ නොකළ යුතු බවද උන්වහන්සේ අවධාරණය කළේය.ජනාධිපතිවරයා මහබැංකු අධිපතිවරයාගේ ක්‍රියාකලාපය ගැන ප්‍රකාශයක් මීට පෙර කර තිබියදීත්, අගමැතිවරයා නිහඬ පිළිවෙතක් අනුගමනය කරමින් සිටින බවත්, උන්වහන්සේ වැඩිදුරටත් පැවසුවේය.", "URL": "https://sinhala.adaderana.lk/news.php?nid=61407", "Category": null, "Parent URL": null}