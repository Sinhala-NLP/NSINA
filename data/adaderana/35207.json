{"Source": "Adaderana", "Timestamp": "June 24, 2013 02:41 pm", "Headline": "බස් ගාස්තු වැඩිවෙන ආකාරය 27 දා දැනගත හැකියි", "News Content": "ජූලි මස සිට වැඩිවීමට නියමිත බස් ගාස්තුව පිළිබඳ එළඹෙන 27 වන දින උදෑසන ප්‍රකාශයට පත් කරන බව ජාතික ගමනාගමන කොමිෂන් සභාවේ සභාපති රොෂාන් ගුණවර්ධන මහතා පවසයි. ඒ පිළිබඳ අද (24) දිනයේ දැනුම්දීමට නියමිතව තිබුණත් බස් සංගම් විසින් අවසන් එකඟතාවක් ලබාදීම සඳහා තව දුරටත් කාලය ඉල්ලා සිටීම නිසා බස් ගාස්තු සංශෝධනය ප්‍රකාශයට පත්කිරීම 27 වන දින දක්වා කල්තැබීමට සිදුවූ බව හෙතෙම සඳහන් කරයි. සියලුම භාණ්ඩ මිල ඉහළයනවා සේම බස් ගාස්තුවද ඉහළයන බවත්, බස් ගාස්තු සංශෝධනය ගැන පළාත් මාර්ගස්ථ මගී ප්‍රවාහන අධිකාරීන් සමග පවා සාකච්ඡා කළ යුතු බැවින් තීරණයක් ගැනීමට තරමක ප්‍රමාදයක් සිදුවන බව පුද්ගලික ප්‍රවාහන අමාත්‍ය සී.බී රත්නායක මහතා කියා සිටියි. අද (24) කොළඹ පැවති මාධ්‍ය හමුවකදී ඔවුහු මේ බව කියා සිටියහ. පුද්ගලික ප්‍රවාහන අමාත්‍ය සී.බී රත්නායක, ප්‍රවාහන අමාත්‍යංශ ලේකම් පද්මසිරි ජයමාන්න,ජාතික ගමනාගමන කොමිෂන් සභාවේ සභාපති රොෂාන් ගුණවර්ධන, ශ්‍රී ලංකා ගමනාගමන මණ්ඩලයේ සභාපති ශෂී වෙල්ගම මෙන්ම සියලුම පළාත් මාර්ගස්ථ මගී ප්‍රවාහන අධිකාරීන්වල සභාපතිවරුන්, බස් සංගම් නියෝජිතයින් මෙම අවස්ථාවට එක්ව සිටියහ. බස් ගාස්තු ඉහළ ගියද ප්‍රවාහන සේවයේ ගුණාත්මක බව කිසිසේත්ම ඉහළ යන තත්ත්වයක් දක්නට නොලැබෙන්නේ මන්දැයි මෙහිදී මාධ්‍යවේදියෙකු විසින් අසන ලද ප්‍රශ්නයට පිළිතුරු දෙමින් අමාත්‍යවරයා කියා සිටියේ වැරදි කරන රියදුරන්ට හා කොන්දොස්තරවරුන්ට දඬුවම්දීමට නව නීති ගෙන ඒමට කටයුතු කරන බවයි. දඩ මුදල් වැඩිකිරීමට අදාළව කැබිනට් පත්‍රිකාවක් තමා විසින් ඉදිරිපත් කර ඇතත් ඊට මේ දක්වා අනුමැතිය ලැබී නොමැති බව ද අමාත්‍යවරයා එහිදී පෙන්වා දුන්නේය. බස් රථවල කොන්දොස්තරවරුන් ඉතිරි මුදල් ආපසු නොදීම පිළිබඳ ප්‍රශ්න කළ අවස්ථාවේදී එකී මුදල් ලබා ගැනීම සඳහා මගීන්ට අයිතියක් ඇති බැවින් ඒවා කෙසේ හෝ ලබා ගැනීමට කටයුතු කළ යුතු බවද සී.බී රත්නායක මහතා කියා සිටියේය.", "URL": "https://sinhala.adaderana.lk/news.php?nid=35207", "Category": null, "Parent URL": null}