{"Source": "Adaderana", "Timestamp": "June 3, 2013 12:19 pm", "Headline": "සුනිල් අබේසිංහ යළි රිමාන්ඩ්", "News Content": "රුපියල් ලක්ෂ 03ක අල්ලසක් ලබා ගැනීමේ සිද්ධිය සම්බන්ධයෙන් අත්අඩංගුවට ගත් හෝමාගම දිසා විනිසුරු සුනිල් අබේසිංහ මහතා මේ මස 10 වන දින දක්වා රක්ෂිත බන්ධනාගාර ගත කරන ලෙසට නියෝග කර තිබේ‍‍. හෝමාගම දිසා අධිකරණයේ විභාග වන නඩුවකට අදාළ තීන්දුව වාසිසහගත වන ආකාරයට ලබාදීම සඳහා පුද්ගලයෙකුගෙන් රුපියල් ලක්ෂ 03ක මුදලක් අල්ලස් වශයෙන් ගනිද්දී මෙම දිසා විනිසුරුවරයා පසුගිය 29 වනදා රාත්‍රී අත්අඩංගුවට ගෙන තිබුණි. සැකකරු 30 වන දින කොළඹ ප්‍රධාන මහේස්ත්‍රාත් ගිහාන් පිලපිටිය මහතා වෙත ඉදිරිපත් කිරීමෙන් පසු අද දින දක්වා රිමාන්ඩ්කර තබන ලෙසට නියෝග කර තිබුණේය. අද දින අලුත්කඩේ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් පසු හිටපු දිසාවිනිසුරුවරයා සහ සැකකාර පොලිස් කොස්තාපල්වරයා රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කරන ලදි. විත්ති පාර්ශවයේ නීතීඥයන් සහ අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් අතර සිද්ධිය සම්බන්ධයෙන් අධිකරණයේ දී පැයක පමණ විවාදයක් පැවැති බව වාර්තා වේ. මෙහිදී විත්ති පාර්ශවයේ නීතීඥයින් පෙන්වා දී ඇත්තේ නිවසේ අලුත්වැඩියා කටයුත්තක් සඳහා පෙදරේරුවෙකු සෙවීමේ අරමුණින් අදාළ කොස්තාපල්වරයා පැමිණිලිකාර කාන්තාවගේ නිවසට ගොස් ඇති බවයි. මෙම සිද්ධිය සැලසුම් සහගත ක්‍රියාවලියක් බව එම නීතීඥයන් අධිකරණය හමුවේ පෙන්වා දෙන ලදි. කෙසේ වුව ද උපාය දූතයෙකු මාර්ගයෙන් අදාළ වැටලීම සිදුකළ බව කියා සිටි අල්ලස් කොමිසමේ නිලධාරීන් සිද්ධිය සම්බන්ධයෙන් ඊට පෙර කොමිසමට පැමිණිල්ලක් ලැබී තිබු බව ද සඳහන් කරයි.", "URL": "https://sinhala.adaderana.lk/news.php?nid=34595", "Category": null, "Parent URL": null}