{"Source": "Adaderana", "Timestamp": "July 12, 2019 07:58 am", "Headline": "එල්.ටී.ටී.ඊ ය වල දැමූ රත්‍රං සොයා අඩි පහක් යටට හාරයි", "News Content": "එල්.ටී.ටී.ඊ සංවිධානය අවසන් යුද සමයේ වල දමා තිබු රත්රන් හා ආයුධ පවතින බවට සැකයක් මත මුලතිව්,පුදුකුඩිඉරිප්පු,ශිවනගර් ප්‍රදේශයේ ගෙවත්තක ස්ථානයක් මුලතිව් පුදුකුඩිඉරිප්පු පොලිස් නිලධාරීන් විසින් හාරා පරීක්ෂා කර තිබේ. ඊයේ(11) දිනයේ දී මෙය සිදු කර ඇතැයි අද දෙරණ වාර්තාකරු පවසයි. පසුගිය මස 27 වැනිදා මුලතිව් ශිවනගර් ප්‍රදේශයේ අදාළ ස්ථානයේ අනවසරයෙන් එල්.ටී.ටී.ඊ ය විසින් වළදැමු රත්රන් සෙවීම සිදුකළ කාන්තාවක් ඇතුළු 14 දෙනෙකු අත්අඩංගුවට ගනු ලැබීය. අදාළ සිදුවීමට අත්අඩංගුවට ගත් සැකකරුවන් මුලතිව් මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මුලතිව් මහේස්ත්‍රාත් අධිකරණය විසින් අදාළ ස්ථානය පරීක්ෂා කරන ලෙසට මුලතිව් පුදුකුඩිඉරිප්පු පොලීසිය වෙත නියෝග කොට තිබිණ. මහේස්ත්‍රාත් අධිකරණ නියෝග යටතේ ශිවනගර් ප්‍රදේශයේ ගෙවත්ත හැරීම ඊයේ(11) සිදුකළ අතර,එහිදි කිසිදු උපකරණයක් හමුනොවු බවද පොලීසිය සඳහන් කළේය. පුදුකුඩිඉරිප්පු පොලිස් නිලධාරීන්, මුලතිව් මහේස්ත්‍රාත් අධිකරණ නිලධාරීන්,පොලිස් විශේෂ කාර්ය බළකා බෝම්බ නිශ්ක්‍රීය අංශ නිලධාරීන්ගේ අධික්ෂණය යට‍තේ අදාළ කැනීම සිදුකෙරිණ. පොලීසිය පැවසූවේ අඩි පහකට ආසන්න ප්‍රමාණයක් කැනීම සිදුකළ නමුත් අදාළ ස්ථානය තුළින් වළදැමු රත්රන් හෝ ආයුධ කිසිවක් හමුනොවු බවයි. එල්.ටී.ටී.ඊ සංවිධානය අවසන් සමයේ ආයුධ හා රත්‍රං වලදමා ඇති බවට පුදුකුඩිඉරිප්පු ආරක්ෂක අංශ වෙත ලද තොරතුරු මත ප්‍රදේශයේ ස්ථාන ගණනාවක් කැනීම් සිදුකළ නමුත් කිසිවක් හමුනොවිණ.", "URL": "https://sinhala.adaderana.lk/news.php?nid=113960", "Category": null, "Parent URL": null}