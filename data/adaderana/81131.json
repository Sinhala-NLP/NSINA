{"Source": "Adaderana", "Timestamp": "December 6, 2017 04:24 pm", "Headline": "රටේ සියලු අංශවල විනයක් ඇති විය යුතුයි", "News Content": "රට දියුණුව කරා ගෙන යෑමට නම් රටේ සියලු අංශවල විනයක් ඇති විය යුතු බව ජනාධිපති මෛත්‍රීපාල සිරිසේන මහතා පවසයි. දේශපාලනඥයාගේ සිට සියලු අංශවල එම විනය ඇති විය යුතු බව ජනාධිපතිවරයා පෙන්වා දෙයි. මින්නේරිය පා බල පුහුණු මධ්‍යස්ථානයේ නායකත්ව පුහුණුව ලබන සමෘද්ධි නිලධාරීන් අමතමින් ජනාධිපති මෛත්‍රීපාල සිරිසේන මහතා මේ බව සඳහන් කළේය. පොළොන්නරුවේ පැවැත්වෙන උත්සව සහ රැස්වීම් රැසකට සහභාගී වීම සඳහා එහි ගිය ජනාධිපතිවරයා ඊයේ(05) පස්වරුවේ මින්නේරිය පා බල පුහුණු මධ්‍යස්ථානය වෙත ද ගොස් තිබේ. එහිදී නැගෙනහිර ආරක්ෂක සේවා ආඥාපති මේජර් ජනරාල් සන්තුසිත පනන්වල මහතා සහ මින්නේරිය පා බල පුහුණු මධ්‍යස්ථානයේ සේනා විධායක බ්‍රිගේඩියර් සුරාජ් බන්සජයා යන මහත්වරුන් විසින් මෙහිදී ජනාධිපතිවරයා පිළිගනු ලැබූ බව ජනාධිපති මාධ්‍ය අංශය සඳහන් කළේය. මෙහිදී වැඩිදුරටත් සමෘද්ධි නිලධාරීන් ඇමතූ ජනාධිපතිවරයා කියා සිටියේ ලොව දරුණුතම ත්‍රස්තවාදීන් පරාජය කර මාතෘ භූමියට නිදහස සහ සාමය උදා කිරීමට ආරක්ෂක හමුදාවන්ට හැකියාව ලැබුණේ ඔවුන් තුළ තිබූ විනය නිසා බවයි.", "URL": "https://sinhala.adaderana.lk/news.php?nid=81131", "Category": null, "Parent URL": null}