{"Source": "Adaderana", "Timestamp": "March 1, 2018 07:08 am", "Headline": "අතුරුදහන් වූවන්ගේ කාර්යාලය සාමාජිකයින් පත් කරයි", "News Content": "‍අතුරුදහන් වූවන්ගේ කාර්යාලය සඳහා සාමාජිකයින් පත් කර තිබේ. ජනාධිපති මෛත්‍රිපාල සිරිසේන මහතා විසින් ඊයේ (28) දිනයේදී අදාළ පත්කිරීම් සිදුකර ඇති බවයි වාර්තා වේ. ඒ අනුව ‍අතුරුදහන්වූවන්ගේ කාර්යාලයේ සභාපතිවරයා ලෙස ජනාධිපති නීතීඥ සාලිය පීරිස් මහතා පත් කර තිබේ. ඊට අමතරව අදාළ කාර්යාලය සඳහා 06 දෙනෙකුගෙන් සමන්විත සාමාජිකයින් පිරිසක් පත්කර ඇති බව වාර්තා වේ. ජයතීපා පුන්නියමූර්ති, මේජර් ජනරල් මොහාන්ටි පීරිස්, වෛද්‍ය ශ්‍රියාණි නිමල්කා ප්‍රනාන්දු, මිරාක් රහීම්, සෝමසිරි ලියනගේ, කණපතිපිල්ලෙයි වෙන්තන් යන මහත්ම මහත්මීන් මෙම කමිටුව සඳහා පත් කර තිබේ. පසුගිය වසරේ සැප්තැම්බර් මාසයේදී අතුරුදහන්වූවන්ගේ කාර්යාලය පිහිටුවනු ලැබූ අතර ඒ සඳහා සාමාජිකයින් පත් කිරීම මෙතෙක් ප්‍රමාද වී තිබිණි. ඉදිරි සතිය තුළ අතුරුදහන්වූවන්ගේ කාර්යාලයේ සාමාජිකයින් රැස්වී එහි ඉදිරි කටයුතු පිළීබදව සාකච්ඡා කිරීමට බලාපොරොත්තු වන බව අතුරුදහන්වුවන්ගේ කාර්යාලයේ සභාපති ජනාධිපති නීතීඥ සාලිය පීරිස් මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=85009", "Category": null, "Parent URL": null}