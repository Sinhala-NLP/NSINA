{"Source": "Adaderana", "Timestamp": "June 18, 2018 08:56 am", "Headline": "ඇගළුම් සේවකයින් ප්‍රවහනය කළ වෑන් රථය තේ වත්තක් මැද නතර වුන හැටි", "News Content": "හැටන් වටවල සිට හැටන් ප්‍රදේශයේ ඇගළුම් කර්මාන්ත ශාලාවකට සේවකයින් ප්‍රවහනය කළ වෑන් රථයක් මාර්ගයෙන් ඉවතට පැන අනතුරට පත් විමෙන් එම වෑන් රථයේ රියදුරා බරපතළ ලෙස තුවාල ලබා වටවල ප්‍රාදේශිය රෝහල වෙත ඇතුළත් කර ඇති බව හැටන් පොලීසිය පවසයි. අද(18) උදෑසන 7.15 පමණ මෙම අනතුර සිදු වි ඇත්තේ හැටන් කොළඹ ප්‍රධාන මාර්ගයේ හැටන් කුයිල්වත්ත ප්‍රදේශයේදීය. අධික වේගයෙන් ධාවනය වි ඇති වැන් රථය පැවති අයහපත් කාලගුණයත් සමඟ මාර්ගය ලිස්සා යාමෙන් වැන් රථය මාර්ගයෙන් ඉවතට පැන මෙම අනතුර සිදු වී ඇති බව අනතුර පිළිබඳ පරික්ෂණ පවත්වන හැටන් පොලීසිය සැක කරයි. වැන් රථය අනතුරට පත් වන අවස්ථාවේ සේවකයන් පස් දෙනෙකු පමණ වැන් රථයේ ගමන් කර ඇති අතර එම අනතුරින් ඔහුන් හට කිසිදු අනතුරක් සිදු වි නොමැති බව හැටන් පොලීසිය සඳහන් කළේය. ප්‍රදේශයේ තව දුරටත් පවතින අයහපත් කාලගුණය හේතුවෙන් මාර්ග ලිස්සන සුළු බැවින් හැටන් කොළඹ ප්‍රධාන මාර්ගයේත් , හැටන් නුවරඑළිය ප්‍රධාන මාර්ගයේත් රථ වාහන ධාවනය කිරිමේදි සැලකිලිමත් ලෙස සෙමින් රිය ධාවනය කරවන ලෙස පොලිසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=91039", "Category": null, "Parent URL": null}