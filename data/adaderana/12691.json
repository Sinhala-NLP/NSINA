{"Source": "Adaderana", "Timestamp": "December 8, 2010 08:08 am", "Headline": "පකිස්ථානු මහ කොමසාරිස්ට බෝම්බ ගැසූ සැකකරු ගැන පරීක්ෂණ ඉවර නෑ", "News Content": "පකිස්ථානු මහ කොමසාරිස් ඉලක්ක කර ගනිමින් ප්‍රහාරයක් එල්ල කිරීමට තැත් කිරීමේ සිද්ධිය සම්බන්ධයෙන් අත්අඩංගුවට ගත් සැකකරුවෙකුට‍ එරෙහිව පරීක්ෂණ පවත්වන බව නීතීපතිවරයා ශ්‍රේෂ්ඨාධිකරණයට දැනුම් දී තිබේ. අදාළ සැකකරු විසින් ඉදිරිපත් කර තිබූ මූලික අයිතිවාසිකම් පෙත්සම කැඳවූ අවස්ථා‍වේ දී රජයේ නීතීඥවරිය සඳහන් කර සිටියේ මෙම සැකකරු පිළිබඳ පරීක්ෂණ සිදු කිරීම සඳහා තවදුරටත් කාලය අවශ්‍ය බවයි. සැකකරු සම්බන්ධයෙන් කළ පරීක්ෂණ වාර්තා ත්‍රස්ත මර්දන කාර්යාංශය විසින් කැඳවා ඒවා පරීක්ෂා කර සැකකරු සම්බන්ධයෙන් ගන්නා ඉදිරි ක්‍රියාමාර්ග පිළීබඳ තීරණයක් ගැනීමට නියමිත බව රජයේ නීතීඥවරිය අධිකරණයට දැනුම් දී සිටියාය. ඒ අනුව පෙත්සම නැවත ජනවාරි මස 27 වැනි දින කැඳවීමට ශ්‍රේෂ්ඨාධිකරණය විසින් නියෝග කරන ලදී. 2009 වසරේ දී අත්අඩංගුවට ගත් අදාළ සැකකරු මේ වන විට කොළඹ මහේස්ත්‍රාත් අධිකරණය මඟින් රිමාන්ඩ් භාරයට පත් කර තිබේ.", "URL": "https://sinhala.adaderana.lk/news.php?nid=12691", "Category": null, "Parent URL": null}