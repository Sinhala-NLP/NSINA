{"Source": "Adaderana", "Timestamp": "February 28, 2018 09:18 pm", "Headline": " වෙන්නප්පුවේ ASPගේ වැඩ තහනම්", "News Content": "අල්ලස් ලබා ගැනීම සිද්ධියක් සම්බන්ධයෙන් අත්අඩංගුවට ගත් හලාවත - වෙන්නප්පුව ප්‍රදේශය බාර ජ්‍යේෂ්ඨ පොලිස් අධිකාරීවරයාගේ වැඩ තහනම් කර තිබේ. ඊයේ දිනයේ සිට වැඩ තහනම් කර ඇති බව පොලිස් මාධ්‍ය ප්‍රකාශකවරයා පැවසීය. රුපියල් 30,000ක මුදලක් අල්ලස් වශයෙන් ලබා ගැනීමේ චෝදනාව මත වෙන්නප්පුව ප්‍රදේශය බාර සහකාර පොලිස් අධිකාරීවරයා අල්ලස් හා දූෂණ චෝදනා විමර්ශන කොමිෂන් සභාවේ නිලධාරීන් පිරිසක් විසින් ඊයේ(27) දින අත්අඩංගුවට ගැණුනි. වෙන්නප්පුව ප්‍රදේශයේ පවත්වා ගෙන යනු ලබන ආයුර්වේද සම්භාහන මධ්‍යස්ථානයක් කරදරයකින් තොරව ඉදිරියට පවත්වාගෙන යෑමට අවශ්‍ය සහාය ලබා දීම සඳහා එහි හිමිකාරියගෙන් රුපියල් 40,000 ක මුදලක් ඉල්ලා පසුව එය රුපියල් 30,000 ක් දක්වා අඩුකර රුපියල් 30,000 ක අල්ලස් මුදල ලබා ගන්නා අවස්ථාවේ දී සැකකරු අත්අඩංගුවට ගෙන ඇත. සැකකරු අදාළ අල්ලස් මුදල මීගමුව දිවුලපිටිය මාර්ගයේ දී ලබා ගන්නා අවස්ථාවේ දී මෙම අත්අඩංගුවට ගැනීම සිදු කරනු ලැබු බව අල්ලස් හා දූෂණ චෝදනා විමර්ශන කොමිෂන් සභාව පවසයි.", "URL": "https://sinhala.adaderana.lk/news.php?nid=84999", "Category": null, "Parent URL": null}