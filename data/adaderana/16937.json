{"Source": "Adaderana", "Timestamp": "June 22, 2011 03:10 pm", "Headline": "මහනුවර නගරාධිපතිට එරෙහිව විරෝධය", "News Content": "එක්සත් ජාතික පක්ෂ පාලනය යටතේ පවතින මහනුවර මහනගර සභාවේ නගරාධිපතිවරයාට එරෙහිව අද(22) දහවල් විරෝධතා ව්‍යාපාරයක් පැවැත්විණි. එම විරෝධතාවට එක්වූවන් චෝදනා කර සිටියේ මහනුවර නගරාධිපතිවරයා නගරයේ පාලනය නිසි පරිදි ගෙන යාමට අපොහොසත්ව ඇති බවයි. පරිපාලන කටයුතුවලදී විවිධ අක්‍රමිකතා සිදුවන බවට ද ඔවුන් චෝදනා එල්ල කර තිබේ. ඒ පිළිබඳ සොයා බලා කටයුතු කරන‍ ලෙස මධ්‍යම පළාත් ප්‍රධාන අමාත්‍ය සරත් ඒකනායක මහතා වෙත සංදේශයක් භාරදීමට ද විරෝධතාවට එක්වූවන් කටයුතු කළ බව අද දෙරණ වාර්තාකරු සඳහන් කරයි. මේ අතර මහනුවර නගරාධිපති රාජා පුෂ්පකුමාර මහතා පවසන්නේ අදාළ විරෝධතාවේ යෙදී ඇත්තේ පිටස්තරව පැමිණි පිරිසක් බවයි. තමා ඔවුන් නගන චෝදනා ප්‍රතික්ෂේප කරන බවත් නගරයේ සංවර්ධන කටයුතු විධිමත් අයුරින් සිදුකරන බවත් පුෂ්පකුමාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16937", "Category": null, "Parent URL": null}