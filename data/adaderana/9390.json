{"Source": "Adaderana", "Timestamp": "July 4, 2010 03:36 pm", "Headline": "සරණාගත අයිතිය අත්හිටුවා මාස තුනයි", "News Content": "ශ්‍රි ලාංකික සරණාගතයින්ට ඔස්ට්‍රේලියාවේ සරණාගත භාවය ලබා ගැනීම සඳහා ඉල්ලුම් කිරීමට තිබු අයිතිවාසිකම අත්හිටුවා මේ සතියට මාස තුනක කාලයක් සම්පූර්ණ වේ. මාස තුනක කාලයක් බල පැවැත්වෙන පරිදි ඔස්ට්‍රේලියානු රජය එම අත්හිටුවීම සිදුකළේය. කෙසේ වුව ද යළි එම තහනම ඉවත් කිරීම සම්බන්ධයෙන් එරට රජය මෙතෙක් තීරණයක් ගෙන නොමැති අතර ඔස්ට්‍රේලියානු නව අග්‍රාමාත්‍ය ජූලීයා ගිලාඩ් වෙත නව සංක්‍රමණ නීති හඳුන්වාදීම සඳහා මෙය අවස්ථාවක් වනු ඇති බව දේශපාලන විචාරකයන් පෙන්වා දෙයි. අදාළ තහනම ක්‍රියාත්මක වන කාලය තුළදී ද බෝට්ටු කිහිපයකින් සංක්‍රමණිකයන් ඔස්ට්‍රේලියාවට පැමිණ ඇති බව එරට විදේශ අමාත්‍ය ස්ටීවන් ස්මිත් මහතා ප්‍රකාශ කර තිබේ. අදාළ තහනම පැවති කාලය තුළ ශ්‍රි ලංකාවේ තත්ත්වය පිළිබඳ සොයා බැලු බව පවසන ඔස්ට්‍රේලියානු රජය එම තහනම ක්‍රියාත්මක කිරීමට හේතුව මිනිස් ජාවාරම් වැළැක්වීම සඳහා පමණක් නොවන බව ද ප්‍රකාශ කළේය.", "URL": "https://sinhala.adaderana.lk/news.php?nid=9390", "Category": null, "Parent URL": null}