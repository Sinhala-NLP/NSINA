{"Source": "Adaderana", "Timestamp": "December 25, 2010 09:23 am", "Headline": "රාජාංගණය, ඉඟිනිමිටිය හා තබ්බෝව වාන් දොරටු යළි විවෘතයි", "News Content": "පෝෂක ප්‍රදේශවලට වැසි ලැබීම හේතුවෙන් රාජාංගණය, ඉඟිනිමිටිය හා තබ්බෝව ජලාශවල වාන් දොරටු නැවත වරක් විවෘත කර තිබේ. අද(25) අලුයම වන විට රාජාංගනය ජලාශ‍යේ වාන් දොරටු 09 ක් අඩි 04 බැගින් විවෘත කිරීමට පියවර ගත් බව පුත්තලම ආපදා කළමනාකරණ මධ්‍යස්ථානය පවසයි. ඉඟිනිමිටිය ජලාශයේ වාන් දොරටු 04 ක් අඟල් 06 බැගින් ද තබ්බෝව ජලාශයේ වාන් දොරටු 02 ක් අඩි 01 බැගින් ද විවෘත කර ඇති බව සඳහන්ය. රාජාංගණය ජලාශයේ වාන් දොරටු විවෘත කිරීම නිසා කලා ඔයේ ජල මට්ටම ඉහළ ගොස් ඇති අතර මේ හේතුවෙන් පුත්තලමේ සිට වනාතවිල්ලුව හරහා මන්නාරම දක්වා මාර්ගයේ ගමනාගමන කටයුතු එළුවන්කුලම ප්‍රදේශයේ සිට ඇන හිට ඇති බව වාර්තා වේ. මේ අතර මී ඔය, දැදුරු ඔය සහ කඩුපිටිඔයේ ද ජලමට්ටම් ඉහළ ගොස් ඇති බව පුත්තලම ආපදා කළමනාකරණ මධ්‍යස්ථානය සඳහන් කරනු ලැබීය.", "URL": "https://sinhala.adaderana.lk/news.php?nid=13073", "Category": null, "Parent URL": null}