{"Source": "Adaderana", "Timestamp": "August 8, 2015 08:55 am", "Headline": "කොළඹ - ගාල්ල වාහන ධාවනයට අද සීමා!", "News Content": "සීනිගම ඓතිහාසික ශ්‍රී මහා දෙවොල් පෙරහැර වෙනුවෙන් අද දහවල් කොළඹ - ගාල්ල ප්‍රධාන මාර්ගයේ රථවාහන ගමනාගමනය සීමා කිරීමට සිදුවන බව පොලීසිය පවසයි.අද පස්වරු 1.00ට පෙරහැර සීනිගම දේවාලයේ සිට තෙල්වත්ත රජමහා විහාරය වෙත ගොස් නැවත දේවාලය වෙත පැමිණීමට නියමිත බව සඳහන්ය.ඒ අනුව කොළඹ සිට ගාල්ල දෙසට පැමිණෙන වාහන මීටියාගොඩ කහව හංදියෙන් හරවා මීටියාගොඩ, අලුත්වල, ගෝනාපේනුවල හරහා කුමාරකන්ද හංදිය ඔස්සේ ගාලුපාරට පිවිසිය හැකි බව පොලීසිය දැනුම්දෙයි.ගාල්ල සිට කොළඹ දෙසට ධාවනය වන වාහන කුමාරකන්ද හංදියෙන් ගෝනාපේනුවල, අලුත්වල, බටපොල, තිලකපුර, පොල්වත්ත හරහා අම්බලන්ගොඩ නගරයෙන් ගාලුපාරට පිවිසිය හැකි බව සඳහන්ය.එමෙන්ම හෙට පස්වරු 1.00ට, 10වනදා සහ 11වනදා රාත්‍රී 9.00ට පෙරහැර වීදි සංචාරය කරන අතර එම දින වල අදාළ කාලයන් වලදී ද මේ ආකාරයෙන් ගාල්ල කොළඹ මාර්ගයේ රථ වාහන ගමනාගමනය සීමා කරන බව පොලීසිය දැනුම්දෙයි.", "URL": "https://sinhala.adaderana.lk/news.php?nid=53111", "Category": null, "Parent URL": null}