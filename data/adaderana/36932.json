{"Source": "Adaderana", "Timestamp": "August 27, 2013 02:03 pm", "Headline": "ශ්‍රී ලංකාවත් බෙලරුසයත් අතර ආයෝජන ක‍ෂේත්‍ර ගණනාවක් ගැන සාකච්ඡා", "News Content": "ශ්‍රී ලංකාව සහ බෙලරුස් රාජ්‍ය මෙරට ඒකාබද්ධ ව්‍යාපාර ආරම්භ කිරීමට යෝග්‍ය ආයෝජන ක්ෂේත්‍ර ගණනාවක් හඳුනාගෙන තිබේ. ට්‍රැක්ටර් හා ට්‍රක් රථ ඇතුළු කෘෂි යන්ත්‍රෝපකරණ සහ මගී බස් රථ ඇතුළු මෝටර් රථ නිෂ්පාදනය, කිරි සහ ආශ්‍රිත නිෂ්පාදන, ළදරු ආහාර සහ ළමයින්ට අවශ්‍ය භාණ්ඩ, පාවහන්, ආරක්ෂක හමුදාවලට අවශ්‍ය උපකරණ ඒ අතර ප්‍රධාන තැනක් ගන්නා බව ජනාධිපති මාධ්‍ය අංශය සඳහන් කළේය. තෙදින නිල සංචාරයක නිරත ජනාධිපති මහින්ද රාජපක්ෂ මහතා ඊයේ පස්වරුවේ මින්ස්ක් අගනුවර පිහිටි ජනරජ අමාත්‍ය මණ්ඩල ශාලාවේ දී එරට අග්‍රාමාත්‍ය මහාචාර්ය මිහායි මියස්නිකො මහතා මුණගැසී සාකච්ඡා කර ඇත. එම සාකච්ඡාවේ දි මෙම එකඟතාවට පැමිණ ඇති බව සඳහන්ය. මෙහිදී අදහස් දක්වා ඇති බෙලරුස් අග්‍රාමාත්‍යවරයා සඳහන් කර ඇත්තේ ශ්‍රී ලංකා ජනාධිපතිවරයාගේ බෙලරුස් චාරිකාව දෙරට අතර සබඳතාවල නව යුගයක් සනිටුහන් කළ බවයි. ද්වීපාර්ශවික සබඳතා දැනටමත් යහපත් වන අතර ඒවා තවදුරටත් දියුණු කිරීමට හැකියාව පවතින බව ද අග්‍රාමාත්‍යවරයා පවසා ඇත. මෙහිදී අදහස් දැක්වු ජනාධිපති මහින්ද රාජපක්ෂ මහතා සඳහන් කළේ ශ්‍රී ලංකාව ද ද්වීපාර්ශවික සබඳතා වර්ධනය කරගැනීමට අධිෂ්ඨාන කරගෙන සිටින බවයි. මෙහිදි වැඩිදුරටත් අදහස් දක්වා ඇති ජනාධිපතිවරයා මෑත වසරවල බෙලරුස් රාජ්‍යය අත්කරගෙන ඇති ආර්ථික සමාජයීය ප්‍රගතිය පිළිබඳව ප්‍රසාදය පළ කර තිබේ. ශ්‍රි ලංකාව මේ වන විට සංවර්ධන මාවතේ වේගයෙන් ඉදිරියට ගමන් කරමින් සිටින බව සඳහන් කළ ජනාධිපතිවරයා සෘජු විදේශ ආයෝජන සඳහා ආකර්ෂණීය දිරිගැන්වීම් සහ පහසුකම් සලසා ඇති බව ද මෙහිදී සඳහන් කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=36932", "Category": null, "Parent URL": null}