{"Source": "Adaderana", "Timestamp": "September 18, 2019 05:17 pm", "Headline": "ලෝකයේ දිගින් වැඩිම වයිකින් පාලම", "News Content": "මීට සියවස් ගණනාවකට පෙර ඩෙන්මාර්කයේ වාසය කළ බවට සඳහන් වයිකින්වරුන් භාවිත කළ තාක්ෂණය යොදා පාලමක් නිර්මාණය කර තිබේ. ඒ පෙදරේරුවන් සහ ස්වේච්ඡා සේවකයන් ඇතුලු දහසකට අධික පිරිසකගේ දායකත්වයෙන්. ලෝකයේ දිගින් වැඩිම වයිකින් පාලමේ ඉදිකිරීමේ පසුගියදා අවසන් විය. වසර දහස් ගණනාවකට ඉහතදී ඩෙන්මාර්කයේ වාසය කළ වයිකින්වරුන් භාවිත කළ ආයුද හා ශිල්ප ක්‍රම භාවිතයෙන් මෙම පාලම නිර්මාණය කෙරුණි. ඒ සඳහා තෙවසරක කාලයක් ගතවූ බව වාර්තා වෙයි. පාලම විවෘත කිරීම වෙනුවෙන් පැවැති විශේෂ උත්සවයකට ඩෙන්මාර්කයේ ජාතික කෞතුකාගාර අධ්‍යක්ෂවරයා ඇතුළු විශාල පිරිසක් එක්ව සිටියේය. උත්සවය පැවැත්වුණේ වයිකින්වරුන් වාසය කළ බවට වාර්තා වන ඇල්බර්ට්ස්ලන්ඩ් පලාතේදීයි. මීටර් 700ක් දිගින් යුතු එම පාලමේ අවසන් ඇණය තද කිරීමේ කටයුත්ත කෞතුකාගාර අධ්‍යක්ෂවරයා අතින් සිදුවුණේ මෙලෙසයි. ඇල්බර්ට්ස්ලන්ඩ් පලාතේ වයිකින්වරුන් වාසය කළ බවට 2006 වසරේදී සාක්ෂි ලැබුණි. ඒ එහි තිබී වයිකින් සොහොන් කොත් 48ක් හමුවීමත් සමඟයි. එහි මෙම පාලම ඉදිකිරීමට පෙදරේරුවන්, පාසල් සිසුන් හා ස්වේච්ඡා සේවකයන් 1000කට අධික පිරිසකගේ සහාය පුරා වසර 3ක කාලයේදී හිමිවූ බවට සඳහන් වෙයි. මෙම පාලම ඉදිරියේදී මහජන ප්‍රදර්ශනය සදහා විවෘත කෙරෙනු ඇති.", "URL": "https://sinhala.adaderana.lk/news.php?nid=119422", "Category": null, "Parent URL": null}