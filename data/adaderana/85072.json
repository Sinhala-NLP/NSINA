{"Source": "Adaderana", "Timestamp": "March 2, 2018 01:21 pm", "Headline": "ලලිත් වීරතුංගගේ විදෙස් ගමන් තහනම තාවකාලිකව ඉවත් කරයි", "News Content": "සිල් රෙදි නඩුවට අදාළව ඇප මත නිදහස්ව සිටින හිටපු ජනාධිපති ලේකම් ලලිත් වීරතුංග මහතාට පනවා ඇති විදෙස් ගමන් තහනම තාවකාලිකව ඉවත් කිරීමට අභියාචනාධිකරණය නියම කර තිබේ. ලලිත් වීරතුංග මහතා විසින් ඉදිරිපත් කළ ප්‍රතිශෝධන පෙත්සමක් අද (02) ප්‍රීතිපද්මන් සූරසේන සහ ශිරාන් ගුණරත්න යන අභියාචනාධිකරණ විනිසුරු මඩුල්ල හමුවේ සලකා බැලිණි. එහිදී ලලිත් වීරතුංග මහතා වෙනුවෙන් පෙනී සිටි නීතිඥවරයා සඳහන් කළේ තම සේවා දායකයාට රාජකාරී සහ පෞද්ගලික හේතූන් මත ඔස්ට්‍රේලියාවේ සහ කටාර් රාජ්‍යයේ සංචාරය කිරීමට අවශ්‍යව ඇති බවයි. ඒ සඳහා දැනට පනවා ඇති විදෙස් ගමන් තහනම ලබන 20 වනදා සිට අප්‍රේල් මස 30 වනදා දක්වා කාල සීමාව සඳහා ඉවත් කිරීමේ නියෝගයක් නිකුත් කරන ලෙස එම නීතිඥවරයා අධිකරණයෙන් ඉල්ලා සිටියේය. ඊට ප්‍රතිචාර දක්වමින් රජයේ නීතිඥවරිය සඳහන් කළේ එම ඉල්ලීම සම්බන්ධයෙන් නීතිපතිවරයාගේ විරුද්ධත්වයක් නොමැති බවයි.", "URL": "https://sinhala.adaderana.lk/news.php?nid=85072", "Category": null, "Parent URL": null}