{"Source": "Adaderana", "Timestamp": "May 7, 2012 11:48 am", "Headline": "ලංගම බසයේ ගැටුණු පදිකයා මරුට", "News Content": "ගල්ගමුව, බස් නැවතුම්පළ අසල දී සිදු වූ රිය අනතුරකින් පුද්ගලයෙකු මියගොස් තිබේ. ගල්ගමුව ඩිපෝවට අයත් ලංගම බස් රථයක පදිකයෙකු ගැටීමෙන් අනතුර සිදුව ඇති බව සඳහන්ය. බරපතළ තුවාල ලැබූ පදිකයා ගල්ගමුව රෝහලට ඇතුළත් කිරීමෙන් අනතුරුව කුරුණෑගල රෝහලට මාරුකර යවා ඇත. එහි ප්‍රතිකාර ලබමින් සිටිය දී ඔහු ජීවිතක්ෂයට පත්ව ඇති බව පොලිසිය පවසයි. මරණයට පත්ව ඇත්තේ 84 හැවිරිදි ගල්ගමුව, බමුණුගමුව ප්‍රදේශයේ පදිංචිකරුවෙකි. අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති අතර ඔහු අද(07) ගල්ගමුව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24072", "Category": null, "Parent URL": null}