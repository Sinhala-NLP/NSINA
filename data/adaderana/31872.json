{"Source": "Adaderana", "Timestamp": "February 23, 2013 03:50 pm", "Headline": "ධර්මසේනටත් විරෝධය පායි", "News Content": "එල්.ටී.ටී.ඊ. සංවිධානයේ නායකව සිටි වේළුපිල්ලේ ප්‍රභාකරන්ගේ බාලපුත් බාලචන්ද්‍රන්ගේ ඝාතනයට ශ්‍රී ලංකා රජය වගකිව යුතු බව පවසමින් ඉන්දියාව හා ඔස්ට්‍රේලියා අතර පැවැත්වෙන පළමු ටෙස්ට් තරගයේ විනිසුරු ලෙස කටයුතු කරන කුමාර ධර්මසේනට එරෙහිව පිරිසක් අද (23) විරෝධතාවයක නිරතව තිබේ. ඉන්දියාව හා ඔස්ට්‍රේලියාව අතර පැවැත්වෙන ටෙස්ට් තරගාවලියේ පළමු තරගය ඉන්දියාවේ එම්.ඒ. චිදම්බරම් ක්‍රීඩාංගණයේදී පැවැත්වෙයි. එම තරගයේ විනිසුරුවරයෙකු ලෙස ශ්‍රී ලංකාව නියෝජනය කරමින් කුමාර ධර්මසේන සහභාගි වෙයි. ඒ අනුව ඔහු එම තරගය විනිශ්චය කිරීම සඳහා පැමිණ සිටි අවස්ථාවේදී එල්.ටී.ටි.ඊ. හිතවාදී “තන්තායි පෙරියර් ද්‍රවිඩර් කසගම්” නැමැති සංවිධානයේ ආධාරකරුවන් පිරිසක් අද කළු පැහැති ඇඳුම් ඇඳ සටන් පාඨ කියමින් විරෝධතාවයට එක්ව තිබේ. විරෝධතාවයට එක්වූ පුද්ගලයින් 50 දෙනෙකු පමණ ඉන්දීය ආරක්ෂක අංශ විසින් අත්අඩංගුවට ගෙන ඇතැයිද විදෙස් මාධ්‍ය වාර්තා කරයි. එසේම “මැයි 17” යනුවෙන් සැලකෙන සංවිධානය ඉන්දීය තමිල්නාඩු කොංග්‍රස් පක්ෂ මූලස්ථානය ඉදිරිපිටදී ද ප්‍රභාකරන්ගේ බාලපුත් බාලචන්ද්‍රන්ගේ ඝාතනයට ශ්‍රී ලංකා රජය වගකිව යුතු බව පවසමින් විරෝධතා දක්වා ඇති අතර එහිදීද පොලීසිය විසින් පුද්ගලයින් 25 දෙනෙකු අත්අඩංගුවට ගෙන ඇත.", "URL": "https://sinhala.adaderana.lk/news.php?nid=31872", "Category": null, "Parent URL": null}