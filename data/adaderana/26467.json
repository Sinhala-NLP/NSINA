{"Source": "Adaderana", "Timestamp": "August 10, 2012 02:25 pm", "Headline": "කෝටි 100 ක් ඉල්ලා අධිකරණයට යනවා", "News Content": "ඉඩම් සංවර්ධන ව්‍යාපාරිකයෙකු විසින් නීති විරෝධි අයුරින් සිදුකරගෙන යනු ලබන නිවාස සංවර්ධන ව්‍යාපෘතියකට එරෙහිව රුපියල් කෝටි 100ක වන්දියක් ඉල්ලා අධිකරණයට යන බව ඛනිජ තෙල් කර්මාන්ත නියෝජ්‍ය අමාත්‍ය සරණ ගුණවර්ධන මහතා පවසයි. අදාළ චෝදනාව සම්බන්ධයෙන් අත්තනගල්ල ප්‍රාදේශීය සභාවේ සභාපති, උප සභාපති, විපක්ෂනායක හා තමා පොලිස් මුලස්ථානයට අද (10) පැමිණිල්ලක් ඉදිරිපත් කළ බව අමාත්‍යවරයා පැවසුවේය. අත්නගල්ල ප්‍රදේශයේ ඉඩමක දිගින් අඩි 31 ක් හා පළල අඩි දහයහමාර බැගින් වන නිවාස 400 ක් ඉදිකිරීමේ ව්‍යාපෘතියක් ඉඩම් සංවර්ධන ව්‍යාපාරිකයෙකු විසින් මේ වන විට සිදුකරගෙන යන බව නියෝජ්‍ය අමාත්‍යවරයා පවසයි. එම ව්‍යාපෘතිය පළාත් පාලන ආයත‍නයේ කිසිදු අවසරයකින් ‍තොරව සිදුකරන බව ඔහු පෙන්වාදෙයි. ඒ අනුව එය නීති විරෝධි කටයුත්තක් බව පවසන අමාත්‍යවරයා ඒ පිළිබඳව අදාළ ව්‍යාපාරිකයාට ලිඛිතව, නිලධාරීන් මාර්ගයෙන් මෙන්ම නීතිඥවරුන් මාර්ගයෙන් දැනුම්දුන් බවද කියා සිටියේය. එහෙත් අදාළ ව්‍යාපාරිකයා එය නොසලකා කටයුතු කරන බව පසුගිය මස 14 වැනිදා පැවැති ගම්පහ දිස්ත්‍රීක් ප්‍රගති සමාලෝචන රැස්වීමේදි ජනාධිපති මහින්ද රාජපක්ෂ මහතාගේ ද අවධානය යොමු කළ බව ඔහු පැවසුවේය. පළාත් පාලන ආයතනයේ අවසරයකින් ‍තොරව කිසිදු සංවර්ධන ව්‍යාපෘතියක් සිදුකළ නොහැකි බව ජනාධිපතිවරයා ද එහිදි පැවසුවේ යැයි සරණ ගුණවර්ධන මහතා පවසයි. මේ සම්බන්ධයෙන් තමන් පාර්ලිමේන්තු කෝප් කමිටුව හමුවේද පසුගියදා කරුණු පැහැදිලි කළ බවද ඔහු පෙන්වාදෙයි. කෙසේ වෙතත් අදාළ ව්‍යාපාරිකයා තමන්ට එරෙහිව අසත්‍ය තොරතුරු ඉදිරිපත් කර පොලිසියට ඊයේ පැමිණිල්ලක් ඉදිරිපත් කර ඇති බැවින් ඔහුට එරෙහිව රුපියල් කෝටි 100ක වන්දියක් ඉල්ලා අධිකරණයට යන බව නියෝජ්‍ය අමාත්‍යවරයා අවධාරණය කළේය. අදාළ සිද්ධිය සම්බන්ධයෙන් පැමිණිල්ලක් ලැබී ඇතැයි ‍පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=26467", "Category": null, "Parent URL": null}