{"Source": "Adaderana", "Timestamp": "January 1, 2017 09:56 pm", "Headline": "    සීමා නිර්ණය වාර්තාව හෙට බාරදෙයි-සාමාජිකයින් 2ක් අත්සන්කර නෑලු", "News Content": "සීමා නිර්ණය අභියාචනා කමිටු අවසන් වාර්තාව සඳහා කමිටු සාමාජිකයින් දෙදෙනෙකු මෙතෙක් අත්සන් කර නොමැති බව වාර්තා වෙයි. එක්සත් ජනතා නිදහස් සන්ධානයෙන් අදාළ කමිටුව සඳහා පත් කළ හිටපු ආණ්ඩුකාර සාලිය මැතිව් සහ එක්සත් ජාතික පක්ෂයෙන් පත් කළ ජ්‍යෙෂ්ඨ නීතීඥ එස්.මිස්බා යන කමිටු සාමාජිකයන් එලෙස අත්සන් කර නොමැති බව වාර්තා වෙයි. පළාත් සභා හා පළාත් පාලන අමාත්‍ය ෆයිසර් මුස්තාෆා මහතා විසින් දැනට ගැසට් කර ඇති සීමා නිර්ණය පිළිබඳ පවතින ගැටළු පිළිබඳ සොයා බලා වාර්තාවක් සකස් කිරීම සඳහා අශෝක පීරිස් මහතාගේ සභාපතීත්වයෙන් පංච පුද්ගල කමිටුවක් පත් කරනු ලැබීය. එම කමිටුවේ ලේකම් ලෙස පළාත් සභා හා පළාත් පාලන අමාත්‍යාංශයේ ලේකම්වරයා කටයුතු කරනු ලබයි.අශෝක පීරිස් මහතා හැර සෙසු සාමාජිකයන් දේශපාලන පක්ෂවලින් පත් කළ නියෝජිතයන් වන අතර ජනතා විමුක්ති පෙරමුණ නියෝජනය කරමින් නීතීඥ උපුල් කුමරප්පෙරුම මහතාත් දෙමළ ජාතික සන්ධානය නියෝජනය කරමින් මහාචාර්ය බාලසුන්දරම් පිල්ලෙයි මහතාත් පත් කර තිබේ. ජනතා විමුක්ති පෙරමුණෙන් සහ දෙමළ ජාතික සන්ධානයෙන් පත් කළ නියෝජිතයන් දෙදෙනා සහ සීමා නිර්ණය අභියාචනා කමිටු සභාපති අශෝක පීරිස් මහතා මේ වන විට අදාළ කමිටු වාර්තාව සඳහා අත්සන් තබා ඇති බව සඳහන්ය.කමිටුවේ බහුතර සාමාජිකයන් පිරිසක් වාර්තාව අනුමත කර ඇති බැවින් එහි වලංඟුභාවය පිළිබඳ ගැටළු මතු නොවන බව වාර්තා වෙයි.ඒ අනුව හෙට(02) පස්වරුවේ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා වෙත සීමා නිර්ණය අභියාචනා කමිටු වාර්තාව භාරදීමට නියමිතය.", "URL": "https://sinhala.adaderana.lk/news.php?nid=67594", "Category": null, "Parent URL": null}