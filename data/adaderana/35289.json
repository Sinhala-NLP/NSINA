{"Source": "Adaderana", "Timestamp": "June 27, 2013 12:34 pm", "Headline": " ජලවිදුලි බලාගාර කිහිපයකම නිෂ්පාදන කටයුතු නැවතිලා ", "News Content": "ජලවිදුලි බලාගාර එකවරම නැවැත්වීමට සිදුවන්නේ එම බලාගාරවල සිදුකෙරෙන නඩත්තු කටයුතු හේතුවෙන් නිසා බව විදුලි ඉංජිනේරුවරුන් පවසයි. මේ වන විට බලාගාර කිහිපයක විදුලිය නිෂ්පාදන කටයුතු තාවකාලිකව නවතා ඇති බව තොරතුරු වාර්තාවෙයි. ඒ සම්බන්ධයෙන් අද දෙරණ විදුලි ඉංජිනේරුවරුන්ගෙන් විමසීමක් කරන ලදී. එහිදි විදුලි ඉංජිනේරුවරුන් සඳහන් කළේ වාර්ෂික නඩත්තු කටයුතු හේතුවෙන් මෙම බලාගාරවල විදුලිය නිෂ්පාදනය තාවකාලිකව නතර කෙරෙන බවයි. මෙය කාර්මික දෝෂයක් හෝ වෙනත් කඩාකප්පල්කාරී ක්‍රියාවක් නොවන බව ද ඔවුන් පවසයි. මෙරට තුළ ක්‍රියාත්මක වන සෑම බලාගාරයක්ම වාර්ෂික නඩත්තු කටයුතු සඳහා වසරේ කිසියම් කාලසීමාවක් නවතා දැමෙන බව ද විදුලි ඉංජිනේරුවරුන් සඳහන් කරයි. බලාගාරවල අනපේක්ෂිත බිඳ වැටීම් සහ වඩා හානීකර බිඳවැටීම් වළක්වා ගැනීම සඳහා මෙලෙස වාර්ෂික නඩත්තු කටයුතු සිදුකෙරෙන බව ඔවුන් පවසයි. මෙම නඩත්තු කටයුතු සඳහා උපරිම මාසයක කාලයක් ගත වන බව ද විදුලි ඉංජිනේරුවරුන් සඳහන් ප්‍රකාශ කරයි.", "URL": "https://sinhala.adaderana.lk/news.php?nid=35289", "Category": null, "Parent URL": null}