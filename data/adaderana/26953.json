{"Source": "Adaderana", "Timestamp": "August 28, 2012 12:41 pm", "Headline": "අනුරාධපුරයේ නීති විරෝධී මැතිවරණ ප්‍රචාරණය වැඩියි", "News Content": "අනුරාධපුර දිස්ත‍්‍රික්කයේ ශබ්ද විකාශන යන්ත‍්‍ර යොදාගනිමින් සිදුකරන නීති විරෝධී ප‍්‍රචාරක කටයුතු මේ වන විට වැඩි වී ඇති බව කැෆේ සංවිධානය පවසයි. අද දිනයේ පෙ.ව. 8 සිට 9 දක්වා කැකිරාව සිට අනුරාධපුර මාර්ගයේ දී මැතිවරණ ප‍්‍රචාරය සඳහා ශබ්ද විකාශන යන්ත‍්‍ර සවිකොට මැතිවරණ ප‍්‍රචාරක කටයුතු කරමින් වාහන 6 ක් ධාවනය වූ බව එම සංවිධානය පෙන්වාදෙයි. මෙම වාහන එක්සත් ජනතා නිදහස් සන්ධානයේ බර්ටි පේ‍්‍රමලාල් දිසානායක (අංක ජේ. ජී. 0766) එස්.එම්.රංජිත් (පී.කිවු. 3940), ජනක් අධිකාරි (එල්.බී.3665) සහ එක්සත් ජාතික පක්‍ෂයේ නිතිඥ අබේසිංහ (අංක 58-1670) යන අයගේ පෝස්ටර්, සහ මනාප අංක ප‍්‍රදර්ශනය කරමින් මැතිවරණ ප‍්‍රචාරක කටයුතු සිදු කළ බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතා‍ගේ අත්සනින් යුතුව මැතිවරණ කොමසාරිස්වරයා වෙත යොමු කළ ලිපියක මේ බව දැක්වෙයි. කැකිරාව, තිරප්පනේ, මිහින්තලේ සහ අනුරාධපුර පොලිස් ස්ථානයන් ට අයත් නිලධාරීන් විශාල පිරිසක් මෙම මාර්ගයේ සංචාරක මුර සේවා පවත්විමින් සිටින නමුත් මෙම වාහන නැවැත්වීමට කටයුතු නොකරයි. මෙයට අමතරව මැදවච්චිය, හොරොව්පතාන ප‍්‍රදේශවල දී ද අප පෙරවරු 8-9 කාල සීමාව තුළ එස්.එම්.රංජිත් සහ බර්ටි පේ‍්‍රමලාල් දිසානයක මහත්වරු න්ගේ අංක සහිත වාහන ධාවනය වූ බව එකී ලිපියේ සඳහන්ය. මැතිවරණ නීතිය පමණක් නොව රථ වාහන නීතිය ද උල්ලංඝණය කරමින් ශබ්ද විකාශන යන්ත‍්‍ර භාවිත කරමින් සිදුකරන ප‍්‍රචාරක කටයුතු පාලනයට සුදුසු පියවරක් ගැනීම සඳහා ඔබගේ අවාධානය යොමු කරන මෙන් ඉතා කරුණිකව ඉල්ලා සිටින බව කැෆේ සංවිධානය විසින් මැතිවරණ කොමසාරිස්වරයාට යොමු කළ ලිපිය මගින් ඉල්ලා තිබේ.", "URL": "https://sinhala.adaderana.lk/news.php?nid=26953", "Category": null, "Parent URL": null}