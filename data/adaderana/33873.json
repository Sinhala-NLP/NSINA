{"Source": "Adaderana", "Timestamp": "May 7, 2013 10:12 am", "Headline": "මාස 4ට 34ක් ඩෙංගුවාට බිලි", "News Content": "මේ වසරේ ගත වු මාස 04 ඇතුළත ඩෙංගු රෝගීන් 11,000ක් වාර්තා වී, මරණ 34ක් සිදුව ඇති බව සෞඛ්‍ය අමාත්‍යංශය පවසයි. ඉදිරි මාස දෙක ඇතුළත ඩෙංගු රෝගය දැඩිව පාලනය කිරීමට සෞඛ්‍ය අමාත්‍යාංශය තීරණය කර ඇත. මේ යටතේ පොලිස් ස්ථාන, රාජ්‍ය ආයතන සහ පාසල් සහයෝගයෙන් විශේෂ ඩෙංගු මර්දන වැඩපිළිවෙළක් ක්‍රියාත්මක කිරීමට තීරණය කර ඇති බව සෞඛ්‍ය අමාත්‍යාංශය පවසයි. ඒ අනුව ඩෙංගු රෝගය මර්දනය කිරීම සඳහා අදාළ ආයතන වෙත නිකුත් කර ඇති විශේෂ චක්‍රලේඛ නැවත බලාත්මක කර එම ආයතන සඳහා නිකුත් කිරීම සිදුකරනු ඇත. ඩෙංගු රෝගය සම්බන්ධයෙන් පසු විපරම් සාකච්ඡාවක් ඊයේ සෞඛ්‍ය අමාත්‍යාංශයේ දී පැවැත් විණ. එහිදී මෙම එකඟතාවන්ට පැමිණි බව සෞඛ්‍ය අමාත්‍යාංශය සඳහන් කළේය. දිස්ත්‍රීක්ක 10ක සෞඛ්‍ය වෛද්‍ය නිලධාරී කොට්ඨාස 50 කින් ඩෙංගු රෝගීන් වැඩි වශයෙන් වාර්තා වන බව සෞඛ්‍ය අමාත්‍යාංශය පවසන්නේය. වසරේ ගත වු මාස 04 ඇතුළත ඩෙංගු රෝගීන් 11,000ක් වාර්තා වී ඇති අතර මරණ 34ක් සිදුව ඇත. මෙම වැඩපිළිවෙළ යටතේ අදාළ සෞඛ්‍ය වෛද්‍ය නිලධාරී කොට්ඨාස 50 තුළ සේවය කරන මහජන සෞඛ්‍ය පරීක්ෂකවරු අද දින කොළඹට කැඳවා ඩෙංගු මර්දනය කටයුතු සම්බන්ධයෙන් උපදෙස් ලබාදීමට තීරණය කර තිබේ.", "URL": "https://sinhala.adaderana.lk/news.php?nid=33873", "Category": null, "Parent URL": null}