{"Source": "Adaderana", "Timestamp": "August 13, 2013 12:20 pm", "Headline": "ඉන්දියාව ලංකාවෙන් අවි ගත් බව කියයි", "News Content": "ශ්‍රී ලංකාව ඇතුළු රටවල් කිහිපයකින් අවි මිලදී ගත් බව ඉන්දියාව පවසයි. ඉන්දීය ලෝක් සභාවේ ප්‍රකාශයක් කරමින් ඉන්දීය ආරක්ෂක අමාත්‍ය ඒ.කේ.ඇන්තනී මේ බව පවසා තිබේ. ඔහු පවසා ඇත්තේ පසුගිය වසර තුන තුළ දී මෙම අවි මිලදී ගැනීම් සිදුකළ බවයි. ඉන්දීය හමුදාව වෙනුවෙන් මෙම අවි මිලදී ගත් බව ද ඔහු ලෝක් සභාවේ දී පවසා ඇත. ඉන්දීය මාධ්‍ය වාර්තා කර ඇත්තේ ලෝක් සභාවේ දී යොමුකළ ප්‍රශ්නයකට ඔහු මේ සම්බන්ධයෙන් ලිඛිත පිළිතුරු ලබාදුන් බවයි. ශ්‍රී ලංකාව ඇතුළුව රුසියාව, අමෙරිකාව, බ්‍රිතාන්‍යය, පින්ලන්තය,ස් ලෝවැකියා සහ ඊශ්‍රායලය යන රටවලින් මෙලෙස අවි ආයුධ මිලදී ගත් බව ඉන්දීය ආරක්ෂක අමාත්‍ය ඒ.කේ.ඇන්තනී මහතා වැඩිදුරටත් පවසා ඇත.", "URL": "https://sinhala.adaderana.lk/news.php?nid=36597", "Category": null, "Parent URL": null}