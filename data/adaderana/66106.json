{"Source": "Adaderana", "Timestamp": "November 17, 2016 10:55 am", "Headline": " වධ හිංසා ගැන ශ්‍රී ලංකා නියෝජිතයින් නිහඬයි-AP කියයි", "News Content": "වධ හිංසාවට එරෙහි එක්සත් ජාතීන්ගේ කමිටුව විසින් ශ්‍රී ලංකාවේ ජාතික බුද්ධි අංශ ප්‍රධානියා හා නීතිපතිවරයාගෙන් කරුණු විමසා ඇති බව විදෙස් පුවත් අනාවරණය කරයි.එක්සත් ජාතීන්ගේ කමිටුවේ කරුණු විමසන නියෝජිතයින් හා සිවිල් සංවිධාන නියෝජිතයින් හමුවේ දින දෙකක් පුරා පැවති කරුණු විභාග සැසියකදී මෙලෙස කරුණු විමසා ඇති බවත්,මෙම කමිටුව හමුවේ පෙනී සිටීම පවා විමතියට කරුණක් වන නමුත් දෙදෙනාම නිසි පිළිතුරුදීමෙන් වැළකී සිටි බව AP පුවත් සේවය අනාවරණය කරයි.විශේෂයෙන්ම ශ්‍රී ලංකාවේ යුද්ධය පැවති වකවානුවේ වගකිව යුතු උසස් පොලිස් නිලධාරියෙකු ලෙස කටයුතු කළ වත්මන් බුද්ධි අංශ ප්‍රධානි සිසිර මෙන්ඩිස්ගේ ප්‍රධානත්වයෙන් යුතු පොලිස් ඒකකයක් මගින්ද සැකකරුවන් වධ හිංසාවට ලක් කළ බවට චෝදනා එල්ලවී ඇති බව එම පුවත් සේවය උපුටා දක්වයි.2008-2009 කාලයේ නියෝජ්‍ය පොලිස්පතිවරයෙකු ලෙස කටයුතු කළ සිසිර මෙන්ඩිස් මහතාගේ වගකීම සහිත පොලිස් ඒකකයක් මෙන්ම ත්‍රස්ත විමර්ශන ඒකකය තුළින්ද සැකකරුවන් දරුණු ලෙස වධ හිංසාවට ලක්වූ බවට එල්ලවන චෝදනා සම්බන්ධයෙන් එක්සත් ජාතීන්ගේ විමර්ශන කමිටුවේ නියෝජ්‍ය සභාපති ෆෙලිස් ගයෙර් විසින් කරුණු විමසා ඇත.එයට ප්‍රතිචාර දැක්වීම බුද්ධි අංශ ප්‍රධානියා විසින් ප්‍රතික්ෂේප කර ඇති අතර ශ්‍රී ලංකාවේ නීතිපති ජයන්ත ජයසූරිය මහතා පවසා ඇත්තේ පැය 48ක් තුළ විමසන ලද ප්‍රශ්නවලට පිළිතුරු ලිඛිතව ලබාදීමට කටයුතු කරන බවයි.සැසියෙන් පසුව AP පුවත් සේවය විසින්ද ශ්‍රී ලංකාවේ ජාතික බුද්ධි අංශ ප්‍රධානියාගෙන් සහ නීතිපතිවරයාගෙන් අදහස් ලබාගැනීමට උත්සාහ කළද එම උත්සාහය ව්‍යර්ථවූ බව එම පුවත් සේවය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=66106", "Category": null, "Parent URL": null}