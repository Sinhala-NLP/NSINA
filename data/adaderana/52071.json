{"Source": "Adaderana", "Timestamp": "June 17, 2015 07:07 pm", "Headline": "පරිප්පු බද්ද අඩුවෙයි - පොල් තෙල් හැර ආනයනික අනෙකුත් තෙල්වල බදු වැඩිවෙයි ", "News Content": "ආනයනික මයිසූර් පරිප්පු( රතු පරිප්පු) හා කහ පරිප්පු සඳහා ආනයනික විශේෂ වෙළඳ භාණ්ඩ බද්ද පහළදමා තිබේ.ඒ අනුව අදාළ පරිප්පු වර්ග වල මෙතෙක් කිලෝ ග්රෑමයක් සඳහා පැවති රුපියල් 5ක බද්ද අද රාත්‍රීයේ සිට ශත 25 දක්වා පහළ දමන බව මුදල් අමාත්‍යංශය පවසයි.ලෝක වෙළඳපොළ තුළ පරිප්පු මිල ඉහළ යාමේ ප්‍රවනතාව හේතුවෙන් දේශීය පාරිභෝගිකයාට සිදුවන අපහසුතාවය වැලැක්වීම සඳහා මෙම මිල ගණන් අඩු කර ඇති බවද එම අමාත්‍යංශය නිවේදනය කරයි.එසේම පොල් තෙල් හැර ආහාරයට ගන්නා ආනයනික අනෙකුත් බොරතෙල් වර්ගයන් සඳහා මෙතෙක් පැවති ආනයනික බදු ඉහළ දමා තිබේ.ඒ අනුව කිලෝ ග්‍රෑමයකට රු.90/- ක් වූ විශේෂ වෙළඳ භාණ්ඩ බද්ද අද (17) රාත්‍රියේ සිට ක්‍රියාත්මක වන පරිදි කිලෝ ග්‍රෑමයක් සඳහා රු.110/- ක් දක්වා ඉහළ දමා ඇති බව මුදල් අමාත්‍යාංශය සඳහන් කරයි.දේශීය වෙළඳපොළ තුළ පොල් මිල හා පොල්තෙල් මිල ඉහළ යාම හා ආනයනික පොල්තෙල් නොවන ආහාරයට ගනු ලබන අනෙකුත් තෙල් වර්ග, පොල්තෙල් සමග මිශ්‍රකර අලෙවි කිරීම පිළිබඳව ලැබී ඇති පැමිණිලි හේතුවෙන්, එවැනි කූඨ වෙළඳාම් අධෛර්යමත් කිරීම පහසු වන පරිදි මෙරටට ආනයනය කරන ආහාරයට ගනු ලබන අනෙකුත් තෙල් වර්ගයන්හි බොරතෙල් වල සඳහා පනවා තිබු විශේෂ වෙළෙඳ භාණ්ඩ බදු මෙලෙස සංශෝධනය කළ බව එම අමාත්‍යංශය පවසයි.", "URL": "https://sinhala.adaderana.lk/news.php?nid=52071", "Category": null, "Parent URL": null}