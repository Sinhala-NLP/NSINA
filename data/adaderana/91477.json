{"Source": "Adaderana", "Timestamp": "June 25, 2018 03:47 pm", "Headline": "සියයට 53ක ඡන්ද ප්‍රතිශතයකින් පත් වුණ ජනාධිපතිවරයෙක්", "News Content": "තුර්කි ජනාධිපතිවරණයෙන් එරට ජනපති රිසෙප් තයිප් එර්දොගන් ජයග්‍රහණය කර ඇති බව එරට මැතිවරණ කොමිසම පවසයි. ඒ සියයට පනහකට වැඩි ඡන්ද ප්‍රතිශතයක් ලබා ගනිමින්. තවමත් ඡන්ද ගණනය කිරීම හේතුවෙන් නිල ප්‍රතිඵල මෙතෙක් ප්‍රකාශයට පත්කර නැහැ. පසුගියදා පැවති තුර්කි ජනාධිපතිවරණයෙන් ජනපති තයිප් එර්දොගන් ගණනය කළ ඡන්ද අතුරින් සියයට 53ක ඡන්ද ප්‍රතිශතයක් ලබා ගනිමින් ජයග්‍රහණය කර ඇති බව එරට මැතිවරණ කොමිසම පවසයි. සියයට පනහකට වැඩි ඡන්ද ප්‍රතිශතයක් ලබාගැනීම හේතුවෙන් ඔහුට දෙවන වටයකට යාමට අවශ්‍ය වන්නේ නැහැ. 2002 වසරේ දී බලයට පත් වූ තූර්කි ජනාධිපති තයිප් එර්දොගන් පසුගිය වසරේ ජනමත විචාරණයකින් තවත් වසර පහක් සඳහා පාලන වරම් හිමි කර ගත්තේය. ලබන වසරේ නොවැම්බර් මාසයේ පැවැත්වීමට නියමිතව තිබූ තූර්කි ජනාධිපතිවරණය සහ පාර්ලිමේන්තු මැතිවරණය ඊට පෙර පැවැත්වුනේ ද ජනාධිපති තයිප් එර්දොගන්ගේ තීරණය මතයි. කෙසේ වෙතත් ප්‍රතිවාදියෙකු වූ මුහාරම් ඉන්චට ලබාගැනීමට හැකිව ඇත්තේ සියයට 30කට වැඩි ඡන්ද ප්‍රතිශතයක් පමණයි. මේ අතර එර්දොගන් ගේ නායකත්වයෙන් යුත් තුර්කි පාලක පක්ෂය වන ඒ.කේ.පී පක්ෂයද පාර්ලිමේන්තුවේ බහුතර බලය හිමිකරගෙන ඇති බව වාර්තා වෙයි.", "URL": "https://sinhala.adaderana.lk/news.php?nid=91477", "Category": null, "Parent URL": null}