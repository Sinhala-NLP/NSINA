{"Source": "Adaderana", "Timestamp": "September 15, 2011 09:01 am", "Headline": "වන්දි ගෙවීමට අදාළ ලියකියවිලි දින 14 ක් තුළ ලබාදෙන්න", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානියට පත් වාහන සඳහා වන්දි ගෙවීමට අදාළ ලියකියවිලි ඉදිරි දින 14 ඇතුළත ලංකා ඛනිජ තෙල් නීතීගත සංස්ථාවට ලබා දෙන ලෙස ඉල්ලීමක් කර තිබේ. අදාළ වන්දි ලබා දීම සදහා පත් කළ ත්‍රිපුද්ගල කමිටුව ප්‍රථම වරට ඊයේ(14) රැස් විය. එහි දී වන්දි ලබා දීම සම්බන්ධයෙන් මූලික කරුණු පිළිබඳව වැඩි අවධානයක් යොමු වූ බව ලංකා ඛනිජ තෙල් නීතීගත සංස්ථාව ප්‍රකාශ කරයි. ඒ අනුව ජූනි මස 5 වැනි සිට සැප්තැම්බර් මස 5 වැනි දින දක්වා කාලය තුළ අදාළ ගැටළුව සම්බන්ධයෙන් පැමිණිලි කර යොමු අංකයක් මේ වන විට හිමිව ඇති සියලුම පුද්ගලයින් සඳහා වන්දි ලබා දීමට තීරණය කර ඇත. තුන් දහසකට ආසන්න පිරිසක් ඒ අනුව වන්දි ලබා ගැනීමට සුදුසුකම් ලබා ඇති බව ඛනිජ තෙල් නීතීගත සංස්ථාව ප්‍රකාශ කරයි. එම පුද්ලගයින් ජාතික හැඳුනුම්පත පිටපතක්, හානියට පත් වාහනයේ ලියාපදිංචි පිටපතක්, රක්ෂණ පිටපතක්, වාහනය අලුත්වැඩියා කළ ගරාජයේ බිල්පත සහ දිවුරුම් ප්‍රකාශයක් ඉදිරිපත් කළ යුතුව තිබේ. එම ලියකියවිලි නිසි පරිදි පරීක්ෂා කිරීමෙන් අනතුරුව අදාළ වන්දි මුදල් ලබා දීමට කටයුතු කරන බව ඛනිජ තෙල් නීතීගත සංස්ථාව ප්‍රකාශ කරයි. කෙසේ වෙතත් සැප්තැම්බර් මස 5 වන දිනෙන් පසු පැමිණිලි ඉදිරිපත් කළ පුද්ගලයින්ට වන්දි ලබාදීම සඳහා මෙතෙක් තීරණය කර නොමැති බව ඛනිජ තෙල් නීතීගත සංස්ථාව වැඩිදුරටත් පවසයි.", "URL": "https://sinhala.adaderana.lk/news.php?nid=18730", "Category": null, "Parent URL": null}