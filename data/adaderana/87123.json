{"Source": "Adaderana", "Timestamp": "April 8, 2018 05:48 pm", "Headline": "ගල්කිස්සේ විශේෂ මෙහෙයුමකින් මත්ද්‍රව්‍ය ජාවාරම් සහ මත්ද්‍රව්‍ය ළඟ තබාගත්  පිරිසක් අත්අඩංගුවට", "News Content": "පොලිසිය සහ පොලිස් විශේෂ කාර්යය බලකාය එක්ව ගල්කිස්ස ප්‍රදේශයේ සිදුකරන ලද විශේෂ මෙහෙයුමක දී මත්ද්‍රව්‍ය ජාවාරම් කිරීම් සහ මත්ද්‍රව්‍ය ළඟතබාගැනීම සම්බන්ධයෙන් කාන්තාවන් සිව්දෙනෙකු ඇතුළු පුද්ගලයින් 12 දෙනෙක් අත්අඩංගුවට ගෙන තිබේ. අද අලුයම 4 සිට පෙරවරු 9 දක්වා කාලය තුළ ගල්කිස්ස බඩෝවිට ප්‍රදේශයේ අදාළ මෙහෙයුම ක්‍රියාත්මක කළ බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදී කාන්තාවන් සිව්දෙනෙකු සහ පිරිමි පුද්ගලයින් 12 දෙනෙකු අත්අඩංගුවට ගෙන ඇති අතර ඔවුන් සතුව තිබී හෙරොයින්, කේරළ ගංජා, නීතිවිරෝධී මත්පැන්, කඩු , පිහි, ජංගම දුරකතන සොයාගෙන තිබේ. සැකකරුවන් සහ සැකකාරියන් සියලු දෙනා බඩෝවිට ප්‍රදේශයේම පදිංචිකරුවන් බව පොලීසිය සඳහන් කළේය. ඔවුන් අතර මත්ද්‍රව්‍ය බෙදාහැරීම් සිදුකරන කාන්තාවන් දෙදෙනෙකු සහ පිරිමි පුද්ගලයෙකු මෙන්ම එකම පවුලේ මව, පියා සහ පුත්‍රයෙකු ද වන බව සඳහන්ය. අත්අඩංගුවට ගත් පිරිස ගල්කිස්ස මහේස්ත්‍රාත් අධිකරණයට ඉදිරිපත් කිරිමට නියමිත අතර ගල්කිස්ස පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=87123", "Category": null, "Parent URL": null}