{"Source": "Adaderana", "Timestamp": "August 20, 2012 03:27 pm", "Headline": "වරාය අධිකාරියේ සේවකයෙකු අල්ලසකට යටවෙයි", "News Content": "රුපියල් 27,500 ක මුදලක් අල්ලස් වශයෙන් ලබා ගැනීමට තැත් කළ ශ්‍රී ලංකා වරාය අධිකාරියේ ආරක්ෂක නියාමකවරයෙකු අල්ලස් හෝ දුෂණ විමර්ශන කොමිසමේ නිලධාරින් විසින් අත්අඩංගුවට ගෙන තිබේ. පන්නිපිටිය, කඩවල පාර ප්‍රදේශයේ පදිංචි ව්‍යාපාරිකයකුගෙන් එම නිලධාරියා අදාළ මුදල ඉල්ලා ඇත. වරාය අධිකාරියට වාහන ඇතුළු කිරිම සඳහා ලබාදෙන අවසර පත්‍රය ලබා ගැනීමට උදව් කිරීමටත්, වරාය තුළ පිහිටි පොලිස් ස්ථානයෙන් ඇති වන අවහිරතා මගහරවාදීමට හා ලැබිය යුතු මුදල් සඳහා චෙක්පත් ලබාදීමට උදව් කිරීම සඳහාත් එම ආරක්ෂක නිලධාරියා ව්‍යාපාරිකයාගෙන් රු. 27,500 ක මුදල ඉල්ලා තිබේ. ඒ අනුව අදාළ නිලධාරියා එම මුදල අල්ලස් වශයෙන් ඉල්ලා ලබා ගන්නා අවස්ථාවේ වරාය හා මහාමාර්ග අමාත්‍යංශයට ඇතුළු වන ගේට්ටුව ඉදිරිපිටදී අද (20) දහවල් අත්අඩංගුවට ගෙන ඇත. සැකකරු අධිකරණයට ඉදිරිපත් කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=26734", "Category": null, "Parent URL": null}