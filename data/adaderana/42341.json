{"Source": "Adaderana", "Timestamp": "April 6, 2014 10:07 am", "Headline": "වල් කරපිංචා දැව ජාවාරමක් හෙළිවෙයි -  4ක් අත්අඩංගුවේ ", "News Content": "වල් කරපිංචා ලෙස පවසමින් මට්ටක්කුලිය ප්‍රදේශයේ ව්‍යාපාරිකයෙකුට දැව කැබලි තොගයක් අලෙවි කිරීමට උත්සාහ කළ පුද්ගලයින් සිව් දෙනෙකු මිහින්තලය පොලීසිය විසින් අත්අඩංගුවට ගෙන තිබේ. මිහින්තලය පොලීසියට ලැබුණු තොරතුරකට අනුව උපාය දූතයින් යොදවා සිදුකළ විමර්ශනයකදී මොවුන් අත්අඩංගුවට ගත් බව පොලීසිය සඳහන් කළේය. අපනයනය තහනම් කර ඇති වල් කරපිංචා දැව නීති විරෝධීව විදෙස් රටවලට අලෙවි කිරීමේ ජාවාරම් පිළිබඳව මේ දිනවල තොරතුරු වාර්තා වෙයි. එවැනි නීති විරෝධී ජාවාරමක නිරත වු මට්ටක්කුලිය ප්‍රදේශයේ ව්‍යාපාරිකයෙකුට රඹෑව ප්‍රදේශයේ පිරිසක් විසින් වල් කරපිංචා බව පවසමින් කැබලි කළ කරුවල දැව තොගයක් මෙලෙස අලෙවි කිරීමට උත්සාහ දරා ඇති බව සඳහන් වෙයි. එහිදි කැබලි කළ දැව කිලෝග්‍රෑම් සියයක් සැකකරුවන් සතුව තිබී සොයාගෙන තිබේ. මෙම දැව කැබලි තොගය මට්ටක්කුලිය ප්‍රදේශයේ ව්‍යාපාරිකයාට රුපියල් ලක්ෂ තුනකට අලෙවි කිරීමට සැකකරුවන් සූදානමින් සිටි බව පොලීසිය පවසයි. අත්අඩංගුවට ගත් සැකකරුවන් සිව්දෙනා අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිත අතර ජාවාරමට සම්බන්ධ මට්ටක්කුලිය ප්‍රදේශයේ ව්‍යාපාරිකයා අත්අඩංගුවට ගැනීම සඳහා විමර්ශන සිදුකරන බව මිහින්තලය පොලීසිය සඳහන් කළේය.", "URL": "https://sinhala.adaderana.lk/news.php?nid=42341", "Category": null, "Parent URL": null}