{"Source": "Adaderana", "Timestamp": "August 24, 2019 04:03 pm", "Headline": "ජාත්‍යන්තර ක්‍රිකට් කවුන්සලයේ සභාපති ජනපති හමුවෙයි", "News Content": "දිවයිනට පැමිණ සිටින ජාත්‍යන්තර ක්‍රිකට් කවුන්සලයේ සභාපති ශෂාන්ක් මනෝහර් මහතා ජනාධිපති මෛත්‍රීපාල සිරිසේන මහතා හමු වී තිබේ. ඊයේ(23) පස්වරුවේ ජනාධිපති මන්දිරයේ දී මෙම හමුව සිදුව ඇති බව ජනාධිපති මාධ්‍ය ඒකකය පවසයි. ශ්‍රී ලංකාවේ ක්‍රිකට් ක්‍රීඩාව ඉදිරියට ගෙන යාම සඳහා අවශ්‍ය සියලු සහය ලබාදෙන බව මෙහිදී සභාපතිවරයා ජනාධිපතිවරයා හමුවේ ප්‍රකාශ කළේය. ශ්‍රී ලංකාවේ සංචාරයක නිරතවීම පිළිබඳ සභාපතිවරයා වෙත ස්තූතිය පළ කළ ජනාධිපතිවරයා ක්‍රිඩාව දේශපාලන මැදිහත්වීම් හා බලපෑම්වලින් තොරව ඉදිරියට ගෙන යාමේ වැදගත්කම ද අවධාරණය කළේය. පාර්ලිමේන්තු මන්ත්‍රී තිලංග සුමතිපාල, ශ්‍රී ලංකා ක්‍රිකට් ආයතනයේ සභාපති ෂම්මි සිල්වා යන මහත්වරුන් ද මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=117376", "Category": null, "Parent URL": null}