{"Source": "Adaderana", "Timestamp": "May 6, 2019 05:21 pm", "Headline": "ෂරියා විශ්වවිද්‍යාල පවත්වන්න විශ්වවිද්‍යාල ප්‍රතිපාදන කොමිසමේ අවසර ඉල්ලා නෑ", "News Content": "\"ෂරියා විශ්වවිද්‍යාලය\" නැතහොත් \" මඩකලපු මණ්ඩපය\" (Batticaloa Campus) නමින් හැඳින්වෙන කිසිදු ආයතනයක් උපාධි පාඨමාලා පැවැත්වීමට විශ්වවිද්‍යාල ප්‍රතිපාදන කොමිෂන් සභාවෙන් අවසරය ඉල්ලා නොමැති බව නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව පවසයි. ඒ සඳහා කිසිඳු බලයක් එවැනි සංවිධානයක් වෙත ලබා දී නොමැති බවද විශ්වවිද්‍යාල ප්‍රතිපාදන කොමිෂන් සභාව දැඩිව අවධාරණය කරයි. නැගෙනහිර පළාතේ පූනානි හි පිහිටා ඇති \"ෂරියා විශ්වවිද්‍යාලය\" නැතහොත් \" මඩකලපු මණ්ඩපය\" (Batticaloa Campus) ලෙස හැදින්වෙන සංවිධානයක් සම්බන්ධව පළවු පුවත් කිහිපයක් පිළිබඳව විශ්වවිද්‍යාල ප්‍රතිපාදන කොමිෂන් සභාවේ අවදානය යොමු වි ඇති බව එම නිවේදනයේ සඳහන් කර තිබේ. 1978 විශ්වවිද්‍යාල පනත (වරින්වර සංශෝධිත) ප්‍රකාරව විශ්වවිද්‍යාල ප්‍රතිපාදන කොමිෂන් සභාවේ විෂය පථයට අයත් වන්නේ , රාජ්‍ය විශ්වවිද්‍යාල 15වෙහි විශ්වවිද්‍යාල අධ්‍යාපනය සැලසුම් කිරීම සහ සම්බනධීකරණය කිරීමත් එම විශ්වවිද්‍යාලවල පරිපාලනය විධිමත් කිරීම සඳහා කටයුතු සම්පාදනය කිරීමත් පමණක් බව විශ්වවිද්‍යාල කොමිෂන් සභාව අවධාරණය කරයි.", "URL": "https://sinhala.adaderana.lk/news.php?nid=109390", "Category": null, "Parent URL": null}