{"Source": "Adaderana", "Timestamp": "August 27, 2013 02:42 pm", "Headline": "ජෛව පොහොර ලෙස  හානිකර ක්‍ෂුද්‍ර ජීවීන් මෙරටට ඇතුළුවිය හැකියි", "News Content": "ජෛව පොහොර ලෙස රටට ඇතුළුවිය හැකි හානිකර ක්‍ෂුද්‍ර ජීවීන් පිළිබඳව මහනුවර මූලික අධ්‍යන ආයතනයේ ක්‍ෂුද්‍ර ජීවී ජෛව තාක්‍ෂණ ඒකකයේ ප‍්‍රධානී පර්යේෂණ මහාචාර්ය ගාමිණී සෙනෙවිරත්න මහතා අනතුරු අඟවයි. රසායනික පොහොර භාවිතය වෙනුවට පැමිණ ඇති ප‍්‍රචලිත ආදේශයක් වන ජෛව පොහොර භාවිතය හරහා විවිධ ආක‍්‍රමණික ක්‍ෂුද්‍ර ජිවීන් රට තුළ ව්‍යාප්ත වීමේ දැඩි අවධානමක් ඇති බවද තාක්ෂණ, පර්යේෂණ හා පරමාණුක බලශක්ති අමාත්‍යංශය මාධ්‍ය නිවේදනයක් නිකුත් කරමින් සඳහන් කරයි. එම මාධ්‍ය නිවේදනය වැඩිදුරටත් පහත පරිදි වෙයි. අද වන විට ගොවි මහතුන් ජෛව පොහොර භාවිතය කෙරෙහි නැඹුරු වෙමින් පවතී. පෞද්ගලික මට්ටමේ ආයතන හා පුද්ගලයන් දේශීයව ජෛව පොහොර නිෂ්පාදනය කිරීම හා ආනයනය කිරීම දක්නට ලැබෙන බව පවසන මහාචාර්යවරයා පෙන්වා දෙන්නේ ඒවායේ ප‍්‍රමාණවත් ක්ෂේත්‍ර පරීක්‍ෂණ නොකිරීම හේතුවෙන් බරපතළ ගැටළු මතුවන බවයි. තවද ජෛව පොහොර මගින් මුදා හැරෙන ක්‍ෂද්‍ර ජීවීන් ලංකාවේ පසට ගැලපෙන හානිකර නොවන ඒවා බවට කිසිදු සහතිකයක් එම ආයතන වලට ලබාදිය නොහැකි බවද මහාචාර්ය ගාමිණී සෙනවිරත්න මහතා පවසයි. ජෛව පොහොර ලෙස හානිකර ක්‍ෂුද්‍ර ජිවීන් රටට හඳුන්වා දී අපගේ කෘෂිකර්මාන්තය හා වැවිලි කර්මාන්තය ක‍්‍රම ක‍්‍රමයෙන් විනාශ මුඛයට ඇද දමා ශ‍්‍රී ලංකාව ඉතියෝපියාවක් බවට පත් කිරීමට වුවද මෙම ප‍්‍රමිතියෙන් තොර ජෛව පොහොර භාවිතය ඉඩකඩ සැළකියහැකි බව ඔහුගේ අදහසයි. අතීතයේදී කෘෂි රසායන ද්‍රව්‍ය හා විවිධ නිෂ්පාදන හරහා රට තුළට ඇතුළු වූ ආක‍්‍රමණික හා විනාශකාරී තෘණ වර්ග හා ලෙඩ රෝග පිළිබඳවද ශ‍්‍රී ලංකාවට බොහෝ අත්දැකීම් ඇත. විනාශකාරී ක්‍ෂුද්‍ර ජීවීන්ගෙන් සිදුවිය හැකිහානිය ඊටත් වඩා බරපතළ බව මහාචාර්ය ගාමිණී සෙනෙවිරත්න මහතා අවධාරය කර සිටී. මූලික අධ්‍යන ආයතනය විසින් රසායනික පොහොර සමඟ තරඟ කළහැකි දේශීය ක්‍ෂුද්‍ර ජීවී ජෛවපොහොර වර්ගයක් මේ වන විට වාණිජ මට්ටමින් නිෂ්පාදනයට කටයුතු කර ඇත. එම පොහොර විවිධ පළාත්වල වගාවන් සඳහා සාර්ථක ලෙස යොදා ගෙන තිබේ. එම පොහොර හඳන්වාදීමට පෙර වසර 08ක කාලයක් රසායනාගාර හා ක්ෂේත්‍ර පරීක්‍ෂාවන්ට ලක්කර ඉතාමත් ඉහළ තත්ත්ව පරීක්‍ෂාවක් සමඟ නිසි ප‍්‍රමිතියෙන් නිෂ්පාදිත බවද මහාචාර්යවරයා පෙන්වා දෙයි. ගොවි මහතුන් ක්‍ෂුද්‍ර ජීවී ජෛව පොහොර භාවිතයේදී වඩාත් සැලකිලිමත් වන ලෙසටත්, වගකිව යුතු ආයතනයක් විසින් ප‍්‍රමිතිය තහවුරු කිරීමෙන් පසු ඒවා ගොවිමහතුන්ට නිකුත් කිරීමේ ක‍්‍රමවේදයක් හඳුන්වාදීමට පියවර ගතයුතු බවත් මහාචාර්යවරයා පෙන්වා දෙයි. මාධ්‍ය අංශය තාක්ෂණ, පර්යේෂණ හා පරමාණුක බලශක්ති අමාත්‍යංශය", "URL": "https://sinhala.adaderana.lk/news.php?nid=36933", "Category": null, "Parent URL": null}