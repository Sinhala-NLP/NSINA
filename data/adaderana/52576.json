{"Source": "Adaderana", "Timestamp": "July 11, 2015 12:30 pm", "Headline": "යහපාලන පෙරමුණට එක්වන අය ගැන රාජිත හෙළි කරයි", "News Content": "රටතුළ යහපාලනය ඇති කරන බවට පසුගිය ජනාධිපතිවරණයේදී ජනතාවට ලබාදුන් පොරොන්දු යළි ආපස්සට හැරවීමට කටයුතු නොකරන බව සෞඛ්‍ය හා දේශිය වෛද්‍ය අමාත්‍ය රාජිත සේනාරත්න මහතා පවසයි. මේ හේතුවෙන් තමා ඇතුළු එක්සත් ජනතා නිදහස් සන්ධානයේ හිටපු පාර්ලිමේන්තු මන්ත්‍රිවරුන් පිරිසක් ඉදිරි මහ මැතිවරණයේදී යහපාලනයක් සඳහා වූ එක්සත් ජාතික පෙරමුණ යටතේ තරඟ කිරීමට තීරණය කර ඇති බව ඔහු සඳහන් කළේය. ඒ අනුව යහපාලනයක් සඳහා වූ එක්සත් ජාතික පෙරමුණ ‘අලියා‘ ලකුණ යටතේ එක්සත් ජාතික පක්ෂය සමඟ සන්ධානගතවී තරඟ කිරීමට නියමිත බව රාජිත සේනාරත්න අමාත්‍යවරයා සදහන් කර සිටියේය. පුජ්‍ය මාදුළුවාවේ සෝභිත ස්වාමීන් වහන්සේ, පිවිතුරු ‍හෙටක් සංවිධානයේ අතුරලියේ රතන ස්වාමීන් වහන්සේ, ජාතික හෙළ උරුමයේ පාඨලි චම්පික රණවක, සිවිල් සංවිධාන 49ක්, ලංකා සම සමාජ පක්ෂය මෙන්ම ශ්‍රී ලංකා කොමියුනිස්ට් පක්ෂයේ විකල්ප කණ්ඩායම් එක්වී පොදු වේදිකාවක් නිර්මානය කරන බව ඒ මහතා පැවසුවේය. මේ අතර හිටපු පාර්ලිමේන්තු මන්ත්‍රී අර්ල් ගුණසේකර මහතා අද දෙරණට සඳහන් කළේ තමාද යහපාලනයක් සදහා වූ එක්සත් ජාතික පෙරමුණ සමග එක්ව එක්සත් ජාතික පක්ෂය යටතේ ඉදිරි මැතිවරණයට තරග කරන බවයි.මේ අතර \"යහපාලනය සඳහාවූ එක්සත් ජාතික පෙරමුණ\" යනුවෙන් \"අලියා\" ලකුණින් ඉදිරි මහ මැතිවරණයට තරඟ වැදී‍මට මේ වන විට පැවැත්වෙන එ.ජා.ප. මහා සම්මේලනයේදී සම්මත කරගෙන ඇති බවද වාර්තාවෙයි.", "URL": "https://sinhala.adaderana.lk/news.php?nid=52576", "Category": null, "Parent URL": null}