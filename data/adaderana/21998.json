{"Source": "Adaderana", "Timestamp": "February 10, 2012 08:05 am", "Headline": "නෂීඩ්ගේ බිරිඳ හා දියණියට ආරක්ෂාව දෙන්නැයි පොලිස්පතිට උපදෙස් ", "News Content": "මාලදිවයින් හිටපු ජනාධිපති මොහොමඩ් නෂීඩ් මහතා සිය ධුරයෙන් ඉල්ලා අස්වීමත් සමග එරට උද්ගතව තිබූ නොසන්සුන්කාරී වාතාවරණය මේ වන විට සාමාන්‍ය අතට හැරී තිබේ. හිටපු ජනාධිපති මොහොමඩ් නෂීඩ් මහතා ඊයේ රාත්‍රියේ සිය පක්ෂයේ රැස්වීමකට ද සහභාගී වූ බව මාලදිවයිනේ මාලේ නගරයේ සිට අද දෙරණ වෙනුවෙන් අදහස් දක්වමින් ජයම්පති පලිපාන සඳහන් කළේය. කෙසේවෙතත් අද දිනය මාලදිවයිනට නිවාඩු දිනයක් වන හෙයින් යම් විරෝධතාවන් ඇතිවීමේ වැඩි ඉඩකඩක් පවතින බව ද ඔහු පෙන්වාදුන්නේය. මේ අතර ශ්‍රී ලංකාවට පැමිණ සිටින හිටපු ජනාධිපති මොහොමඩ් නෂීඩ් මහතාගේ බිරිඳ සහ දියණියට මේ වන විට අවශ්‍ය ආරක්ෂාව ලබාදි ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ජනාධිපති මහින්ද රාජපක්ෂ මහතා විසින් පොලිස්පතිවරයාට ලබාදී තිබූ උපදෙස් අනුව මෙම පොලිස් ආරක්ෂාව සැපයීමට පියවර ගෙන ඇති බව අද දෙරණ කළ විමසීමක දී ඔහු පැවසුවේය.", "URL": "https://sinhala.adaderana.lk/news.php?nid=21998", "Category": null, "Parent URL": null}