{"Source": "Adaderana", "Timestamp": "June 16, 2011 04:56 pm", "Headline": "සමගි සන්ධානය වෙනුවෙන් ශ්‍රී ලංකාව ප්‍රමුඛත්වය දෙනවා", "News Content": "සත්‍යය, යුක්තිය සහ හානි පූර්ණය හරහා ශ්‍රී ලංකාව තුළ සමගි සන්ධානය ගොඩනැගීමේ ක්‍රියාවලියට මෙරට රජය ප්‍රමුඛත්වය දී කටයුතු කරන බව ජිනීවාහි පැවති එක්සත් ජාතීන්ගේ සංවිධානයේ මානව හිමිකම් කවුන්සිලයේ 17 වන සැසි වාරයේදී ශ්‍රී ලංකාව පෙන්වා දී තිබේ. ශ්‍රී ලංකාවේ පැවති සිවිල් යුද ගැටුම්වලින් පීඩාවට පත්වූවන් ලද අත්දැකීම් ඇසුරින් උගත් පාඩම් හා ප්‍රතිසන්ධානය පිළිබඳ ජනාධිපති කොමිසම අදාළ කාර්යය සඳහා මූලිකත්වය ගෙන කටයුතු කරන බව මෙම සැසි වාරයේදී ශ්‍රී ලංකා නියෝජිතයින් සඳහන් කර තිබේ. ශ්‍රී ලංකාව පිළිබඳව අමෙරිකාව සහ ඇතැම් යුරෝපීය රටවල් විසින් ගොඩනගන ලද නිරීක්ෂණයන් පිළිබඳව ප්‍රතිචාර දැක්වීමේ අයිතිය මත ශ්‍රී ලංකාව කටයුතු කරමින් සිටින බව ද ඔවුන් එහිදී ප්‍රකාශ කර ඇත. වත්මන් ශ්‍රී ලංකාව තුළ පවතින යහපත් වාතාවරණය පහළ දැමීමට හේතුවන පක්ෂපාති, අවිචාරාත්මක, පදනම් විරහිත වාර්තා පිළිබඳව කණගාටුවට පත්වන බව ද ශ්‍රී ලංකා නියෝජිතයින් ප්‍රකාශ කර ඇත. කෙසේවෙතත් එක්සත් ජාතීන්ගේ ක්‍රියා පිළිවෙළට අනුගතව ශ්‍රී ලංකාවේ පරමාර්ථ වෙනුවෙන් සමගි සන්ධාන ක්‍රියාවලිය සම්බන්ධ කටයුතු ශ්‍රී ලංකා රජය විසින් ඉදිරියට ද පවත්වාගෙන යන බව ඔවුන් වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=16803", "Category": null, "Parent URL": null}