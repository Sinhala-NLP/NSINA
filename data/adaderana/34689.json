{"Source": "Adaderana", "Timestamp": "June 6, 2013 04:44 pm", "Headline": " සී.අයි.ඩී ප්‍රශ්න කිරීමෙන් පසු වාස් මුදාහැරෙයි", "News Content": "අපරාධ පරීක්ෂණ දෙපාර්තමේන්තුව විසින් නියෝජ්‍ය පොලිස්පති වාස් ගුණවර්ධන මහතා මුදාහැර ඇති බව ආරංචි මාර්ග පවසයි. අද (06) දහවල් නියෝජ්‍ය පොලිස්පතිවරයාගෙන් අපරාධ පරීක්ෂණ දෙපාර්තමේන්තු නිලධාරීන් විසින් ඝාතනයට ලක්වූ බම්බලපිටියේ ව්‍යාපාරිකයා පිළිබඳවූ අපරාධයට අදාළව ප්‍රශ්න කර තිබේ. ඉකුත් 22 වන දින බම්බලපිටිය ප්‍රදේශයෙන් පැහැරගනු ලැබූ ව්‍යාපාරිකයෙකු දොම්පෙ ප්‍රදේශයේදී වෙඩිතබා ඝාතනයට ලක්කර තිබිණි. එකී ඝාතනයට අදාළව උප පොලිස් පරීක්ෂකවරයෙකු හා පොලිස් කොස්තාපල්වරුන් දෙදෙනකු අද පෙරවරුවේ අත්අඩංගුවට ගත් බව පොලිස් මාධ්‍ය ප්‍රකාශක, පොලිස් අධිකාරී බුද්ධික සිරිවර්ධන මහතා සඳහන් ක‍ළේය. කෙසේ වෙතත් ඉන් අනතුරුව නියෝජ්‍ය පොලිස්පති වාස් ගුණවර්ධන මහතාගෙන්ද ඊට අදාළ ප්‍රකාශයක් ලබාගැනීමට අපරාධ පරීක්ෂණ දෙපාර්තමේන්තුව කටයුතු කර තිබේ.", "URL": "https://sinhala.adaderana.lk/news.php?nid=34689", "Category": null, "Parent URL": null}