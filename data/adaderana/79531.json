{"Source": "Adaderana", "Timestamp": "November 5, 2017 03:40 pm", "Headline": "අවසර නැතුව මාළු ඇල්ලූ ඉන්දීය ධීවරයින් 8ක් අල්ලයි", "News Content": "යාපනය - වෙත්තලකේනි මුහුදු සීමාවේ අනවසරයෙන් මසුන් අල්ලමින් සිටි ඉන්දීය ධීවරයින් 08 දෙනෙකු උතුරු නාවික හමුදා නිලධාරීන් විසින් අද (05) අළුයම අත්අඩංගුවට ගෙන ඇති බව යාපනය ධීවර පරීක්ෂක කාර්යාල නියෝජ්‍ය අධ්‍යක්ෂක එස්.ශිවකරන් මහතා පවසයි. දකුණු ඉන්දියාවේ රාමේෂ්වරන් ප‍්‍රදේශයේ සිට ධීවර බෝට්ටුවකින් පැමිණි ධීවරයින් 08 දෙනෙකු එලෙස අත්අඩංගුවට ගෙන ඇති බව ශිවකරන් මහතා පැවසීය. අත්අඩංගුවට ගත් ධීවරයින් ධීවර පරීක්ෂක කාර්යාලය වෙත බාරදීමෙන් අනතුරුව යාපනය කයිට්ස් මහේස්ත‍්‍රාත් අධිකරණය වෙත අද (05) යාපනය ධීවර පරීක්ෂක කාර්යාලය හරහා ඉදිරිපත් කිරීමට නියමිත බවද යාපනය ධීවර පරීක්ෂක කාර්යාලය පැවසීය. සිද්ධිය සම්බන්ධයෙන් යාපනය ධීවර පරීක්ෂක කාර්යාලය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=79531", "Category": null, "Parent URL": null}