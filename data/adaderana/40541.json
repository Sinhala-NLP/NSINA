{"Source": "Adaderana", "Timestamp": "January 22, 2014 07:10 am", "Headline": " මිසයිල් විදින අවි අධිකරණයට ගේන්නැයි නියෝගයක්", "News Content": "පැවති යුධ සමයේ මිසයිල ප්‍රහාරයක් එල්ල කර ගුවන් යානයක් බිම හෙළීමට යොදාගත් මිසයිල විදින අවි අධිකරණය වෙත ඉදිරිපත් කරන ලෙස කොළඹ ත්‍රස්ත විමර්ශන කොට්ඨාශයට නියෝග කර තිබේ. පෙබරවාරි මස 10 වන දින එම අවි අධිකරණය හමුවට ඉදිරිපත් කරන ලෙස අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය නියෝග කර ඇත. මෙම මිසයිල විදින අවි සම්බන්ධයෙන් වන රස පරීක්ෂක වාර්තාව ද එදින අධිකරණය හමුවට ඉදිරිපත් කරන ලෙස මහාධිකරණ විනිසුරුවරිය කොළඹ ත්‍රස්ත විමර්ශන කොට්ඨාශයට නියෝග කර තිබේ. 2000 වර්ෂයේ විල්පත්තු වනයේ සිට එල්.ටි.ටි.ඊ. ත්‍රස්තවාදීන් විසින් එල්ල කළ මිසයිල ප්‍රහාරයකින් ඇන්ටෙනෝ 32 වර්ගයේ ගුවන් යානයක් විනාශ වු අතර එහි සිටි ආරක්ෂක අංශ සාමාජිකයින් 37 දෙනෙකු ද ජීවිතක්ෂයට පත්විය. හිරාසතුරෙයි ජෙගන් නොහොත් පුලවන් සහ නල්ලාම් සිවලිංගම් නොහොත් සින්නතිලකන් යන විත්තිකරුවන්ට මේ සම්බන්ධයෙන් චෝදනා එල්ල වී තිබේ. කරුණු සලකා බැලූ මහාධිකරණ විනිසුරුවරිය විත්තිකරුවන් ලබන 10 වන දින දක්වා යළි රිමාන්ඩ් භාරයට පත් කරන ලෙස නියෝග කළාය.", "URL": "https://sinhala.adaderana.lk/news.php?nid=40541", "Category": null, "Parent URL": null}