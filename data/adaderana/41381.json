{"Source": "Adaderana", "Timestamp": "February 25, 2014 05:14 pm", "Headline": "ශ්‍රී ලංකාව 296/6යි", "News Content": "ආසියානු කුසලාන එක්දින ක්‍රිකට් තරඟාවලියේ පකිස්ථානය සමග අද පැවැත්වෙන තරඟයේදී පළමුවෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ කඩුලු 6ක් දැවී ලකුණු 296ක් ලබා ගැනීමට සමත් විය. ශ්‍රී ලංකා කණ්ඩායම වෙනුවෙන් ආරම්භක පිතිකරු ලහිරු තිරිමාන්න ලකුණු 102ක් ලබාගත් අතර කුසල් ජනිත් පෙරේරා ලකුණු 14ට දැවී ගියේය. කුසල්ගේ දැවීයාමෙන් පසු පිටියට එක්වූ සංගක්කාර හා තිරිමාන්ත දෙවැනි කඩුල්ලට ලකුණු 161ක සබඳතාවක් ගොඩනැඟුවේය. සංගක්කාර දැවී ගියේ ලකුණු 67ටය. මහේල ජයවර්ධනට අද තරඟය සුවිශේෂී වූ අතර ඊට හේතුව ජාත්‍යන්තර ක්‍රිකට් පිටියේ ඔහු සහභාගි වන 600 වන තරඟය ලෙස එය සටහන් වීමය. කෙසේ වුවද ඔහු ලකුණු 13ට දැවී ගියේය. ලකුණු 251ට කඩුලු 6ක් දැවී තිබියදී ඇන්ජලෝ මැතිව්ස් හා දිනේෂ් චන්දිමාල් තරඟය නිමාවන තුරුම කඩුල්ලේ රැඳී සිටිමින් ශ්‍රී ලංකා ලකුණු පුවරුව 296 දක්වා රැගෙන යාමට සමත් විය. මැතිව්ස් ලකුණු 55ක් හා චන්දිමාල් ලකුණු 19ක් ශ්‍රී ලංකා පිලට එක් කිරීමට සමත් විණ. පන්දු යැවීමේදී සයිඩ් අෆ්රිඩි හා උමාර් ගුල් කඩුලු 2ක බැගින් බිඳ දැමූහ.", "URL": "https://sinhala.adaderana.lk/news.php?nid=41381", "Category": null, "Parent URL": null}