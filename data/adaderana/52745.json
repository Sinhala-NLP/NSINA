{"Source": "Adaderana", "Timestamp": "July 20, 2015 04:41 pm", "Headline": "සියඹලාණ්ඩුවේ උක් ගොවීහූ වීදි බසිති ", "News Content": "සියඹලාණ්ඩුව ප්‍රදේශයේ උක් ගොවීන් පිරිසක් පැල්වත්ත සීනි කර්මාන්ත ශාලාවේ කොඩයාන ප්‍රාදේශීය කාර්යාලය ඉදිරිපිට විරෝධතාවයක නිරත වී තිබේ.උක් මිලදී ගැනීම සඳහා දිනකට අවසර පත් සියයක් නිකුත් කිරීමට නියමිත වුව ද නිලධාරීන් විසින් දිනකට අවසර පත් 60ක් පමණක් නිකුත් කිරීමට එරෙහිව විරෝධතාව පැවති බව අද දෙරණ වාර්තාකරු සඳහන් කළේය.අදාළ ගැටලුව සම්බන්ධයෙන් නිලධාරීන් අවස්ථා කිහිපයකදීම දැනුවත් කළ ද ඔවුන් මේ වන තෙක් ඊට විසඳුමක් ලබාදී නොමැති බව විරෝධතාකරුවන් පවසයි.මේ හේතුවෙන් සිය උක් ඵලදාව වගාබිම්වල දිරාපත්වන බවත්, වගා කටයුතු සිදුකිරීමට ලබාගත් ණය ගෙවීමට නොහැකි තත්ත්වයක් උද්ගත වී ඇති බවත් විරෝධතාකරුවන් එහිදි වැඩිදුරටත් සඳහන් කළ බව අද දෙරණ වාර්තාකරු පැවසුවේය.කෙසේවෙතත් සියඹලාණ්ඩුව කලාප භාර නිලධාරීවරයා විරෝධතාවය අතර තුර එම ස්ථානයට පැමිණ අදාළ ගැටලුවට කඩිනම් විසඳුම් ලබාදෙන බවට පොරොන්දු වීමෙන් අනතුරුව විරෝධතාකරුවන් විසිර ගොස් තිබේ.", "URL": "https://sinhala.adaderana.lk/news.php?nid=52745", "Category": null, "Parent URL": null}