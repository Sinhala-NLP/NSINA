{"Source": "Adaderana", "Timestamp": "April 21, 2012 03:15 pm", "Headline": "බොරැල්ලේ වැටලීමක දී සැකකරුවන් 33 දෙනෙකු අත්අඩංගුවට", "News Content": "ආරක්ෂක අංශ බොරැල්ල ප්‍රදේශයේ සිදුකළ වැටලීමක දී විවිධ වැරදි සම්බන්ධයෙන් අවශ්‍යව සිටි සැකකරුවන් 33 දෙනෙකු අත්අඩංගුවට ගෙන තිබේ. අද(21) අලුයම 5.30 සිට උදෑසන 8.00 දක්වා මෙම මෙහෙයුම සිදුකළ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. මෙහිදී වරෙන්තුකරුවන් 5 දෙනෙක්, ලියාපදිංචි අපරාධකරුවන් 8 දෙනෙක්, සොරකම්, කොල්ලකෑම් සඳහා අවශ්‍යව සිටි සැකකරුවන් 12 දෙනෙක්, මත්ද්‍රව්‍ය ළඟ තබාගෙන සිටි සැකකරුවන් හත්දෙනෙක් සහ විදේශීය රටක නිෂ්පාදිත අත්බෝම්බයක් සමග එක් සැකකරුවෙක් අත්අඩංගුවට ගෙන ඇත. මෙම විශේෂ මෙහෙයුම සඳහා පොලිසිය, පොලිස් විශේෂ කාර්යය බලකාය සහ මත්ද්‍රව්‍ය නාශක කාර්යාංශය එක්වූ බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=23695", "Category": null, "Parent URL": null}