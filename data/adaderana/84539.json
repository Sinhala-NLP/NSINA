{"Source": "Adaderana", "Timestamp": "February 19, 2018 04:33 pm", "Headline": " රා මදින්න අත දෙන්න මිලියන 15ක් වෙන් කරයි", "News Content": "කිතුල් කර්මාන්තය නංවාලීම සඳහා මෙම වර්ෂයේ රුපියල් මිලියන 15ක මුදලක් වෙන් කර ඇති බව ග්‍රාමීය ආර්ථික පිළිබඳ අමාත්‍යංශය පවසයි. කිතුල් කර්මාන්තය සඳහා දේශීය මෙන්ම විදේශීය වෙළඳපොළ තුළ ද විශාල ඉල්ලුමක් පවතින බැවින් එම කර්මාන්තය දියුණු කිරීම හරහා ග්‍රමීය ජනතාවගේ ස්වයං රැකියා අවස්ථා වැඩිදියුණු කිරිමට අපේක්ෂා කරන බව එම අමාත්‍යංශය සඳහන් කළේය. එම නිසා කිතුල් කර්මාන්තය ව්‍යාප්තව පවතින ගාල්ල, මාතර, රත්නපුර, කළුතර, කෑගල්ල සහ බදුල්ල වැනි දිස්ත්‍රික්කයන්හි එම කර්මාන්තකරුවන්, ව්‍යවසායකයින් මෙන්ම කිතුල් ආශ්‍රිත නිෂ්පාදනකරුවන් සංවර්ධනය කිරීම ග්‍රාමීය අර්ථික පිළිබඳ අමාත්‍යංශයේ අරමුණ බව සඳහන්ය. එම නිසා ප්‍රාදේශීය ලේකම් කොට්ඨාස මට්ටමින් කිතුල් ආශ්‍රිත කර්මාන්තකරුවන් හඳුනා ගැනීම සඳහා ව්‍යාපෘති යෝජනා ඉදිරිපත් කරන ලෙස දිස්ත්‍රික් ලේකම්වරුන් වෙත උපදෙස් ලබාදී තිබේ.", "URL": "https://sinhala.adaderana.lk/news.php?nid=84539", "Category": null, "Parent URL": null}