{"Source": "Adaderana", "Timestamp": "January 5, 2016 05:15 pm", "Headline": " තාජුඩීන් පසු පස පැමිණි වාහනය - සී.සී.ටී.වී පැහැදිලි නෑ", "News Content": "ආන්දෝලනයට තුඩු දුන් රග්බි ක්‍රීඩක වසීම් තාජුඩීන්ගේ මරණයට අදාළ සී.සී.ටී.වී දර්ශන විදේශ පරීක්ෂණ ආයතනයකට යොමු කොට පරීක්ෂා කරවා ගැනීම වඩා යෝග්‍ය බව කොළඹ විශ්වවිද්‍යාලයේ පරිගණක අංශය විසින් අද (05) අධිකරණයට දැනුම් දී තිබේ.අපරාධ පරීක්ෂණ දෙපාර්තමේන්තුව විසින් කොළඹ විශ්වවිද්‍යාලයේ පරිගණක අංශයට යොමුකර වාර්තාවක් ලබාගත යුතු බවට කරන ලද ඉල්ලීමකට අනුව කොළඹ අතිරේක මහේස්ත්‍රාත් නිශාන්ත පීරිස් මහතා තාජුඩීන්ගේ වාහනය හා ඒ පසුපස එන වාහනයක දර්ශන දැක්වෙන සී.සී.ටී.වී දර්ශන කොළඹ විශ්වවිද්‍යාලයට යොමුකර තිබිණි.ඒ අනුව එම වීඩියෝ දර්ශන පිළිබඳ අද අධිකරණයට කරුණු දක්වමින් විශ්වවිද්‍යාලයේ පරිගණක අංශයේ නියෝජිතයින් පවසා ඇත්තේ තාජුඩීන්ගේ වාහනය හා ඒ පසුපස එන වාහනයක් හඳුනාගත හැකි වුවද, ඒවායේ අංක හා සිටින පුද්ගලයින් පැහැදිලිව හඳුනාගත නොහැකි බවයි.ඒ අනුව එම වීඩියේ දර්ශන අමෙරිකාවේ එෆ්.බී.අයි වෙත හෝ එංගලන්තයේ ස්කොට්ලන්ඩ්යාඩ් වෙත යොමු කොට පරීක්ෂා කරවා ගැනීම වඩා සුදුසු බව පරිගණක අංශය අධිකරණයට දන්වා තිබේ.", "URL": "https://sinhala.adaderana.lk/news.php?nid=56169", "Category": null, "Parent URL": null}