{"Source": "Adaderana", "Timestamp": "June 3, 2013 12:47 pm", "Headline": " හෙළ උරුමය 13 පවුල් පිටින් රස විඳිනවා ", "News Content": "ජාතික හෙළ උරුමයේ ඇතැමුන් 13 වැනි සංශෝධනයෙන් පළාත් සභාවල ලැබුණු ඇමති වරප්‍රසාද පවුල් පිටින් රසවිඳිමින් 13 වැනි සංශෝධනය පට්ටගසන බවට එජාප මන්ත්‍රී ගයන්ත කරුණාතිලක මහතා චෝදනා කරයි. මේ නිසා ජාතික හෙළ උරුමයත් ජාතික නිදහස් පෙරමුණත් අම්බලන්ගොඩ රූකඩවලට වඩා තත්ත්වයකට වැටී ඇති බව හෙතෙම කියයි. රටේ දැවෙන ප්‍රශ්න අමතක කරමින් ආණ්ඩුව වෙනත් ප්‍රශ්න ජනතාව මතට ගෙනයමින් සිටින බව ඔහු සඳහන් කරයි. 13 වැනි ව්‍යවස්ථා සංශෝධනය ගැන ආණ්ඩුව හා ආණ්ඩුවට සම්බන්ධ පක්ෂ විවිධ කතා පවත්වන නමුත් කිසිවෙකුත් එක් මතයක නොමැති බව ඔහු පවසයි. කොළඹදී අද (03) පැවැති මාධ්‍ය හමුවකදී ගයන්ත කරුණාතිලක මහතා මේ බව පැවසීය. පොහොර සහනාධාරය නොමැතිවීමෙන් හා ගොවි ව්‍ශ්‍රාම වැටුප් කප්පාදුවෙන් ගොවීන් විශාල පීඩාවකට මේවන විට පත්ව සිටින බව හෙතෙම එහිදී පෙන්වාදුන්නේය. කොළඹ වරායේ ගින්න ගැන පරීක්ෂණ පවත්වන බව කීවත් මේ දක්වා කිසිදු පරීක්ෂණයක තොරතුරක් වාර්තා වී නැති බවත් ඔහු පැවසුවේය. සපුගස්කන්ද තෙල් පිරිපහදුව වැසීමෙන් දිනකට පාඩුව රුපියල් කෝටි 5ත් 6ත් අතර බව කී ගයන්ත කරුණාතිලක මහතා එම පිරිපහදුව පෞද්ගලීකරණය කරන බවට වෘත්තීය සමිති හා සේවකයින් චෝදනා කර ඇති බව පෙන්වාදුන්නේය. ආණ්ඩුව තෙල් පිරිපහදුව පෞද්ගලීකරණය නොකරන බව කීවත් සේවකයින් හා වෘත්තීය සමිති එසේ පවසන්නේ මන්දැයි ගයන්ත කරුණාතිලක මහතා ප්‍රශ්න කළේය. තෙල් සංස්ථාවේ සභාපතිවරයාට පසුගිය 30 වැනිදා රුපියල් එක්කෝටි විසිලක්ෂයක් වටිනා මෝටර් රථයක් මිලදී ගෙන ඇතැයිද මේවා නාස්තිකාර වියදම් බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=34596", "Category": null, "Parent URL": null}