{"Source": "Adaderana", "Timestamp": "May 26, 2017 04:09 pm", "Headline": " නළ මාර්ගයට හානි-ප්‍රදේශ කිහිපයක ජල සැපයුමට බාධා ", "News Content": "කළුඅග්ගල, තුන්මෝදර ප්‍රදේශයේ සිදුවූ නායයෑමකින් කලටුවාව සහ ලබුගම ජල පවිත්‍රාගාරයන්හි සිට ජලය බෙදාහරින ප්‍රධාන නළ මාර්ගයට හානි සිදුවීම හේතුවෙන් ප්‍රදේශ කිහිපයක ජල සැපයුමට බාධා එල්ල වී ඇති බව ජාතික ජල සම්පාදන හා ජලාපවහන මණ්ඩලය පවසයි. මේ හේතුවෙන් වග, කළුඅග්ගල, හංවැල්ල, ජයවීරගොඩ, ජලතර, රණාල සහ නවගමුව යන ප්‍රදේශ වල ජල සැපයුම බිඳ වැටී ඇති බව එම මණ්ඩලය සඳහන් කළේය. එමෙන්ම මේ හේතුවෙන් කඩුවෙල ප්‍රදේශයට අඩු පීඩනයක් යටතේ ජලය සැපයීම සිදුවන බව ජාතික ජල සම්පාදන හා ජලාපවහන මණ්ඩලය පැවසුවේය. පවතින අයහපත් කාලගුණ තත්ත්වය හේතුවෙන් නායයෑමෙන් හානි සිදුවූ නළ මාර්ගය පිළිසකර කිරීමේ කටයුතු වලට බාධා පැමිණ ඇති බවට එම මණ්ඩලය තවදුරටත් කියා සිටියි. මේ අතර හදිසි ගං වතුර තත්ත්වය හේතුවෙන් මාතර, තංගල්ල සහ ඉංගිරිය - රත්නපුර මාර්ගයේ ඇතැම් ස්ථානවල ජල නළ පද්ධති බිද වැටී ඇති බව නගර සැලසුම් හා ජල සම්පාදන අමාත්‍යාංශය පවසයි. මේ හේතුවෙන් ප්‍රදේශයන්හි ජල නළ පද්ධති හා පානීය ජල ගැටළු පිළිබදව දැනුම් දීම සඳහා අමාත්‍යාංශයේ අතිරේක ලේකම්වරයෙකුගේ ප්‍රධානත්වයෙන් විශේෂ මෙහෙයුම් කමිටුවක් පත් කර ඇති බව එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=73575", "Category": null, "Parent URL": null}