{"Source": "Adaderana", "Timestamp": "September 11, 2013 02:22 pm", "Headline": "එ.ජා.ප. ප්‍රා.ස. මන්ත්‍රී උද්ධික පතිරණට මැර ප්‍රහාරයක් ", "News Content": "පොත්තපිටිය - කිරිමැටිය ප්‍රදේශයේ දී යටිනුවර එ.ජා.ප. ප්‍රාදේශීය සභා මන්ත්‍රී උද්ධික පතිරණ මහතා පහරකෑමට ලක්ව ඇති බව අද දෙරණ වාර්තාකරු පවසයි. ඊයේ(10) රාත්‍රියේදී අදාළ මන්ත්‍රීවරයා පහර කෑමට ලක්ව ඇති බව සඳහන් වෙයි. පහරකෑමෙන් තුවාල ලැබූ මන්ත්‍රීවරයා ප්‍රතිකාර සඳහා කඩුගන්නාව රෝහල වෙත ඇතුළත් කර තිබේ. මධ්‍යම පළාත් සභාව සඳහා තරඟවදින එක්සත් ජාතික පක්ෂ අපේක්ෂක නිහාල් ගුණසේකර මහතාට සහය පළ කිරීම සඳහා යමින් සිටිය දී උද්ධික පතිරණ මහතා මෙලෙස පහර කෑමට ලක්ව ඇති බව අද දෙරණ වාර්තාකරු සඳහන් කරයි. රථ කිහිපයකින් පැමිණි 40 දෙනෙකුගෙන් පමණ යුත් පිරිසක් අදාළ ප්‍රාදේශීය සභා මන්ත්‍රීවරයාට පහර දී ඔහු ගමන් ගත් රථය පෙරළා දමා ඇති බව අද දෙරණට අදහස් දක්වමින් එක්සත් ජාතික පක්ෂ අපේක්ෂක නිහාල් ගුණසේකර මහතා සඳහන් කළේය . මධ්‍යම පළාත සදහා එක්සත් ජනතා නිදහස් සන්ධානයෙන් තරග කරන අපේක්ෂකයෙකුගේ ආධාරකරුවන් පිරිසක් මෙම පහර දීම සිදුකළ බව නිහාල් ගුණසේකර මහතා වැඩිදුරටත් පැවසීය. මේ අතර එක්සත් ජනතා නිදහස් සන්ධාන පුත්තලම දිස්ත්‍රික්කයට තරග කරන අපේක්ෂකයෙකු වෙනුවෙන් පෝස්ටර් අලවමින් සිටි පුද්ලයින් 05 දෙනෙකු මුන්දලම පොලිසිය විසින් අත්අඩංගුවට ගෙන තිබේ. ඊයේ රාත්‍රී මංගලඑලිය ප්‍රදේශයේ දී ප්‍රසිද්ධ ස්ථානවල පෝස්ටර් අලවමින් සිටි මෙම සැකකරුවන් අත්අඩංගුවට ගෙන ඇති බව සඳහන් වෙයි. එහි දී සැකකරුවන් සතුව තිබී පෝස්ටර් තොගයක් ද පොලිසිය භාරයට ගෙන ඇත. සැකකරුවන් පොලිස් ඇප මත මුදා හැර ඇති අතර ඔවුන්ට එරෙහිව ඉදිරියේ දී පුත්තලම දිසා අධිකරණයේ නඩු පවරන බව මුන්දලම පොලීසිය පවසයි.", "URL": "https://sinhala.adaderana.lk/news.php?nid=37332", "Category": null, "Parent URL": null}