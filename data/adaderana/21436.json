{"Source": "Adaderana", "Timestamp": "January 17, 2012 08:48 am", "Headline": " මහනුවරට වතුර නෑ", "News Content": "මහනුවර සහ තදාසන්න ප්‍රදේශ කිහිපයක ජල සැපයුම අද දිනයේ අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. මහනුවර ජල සම්පාදන ව්‍යාපෘතියට අයත් සේවා ජලාශ දෙකක හදිසි නඩත්තු කටයුත්තක් හේතුවෙන් මෙම ජල සැපයුම අත්හිටුවනු ඇති බව කියැවෙයි. ඒ අනුව අද පෙරවරු 8.00 සිට පස්වරු 8.00 දක්වා කාලය තුළ හාරිස්පත්තුව ප්‍රාදේශීය ලේකම් කොට්ඨාශයට අයත් ප්‍රදේශ කිහිපයකට ජල සැපයුම අත්හිටුවන බව ජාතික ජල සම්පාදන ජලපවාහන මණ්ඩලය සඳහන් කරයි. එබැවින් ඉඟිනිගල , කොණ්ඩදෙනිය , උග්ගල්ල , හමන්ගොඩ , ජයන්ත පාර , කුළුගම්මන , බරිගම , වැරැල්ලගම සහ ඇඹුල්පුරය යන ප්‍රදේශ වලට ජල සැපයුම අත්හිටුවීමට නියමිතය. මීට අමතරව හිනාගම , නුගවෙල , සෙනරත්ගල , අන්තෝනිගම , හ‍තරේ කණුව සහ දුල්වල යන ප්‍රදේශ වල ද ජල සැපයුම අද පෙරවරු 8.00 සිට ජල සැපයුම අත්හිටුවා ඇත. මේ අතර හම්බන්තොට නගරය ඇතුළු තදාසන්න ප්‍රදේශ වලට ද හෙට පස්වරු හය දක්වා ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. අම්බලන්තොට ජල පවිත්‍රාගාරයේ සිට හම්බන්තොට නගරය දක්වා ජලය සපයන ප්‍රධාන නල මාර්ගයක ඇති වු හදිසි බිඳ වැටීමක් හේතුවෙන් ඊයේ පස්වරු හයේ සිට අදාළ ප්‍රදේශවලට ජල සැපයුම අත්හිටුවා ඇති බව සඳහන්වේ.", "URL": "https://sinhala.adaderana.lk/news.php?nid=21436", "Category": null, "Parent URL": null}