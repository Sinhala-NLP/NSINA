{"Source": "Adaderana", "Timestamp": "November 29, 2012 07:26 pm", "Headline": " අපට බලපෑම් කරන්න කාටවත් බෑ", "News Content": "කතානායකවරයා ලෙස තමාට,තමා විසින් පත්කරන ලද පාර්ලිමේන්තු කාරක සභාවට හෝ පාර්ලිමේන්තුවට වෙනත් කිසිදු බාහිර පුද්ගලයෙකුගෙන් හෝ ආයතනයකට බලපෑම් කිරීමට හෝ නියෝග නිකුත් කිරීමට බලයක් නොමැති බව කතානායක චමල් රාජපක්ෂ මහතා පවසයි. එබැවින් අධිකරණය ඉදිරියේ පෙනී සිටින ලෙස නිකුත් කර ඇති නියෝග ඉවත දමන බව හෙතෙම කියා සිටියේ අද (29) පාර්ලිමේන්තුවේදී මතු වූ වරප්‍රසාද ප්‍රශ්නයක් සම්බන්ධයෙන් සිය ස්ථාවරය ප්‍රකාශයට පත්කරමිනි. අගවිනිසුරුවරියට එරෙහි දෝෂාභියෝග චෝදනා විමර්ශනය කිරීම සඳහා පත්කරන ලද පාර්ලිමේන්තු තේරීම් කාරක සභාව හමුවට අගවිනිසුරුවරිය නොකැඳවිය යුතු බව හා එය එකී තේරීම් කාරක සභාව අභියෝගයට ලක්කරමින් අභියාචනාධිකරණයට ඉදිරිපත් වූ පෙත්සම් කිහිපයක් මේවන ශ්‍රේෂ්ඨාධිකරණයට යොමු කර තිබේ. කෙසේ වෙතත් එකී පෙත්සම්වල වගඋත්තරකරුවන් ලෙස කතානායකවරයා ඇතුළු පාර්ලිමේන්තු තේරීම් කාරක සභා සාමාජිකයින්ට අධිකරණය විසින් නොතීසි නිකුත් කර තිබියදී එසේ නොතීසි නිකුත් කිරීමෙන් මන්ත්‍රීවරුන්ගේ වරප්‍රසාද උල්ලංඝණය වන බව සභානායක, අමාත්‍ය නිමල් සිරිපාල ද සිල්වා මහතා විසින් කතානායකවරයාට අද පාර්ලිමේන්තුවේදී පෙන්වා දුන්නේය. ඊට පිළිතුරු ලබාදෙමින් කතානායකවරයා එකී නොතීසි පිළිගැනීමට තමන් බැඳී නොසිටින බව පාර්ලිමේන්තුවට දැනුම් දුන්නේය. තමාට ආණ්ඩු ක්‍රම ව්‍යවස්ථාවෙන් හා පාර්ලිමේන්තු ස්ථාවර නියෝග අනුව පැවරී ඇති බලතල නිසි ලෙස ක්‍රියාවට නංවන බවද කතානායකවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29587", "Category": null, "Parent URL": null}