{"Source": "Adaderana", "Timestamp": "March 30, 2012 09:49 am", "Headline": "ඉන්දීය නියෝජිතයින්ගේ මෙරට සංචාරය සඳහා කටයුතු අරඹයි", "News Content": "ඉන්දියාවේ සියලුම දේශපාලන පක්ෂවල සාමාජිකයින්ගෙන් සමන්විත නියෝජිත පිරිසකගේ ශ්‍රී ලංකා සංචාරය සම්බන්ධව ඉන්දීය රජය කටයුතු සැලසුම් කරමින් පවතින බව ඉන්දීය මාධ්‍ය වාර්තා කරයි. ශ්‍රී ලංකාවේ සිවිල් යුද ගැටුම් අවසන්වීමෙන් පසු මෙරට වෙසෙන ද්‍රවිඩ ජනතාවගේ ජීවන තත්ත්වය විමසාබැලීම ඇතුළු කරුණු කිහිපයක් මෙම සංචාරයේ අරමුණ වී ඇති බව සඳහන්ය. ඉන්දීය ලෝක් සභාවේ විපක්ෂ නායිකා ශුෂ්මා ස්වරාජ් මහත්මියගේ ප්‍රධානත්වයෙන් යුත් මෙම නියෝජිත කණ්ඩායම එළඹෙන අප්‍රේල් මාසයේ දී මෙරට සංචාරය කිරීමට නියමිත බව ද ඉන්දීය මාධ්‍ය වාර්තා පෙන්වාදෙයි. අප්‍රේල් 16 සිට 21 දක්වා කාලය තුළ මෙම සංචාරය සිදුකිරීමට ඉඩ ඇති බව ශුෂ්මා ස්වරාජ් මහත්මිය මාධ්‍ය හමුවෙහි ප්‍රකාශ කර ඇති බව ද එම මාධ්‍ය වාර්තා කරයි. ලෝක් සභාව වෙනුවෙන් මෙම නියෝජිත කණ්ඩායම නියෝජනය කිරීම සඳහා භාරතීය ජනතා පක්ෂය විසින් ප්‍රාලද් ජෝශි නම්කර ඇති අතර රාජ්‍ය සභාව වෙනුවෙන් එම්. වෙන්කයියා නයිදු නම්කර තිබේ.", "URL": "https://sinhala.adaderana.lk/news.php?nid=23175", "Category": null, "Parent URL": null}