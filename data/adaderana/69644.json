{"Source": "Adaderana", "Timestamp": "February 15, 2017 08:50 am", "Headline": " ඉඩම් දෙන තෙක් අඛණ්ඩ උපවාසයේ ", "News Content": "තම මුල් ඉඩම් නැවත ලබාදෙන තෙක් අඛණ්ඩව උපවාසයේ නිරතවන බව යාපනය, කේපාපිලව් ගුවන් හමුදා කඳවුර ඉදිරිපිට විරෝධතාවයේ නිරත පිරිස් පවසයි. නැවත පදිංචි කිරීම් හා හින්දු ආගමික කටයුතු අමාත්‍ය ඩී.එම් ස්වාමිනාදන් මහතා ජනාධිපතිවරයා සමඟ අදාළ ඉඩම් ගැටළුව සම්බන්ධයෙන් ඊයේ(14) සාකච්ඡා කර ලබාදුන් විසඳුම පිළිගත නොහැකි බව ඔවුන් පවසයි. යාපනය, කේපාපිලව් ප්‍රදේශයේ පදිංචිව සිටි පවුල් 81ට අයත් පුද්ගලයන් පිරිසක් පසුගිය 31 වනදා සිට කේපාපිලව් ගුවන් හමුදා කඳවුර ඉදිරිපිට අඛණ්ඩ උපවාසයක නිතරව සිටියි. ඔවුන්ට වෙනත් ප්‍රදේශයකින් මේ වන විට ඉඩම් ලබාදී තිබුණද ආරක්ෂක අංශ සතුව පවතින තම මුල් ඉඩම් නැවත ලබාදෙන ලෙස ඉල්ලා සිටියි. නැවත පදිංචිකිරීම් හා හින්දු ආගමික කටයුතු අමාත්‍ය ඩී.එම් ස්වාමිනාදන් මහතා ඊයේ ජනාධිපති මෛත්‍රීපාල සිරිසේන මහතා හමුවූ අවස්ථාවේ ජනාධිපතිවරයා අදාළ ඉඩම් ගැටළුව සම්බන්ධයෙන් යුද හමුදාපතිවරයාගෙන් විමසීමක්ද කර ඇති බව සඳහන්ය. එහිදී යුද හමුදාපතිවරයා ප්‍රකාශ කර ඇත්තේ කඩිනමින් අදාළ ඉඩම් නිදහස් කිරීමට පියවර ගන්නා බවයි.", "URL": "https://sinhala.adaderana.lk/news.php?nid=69644", "Category": null, "Parent URL": null}