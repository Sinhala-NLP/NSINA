{"Source": "Adaderana", "Timestamp": "January 18, 2011 10:31 am", "Headline": "චීනයට හොරෙන් විදෙස් මුදල් ගෙනයෑමට තැත්කළ චීන ජාතිකයින් කොටුවෙයි  ", "News Content": "විදේශීය මුදල් තොගයක් නීතිවිරෝධී ලෙස චීනයට ගෙන යාමට උත්සාහ කළ චීන ජාතිකයින් ‍දෙදෙනෙකු කටුනායක ගුවන්තොටුපළ රේගුව විසින් අත්අඩංගුවට ගෙන තිබේ. අද(18) අලුයම CX 710 දරන ගුවන් යානයෙන් මොවුන් දෙදෙනා හොංකොං හරහා චීනයට යාමට නියමිතව සිට ඇති බව ගුවන්තොටුපළ රේගුව පවසයි. ඔවුන්ගේ ගමන් මලුවල රහසිගත ලෙස සඟවා තිබූ මෙම විදේශ මුදල් තොගයේ වටිනාකම රුපියල් ලක්ෂ 90 ට අධික බව ගුවන්තොටුපළ රේගු අධිකාරී පරාක්‍රම බස්නායක මහතා ප්‍රකාශ කළේය. අමෙරිකානු ඩොලර් සහ යුවාන් යන විදේශ මුදල් වර්ග ඒ අතර වන බව පරාක්‍රම බස්නායක මහතා සඳහන් කළේය. අත්අඩංගුවට ගත් චීන ජාතිකයින් දෙදෙනා සම්බන්ධයෙන් ගුවන්තොටුපළ රේගුව වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=13571", "Category": null, "Parent URL": null}