{"Source": "Adaderana", "Timestamp": "January 11, 2011 04:03 pm", "Headline": "සෞදියේදී හිංසාවට ලක්වූ කතක් මාතලේ රෝහලේ    ", "News Content": "සෞදි අරාබියේ දී වධ හිංසාවට ලක්වූ බව පැවසෙන කාන්තාවක් මාතලේ මහරෝහලේ ප්‍රතිකාර ලබමින් සිටින බව නාවුල පොලිසිය පවසයි. නාවුල ප්‍රදේශයේ පදිංචි ඇය පසුගිය වසරේ මැයි මාසයේ දී ගෘහ සේවිකාවක් ලෙස රැකියාව සඳහා පිටත්ව ගොස් ඇත. සේවය කළ නිවසේ දරුවෙකු බිම දැමූ බව පවසමින් අදාළ නිවසේ හිමිකරු තමාට පහරදී සතියක කාලයක් කාමරයක සිරකර තැබූ බව පොලිසියට ලබාදුන් ප්‍රකාශයේ ඇය සඳහන් කර ඇත. පසුව දෙමසක වැටුප් සමග තමා මෙරටට එවූ බව ඇය පොලිසියට පවසා ඇත. මේ වන විට අදාළ කාන්තාව මාතලේ මහ‍රෝහලේ 14 වැනි වාට්ටුවේ ප්‍රතිකාර ලබමින් සිටියි. සිද්ධිය පිළිබඳ තමාට කඩිනමින් වාර්තාවක් සපයන ලෙස දඹුල්ල ශාඛා කාර්යාලයට දැනුම් දුන් බව අද දෙරණ කළ විමසීමක දී විදේශ සේවා නියුක්ති කාර්යාංශයේ සභාපති කිංස්ලි රණවක මහතා පැවසුවේය. එය අද(11) සවස තමාට ලැබෙනු ඇති බව පැවසූ සභාපතිවරයා ඉන් අනතුරුව සිද්ධිය පිළිබඳ කාර්යාංශය මගින් විමර්ශන ආරම්භ කරන බව සඳහන් කළේය.", "URL": "https://sinhala.adaderana.lk/news.php?nid=13424", "Category": null, "Parent URL": null}