{"Source": "Adaderana", "Timestamp": "March 30, 2017 07:41 am", "Headline": "තොරතුරු පනත තිබුණත් තොරතුරු නිලධාරීන් නෑ", "News Content": "තොරතුරු දැනගැනීමේ පනතට අනුව මේ දක්වාත් ඇතැම් රාජ්‍ය ආයතනවල තොරතුරු නිලධාරීන් පත් කර නොමැති බව තොරතුරු කොමිසම පවසයි. මෙය බරපතළ ගැටළුවක් බව තොරතුරු කොමිසමේ සාමාජික එස්.ජී පුංචිහේවා මහතා අද දෙරණ සමඟ සඳහන් කළේය. තොරතුරු දැනගැනීමේ පනත ක්‍රියාත්මක වීමත් සමග මේ වන විට විශාල පිරිසක් රාජ්‍ය ආයතන වලින් තොරතුරු ලබාගැනීම සඳහා ඉල්ලීම් කර ඇති අතර ඇතැම් රාජ්‍ය ආයතන වලින් එම තොරතුරු ලබාදීම ප්‍රතික්ෂේප කර ඇති බවද ඔහු සිහිපත් කළේය.විශේෂයෙන් පොලිස් දෙපාර්තමේන්තුවෙන් තොරතුරු ලබාගැනීමේදී අදාළ තොරතුරු ලබාදීම සඳහා තොරුතුරු නිළධාරීයෙකු මේ දක්වාත් පත් කර නොමැති බව ඔහු සඳහන් කළේය.මෙම තත්ත්වය හමුවේ ජනතාවගේ තොරතුරු දැනගැනීමේ අයිතිය උල්ලංඝණය වන බව ද එස්.ජී පුංචිහේවා මහතා කියා සිටියේය.කේසේවෙතත් තොරතුරු නිළධාරීන් පත් කර නොමැති රාජ්‍ය ආයතන සඳහා තොරතුරු නිළධාරීන් පත් කිරීමට අවශ්‍ය පියවර ගන්නා ලෙස තොරතුරු කොමිසම විසින් ජනමාධ්‍ය අමාත්‍යංශයට දැනුම්දීමක් සිදුකරන බව ඔහු පෙන්වා දුන්නේය.මේ අතර ත්‍රිවිධ හමුදාවෙන්ද ජනතාව තොරතුරු ඉල්ලමින් සිටින අතර යුධමය වාතාවරණය පැවති සමයේ අතුරුදන් වු පුද්ගලයින් පිළිබඳව මෙලෙස තොරතුරු ඉල්ලා සිටින බවද තොරතුරු කොමිසමේ සාමාජික එස්.ජී පුංචිහේවා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71520", "Category": null, "Parent URL": null}