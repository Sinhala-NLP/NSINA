{"Source": "Adaderana", "Timestamp": "September 25, 2010 08:47 am", "Headline": "මගේ කමිටුව ම‍ට උපදෙස් දෙන්න විතරයි-බෑන් කී මූන් යළි අවධාරණය කරයි", "News Content": "ශ්‍රී ලංකාවේ සිදුවීයයි කියනු ලබන යුද අපරාධ චෝදනා සම්බන්ධයෙන් තමන්ට උපදෙස් ලබාගැනීම සඳහා තමන් විසින් පත් කළ කමිටුවට ශ්‍රී ලංකාව සම්බන්ධයෙන් විමර්ශනය කිරීම සඳහා නීතිමය බලයක් පවරා නැතැයි එක්සත් ජාතීන්ගේ මහ ලේකම්වරයා ජනාධිපති මහින්ද රාජපක්ෂ මහතාට පවසා තිබේ. එසේ වුවද මෙම කමිටුව තමන්ට උපදෙස් ලබාදීමේ භූමිකාව පමණක් ඉටුකරනු ඇති බව ජගත් මහ ලේකම්වරයා සඳහන් කර තිබේ. එසේ වුවද ජගත් මහ ලේකම් බෑන් කී මූන් මහතා තමන්ගේ කමිටුව සම්බන්ධයෙන් මේ බව මීට පෙරාතුවද මේ ආකාරයෙන්ම විදෙස් මාධ්‍යයන්ටද පවසා තිබුණු අතර ශ්‍රී ලංකාවටද නිල වශයෙන් දැනුම් දී තිබුණි. ජනාධිපති මහින්ද රාජපක්ෂ මහතා සහ එක්සත් ජාතීන්ගේ සංවිධානයේ මහලේකම් බැන්කි මූන් මහතා අතර ඊයේ රාත්‍රීයේ පැවති හමුවේදී යළි මේ බව ප්‍රකාශ කර ඇති බව සඳහන් වේ. ශ්‍රී ලංකා වේලාවෙන් ඊයේ රාත්‍රී 9.00 ට පමණ මෙම හමුව සිදුවූ බව ජනාධිපති මාධ්‍ය අංශය පවසයි. අවතැන්වූවන් නැවත පදිංචි කිරීමත්, ළමා සොල්දාදුවන් පුනරුත්ථාපනය කිරීමත් එල්.ටී.ටී.ඊ සාමාජිකයින් පුනරුත්ථාපනය පිළිබඳවත් මෙහිදී අවධානය යොමු වූ බව සඳහන් වේ. ජනාධිපති මාධ්‍ය අංශය පවසන්නේ උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසමේ කටයුතු පිළිබඳව ද ජනාධිපතිවරයා සහ ජගත් මහලේකම්වරයා අතර පැවති සාකච්ඡාවේ දී අවධානය යොමු වූ බවයි. මේ අතර ජනාධිපති මහින්ද රාජපක්ෂ මහතා පෘතුගාල නායකයා සමග ද ඊයේ සාකච්ඡා පවත්වා තිබේ. ඊට අමතරව හංගේරියානු ජනාධිපති සහ මලයාසියානු රාජ්‍ය නායකයා සමග ද ද්වීපාර්ශ්වික සාකච්ඡා පැවැත්වූ බව ජනාධිපති මාධ්‍ය අංශය නිවේදනය කරයි. ජනාධිපති මහින්ද රාජපක්ෂ මහතා සහ බෑන්කි මූන් ජගත් මහලේකම්වරයා අතර පැවති හමුවට විදේශ ‍අමාත්‍ය ජී.එල් පීරිස් පාර්ලිමේන්තු මන්ත්‍රීවරුන් වන නාමල් රාජපක්ෂ, ජේ. ශ්‍රී රංගා ජනාධිපති ලේකම් ලලිත් වීරතුංග හා ආචාර්ය පාලිත කොහොන යන මහත්වරු සහභාගී වූහ.", "URL": "https://sinhala.adaderana.lk/news.php?nid=11075", "Category": null, "Parent URL": null}