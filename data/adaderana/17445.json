{"Source": "Adaderana", "Timestamp": "July 17, 2011 09:17 am", "Headline": "ඇමතිවරයා වුණත් මට බලතල නෑ", "News Content": "සෞඛ්‍ය ක්ෂේත්‍රයේ මානව සම්පත් කළමනාකරණ කටයුතු සිදුකිරීමේ දී තමාට ප්‍රමාණවත් බලතල නොමැති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එකී සත්‍යය තමන් අමාත්‍යවරයා ලෙස රටට හෙළිදරව් කළ යුතු බවත්,තමන් එය නොකීවොත් කියන්නට වෙනත් කෙනෙකු නොමැති බවත් ඔහු අවධාරණය කරයි. ග්‍රාමීය රෝහල් ඇතුළු රෝහල් 750 ක් පමණ පවතින බවත්,ඒවායේ මානව සම්පත් කළමනාකරණය කිරීමේදී එහි වගකීම ආයතන කිහිපයක් අතරේ බෙදී පවතින බවත් අමාත්‍යවරයා සඳහන් කරයි. මේ හේතුවෙන් රෝහල් කිහිපයක අතිරික්ත සේවකයින් සිටින අතර තවත් රෝහල් රැසක සේවක පුරප්පාඩු පවතින බවද,කොළඹ මහ රෝහල සහ ගම්පහ රෝහලේ වෛද්‍යවරුන් අතිරික්තයක් සිටින බවත්.කෑගල්ල මූලික ශික්ෂණ රෝහලේ හෙද සේවක සේවිකාවන් අතිරික්තයක් සිටින බවත් හෙතෙම අනාවරණය කළේය. අනුරාධපුර ශික්ෂණ රෝහලේ පැවති උත්සවයකට එක්වෙමින් මෛත්‍රීපාල සිරි‍සේන අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=17445", "Category": null, "Parent URL": null}