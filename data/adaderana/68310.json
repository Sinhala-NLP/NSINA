{"Source": "Adaderana", "Timestamp": "January 19, 2017 05:11 pm", "Headline": " රජයේ වැඩපිළිවෙළට එතරින්ගේ ප්‍රසාදය ", "News Content": "අග්‍රාමාත්‍ය රනිල් වික්‍රමසිංහ මහතා ලෝක ආහාර වැඩසටහනේ විධායක අධ්‍යක්ෂ එතරින් කොසින් මහත්මිය හමුවී විශේෂ සාකච්ඡාවක් පවත්වා තිබේ. ඩාඕස් නුවර ලෝක ආර්තික සමුළු මධ්‍යස්ථානයේදී එම හමුව පැවති බව අග්‍රාමාත්‍ය කාර්යාලය නිවේදනය කළේය. ඉදිරියේදී මෙරටට මුහුණ පෑමට සිදුවන නියඟය හේතුවෙන් ජනතාවට සිදුවන අපහසුතාවන් සහ පීඩාවන් හමුවේ ගත යුතු ක්‍රියාමාර්ග පිළිබඳව එහිදී දීර්ඝ වශයෙන් සාකච්ඡා කර ඇති බව සඳහන්ය.පවතින නියඟය හේතුවෙන් ඉදිරියේදී පරිභෝජනය සඳහා සහල් සහ විදුලිබල උත්පාදනය සඳහා ඉන්ධන ආනයනය කිරීමට සිදුවන බව ආග්‍රාමාත්‍යවරයා, ලෝක ආහාර වැඩසටහනේ විධායක අධ්‍යක්ෂකවරිය සමඟ පවසා තිබේ. කෘෂිකර්මාන්තයෙන් පමණක් යැපෙන පවුල් වල ජීවන තත්වය සුරක්ෂිත කරලීම සඳහා සහන සහ ආධාර ලබාදීමට සිදුවන බවට අග්‍රාමාත්‍යවරයා එහිදී සඳහන් කර ඇති බව අග්‍රාමාත්‍ය කාර්යාලය පැවසුවේය. නියඟය හමුවේ පවතින අභියෝගයන් ජයගැනීමට මෙරටට පූර්ණ සහය සහ ආධාර ලබාදීමට තම සංවිධානය ඉදිරිපත් වන බව ලෝක ආහාර වැඩසටහනේ විධායක අධ්‍යක්ෂ එතරින් කොසින් මහත්මිය අග්‍රාමාත්‍යවරයාට ප්‍රකාශ කර තිබේ. එමෙන්ම ලබන පෙබරවාරි මස දස වනදා සංචාරයක් සඳහා තමන් ශ්‍රී ලංකාවට පැමිණෙන අතර එම සංචාරය අතරතුර නියගයේ අභියෝග පිළිබඳ වැඩිදුර සාකච්ඡා කිරීමට හැකියාව පවතින බව ලෝක ආහාර වැඩසටහනේ විධායක අධ්‍යක්ෂ එතරින් කොසින් මහත්මිය පවසා ඇත. එමෙන්ම ලෝක ආහාර වැඩසටහන සඳහා ශ්‍රී ලංකා රජය ලබාදෙන සහය සම්බන්ධයෙන්ද එතරින් කොසින් මහත්මිය අග්‍රාමාත්‍යවරයාට ස්තූතිය පළ කර තිබේ.වර්තමානයේ ශ්‍රී ලංකා රජය ගෙන යන සංවර්ධනාත්මක සහ ධනාත්මක වැඩපිළිවෙළ පිළිබඳවද ඇය සිය ප්‍රසාදය පළ කළ බව අග්‍රාමාත්‍ය කාර්යාලය සඳහන් කලේ.", "URL": "https://sinhala.adaderana.lk/news.php?nid=68310", "Category": null, "Parent URL": null}