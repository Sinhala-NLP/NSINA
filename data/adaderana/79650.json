{"Source": "Adaderana", "Timestamp": "November 8, 2017 12:22 pm", "Headline": " SAITM සිසු දෙමාපියන් ඇමති හර්ෂ එක්ක විශේෂ සාකච්ඡාවක්", "News Content": "සයිටම් ගැටළුවට ස්ථීර විසඳුමක් ඉල්ලා මාරාන්තික උපවාසයක නිරතව සිටින වෛද්‍ය පීඨ ශිෂ්‍ය දෙමාපිය සංගමය සහ නියෝජ්‍ය අමාත්‍ය හර්ෂ ද සිල්වා මහතා අතර විශේෂ සාකච්ඡාවක් මේ වන විට පැවැත්වෙයි. ඊයේ දිනයේ ජනාධිපති ලේකම් කාර්යාලයේ නිලධාරීන් සමඟ පැවැති සාකච්ඡාවේදී පැමිණි එකඟතාව අනුව මෙම සාකච්ඡාව පැවැත්වෙන බව සඳහන්ය. සයිටම් ආයතනයේ අර්බුදය සම්බන්ධයෙන් විසඳුම් සෙවීම සඳහා නියෝජ්‍ය අමාත්‍ය හර්ෂ ද සිල්වා මහතාගේ ප්‍රධානත්වයෙන් යුත් කමිටුවක් ජනාධිපතිවරයා විසින් පසුගියදා පත් කරනු ලැබීය. කෙසේවෙතත් දෙමාපිය සංගමය ආරම්භ කළ මාරාන්තික උපවාසය මේ වන විටත් ක්‍රියාත්මක වන බව වෛද්‍ය පීඨ ශිෂ්‍ය දෙමාපිය සංගමයේ සභාපති වෛද්‍ය හේමන්ත ද සිල්වා මහතා සඳහන් කළේය. මේ අතර හර්ෂ ද සිල්වා නියෝජ්‍ය අමාත්‍යවරයා සමඟ පැවැත්වෙන සාකච්ඡාවෙන් අනතුරුව වෛද්‍ය පීඨ ශිෂ්‍ය දෙමාපිය සංගමය රජයේ වෛද්‍ය නිලධාරීන්ගේ සංගමය සමඟ සාකච්ඡාවක් පැවැත්වීමට නියමිතව තිබේ.‍", "URL": "https://sinhala.adaderana.lk/news.php?nid=79650", "Category": null, "Parent URL": null}