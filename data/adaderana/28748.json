{"Source": "Adaderana", "Timestamp": "October 30, 2012 02:22 pm", "Headline": "සුළු සුළි කුණාටුව “නිලම්” වෙයි", "News Content": "බෙංගාල බොක්කේ පවතින ගැඹුරු අවපීඩන තත්ත්වය නිසා වර්ධනය වී ඇති සුළු සුළි කුණාටුව “නිලම්” ලෙස නම් කර තිබේ. සුළි කුණාටු සඳහා නම් ලබාදීමේ නාමාවලිය යටතේ මෙම නම ඉන්දියාව විසින් යොදා ඇතැයි කාලගුණ විද්‍යා දෙපාර්තමේන්තුව පවසයි. ශ්‍රී ලංකාව ඇතුළු කලාපයේ රටවල් සඳහා කාලගුණික තොරතුරු මත පදනම්ව නම් කිරීම් සිදුකරන්නේ ඉන්දියාවෙන් බවත් ඒ අනුව පකිස්තානු නමක් මෙම කුණාටුව සඳහා යොදා ඇති බවත් එම දෙපාර්තමේන්තුව සඳහන් කරයි. අදාළ නාමාවලිය යටතේ මීළඟ සුළි කුණාටුව සඳහා යෝජනා කිරීමට ඇත්තේ ශ්‍රී ලාංකික නමකි. මේ අතර සුළි කුණාටුව ත්‍රීකුණාමලයට කිලෝමීටර් 100ක් ඈතින් වයඹ දෙසට වන්නට තවදුරටත් ක්‍රියාත්මක බවද කාලගුණ විද්‍යා දෙපාර්තමේන්තුව පවසයි. ඒ අනුව ශ්‍රී ලංකාවට මින් බලපෑමක් නැතැයි තවමත් නිශ්චිතව ප්‍රකාශ කළ නොහැකි නමුත් එය ඉන්දියාව දෙසට ඇදීයාමේ වැඩි ඉඩකඩක් පවතින බවද එම දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=28748", "Category": null, "Parent URL": null}