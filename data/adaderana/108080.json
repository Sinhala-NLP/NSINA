{"Source": "Adaderana", "Timestamp": "April 17, 2019 08:54 am", "Headline": "ලංකාවට පිටුවහල් කළ අය අතර මධූෂ්ගේ ඥාති සහෝදරයකුත්", "News Content": "පාතාල නායක මාකඳුරේ මධූෂ් සමඟ ඩුබායිහිදි අත්අඩංගුවට ගත් තවත් පිරිසක් පිටුවහල් කර තිබේ. එම පිරිස අද(17) අළුයම 04.45ට පමණ කටුනායක ගුවන් තොටුපල වෙත පැමිණි බව පොලිස් මාධ්‍ය ප්‍රකාශක කාර්යාලය පවසයි. ඩුබායිහි අත්අඩංගුවේ සිට මෙරටට පිටුවහල් කළ තවත් 06 දෙනෙකු යූ.එල් 226 දරණ ගුවන් යානයෙන් අද අළුයම 4.45 පමණ දිවයිනට පැමිණ තිබේ. මේවන විට පිරිස කටුනායක බණ්ඩාරනායක ජාත්‍යන්තර ගුවන් තොටුපළේ අපරාධ පරීක්ෂණ දෙපාර්තමේන්තු නිලධාරීන් භාරයට ගෙන ඇති අතර ඔවුන් අතර මාකඳුරේ මධූෂ්ගේ ඥාති සහෝදරයෙකු සිටින බව පොලීසිය සඳහන් කළේය. මොහොමඩ් රිසාන් මොහොමඩ් බදුර්දීන්, මහවත්තගේ ගයාන් බුද්ධිම පෙරේරා, මොහොමඩ් හිබ්‍රි මොහොමඩ් ජබීර්, සුරේෂ් වසන්ත රණසිංහ, රූපදාස සයිමන් හේවගේ හා මධුෂ්ගේ ඥාති සහෝදරයෙක් වන නිලාන් රොමේෂ් සමරසිංහ යන අය මෙලෙස අද උදෑසන දිවයිනට පිටුවහල් කර තිබේ. මාකදුරේ මධුෂ් සමඟ ඩුබායිහීදී පැවති සාදයකට එක්වූ ගායන ශිල්පි නදීමාල් පෙරේරා, සංවිධානාත්මක අපරාධ කල්ලි සාමාජික කංජිපානි ඉම්රාන්, අනුෂ්ක කව්ෂාල් හෙවත් ජංගා සහ අමිල සම්පත් හෙවත් රොටුඹ අමිල ඇතුළු 15දෙනෙකු මිට පෙර ශ්‍රී ලංකාවට පිටුවහල් කර තිබේ. ඒ අනුව අද දිනයේද හයදෙනෙකු මෙලෙස දිවයිනට පිටුවහල් කිරිමත් සමඟ එරටින් පිටුවහල් කර ඇති පිරිස 21 දෙනෙකු වනවා.", "URL": "https://sinhala.adaderana.lk/news.php?nid=108080", "Category": null, "Parent URL": null}