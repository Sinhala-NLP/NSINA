{"Source": "Adaderana", "Timestamp": "June 25, 2018 07:20 am", "Headline": "අනවස‍රයෙන් තුර්කියට ඇතුළු වෙන්න ගිය ලාංකීකයන් 8ක් අත්අඩංගුවට", "News Content": "නීතිවිරෝධි ලෙස තුර්කියට ඇතුලුවිමට උත්ලසහ කළ ශ්‍රී ලාංකිකයින් 08 දෙනෙකු ජොර්ජියාවේදී අත්අඩංගුවට ගෙන තිබේ. ජොර්ජියානු ආරක්ෂක අංශ විසින් ඇජාරා දේශසීමාවේදී මෙම ශ්‍රී ලාංකිකයින් පිරිස අත්අඩංගුවට ගෙන ඇති බව විදෙස් මාධ්‍ය වාර්තා කළේය. ඔවුන් ජොර්ජියාව හරහා තුර්කියට ඇතුලුවිමට උත්සහ දරා ඇති බව එරට අභ්‍යන්තර කටයුතු අමාත්‍යාංශය ප්‍රකාශ කර තිබේ. අත්අඩංගුවට ගත් සැකකරුවන් සම්බන්ධයෙන් ජොර්ජියාවේ අපරාධ නීති සංග්‍රහයට අනුව විමර්ශන පැවැත්වෙන බව විදෙස් මාධ්‍ය වාර්තා කළේය. ජොර්ජියානු නීතියට අනුව මෙවැනි වරදක් සම්බන්ධයෙන් විදේශිකයෙකුට වසර 04ත් 05ත් අතර සිර දඩුවමක් හිමිවනු ඇති බව සඳහන් වෙයි. 2016 වර්ෂයේදී මෙලෙස නීති විරෝධි ලෙස ජොර්ජියාව හරහා තුර්කියට ඇතුලුවිමට උත්සහ කළ අවස්ථා 38ක් වාර්තා වී ඇති අතර 2015 වර්ෂයේදී එවැනි අවස්ථා 55ක් වාර්තා වී ඇති බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=91450", "Category": null, "Parent URL": null}