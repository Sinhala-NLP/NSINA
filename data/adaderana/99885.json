{"Source": "Adaderana", "Timestamp": "November 27, 2018 04:45 pm", "Headline": "ජනපති විරුද්ධ වූ කැබිනට් යෝජනා හෙළිකරන්න", "News Content": "2015 ජනවාරි සිට මේ දක්වා යහපාලන රජය තුළ සිදු කළ ඇති දූෂණ හා වංචා පිළිබඳව සොයාබැලීමට ජනාධිපති කොමිසමත් පත්කරන බව සිරිසේන ජනාධිපතිවරයා විසින් ප්‍රකාශකොට ඇති බවත්, යහපාලන රජයේ කැබිනට් මණ්ඩලය තුළ සියලූ තීරණ තීන්දු ගෙන ඇත්තේ සිරිසේන ජනාධිපති මුල්පුටුවේ තබාගෙන බව පාර්ලිමේන්තු මන්ත්‍රී රංජිත් මද්දුමබණ්ඩාර මහතා පවසයි. අරලියගහ මන්දිරයේ පැවති ප්‍රවෘත්ති සාකච්ඡාවකදී මන්ත්‍රීවරයා මේ බය සඳහන් කළේය. එසේ දූෂණ සිදුවූ ඇමතිවරුන් ඉදිරිපත් කළ කැබිනට් යෝජනාවලදී ජනාධිපතිවරයා විසින් විරුද්ධ වූ යෝජනා මොනවාදැයි හෙළි කරන ලෙසත් පාර්ලිමේන්තු මන්ත්‍රීවරයා පැවසීය. මේ රටේ අමාත්‍ය මණ්ඩල ලේකම්වරුන්, වරාය, විදුලිබල මණ්ඩලය තෙල් සංස්ථා, විදුලි සංදේශ, රාජ්‍ය ජනමාධ්‍ය ඇතුළු සංස්ථා, මණ්ඩල අධිකාරිවල ප්‍රධානීන් පත්කරන ලද්දේ ජනාධිපති විසින් ඔහුගේ පක්‍ෂයේ පාක්‍ෂිකයන් බවත්, ඒ අනුව තමන්ගේ වංචා පිළිබඳව තමන්ටම සොයා බැලීමට සිදුවීම දෛවයේ සරදමක් බවත් මන්ත්‍රීවරයා වැඩිදුරටත් සඳහන් කළේය. වැඩිදුරටත් අදහස් පළ කළ මද්දුම බණ්ඩාර මහතා මේ බවද පැවසීය “මේ රටේ දේශපාලන ඉතිහාසයේ අදුරුතම, අශිෂ්ඨතම ව්‍යවස්ථා විරෝධි ක්‍රියාව සිදුකළ සිරිසේන ජනාධිපතිවරයා අද අපේ වංචාව ගැන කතා කරනවා. වංචාව, සොරකම දූෂණය අල්ලන්න කටයුතු කරන අවස්ථාවේ ඒ කටයුතු වලක්වන්න කටයුතු කළේ කවුද කියන එක මේ රටේ සමස්ථ ජනතාවම දන්නවා. තාජුඩීන් ඝාතනය, ලසන්ත වික්‍රමතුංග ඝාතනය, එක්නැලිගොඩ අතුරුදන් කිරීම, සිර කරුවන් 27 දෙනෙකු අමු අමුවේ ඝාතනය කිරීම, තරුණයින් 11 දෙනෙකු මරා දැමීම ඇතුළු තවත් සිද්ධීන් ගැන පරීක්ෂණ අඩාල කරන්නට, යටගහන්නට කටයුතු කළේ කවුද කියන එක ගැන අපි ඉදිරියේදී ජනතාවට හෙළි දරව් කරනවා. අපට සර්වජන ඡන්ද බලය ලැබිලා අවුරුදු 87 යි. එදා සිට මේ දක්වා මේ රටේ ජනතාව ආණ්ඩු හැදුවා ආණ්ඩු පෙරලූවා. මහින්ද රාජපක්ෂ මැතිතුමෝ, නීතියට ගරු කරනවා නම් ව්‍යවස්ථාවට ගරු කරනවා නම් ලැජ්ජාවක් තියෙනවා නම් කරුණාකරලා බය හොර අගමැතිකමෙන් අයින් වෙලා, මේ රටේ පාර්ලිමේන්තුවේ බහුතර බලය තිබෙන රනිල් වික්‍රමසිංහ මැතිතුමාට අගමැතිධූරයේ කටයුතු කරන්න ඉඩ දෙන්න කියලා අපි ඉල්ලනවා.“", "URL": "https://sinhala.adaderana.lk/news.php?nid=99885", "Category": null, "Parent URL": null}