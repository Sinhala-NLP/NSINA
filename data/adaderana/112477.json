{"Source": "Adaderana", "Timestamp": "June 21, 2019 02:00 pm", "Headline": "වැලිකඩ ගැටුම ගැන විභාගයට නීතිපති ත්‍රිපුද්ගල විනිසුරු මඬුල්ලක් ඉල්ලයි", "News Content": "වැලිකඩ බන්ධනාගාරයේ 2012 වසරේ සිදුවු ඝාතන සම්බන්ධයෙන් නඩු විභාගයට ත්‍රිපුද්ගල විනිසුරු මඬුල්ලක් පත් කරන ලෙස නීතිපතිවරයා විසින් අගවිනිසුරුට ඉල්ලීමක් කර ඇත. ඉල්ලීමේ සඳහන් කර තිබෙන්නේ 2012 වසරේ නොවැම්බර් මස 09 දා වැලිකඩ බන්ධනාගාරය තුළ ඇති වූ ගැටුම්වලින් සිරකරුවන් පිරිසක් මියගොස් තවත් පිරිසක් තුවාල ලැබූ සිද්ධියට අදාළ නඩුව ත්‍රිපුද්ගල මහාධිකරණ විනිසුරු මඩුල්ලක් හමුවේ ගොනු කිරීමට අපේක්ෂා කරන බවයි. එම නඩුවේ විත්තිකරුවන් ලෙස පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියෝමාල් රංගජීව, හිටපු බන්ධනාගාර කොමසාරිස් වරයෙකු වන එමිල් රංජන් ළමාහේවා සහ බන්ධනාගාර බුද්ධි අංශයේ සේවය කළ නිලධාරියෙකු වන හිමදුවගේ සුජීව සම්පත් යන අයට එරෙහිව චෝදනා 33 ක් යටතේ අධිචෝදනා ගොනු කිරීමට අපේක්ෂා කරයි. මෙම සිද්ධියේ තුන්වන සැකකරු ලෙස කිරීමට නියමිත ඉමදුවගේ සුජීව සම්පත් නමැත්තා මේ වන විට අධිකරණය මගහැර සිටි බවද වාර්තා වෙයි. මෙම විත්තිකරුවන්ට එරෙහිව ගොනුකර වීමට නියමිත නඩුව විභාග කිරීම සඳහා ත්‍රිපුද්ගල මහාධිකරණ විනිසුරු මඬුල්ලක් නම් කරන ලෙස අගවිනිසුරුවරයා වෙත නීතිපතිවරයා විසින් යොමුකළ ඉල්ලීමේ සඳහන් වන බව නීතිපතිවරයාගේ සම්බන්ධීකරණ නිළධාරිනී රජයේ අධිනීතිඥ නිෂාරා ජයරත්න මෙනවිය සඳහන් කළාය. 2012 වසරේ නොවැම්බර් මාසයේදී වැලිකඩ බන්ධනාගාරය තුළ පොලිස් විශේෂ කාර්ය බලකාය විසින් සිදුකළ හදිසි මෙහෙයුමක් අතරවාරයේ රැඳවියන් හා පොලීසිය අතර ගැටුමක් නිර්මාණය වූ අතර එයින් රැඳවියන් 27 දෙනෙකු ඝාතනයට ලක්විය. මෙම සිදුවීම හුදෙක් අහඹු සිදුවීමක් ලෙස එවක වාර්තාවූ නමුදු ඝාතනයට ලක්වූයේ ලැයිස්තු අනුව සොයාගිය පුද්ගලයින් බවටත්, එය සංවිධානාත්මකව සිදුකළ ඝාතනයක් බවටත් චෝදනා එල්ල විය.", "URL": "https://sinhala.adaderana.lk/news.php?nid=112477", "Category": null, "Parent URL": null}