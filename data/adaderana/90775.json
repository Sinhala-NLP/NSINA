{"Source": "Adaderana", "Timestamp": "June 12, 2018 01:33 pm", "Headline": "ෆිලික්ස් පෙරේරා ජාඇල ප්‍රාදේශීය සභාවේ සභාපතිට තර්ජනය කිරීමට එරෙහිව විරෝධතාවයක්", "News Content": "හිටපු අමාත්‍ය ෆිලික්ස් පෙරේරා මහතා විසින් ජාඇල ප්‍රාදේශීය සභාවේ සභාපතිවරයාට තර්ජනය කිරීමේ සිද්ධියකට විරෝධය පළ කරමින් අද(12) ජාඇල ප්‍රාදේශීය මහලේකම් කාර්යාලය ඉදිරිපිට විරෝධතාවක් පැවැත් විය. ශ්‍රී ලංකා පොදුජන පෙරමුණ නියෝජනය කරන පළාත් පාලන නියෝජිතයින් මෙම විරෝධතාවට එක්ව සිටියේය. ජාඇල ප්‍රාදේශීය මහලේකම් කාර්යාලයේදී ඊයේ(11) පැවති ප්‍රාදේශීය සංවර්ධන කමිටු රැස්වීම අතරතුර හිටපු අමාත්‍ය ෆිලික්ස් පෙරේරා මහතා සහ ජාඇල ප්‍රාදේශීය සභාවේ සභාපතිවරයා අතර උණුසුම්කාරී තත්ත්වයක් හටගෙන තිබේ. ඒ ප්‍රාදේශීය සභා පරිශ්‍රය තුළ අලුතින් ඉදිකළ උපකාර්යාල ගොඩනැගිල්ලක් ෆිලික්ස් පෙරේරා මහතාගේ පියාගේ නමින් නම් නොකිරීමට විරෝධය පළ කිරීම හේතුවෙන්. මෙහිදී ෆිලික්ස් පෙරේරා මහතා ජාඇල ප්‍රාදේශීය සභාවේ සභාපතිවරයාට තර්ජනය කර ඇති අතර ඊට විරෝධය පළ කරමින් අද ජාඇල නගර සභාවේ සහ ප්‍රාදේශීය සභාවේ මන්ත්‍රීවරුන් මෙලෙස විරෝධතාවයේ නිරත විය. එල්ල වන මෙම චෝදනාවන් සම්බන්ධයෙන් ප්‍රතිචාර දැක්වමින් හිටපු අමාත්‍ය ෆිලික්ස් පෙරේරා මහතා අද දෙරණට සඳහන් කළේ එවැනි තර්ජනය කිරීමක් තමා විසින් සිදු නොකළ බවයි.", "URL": "https://sinhala.adaderana.lk/news.php?nid=90775", "Category": null, "Parent URL": null}