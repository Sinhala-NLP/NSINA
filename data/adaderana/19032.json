{"Source": "Adaderana", "Timestamp": "September 29, 2011 10:07 am", "Headline": "උඩුපුස්සැල්ලාවේ නිධන් හෑරූ දසදෙනෙකු අත්අඩංගුවට", "News Content": "උඩුපුස්සැල්ලාව ප්‍රදේශයේ නිධන් හෑරීමේ යෙදී සිටි පුද්ගලයින් දසදෙනෙකු උඩු පුස්සැල්ලාව පොලිසිය විසින් අත්අඩංගුවට ගෙන තිබේ. පොලිසියට ලැබුණු තොරතුරකට අනුව සිදු කළ වැටලීමක දී ඊයේ(28) පස්වරුවේ මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරුවන් ළඟ තිබී පූජා භාණ්ඩ, තඹ තහඩු, පළතුරු වර්ග, ධාන්‍ය වර්ග සහ නිධන් හැරීම සඳහා යොදා ගන්නා උපකරණ සොයා ගෙන ඇත. ඊට අමතරව ත්‍රී රෝද රථයක් ද පොලිසිය භාරයට ගත් බව උඩපුස්සැල්ලාව පොලිසිය සඳහන් කරයි. අත්අඩංගුවට ගත් සැකකරුවන් අද(29) වලපනේ මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=19032", "Category": null, "Parent URL": null}