{"Source": "Adaderana", "Timestamp": "October 25, 2013 06:03 pm", "Headline": "විෂ ශරීර ගතවී වසරකට 1000ට වඩා මරුට", "News Content": "ජාතික විෂ නිවාරණ සතියක් ප්‍රකාශයට පත් කිරීමට සෞඛ්‍ය අමාත්‍යංශය තීරණය කර තිබේ. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි ලබන 28වනදා සිට නොවැම්බර් මස 3වන දා දක්වා විෂ නිවාරණ සතිය ප්‍රකාශයට පත් කර ඇති බව සඳහන්ය. වස විෂ ශරීර ගත විම හේතුවෙන් මරණයට පත්වීමේ සහ රෝගී තත්ත්වයට පත්වීමේ සංඛ්‍යාව වසරින් වසර ඉහළ යන බව සෞඛ්‍ය අමාත්‍යංශය පවසයි. වාර්ෂිකව විෂ ශරීරගත වීම හෙතුවෙන් පුද්ගලයින් එක් ලක්ෂ විසිදහසක් පමණ ප්‍රතිකාර සඳහා රෝහල් ගත වන අතර ඉන් 1000ත් -1500ත් අතර පිරිසක් මරණයට පත් වන බව සෞඛ්‍ය අමාත්‍යංශය කියයි. විෂ ශරීර ගත වීම හේතුවෙන් රෝහල් ගත වන පිරිස අතරින් බහුතරයක් කෘමිනාශක ඇතුළු පලිබෝධනාශක හේතුවෙන් රෝගී වන පිරිස බව සඳහන්ය. ඊට අමතරව ඖෂධ විෂ වීම්, සර්පයින් දෂ්ඨ කිරීම් ඇතුළු වෙනත් විෂ වීම් හේතුවෙන් ද විශාල පිරිසක් රෝගී වන බව සෞඛ්‍ය අමාත්‍යංශය පෙන්වාදෙයි. මෙම තත්ත්වය සැලකිල්ලට ගනිමින් විෂ නිවාරණ සතියක් ප්‍රකාශයට පත් කිරීමට තීරණය කර ඇති අතර අදාළ සතිය තුළදී කිසියම් විෂ වීමකදී ගත යුතු ප්‍රතිකාර මෙන්ම ආරක්ෂාව උදෙසා ගත යුතු පියවර පිළිබඳ ජනතාව දැනුවත් කිරීමට නියමිතය.", "URL": "https://sinhala.adaderana.lk/news.php?nid=38378", "Category": null, "Parent URL": null}