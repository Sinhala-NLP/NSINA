{"Source": "Adaderana", "Timestamp": "March 3, 2014 04:23 pm", "Headline": "උතුරේ ශෂිදරන් මන්ත්‍රීවරියට එරෙහිව හෝටල් හිමියෙකුගෙන්  පැමිණිල්ලක්", "News Content": "උතුරු පළාත් සභාවේ ද්‍රවිඩ ජාතික සන්ධානයේ මන්ත්‍රී ආනන්දි ශෂිදරන් මහත්මියට එරෙහිව පොලීසියට පැමිණිල්ලක් ලැබී තිබේ. නල්ලූර් ප්‍රදේශයේ හෝටල් හිමියෙකු විසින් යාපනය පොලීසියට මෙම පැමිණිල්ල ඉදිරිපත් කර ඇති බව අද දෙරණ වාර්තාකරු පවසයි. ඊයේ දිනයේ ආනන්දි ශෂිදරන් මිය සමග ගිය පොලිස් නිලධාරීන් කිහිපදෙනෙක් යාපනය,නල්ලූර්,අරියාලෙයි ප්‍රදේශවල පැවති හෝටල් 3ට ගොස් එහි ලැගුම්ගෙන සිටි තරුණියන් තිදෙනෙකු සහ තරුණයින් 5 දෙනෙකු අත්අඩංගුවට ගෙන තිබේ. එසේ අත්අඩංගුවට ගත් පිරිස් වැඩිදුර විමර්ශන කටයුතු සඳහා යාපනය පොලීසියට බාරදී තිබුණි. කෙසේ වෙතත් මෙහිදී තමා නොමැති අතරතුර තමාගේ අවසරයකින් තොරව පොලීසිය රැගෙනවිත් තම හෝටලයේ ලැගුම්ගෙන සිටි පිරිස් අත්අඩංගුවට ගැනීම නීති විරෝධී බව සඳහන් කරමින් එක් හෝටල් හිමියෙකු මන්ත්‍රීවරියට එරෙහිව පොලීසියට පැමිණිලි කර තිබේ. මේ පිළිබඳ අද දෙරණ කළ විමසීමකදී ආනන්දි ශෂිදරන් මිය කියා සිටියේ අදාළ හෝටල්වල ගණිකා වෘත්තියේ යෙදෙන බවට තමාට ලැබුණු තොරතුරක් අනුව පොලීසිය සමග එහි ගිය බවයි. ඒ අනුව අත්අඩංගුවට ගනු ලැබූ පිරිස් සම්බන්ධයෙන් පොලීසිය විසින් ඉදිරි නීතිමය කටයුතු කරනු ඇති බවද ඇය සඳහන් කළාය. කෙසේ වෙතත් තමාට එරෙහිව පැමිණිල්ලක් ඇති බවට මේවන තෙක් පොලීසිය තමාට දැනුම්දීමක් කර නැති බවද ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=41509", "Category": null, "Parent URL": null}