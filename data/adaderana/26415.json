{"Source": "Adaderana", "Timestamp": "August 8, 2012 02:26 pm", "Headline": "ක්‍රිකට් ආයතනය මූල්‍ය වශයෙන් ස්ථාවරයි", "News Content": "ශ්‍රී ලංකා ක්‍රිකට් ආයතනය මූල්‍ය අතින් ස්ථාවර මට්ටමක පවතින බව ක්‍රීඩා අමාත්‍ය මහින්දානන්ද අලුත්ගමගේ මහතා සඳහන් කරයි. අමාත්‍යවරයා මේ අදහස් පළ කර සිටියේ අද (08) පාර්ලිමේන්තුවේ දී එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා යොමු කළ ප්‍රශ්නයකට පිළිතුරු ලබාදෙමිනි. මින් ඉදිරියට ක්‍රිකට් ආයතනයේ මූල්‍ය තත්ත්වය අයහපත් බවට පාර්ලිමේන්තුවේ දී හෝ ඉන් පිටත දී කතිකාවීමට ඉඩ නොතබන බව අමාත්‍යවරයා වැඩිදුරටත් සඳහන් කළේය. පසුගිය කාලයේ දී ශ්‍රී ලංකා ක්‍රිකට් ආයතනය තුළ තාවකාලික පසුබෑමක් දක්නට ලැබූ බව අමාත්‍යවරයා පැවසීය. කෙසේ වෙතත් ඉදිරියට ක්‍රීඩකයින්ගේ ගෙවීම් නිසි පරිදි සිදුකරන බව හෙතෙම සඳහන් කළේය. පසුගිය පෙබරවාරි 19 සිට අප්‍රියෙල් මස දක්වා වූ කාලයේ දී ක්‍රිකට් ආයතනය මිලියන 1870 ක ආදායමක් ඉපයූ බවද මහින්දානන්ද අලුත්ගමගේ මහතා පැවසුවේය.", "URL": "https://sinhala.adaderana.lk/news.php?nid=26415", "Category": null, "Parent URL": null}