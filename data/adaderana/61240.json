{"Source": "Adaderana", "Timestamp": "June 19, 2016 12:43 pm", "Headline": " ගංවතුර ආපදා යළි ඇති නොවීමට දීර්ඝ කාලීන සැලසුම් සකසනවා", "News Content": "ගංවතුරෙන් ආපදාවට පත් ජනතාවට අවශ්‍ය සහන සේවාවන් වහාම ලබා දෙන අතරම, ඉදිරියේදී මෙවන් ආපදාවන්ගෙන් ජනතාවට හානි නොවන ආකාරයේ දීර්ඝ කාලීන සැලසුමක් ක්‍රියාත්මක කිරීම අවශ්‍ය බව අග්‍රාමාත්‍ය රනිල් වික්‍රමසිංහ මහතා පවසයි.ඇලමාර්ග සකස් කිරීම සහ ජලය බැස යාමේ මාර්ග අවහිර කරමින් අවසර ඇතිව සහ නැතිව සිදු කර ඇති ඉදි කිරීම් ඉවත් කිරීම මෙන්ම ගංවතුර උවදුරට ලක් විය හැකි ඉඩකඩම් වෙනුවට ජනතාවට වෙනත් ස්ථාන ලබා දීම ආදී සියළු කටයුතු පිළිබඳව විද්‍යාත්මකව සැලසුම් සකස් කොට ක්‍රියාත්මක කිරීම කඩිනමින් සිදු කරන බව හෙතෙම කියයි.එසේම අදාළ ප්‍රදේශයේ ස්වයං රැකියාලාභීන් සහ කුඩා ව්‍යාපාර යළි නංවාලීම සඳහා විශේෂ වැඩපිළිවෙලක්ද දියත් කරන බවද ඒ මහතා පවසයි.අග්‍රාමාත්‍ය රනිල් වික්‍රමසිංහ මහතා මේ අදහස් පළ කළේ ගංවතුරින් පීඩාවට පත් කොලොන්නාව ආසනයේ බ්‍රැන්ඩියවත්ත, මාණික්කමුල්ල සහ සේදවත්ත ප්‍රදේශයන්හි ඊයේ සවස සංචාරය කරමින් ඒ ප්‍රදේශයන් හි පීඩාවට පත් ජනතාව හමුවූ අවස්ථාවේදීය.මුදල් අමාත්‍ය රවි කරුණානායක සහ කොළඹ දිස්ත්‍රික් පාර්ලිමේන්තු මන්ත්‍රී එස් එම් මරික්කාර් යන මහත්වරුන් ද, රාජ්‍ය නිලධාරීහුද මේ අවස්ථාවන්ට එක්වූහ.පීඩාවට පත් ජනතාව මෙතෙක් තමන් වෙත ලැබුණු සහන සේවාවන් පිළිබඳවත්, ඉදිරියේදී සිදු විය යුතු සේවාවන් පිළිබඳවත් සිය අදහස් අගමැතිවරයා ඉදිරියේ ප්‍රකාශ කළහ. ඔවුන්ගේ ගැටළු අතරින් කඩිනම් විසඳුම් ලබා දිය හැකි දෑ වහාම ඉටු කරන ලෙස අගමැතිවරයා රාජ්‍ය නිලධාරීනට උපදෙස් දුන්නේය.ඉන් අනතුරුව රැස්ව සිටි පිරිස් අමතමින් අග්‍රාමාත්‍ය වික්‍රමසිංහ මහතා මෙසේද පැවසීය.\"කොළොන්නාව ප්‍රදේශය ජල ගැල්මට ආපදාවට යටත් වෙලා මාසයක් ගියාට පස්සේ රජයෙන් ලබා දුන් සහන නිසියාකාරව ජනතාව වෙත ලැබී ඇත්ද යන්න ගැන සොයා බලන්නයි මම පැමිණියේ. වෙසක් පොහෙය වන විට මේ ප්‍රදේශය ගංවතුරට යටවෙලා. පොසොන් පොහොයට අපි ආවේ විශේෂයෙන්ම දැනට අරගෙන තිබෙන පියවර සහනදායී පියවර කුමක් ද කියා බැලීමටයි. ඒ ගැන විශේෂයෙන්ම අඩුපාඩු කම්, ප්‍රමාද දෝෂ තිබෙනවා නම් ඒවාට අදාළ පියවර අරගන්න. ආපදා සිදු වුණ අවස්ථාවේ සිට මේ ප්‍රදේශය නියෝජනය කරන මන්ත්‍රීතුමන්ලා, පළාත් සභා මන්ත්‍රීතුමන්ලා, අපේ ඇමැතිතුමන්ලට අමතරව ආපදා කළමනාකාර අමාත්‍යංශයෙනුත් මේ වැඩ කටයුතු ක්‍රියාත්මක කරගෙන ගියා.මුදල් ඇමැතිතුමාත් විශේෂයෙන්ම උවමනා මුදල් සියල්ලම ලබලා දීලා තිබෙනවා. ඒත් මෙය බිම්මට්ටමේ මෙය ක්‍රියාත්මක කිරීමේදී ගැටලූ තිබුණා. ඒවගේම අඩුපාඩුකමුත් තිබෙනවා. ඒවා හඳුනාගැනීම සහ විසඳගැනීම සඳහායි අපි මෙතැනට පැමිණියේ. අවශ්‍ය මුදල් ප්‍රතිපාදන රජයෙන් ලබා දුන්නත් මම හිතන්නේ ගෙවීමේදී ප්‍රමාදයක් තිබුණා. මුල් අදියරේ රුපියල් 10,000 ගෙවලා ඉවර කරන්න අප උපදෙස් දුන්නා. මම හිතන්නේ සඳුදා, අඟහරුවාදා වන විට ඒ වැඩ කටයුතු අවසන් වෙනවා. ඊට පස්සේ දෙවැනි අදියර හැටියට තවත් රුපියල් 25000 ක් ලබා දෙන්න කියලා අපි තීරණය කරලා තිබෙන්නේ. මුදල් ඇමැතිතුමාත්, ආපදා කළමනාකරණ ඇමැතිතුමත් ඒ වැඩ කටයුත්ත කරනවා. මේ ප්‍රදේශය විශේෂයෙන් මේ කැලණි ගං මිටියාවත කියන්නේ කුඩා ව්‍යාපාරිකයින් සහ ස්වයං රැකියා කරන අයගේ ආර්ථිකයක්. ඒ ආර්ථිකයෙන් තමයි සියල්ලම ජීවත් වෙන්නේ. තමන් හම්බ කරලා තමන් ජීවත් වන ආර්ථිකයක්. ඉතින් මේ ස්වයං රැකියා, කුඩා ව්‍යාපාර සියල්ලම නැවතිලා තිබෙනවා. දැන් ඒ අයට ආදායම් නැහැ. ඒ නිසා නැවත මේ කටයුතු ආරම්භ කිරීම අවශ්‍යයි. ඒ සඳහා ආධාර උපකාර ලබලා දෙන්න මුදල් ඇමැතිතුමා සමග සැලසුමක් සකස් කරන්න අප ක්‍රියා කරනවා. දැනට ඒ පිළිබඳ තොරතුරු ලබා ගන්න තිබෙනවා. ඉතින් මම ප්‍රාදේශීය ලේකම් තුමියගෙන් ඉල්ලා සිටින්නේ වහාම ඒ තෙරතුරු අපට ලබා දෙන ලෙසයි. නිලධාරී අඩුවක් තියෙනවා නම්, ජාතික සැලසුම් දෙපාර්තමේන්තුවෙන් කණ්ඩායම් ලබලා දෙන්නම් මේ වැඩකටයුතු ටික කරන්න. මේ කුඩා කුඩා ව්‍යාපාර ගැන තොරතුරු ලැබුණාම අපේ මුදල් ඇමැතිතුමා ඒ බැංකුවලට කතා කරලා සහන දීලා යලිත් ජීවත් කරවන වැඩසටහනක් ක්‍රියාත්මක කරනවා කියලා මම කියන්න කැමැතියි. ඊළඟට මේ ප්‍රදේශයේ මේ යට වෙන අයට විශාල ප්‍රශ්න තිබෙනවා. හිතේ තිබෙන වේදනාව ගැන. තමන්ගේ ජීවිතය ගැන, අනාගතය ගැන අවිනිශ්චිත භාවයක් තිබෙනවා. කොහොන්ද අපි ආදායම හොයන්නේ, කොහෙන්ද අපි ජීවත වන්නේ, කොහෙන්ද අපි කුලිය ගෙවන්නේ මේ ප්‍රශ්නවලට තමයි අපි විසඳුම් තමයි හදාගෙන යන්නේ. ඒත් ටිකක් කාලය වුවමනායි ඒ ගැන කරන්න.මේ ජලගැල්ම මේ තරම් බරපතළ වෙන්න හේතුව, අනවසරෙන් ඉඩම් ගොඩකරන එක, ඇලවල් පුරවන එක, මේ ප්‍රදේශවල ගෙවල් හදලා තිබෙන එක සමහර ගොඩනැගිලි මේ හැම එකකින්ම විශාල හානියක් සිදුවෙලා තිබෙනවා. ඒ නිසා අනවසරින් ගොඩකර තිබෙන ඉඩම් ගැන බලන්නත්, ඇලවල් ඔක්කොම පිරිලා තිබෙන ඒවා සුද්ද කරන්න, අවහිර ගොඩනැගිලි ඇති කරලා තිබෙන ඒවා කඩලා දාලා ක්‍රියාත්මක කරන්න හමුදාව යොදවාලා අපි දැන් පියවර අරගෙන යනවා.කවුරු හරි අනවසරින් ඉඩම් පුරවනවා නම් අපේ නීතිය හා සාමය ඇමැතිතුමාට කිව්වා පොලිසිය දාලා එවෙලෙම එය නවත්තන්න කියලා. පොලිසියේ දැන් එය ඒ.එස්.පී.ගේ, එස්.පී.ගේ, ඩී.අයි.ජී.ගේ වැඩකටයුත්තක්. ඒවෙලේම අත්අඩංගුවට ගන්න. මහේස්ත්‍රාත් එක ඉස්සරාහට දාන්න. ඊළඟට මේ සමහර ගොඩනැගිලි අනවසරෙන් ගොඩකරලා ඉදිකරලා තිබෙනවා. ඒ තොරතුරු මෙගා පොලිස් අමාත්‍යංශයෙන් දැනගත්තාම එය සියල්ලම අපි ඉවත් කරන්න කියලා ඉන්නේ. සමහර අය අවසර ඇතුවා හෝ නැතුවා හෝ හදලා තිබෙන්නේ ගංවතුරින් යට වෙන ප්‍රදේශවල. අපට සිදු වනවා ඒ වෙනුවට වෙනත් නිවාස හා ගොඩනැගිලි ලබලා දෙන්න. අපිට මේ කොළොන්නාවෙන්ම මෙය කිරීමට පුළුවන්. කොළොන්නාවේ ඉඩම් තිබෙනවා. ඒත් ඒවා කරන්න අපට එය පැය විසි හතිරින් සහ මාසයකින් කරන්න බැහැ. ඒත් අපේ මෙගා පොලිස් අමාත්‍යංශය සහ චම්පික රණවක ඇමැතිතුමා ඒ ගැන ක්‍රියාත්මක කර ගෙන යනවා. දැන් කොළඹ අලූතින් මෙගා පොලිස් සැලැස්මක් තිබෙනවා. මෙයත් එක විශාල නගරයක් බවට පත් කරන නිසා ඒ අනුව අපි සැලසුම් හදනවා කියලා මම කියන්න කැමැතියි. ඒ වගේ්ම රටේ ජනතාවටත් සහන ලබලා දෙන්න පියවර කිහිපයක් අපි ඊයේ, පෙරේදා සාකච්ඡා කළා. පුවත් පත්වල වාර්තා වුණා. දැන් මුදල් ඇමැතිතුමා සමග සාකච්ඡා කරල හෙට වෙනම ගැසට් පත්‍රයක් දානවා විශේෂයෙන්ම වෛද්‍ය පරීක්‍ෂණ සඳහා ගෙවන වැට් මුදල්වලට සහනයක් ලබලා දෙන්න. පුළුවන් විදිහට අපි සහන ලබලා දෙනවා. ජනතාව ජීවත් කරන්න. අපිට ඕන වෙලා තිබෙන්නේ ජනතාවට අයිතිය දෙන්න, ජනතාවට මුදල් දෙන්න, ශක්තිමත් මධ්‍යම පන්තියක් හදන්න. මෙතැනදී මේ ආපදාව නිසා විශාල අපිට පිටුපසට පියවර කිහිපයක් ගන්නට සිදු වුණා.දිස්ත්‍රික්ක සම්බන්ධීකරණ කමිටුවේ සම සභාපති සුසිල් ප්‍රේමජයන්ත ඇමැතිතුමාත්, රවී කරුණානායක ඇමැතිතුමා, චම්පික රණවක ඇමැතිතුමා සහ විජේදාස රාජපක්‍ෂ යන ඒ ඇමැතිවරුන් ගණනාවක් මේ වැඩකටයුතු කර ගෙන යනවා. අපේ මරික්කාර් මැතිතුමා විශාල උනන්දුවක් අරන් මේ කටයුතු වලට වෙහෙසෙනවා. හදිසි ප්‍රශ්න විසඳා ගැනීම සඳහා එතුමා මට රෑ 11.00 ටත් කතා කරනවා. ඒවගේම සුජීව සේනසිංහ මැතිතුමා, හිරුණිකා මන්ත්‍රීතුමිය මේ ප්‍රදේශය අලූතින් හදන්න වැඩ කටයුතු කර ගෙන යනවා. මේ ප්‍රදේශයේ මේ අපේ සේදවත්ත විහාරයත්, අවට විහාරස්ථානයත්, අපේ මුස්ලිම් දේවස්ථානයත්, ක්‍රිස්තියානි පල්ලිත් විශාල සේවයක් කරනවා. මම ඒ අයට ස්තුති වන්ත වනවා. අපේ ස්වාමීන් වහන්සේ දැන් කතා කළා මේ මත්ද්‍රව්‍ය ගැන. උන් වහන්සේ සමගත්, අපේ ඇමැතිතුමාත් එක්කත් කතා කළේ සේදවත්ත පන්සලට අමතරව මෙතැන පන්සල් දෙකතුනක් තිබෙනවා. ඒ පන්සල අරගෙන, මුස්ලිම් පල්ලියි, දේවස්ථානයි කතෝලික පල්ලියි. ඒ වගේම ආගමික ඉස්ථාන 6 ක් විතර තිබෙනවා. ඒ 6 එකතු කරගෙන අපේ මරික්කාර් මන්ත්‍රීතුමාගෙත් සහය ඇතිව, තරුණ සේවා සභාවත්, වෙනත් ස්වෙච්ඡා සංවිධානත් එකතු කරන් මත් ද්‍රව්‍ය නිවාරණය පිළිබඳ සැලස්මක සකස් කර දෙන්න කියා මම ඉල්ලා සිටිනවා.එය හදලා දුන්නාම පන්සල්, පල්ලි, මුස්ලිම් දේවස්ථාන ඔක්කොම එකතු වෙලා අපේ රටේ සිදු කරන පළමුවන ව්‍යාපෘතිය ලෙස මෙය ක්‍රියාත්මක කරන්න පුළුවන්. නීතිය සහ සාමය අමාත්‍යංශයත් එක්ක කතා කරලා එය ක්‍රියාත්මක කරන්න ආධාර උපකාර කරන්නම්.” යැයි ද වික්‍රමසිංහ මහතා පැවසීය.මුදල් අමාත්‍ය රවි කරුණානායක මහතා අදහස් දක්වමින් පැවසූයේ පීඩාවට පත් ජනතාව වෙනුවෙන් මෛත්‍රීපාල සිරිසේන ජනාධිපතිතුමන්ගේ නායකත්වයෙන් යුතු යහපාලන රජය සැම විටම පෙනී සිටින බවය. සහන සේවාවන් සැලසීමේ දී සිදුවූ යම් යම් අඩුපාඩු හඳුනාගෙන ඒවා නිවැරදි කරලීමට තමන් ක්‍රියා කරන බවද කරුණානායක මහතා පැවසීය.සේදවත්ත වෙහෙරගොඩැල්ල විහාරාධිපති පූජ්‍ය අඹන්වෙල ඥාණාලෝක ස්වාමීන් වහන්සේද, කොළඹ දිස්ත්‍රික් පාර්ලිමේන්තු මන්ත්‍රී එස් එම් මරික්කාර් මහතා ද මෙහිදී අදහස් දැක්වූහ.", "URL": "https://sinhala.adaderana.lk/news.php?nid=61240", "Category": null, "Parent URL": null}