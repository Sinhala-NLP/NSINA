{"Source": "Adaderana", "Timestamp": "September 19, 2018 04:49 pm", "Headline": "පාන් ගෙඩියක් රුපියල් 5කින් අඩු කරන්න ඇමතිට පොරොන්දුවක්", "News Content": "අමාත්‍ය රිෂාඩ් බදියුදීන් මහතා සමඟ පැවති සාකච්ඡාවකින් අනතුරුව ඉදිරි දින කිහිපය තුළදී පෙර පැවති මිල දක්වා රු. 5.00 කින් පාන් ගෙඩියක මිල පහත හෙලීමට තම සංගමය ට හැකි වන බව සමස්ත ලංකා බේකරි හිමියන්ගේ සංගමයේ සභාපති එන්.කේ.ජයවර්ධන මහතා පවසයි. පසුගියදා රුපියල් පහකින් ඉහළ දමන ලද පාන් ගෙඩියක මිල ,විෂයභාර අමාත්‍ය රිෂාඩ් බදියුදීන් මහතා සමඟ පැවැති සුබවාදී සාකච්ඡාවකින් අනතුරුව ඉදිරි දින කිහිපය තුළ පාන් රාත්තලක මිල මෙලෙස අඩු කිරීමට සංගමය තීරණය කර ඇත. බේකරි හිමියන් මුහුණ දෙන ගැටලු සම්බන්ධයෙන් අමාත්‍ය රිෂාඩ් බදියුදීන් මහතා හා අමාත්‍යාංශ නිලධාරීන් සමඟ අමාත්‍යංශයේ දී අද(19) සිදුකල සාකච්ඡාවකින් අනතුරුව මාධ්‍ය වෙත අදහස් දක්වමින් ඔහු මේ බව පවසා ඇත. මෙහිදී වැඩිදුරටත් අදහස් දැක්වූ සමස්ත ලංකා බේකරී හිමියන්ගේ සංගමයේ සභාපති, එන්.කේ.ජයවර්ධන මහතා සභාපතිවරයා කියා සිටියේ, ඉහළ දැමූ පාන් පිටි මිල එම සමාගම් සමඟ සාකච්ඡා කරලා නැවත පෙර පැවැති මිලටම ලබා දීමට අමාත්‍යවරයා එකඟ වූ බවයි. ඒ සමඟම පසුගියදා රුපියල් පහකින් ඉහළ දැමුණු පාන් ගෙඩියක මිල නැවත අඩු කරන ලෙස අමාත්‍යවරයා මෙහිදී ඉල්ලීමක් කළ බව ද පැවසූ සභාපතිවරයා, ඒ අනුව අමාත්‍යවරයාට පාන් ගෙඩියක මිල රුපියල් පහකින් අඩු කිරීමට එකඟ වු බව ද පැවසීය. පාරිභෝගික කටයුතු අධිකාරියට නියම කරනු ලැබුවේ පාන්පිටි මිල රු. 5.00 කින් හිතුමතේ වැඩි කරන ලද සමාගම් දෙකට යළිත් පෙර පැවති මිලටම පාන්පිටි අලෙවි කරන ලෙස ලිඛිතව දන්වා යවන ලෙස අමාත්‍යවරයා මෙහිදී කියා සිටි බවත්, ඒ අනුව පන් පිටි මිල අඩු කිරීමට පියවර ගන්නා බවත්, එසේ අඩු කළහොත් පාන් ගෙඩියේ මිලද රු. 5.00 කින් අඩු කරන ලෙසත්, අනෙකුත් බේකරි නිෂ්පාදන පෙර පැවති මිලටම අලෙවි කර ජනතාවට සහනයක් සලසන ලෙසත් සමස්ත ලංකා බේකරි හිමියන්ගේ සංගමයෙන් අමාත්‍ය රිෂාඩ් බදියුදීන් මහතා ඉල්ලා සිට ඇත. බේකරි කර්මාන්තයේදී මුහුණ දෙන ගැටලු සම්බන්ධයෙන්ද අමාත්‍යවරයා සුහදශීලීව කථා කළ බවත්, බේකරි හිමියන් මුහුණ දෙන ගැටළු සම්බන්ධයෙන් ද එතුමාගේ අවධානය යොමු වු බව ද සභාපතිවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=96354", "Category": null, "Parent URL": null}