{"Source": "Adaderana", "Timestamp": "October 16, 2018 02:30 pm", "Headline": "විග්නේෂ්වරන්ගේ නඩුව සම්බන්ධයෙන් අධිකරණයෙන් නියෝගයක්", "News Content": "උතුරු පළාත් හිටපු අමාත්‍ය පී. ඩෙනීෂ්වරන් මහතා ඉදිරිපත් කර ඇති පැමිණිල්ලකට එරෙහිව ප්‍රධාන අමාත්‍ය සී.වී. විග්නේෂ්වරන් මහතා ඇතුළු පළාත් සභා අමාත්‍යවරුන් විසින් ඉදිරිපත් කළ මූලික විරෝධතාවලට අදාළ නියෝගය දෙසැම්බර් මස 10 වනදා ප්‍රකාශයට පත්කරන බව අභියාචනාධිකරණය නියෝග කර තිබේ. කුමුදුනී වික්‍රමසිංහ සහ ජනක් ද සිල්වා යන අභියාචනාධිකරණ විනිසුරු මඩුල්ල විසින් මෙම නියෝගය ලබා දී ඇති බව සඳහන්ය. උතුරු පළාත් ධීවර අමාත්‍යවරයා ලෙස කටයුතු කළ තමාව එම තනතුරෙන් ඉවත් කිරීම නීති විරෝධී බව ප්‍රකාශ කරන මෙන් ඉල්ලා පී. ඩෙනීෂ්වරන් මහතා විසින් ඉදිරිපත් කළ පෙත්සමක් අභියාචනාධිකරණය හමුවේ සලකා බැලුණි. එහිදී ඩෙනිස්වරන් හිටපු අමාත්‍යවරයාට එම ධුරයේ කටයුතු කිරීමට ඉඩ ලබාදෙන ලෙස අභියාචානාධිකරණය උතුරු පළාත් ප්‍රධාන අමාත්‍යවරයාට අතුරු නියෝගයක් නිකුත් කළේය. අදාළ නියෝගයට අනුව තමන්ට එම ධුරයේ කටයුතු කිරීමට උතුරු පළාත් ප්‍රධාන අමාත්‍යවරයා ඉඩ ලබානොදුන් බවත් ඒ තුළින් ඔහු අධිකරණයට අපහාසයක් සිදු කර ඇති බවටත් චෝදනා කරමින් ඩෙනිස්වරන් මහතා අධිකරණය හමුවේ නඩුවක් ගොනු කර තිබුණි. එම චෝදනාවලට අදාළව මීට පෙර අධිකරණය විසින් නිකුත් කළ නොතීසියකට අනුව උතුරු පළාත් ප්‍රධාන අමාත්‍ය සී.වී .විග්නේශ්වරන් මහතා ඇතුළු සෙසු අමාත්‍යවරුන් අද අධිකරණය හමුවේ පෙනී සිටියේය. උතුරු පළාත් ප්‍රධාන අමාත්‍ය සී.වී විග්නේශ්වරන් මහතා ඇතුළු වගඋත්තරකරුවන් වෙනුවෙන් පෙනී සිටි නීතිඥවරු මූලික විරෝධතාවක් මතු කරමින් මෙම අධිකරණයට අපහාස කිරීමේ චෝදනාව පවත්වාගෙන යාමට හැකියාවක් නොමැති බව ප්‍රකාශ කළේය. එම නිසා අදාළ චෝදනා ප්‍රතික්ෂේප කරන ලෙසයි එම නීතිඥවරු අධිකරණයෙන් ඉල්ලා සිටියේය.", "URL": "https://sinhala.adaderana.lk/news.php?nid=97771", "Category": null, "Parent URL": null}