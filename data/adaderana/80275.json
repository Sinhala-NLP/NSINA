{"Source": "Adaderana", "Timestamp": "November 21, 2017 06:22 am", "Headline": "අවමගුල දා කථාව දුරදිග යයි- පොලිස් නිලධාරියාට හමුදා සෙබළා පහර දෙයි", "News Content": "අවමංගල නිවසකදී ඇති බහින් බස් වීමකින් අනතුරුව පොලිස් නිලධාරියෙකුට පහර දුන් බව කියන යුධ හමුදා සෙබළෙකුව අත්අඩංගුවට ගෙන ඇති බව ආණමඩුව පොලීසිය පවසයි. ඊයේ සවස ආණමඩුව - තට්ටෑව ප‍්‍රදේශයේදී මෙම ගැටුම සිදුවී ඇත. ගැටුමට මැදී ඇති දෙදෙනාම ආණමඩුව - තට්ටෑව ප‍්‍රදේශයෙ පදිංචිකරුවන් බව පොලීසිය පවසයි. පහර කෑමට ලක්ව ඇති පොලිස් කොස්තාපල් 78144 උපුල් හේරත් යන අය ප‍්‍රතිකාර සදහා ආණමඩුව දිසා රෝහලට ඇතුළත් කර ඇත. ඔහු පොලිස් මූලස්ථානයේ සේවය කරන අයෙකි. පහර දීමට සම්බන්ධ බව කියන කිලිනොච්චිය හය වන යුධ උපකරණ බලකායේ සේවය කරන සෙබළ 604883 පී.ආර්.නුවන් යන අයව පොලීසිය විසින් අත්අඩංගුවට ගෙන ඇත. අවමංගල උත්සවය අවසානයේ මළ සිරුර නිවසින් පිටතට රැගෙන යාමට සුදානම් වන අවස්ථාවේදී ඇතිවූ බහින් බස් වීමකින් අනතුරුව ගුටි බැට හුවමාරුව සිදුවී ඇති බව පොලීසිය විසින් කරන ලද විමර්ශනවලදී හෙලිවී ඇත. අත්අඩංගුවට ගෙන ඇති සැකකරු ආණමඩුව මහේස්ත‍්‍රාත් අධිකරණයට ඉදිරිපත් කිරීමට නියමිතව ඇත. ආණමඩුව පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=80275", "Category": null, "Parent URL": null}