{"Source": "Adaderana", "Timestamp": "January 25, 2016 02:27 pm", "Headline": " පළාත් පාලන ඡන්ද විමසුමේ සංශෝධන කෙටුම්පත ගැන ශ්‍රේෂ්ඨාධිකරණ තීරණය කථානායකටයි", "News Content": "රජය මගින් පාර්ලිමේන්තුවට ඉදිරිපත් කර ඇති පළාත් පාලන ඡන්ද විමසීම් සංශෝධන පනත්‍ කෙටුම්පත පිළිබඳ ශ්‍රේෂ්ඨාධිකරණයේ තීරණය කථානායකවරයාට දැනුම්දෙන බව නිවේදනය කර තිබේ.අදාළ පනත් කෙටුම්පත සම්බන්ධයෙන් ශ්‍රේෂ්ඨාධිකරණය විසින් විභාගයක් පවත්වා ඇති බව අද දෙරණ වාර්තාකරු පවසයි.කෙසේ වෙතත් මෙම පනත් කෙටුම්පත අභියෝගයට ලක්කරමින් පෙත්සම් 2ක් අධිකරණයට ඉදිරිපත්වී ඇති අතර පෙත්සම්කරුවන්ගේ අධිකරණයේ අවධානයට ලක්කර ඇත්තේ එම පනත් කෙටුම්පතේ දැක්වෙන කාන්තා නියෝජනය 25%ක් විය යුතු බවට වන විධිවිධානයයි.එම විධිවිධානයට අනුව කාන්තාවන් තෝරාගැනීම සඳහා පක්ෂ මහලේකම්වරුන්ට බලය පවරා ඇති බවත්, එහිදී දැවැන්ත අක්‍රමිකතාවන් සිදුවිය හැකි බවත් එබැවින් මෙම පනත් කෙටුම්පත පාර්ලිමේන්තුවේ තුනෙන් දෙකක බහුතර ඡන්දයකින් හා ජනමත විචාරණයකින් සම්මත විය යුතු බවට නියෝගයක් නිකුත් කරන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.කෙසේ වෙතත් අදාළ පනත් කෙටුම්පත පිළිබඳ අවධානය යොමුකළ අගවිනිසුරු කේ.ශ්‍රීපවන් ඇතුළු ත්‍රිපුද්ගල විනිසුරු මඩුල්ල අදාළ තීරණය කථානායකවරයාට දැනුම්දෙන බව ප්‍රකාශ කළ බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=56633", "Category": null, "Parent URL": null}