{"Source": "Adaderana", "Timestamp": "November 10, 2016 03:10 pm", "Headline": "  නව පක්ෂයේ නායකයා මහින්ද රාජපක්ෂයි", "News Content": "ජනතාව ඉල්ලූ නව පක්ෂයේ නායකත්වයට සුදුසුම පුද්ගලයා හිටපු ජනාධිපති මහින්ද රාජපක්ෂ මහතා පමණක්ම බව හිටපු ආර්ථික සංවර්ධන අමාත්‍ය බැසිල් රාජපක්ෂ මහතා පවසයි.ඒ මහතා මේ බව කියා සිටියේ අද(10) කොළඹදී පැවති මාධ්‍ය හමුවකට එක් වෙමිනි.නව ජනතාවාදී පක්ෂයේ නායකත්වයට පත්විය යුත්තේ ජනතා දුක, ජනතා හැඟීම්, ජනතා වේදනාව හඳුනන නායකයෙකු බවත් ඊට සුදුසුම පුද්ගලයා හිටපු ජනාධිපති මහින්ද රාජපක්ෂ මහතා බවත් ඒ මහතා පෙන්වා දුන්නේය.“නෙළුම් පොහොට්ටුව“ ලකුණින් ආරම්භ කළ “ශ්‍රී ලංකා පොදුජන පෙරමුණ“ නව පක්ෂයේ සභාපති ලෙස මාහචාර්ය ජී.එල් පීරිස් කටයුතු කරන අතර පක්ෂයේ ලේකම් භාණ්ඩාරගාරික යනාදී සියලු තනතුරු ඉදිරියේදී පත් කර ගන්නා බව පෙන්වා දුන් ඒ මහතා කියා සිටියේ පක්ෂයේ නායකයින් සම්මේලනයක් මගින් පත් කර ගැනීමට නියමිත බවයි.එමෙන්ම ඒ මහතා කියා සිටියේ ජනතාව ඉල්ලු නව පක්ෂයේ ඉදිරි කටයුතු සියල්ල මේ වන විට සැලසුම් කර අවසන් බවයි.එනම් නව පක්ෂයේ සාමාජිකයින් ලක්ෂ 10ක් හා ශාඛා සමිත් 12,000ක් සම්පූර්ණ වු විගස පක්ෂ සම්මේලනය පැවැත්වීමට සියලු කටයුතු සූදානම් බවත් ඒ මහතා පෙන්වා දී තිබේ.එනම් ශ්‍රී ලංකාව තුළ ඇති සියලුම ග්‍රාමසේවා වසම් ආවරණය වන පරිදි ශාඛා සමිති ආරම්භ කර ඒ ඔස්සේ සාමාජිකයින් බදවා ගන්නා බවත් ඔහු පෙන්වා දී ඇත.එමෙන්ම මේ වන විට කිසිදු භේදයකින් තොරව සියලුම පක්ෂවල පිරිස් නව පක්ෂය වටා එක් රොක් වී ඇති බවත් ඒ මහතා පවසයි.නව පක්ෂය ආරම්භ වෙත්ම විවිධ දේශපාලන පක්ෂවල පිරිස් නව පක්ෂය සමග එකතුවීමට නියමිත බවත්, එජාපය, ශ්‍රීලනිපය, යනාදී ප්‍රධාන දේශපාලන පක්ෂ වල විශාල පිරිසක් හා දේශපාලඥයින්ද නව පක්ෂයට එක්වනු ඇතැයිද අමාත්‍යවරයා පෙන්වා දුන්නේය. ඒ අවස්ථාවේදී මාධ්‍යවේදියෙකු යොමු කළ ප්‍රශ්නයකට පිළිතුරු ලබා දෙමින් ඒ මහතා කියා සිටියේ පක්ෂයක් පිහිටුවීමේදී විවිධ බෙදීම් ඇති වන බවත්, එය ඉතිහාසය පුරා පැවතුනු බවත්, ශ්‍රීලනිපයේ ආරම්භයද එවැනි බෙදීමක් වන බවත්ය.එමෙන්ම මේ වන විට ඊනියා ජාතික ආණ්ඩුවේ විපක්ෂයේ කාර්යය භාරය ඉටු කරනු ලබන්නේ ඒකාබද්ධ විපක්ෂය බවත්, මේ ආණ්ඩුව විසින් ගමේ දේශපාලඥයාගේ සිට ජනතාවගෙන් පලි ගැනීමට පටන්ගෙන ඇති බවත් ඒ මහතා පෙන්වා දෙයි.එපමණක් නොව ජනතාවගේ ප්‍රජාතන්ත්‍රවාදී අයිතියක් වන සර්ව ජන ඡන්ද බලයද මේ ආණ්ඩුව විසින් අහිමිකර ඇති බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=65912", "Category": null, "Parent URL": null}