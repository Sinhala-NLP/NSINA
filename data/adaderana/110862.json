{"Source": "Adaderana", "Timestamp": "May 28, 2019 06:40 pm", "Headline": "නවගත්තේගම සැරිසැරූ සද්ධන්තයා අවසන් ගමන් යයි", "News Content": "පුත්තලම දිස්ත්‍රිකයේ,නවගත්තේගම, මොරගහවැව මහපිටිය වෙල්යායේ වෙඩි වැදී වැටි සිටි ඇතා අද(28) සවස 3 ට පමණ ජීවිතක්ෂයට පත්ව තිබේ. මෙම ඇතා ඊයේ(27) උදෑසන නවගත්තේගම වනජිවි නිලධාරින්ට හමුවී ඇත. පසුව වයඹ කලාපය භාර වනජිවි පශු වෛද්‍ය ඉසුරු හේවාකොට්ටගේ මහතා ඇතුළු කණ්ඩායමක් පැමිණ ඊයේ සහ අද දෙදින පුරාම ප්‍රතිකාර සිදුකලත් ඇතාගේ ජීවිතය බේරා ගැනිමට නොහැකි වී තිබේ. ඇතාගේ ගෙල ප්‍රදේශයට සහ තවත් ස්ථාන කිපයකට වෙඩි වැඳී ඇත. පසුගිය මාර්තු මාසයේ ගිරිබාව ප්‍රදේශයේ ඉදිරිපස වම්පාදයට වෙඩි වැඳී සිටින ඇතෙකු පිළිබඳ වාර්තා වු අතර, මෙම මිය ගිය ඇතා එම ඇතා විය හැකි බවට විශ්වාස කරයි. කෙසේ වෙතත් පාදයේ තුවාල සහිතව ගල්ගමුව, ගිරිබාව හා නවගත්තේගම දක්වා මෙම ඇතා පසුගිය කාලවල සැරිසැරු බව ද වාර්තා වෙයි. වයස අවුරුදු 25 පමණ වන මෙම ඇතාගේ මරණය පිළිබඳ මරණ පරික්ෂණය හෙට(29) සිදුකිරිමට නියමිතයි.", "URL": "https://sinhala.adaderana.lk/news.php?nid=110862", "Category": null, "Parent URL": null}