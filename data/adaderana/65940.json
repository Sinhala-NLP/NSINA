{"Source": "Adaderana", "Timestamp": "November 11, 2016 12:36 pm", "Headline": " විමල්ගේ නිවසේ මියගිය තරුණයාගේ දුරකථන ඇමතුම් ගැනත් පරීක්ෂණයක්", "News Content": "පාර්ලිමේන්තු මන්ත්‍රී විමල් වීරවංශගේ නිවසේදී තරුණයෙකු මියයාමේ සිද්ධියට අදාළව දුරකථන ඇමතුම් කිහිපයක් සම්බන්ධයෙන් පරීක්ෂණ ක්‍රියාත්මක බව පොලීසිය පවසයි.මෙම සිද්ධියට අදාළව අධිකරණ නියෝගයක් මත එම තරුණයාගේ ජංගම දුරකථනයේ සටහන්ව තිබූ ඇමතුම් අංක කිහිපයක් සම්බන්ධයෙන් එලෙස පරීක්ෂණ සිදුකරන පොලීසිය කියයි. එසේම මෙම සිද්ධිය ගැන පරීක්ෂණ සිදුකරන තලංගම පොලිසිය මන්ත්‍රීවරයා සිද්ධියට අදාළ දින රාත්‍රී නිවසේ නොසිට ඇති බවද තහවුරු කරගෙන ඇත.මන්ත්‍රීවරයා එදින රාත්‍රී නිවසේ නොසිටි බව මෙතෙක් කළ පරීක්ෂණවලින් සනාථ වූ බව පොලීසිය කියයි.මේ අතර මරණය සම්බන්ධයෙන් කළුබෝවිල රෝහලේ අධිකරණ වෛද්‍යවරයාගේ වාර්තාවද මෙතෙක් උසාවියට ඉදිරිපත් කර නැති අතර තරුණයාගේ සිරුරේ කොටස් වැඩිදුර පරික්ෂාවට රස පරීක්ෂක වෙත යවා ඇතැයි ද වාර්තා වේ.මේ ගැන විමසීමට කළුබෝවිල රෝහලේ අධිකරණ වෛද්‍ය නිලධාරි කාර්යාලයට දුරකථන ඇමතුමක් ගත් විට ඊට පිළිතුරු දුන් නිලධාරිණියක, එම වාර්තාව තවමත් සකස් කර නැති නිසා ඒ ගැන වැඩිදුරටත් කිසිවක් කිව නොහැකි යැයි කියමින් දුරකථනය වහා තැබුවාය.විමල් වීරවංශ මන්ත්‍රීවරයාට අයත් හෝකන්දර නිවසින් පසුගිය 26දා මළ තරුණයෙකුගේ මළ සිරුරක් සොයාගත් බව පළමුව වාර්තා විය.සිද්ධිය ගැන වැඩිදුරටත් සොයාබැලීමේදී අනාවරණය වූයේ එම තරුණයා වීරවංශ මන්ත්‍රීවරයාගේ පුතුවන විභූති විශ්වජීත් වීරවංශ සමග සමීප සබඳතාවයක් පැවැත්වූ මිතුරෙකු බවයි.ඔහු මන්ත්‍රීවරයාගේ නිවසට නිතර ආ ගිය තරුණයෙකු බවත්, ඒ අනූව පසුගිය මස 25 වැනිදා ද එම නිවසට පැමිණ ඇති තරුණයා එදින රාත්‍රී නිවසේ නවාතැන් ගෙන තිබූ බව පැවසේ.පසුවදා එම තරුණයා අවධි නොවීම නිසා එදින දහවල් වන විට ඔහුව ජයවර්ධනපුර රෝහලට කඩිනමින් ඇතුළත් කිරීමට විමල් වීරවංශ මන්ත්‍රීවරයාගේ බිරිඳ වන ශෂී වීරවංශ මහත්මිය කටයුතු කර තිබුණි.කෙසේ වුවද රෝහලට ඇතුළත් කරන විටත් එම තරුණයා මියගොස් සිටි බව වාර්තා වුණ අතර ඒ අනූව මෙම මරණය සම්බන්ධයෙන් පී.ඩී. ගලගෙදර මහතා විසින් හදීසි මරණ පරීක්ෂණය සිදුකර තිබුණි.එහි නිරීක්ෂණ පොලිසිය විසින් බී වාර්තාවක් මගින් කඩුවෙල මහේස්ත්‍රාත් අධිකරණයට ඉදිරිපත් කිරීමෙන් පසු එම වාර්තාව සැලකිල්ලට ගනිමින් මහේස්ත්‍රාත්වරයා විසින් පශ්චාත් මරණ පරීක්ෂණය පවත්වා එහි වාර්තාව අධිකරණයට ඉදිරිපත් කරන ලෙස නියෝග කර තිබිණ.ඒ අනූව මරණය ගැන විවෘත තීන්දුවක් දී ඇති අධිකරණ වෛද්‍යවරයා වැඩිදුර පරීක්ෂණ සඳහා සිරුරේ කොටස් රස පරීක්ෂක වෙත යැවීමට යැවීමට කටයුතු කරන ලදී.කෙසේ හෝ මරණය ගැන අදහස් දක්වමින් ඔහුගේ මව කියා තිබුණේ තම පුතා නිවසින් යන විට හොඳ සෞඛ්‍ය තත්ත්වයෙන් සිටි බව පමණක් කිව හැකි බවයි.මෙලෙස මියගොස් තිබුණේ දකුණු හෝකන්දර අංක 71 දරණ නිවසේ පදිංචිව සිටි දිසානායක මුදියන්සේලාගේ ළහිරු ජනිත් දිසානායක නමැති 24 හැවිරිදි තරුණයෙකි.මෙම මරණය සම්බන්ධයෙන් තමා ඇතුළු තම දරුවන්ට එරෙහිව ඇතැම් වෙබ් අඩවි හා සමාජ මාධ්‍ය ජාලාවලින් අසත්‍ය ප්‍රචාරයක් සිදුකරන බවට පා.ම විමල් වීරවංශ මහතාද මෑතකදී නිවේදනයක් නිකුත් කර තිබිණ.එසේම එම මරණය සම්බන්ධයෙන් ඇතැම් වෙබ් අඩවි සිදුකළ ප්‍රචාරවලින් තම ළමා අයිතිවාසිකම් කඩ වූ බව කියමින් වීරවංශ මන්ත්‍රීවරයාගේ දියණිය වන විමාෂා විෂ්වාදරී ඇයගේ මව සමග‍ ගොස් ළමා කාර්යංශයට පසුගියදා පැමිණිල්ලක්ද කරන ලදී.මේ අතර මෙම මරණය සම්බන්ධයෙන් රහස් පොලිසිය විසින් ද වෙනම පරීක්ෂණයක් සිදුකරන බව ඇතැම් මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=65940", "Category": null, "Parent URL": null}