{"Source": "Adaderana", "Timestamp": "January 21, 2019 04:23 pm", "Headline": "අකුරැස්සෙන් මතු වූ යකඩ ගල-දර්ශන සහිතයි", "News Content": "ලෝහයක ශබ්දයක් නිකුත් කරන අපූරු ගලක් පිළිබඳ තොරතුරක් අද දෙරණට මාතර, අකුරැස්ස ප්‍රදේශයෙන් වාර්තා විය. වැලිකැටිය වන්ටොක්කාව ගමෙන් මේ පිළිබඳ අනාවරණය වු අතර, ප්‍රදේශවාසීන් පවසන ආකාරයට තමන් කුඩා කල එනම් මීට වසර 20 කට පමණ පෙර සිටම මෙම ගලට වෙනත් ගලකින් පහර දෙන විටත් දෝංකාර හඬක් නිකුත් කළ බව පැවසෙයි. එය එතරම් ගණන් නොගෙන සිටි ඇති බවත්, මෑතකදී පිටස්තර පිරිස් මෙම ගලෙහි දෝංකාර හඬ පිළිබඳ ආරංචියෙන් එම ගල අසලට පැමිණ මෙම ගල තුළ නිලධානයක් ඇත්දැයි විපරම් කරන බව ද ගම්වාසීන් පවසයි. මෙම තත්ත්වය සැලකිල්ලට ගෙන රජයේ වගකිව යුත්තන්ගේ අවධානය මේ සඳහා යොමු කරන ලෙසට ගම්වාසීන් ඉල්ලා සිටියි. මේ සම්බන්ධයෙන් අන්තර් ජාලයේ රිගින් රොක් ලෙස හඳුන්වනු ලබන්නේ ද මෙය බව අනාවරණය වී ඇත. පෙනින්සිල්වේලිනයාව, බටහිර ඕස්ට්‍රේලියාව ආදි රටවල ද මෙම ගල් විශේෂය දක්නට ලැබෙන බවට තොරතුරු වාර්තා වන නමුත් ශ්‍රී ලංකාවේ මෙවැන්නක් වාර්තා වු පළමු අවස්ථාව මෙය වෙයි.", "URL": "https://sinhala.adaderana.lk/news.php?nid=102777", "Category": null, "Parent URL": null}