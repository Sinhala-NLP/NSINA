{"Source": "Adaderana", "Timestamp": "May 16, 2019 04:18 pm", "Headline": "ඉරාකයේ සිටින අත්‍යාවශ්‍ය නොවන සේවකයින් කැඳවන්න අමෙරිකවෙන් තීරණයක්", "News Content": "ඉරාකයේ සිටින අත්‍යාවශ්‍ය නොවන සේවාවන්හි නිරත පුද්ගලයන් යළි කැඳවීමට අමෙරිකාව පියවර ගෙන ඇත. ඒ ඉරාකයේ අසල්වැසි ඉරානය සහ අමෙරිකාව අතර අර්බුදය උත්සන්න වී ඇති පසුබිමකය. ඉරාකයේ බැග්ඩෑඩ්හි පිහිටා තිබෙන අමෙරිකානු තානාපති කාර්යාලයේ සහ ඉර්බිල් කොන්සල් කාර්යාලයේ සේවකයන්ට හැකි ඉක්මනින් ඉරාකයෙන් පිටවන ලෙස දැනුම් දී ඇත. එහෙත් මෙම තීරණයට නිශ්චිත හේතුවක් අමෙරිකානු රාජ්‍ය දෙපාර්තමේන්තුව මෙතෙක් අනාවරණ කර නැත. ඉකුත් අඟහරුවාදා දින ප්‍රකාශයක් නිකුත් කරමින් අමෙරිකානු හමුදාව පවසා තිබුණේ මැදපෙරදිග කලාපය තුළ තර්ජනාත්මක මට්ටම ඉහළ ගොස් ඇති බවයි. ඉරානයට ඉතා ඉක්මණින් සාකච්ඡාවක් අවශ්‍යවනු ඇති බව සිය ට්විටර් ගිණුමේ සටහනක් තබමින් ජනාධිපති ට්‍රම්ප් ප්‍රකාශ කර තිබුණි. එමෙන්ම මැදපෙරදිග කලාපය පිළිබඳව වන සිය ශක්තිමත් ප්‍රතිපත්තිය සම්බන්ධයෙන් ධවල මන්දිරයේ අභ්‍යන්තර ගැටුමක් පවතින බවට වන කටකතාද ඔහු ප්‍රතික්ෂේප කර ඇත. මේ අතරතුර ජර්මන් සහ නෙදර්ලන්ත හමුදා, ඉරාක සෙබළුන් පුහුණු කිරීමේ කටයුතු අත්හිටුවීමට පියවර ගෙන ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=110089", "Category": null, "Parent URL": null}