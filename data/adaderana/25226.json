{"Source": "Adaderana", "Timestamp": "June 22, 2012 08:30 am", "Headline": "ධාවනයට නුසුදුසු වාහන ගැන උපදෙස් ලබාදීමේ වැඩපිළිවෙළක්", "News Content": "ධාවනයට නුසුදුසු රථවාහන ධාවනයෙන් ඉවත් කිරීම හෝ සුදුසු තත්ත්වයට පත්කරගැනීම සඳහා උපදෙස් ලබාදීමේ වැඩපිළිවෙළක් ආරම්භ කර තිබේ. මෝටර් රථ ප්‍රවාහන කොමසාරිස් කාර්යාලයේ ගාල්ල ශාඛාව සහ අම්බලන්ගොඩ පොලිසිය ඒකාබද්ධව ඊයේ(21) ගාලු පාර ආශ්‍රිතව සෝදිසි මෙ‍හෙයුමක් ක්‍රියාත්මක කරනු ලැබීය. අම්බලන්ගොඩ ඌරවත්ත ප්‍රදේශයේ ක්‍රියාත්මක කළ සෝදිසියේ දී රථවාහන 55 ක් ධාවනයට නුසුදුසු බවට හඳුනාගෙන ඇත. පාසල් වෑන් සහ බස්රථ, ලොරි රථ සහ යතුරුපැදි ඇතුළු රථවාහන ඒ අතර වූ බව පොලිසිය පවසයි. අදාළ රථවාහන සති දෙකක් තුළ සුදුසු තත්ත්වයට පත්කර මෝටර් රථ ප්‍රවාහන ‍කොමසාරිස් කාර්යාලයේ ගාල්ල ශාඛාව වෙත ඉදිරිපත් කළ යුතු බවට නිර්දේශ කර තිබේ.", "URL": "https://sinhala.adaderana.lk/news.php?nid=25226", "Category": null, "Parent URL": null}