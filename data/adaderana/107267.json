{"Source": "Adaderana", "Timestamp": "April 3, 2019 09:48 am", "Headline": "නේපාල අගමැති ගංවතුරෙන් හානි වූ ප්‍රදේශවල සංචාරයක", "News Content": "නේපාල අගමැතිවරයා එරට ගංවතුරෙන් හානියට පත් ප්‍රදේශවල සංචාරයක නිරත වී ඇත. නේපාලයේ දකුණුදිග කලාපය ඔස්සේ හමාගිය අකුණු සහිත කුණාටුවෙන් පුද්ගලයින් 30දෙනෙකුට දිවි අහිමිවුණි. ඉන් වැඩිම හානියක් වාර්තා වූ බාරා දිස්ත්‍රික්කයේ සංචාරයක නිරතවීමට නේපාල අගමැති ඛඩ්ගා ප්‍රසාද් ඔලී පසුගියදා කටයුතු කළේය. කුණාටුවෙන් විනාශයට පත්වූ ප්‍රදේශ දැකීමෙන් අගමැතිවරයා වික්ශිප්ත වූ බව විදෙස් පුවත් වාර්තා කළේය. තුවාල ලැබූවන් ප්‍රතිකාර ලබන රෝහලක නිරීක්ෂණ චාරිකාවක නිරතවීමටත් අගමැතිවරයා කටයුතු කළේ ඉන් අනතුරුවය. කුණාටුව හේතුවෙන් බාරා ප්‍රදේශයට දැඩි වැසි වාර්තා වූ අතර ගොඩනැගිලි මුළුමනින්ම පාහේ විනාශයට පත්ව ඇත. ඉන් ගස් පවා මුලින් ඉදිරී වැටී විදුලි සහ දුරකතන සම්ප්‍රේෂණ කුළුණු විනාශයට පත්ව ඇති බවත් සඳහන්ය. පූර්ව මෝසම් සමයේදී නේපාලයේ මෙවන් කුණාටු සහ අධික වැසි වාර්තා වන නමුත් එවන් ස්වභාවික සංසිද්ධියකින් මෙතරම් මරණ සංඛ්‍යාවක් වාර්තාවන අවස්ථා ඉතාමත් අල්ප බව විදෙස් පුවත් පවසා සිටියි.", "URL": "https://sinhala.adaderana.lk/news.php?nid=107267", "Category": null, "Parent URL": null}