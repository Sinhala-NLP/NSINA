{"Source": "Adaderana", "Timestamp": "July 23, 2011 10:01 am", "Headline": "කිලිනොච්චියෙන් ඡන්ද කාඩ්පත් පැහැරගැනීමේ සිද්ධි වාර්තා වෙයි", "News Content": "ඇතැම් ප්‍රදේශවල ඡන්ද කාඩ්පත් පැහැරගැනීමේ සිද්ධි වාර්තා වන බව පැෆ්රල් සංවිධානය පවසයි. කිලිනොච්චි ඡන්ද බලප්‍රදේශයෙන් මෙම සිද්ධීන් වාර්තා වී ඇති බව එහි විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. කිලිනොච්චි ප්‍රදේශයේ භාරතීපුරම්, මලයාලපුරම්, රාමනාදපුරම් සහ වට්ටකච්චි යන ප්‍රදේශවලින් මෙම සිදුවීම් වාර්තා වී ඇති බව හෙතෙම කියා සිටියේය. ඡන්දදායකයින් බිය වද්දමින් ඡන්ද කාඩ් පැහැරගැනීමේ සිද්ධීන් සම්බන්ධයෙන් මැතිවරණ කොමසාරිස්වරයා දැනුවත් කිරීමට කටයුතු කරන බව ද ඔහු කියා සිටියේය. ඡන්ද කාඩ් පත් පැහැර ගැනීම සම්බන්ධයෙන් තොරතුරු වාර්තා වූ බව මේ සම්බන්ධයෙන් අද‍ දෙරණ කළ විමසීමක දී උතුරු ප්‍රදේශය භාර ජ්‍යෙෂ්ඨ නියෝජ්‍ය පොලිස්පති ගාමිණී සිල්වා මහතා පැවසුවේය. එහෙත් සිදුකළ මූලික විමර්ශනයේ දී එම තොරතුරුවල සත්‍යතාවක් නොවූ බව හෙතෙම කියා සිටියේය.", "URL": "https://sinhala.adaderana.lk/news.php?nid=17579", "Category": null, "Parent URL": null}