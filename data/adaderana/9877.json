{"Source": "Adaderana", "Timestamp": "July 28, 2010 08:46 am", "Headline": "නගරයේ බන්ධනාගාර ගමට ගෙනියයි", "News Content": "වැලිකඩ බන්ධනාගාරය එම ස්ථානයෙන් ඉවත් කිරීම පිළිබඳ අවධානය යොමුකර ඇති බව පුනරුත්ථාපන හා බන්ධනාගාර අමාත්‍ය ඩිව් ගුණසේකර මහතා පවසයි. කොළඹ නාගරික ප්‍රදේශයේ එවැනි භූමි භාගයක් තුළ බන්ධනාගාරයක් පවත්‍‍වාගෙන යාම අර්ථාන්විත නොවන බව හෙතෙම කියා සිටියි. වැලිකඩ බන්ධනාගාරය අක්කර 40 ක පමණ භූමි භාගයක පැතිර ඇති බවත්, වැලිකඩ බන්ධනාගාර භූමිය භාණ්ඩාගාරයට ලබා දී ඒ සඳහා මුදල් ලබා ගෙන එය වෙනත් ස්ථානයක ස්ථාපිත කිරීමට අපේක්ෂා කරන බවත් අමාත්‍යවරයා කියා සිටියේය. වැල්ලවාය ප්‍රදේශය ඒ සදහා යොදා ගැනීමට බලාපොරොත්තු වන අතර ඊට අදාළ භූමිය හඳුනා ගැනීම සඳහා මූලික කටයුතු ආරම්භ කර ඇති බව අමාත්‍යවරයා පවසයි. දැනටමත් බෝගම්බර බන්ධනාගාරය පල්ලකැලේ ප්‍රදේශයට ගෙන යාම සඳහා කටයුතු ආරම්භ කර ඇති අතර එය 2012 වර්ෂයේ දී ස්ථාපිත කිරීමට අපේක්ෂා කරන බව ද ඩිව් ගුණසේකර අමාත්‍යවරයා පෙන්වා දෙයි. මෙලෙස නාගරික ප්‍රදේශවල පිහිටා ඇති බන්ධනාගාර ග්‍රාමීය ප්‍රදේශවලට ගෙන යාමට කටයුතු කරන බව ද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9877", "Category": null, "Parent URL": null}