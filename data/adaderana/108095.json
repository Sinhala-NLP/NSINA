{"Source": "Adaderana", "Timestamp": "April 17, 2019 12:13 pm", "Headline": "කුවේට්වලදී හිරිහැරවලට ලක් වු කාන්තාවන් 26ක් ලංකාවට", "News Content": "කුවේටයේ ගෘහ සේවය සඳහා ගොස් සිටියදී එහි හාම්පුතුන් වෙතින් විවිධ හිරිහැර , කරදර වලට ලක් වූ කාන්තාවන් 26 දෙනෙකු (17) උදෑසන කටුනායක ගුවන් තොටුපළ වෙත පැමිණ තිබුණි. මොවුන් තම සේවා කටයුතු වල නියැලී සිටියදී , එම නිවෙස් වලින් මෙසේ හිරිහැර , කරදර සිදුවීමෙන් පසු , ඔවුන් කුවේටයේ ශ්‍රී ලංකා තානාපති කාර්යාලය වෙත පැමිණ තිබූ අතර , ඉන්පසු එහි \" සුරක්ෂා\" රැදවුම් මධ්‍යස්ථානයේ රදවා තබා සිටි ශ්‍රී ලාංකික ගෘහ සේවිකාවන් පිරිසකි. මෙම පිරිස උදෑසන 6.30 ට කුවේටයේ සිට පැමිණි ශ්‍රී ලන්කන් ගුවන් සේවයේ යූ.එල්.- 230 දරන ගුවන් යානයෙන් මෙසේ කටුනායක ගුවන් තොටුපළ වෙත පැමිණ තිබේ. මොවුන් සියලු දෙනා තාවකාලික ගුවන් ගමන් බලපත්‍ර යටතේ පැමිණ තිබූ අතර , ඔවුන් මෙරටට පැමිණීම සදහා ඔවුන්ගේ වියදමින් ගුවන් ටිකට් පත් මිලදී ගෙන තිබුණි. මෙම පිරිස අතුරින් දෙදෙනකු පමණක් කුවේටයේ අවුරුදු 01 ත් අවුරුදු 02 ත් අතර ගෘහ සේවයේ නියැලී සිටි අය වන අතර , ඉතිරි 24 දෙනාම වසරකට අඩු සේවා කාළයක් හිමි තැනැත්තියන් වේ. මොවුන් අතුරින් 05 දෙනෙකු මෙසේ ඔවුන්ට අත්විදීමට සිදු වී තිබූ හිරිහැර , කරදර නිසාම රෝගාතුර වී සිටි අය වූහ . මෙම ගෘහ සේවිකාවන් පිරිස රටේ විවිධ ප්‍රදේශ වල පදිංචිකරුවන් වූ අතර , ඔවුන්ට ගම්බිම් බලා යෑමට ශ්‍රී ලංකා විදේශ සේවා නියුක්ති කාර්යාංශය විසින් බස් ගාස්තු සදහා දීමනාවක් ලබා දී පිටත් කර හැර තිබේ.", "URL": "https://sinhala.adaderana.lk/news.php?nid=108095", "Category": null, "Parent URL": null}