{"Source": "Adaderana", "Timestamp": "July 25, 2019 03:37 pm", "Headline": "රාජ්‍ය බුද්ධි සේවය මගේ යටතේ නැති වුණත් ඉස්ලාම් අන්තවාදය ගැන උපදෙස් දුන්නා-හිටපු පොලිස්පති", "News Content": "රාජ්‍ය බුද්ධි සේවය තමා යටතේ නැති වුවත් එහි වත්මන් අධ්‍යක්ෂවරයාට ඉස්ලාම් අන්තවාදය සම්බන්ධයෙන් තමා උපදෙස් ලබා දුන් බව හිටපු පොලිස්පති එන්.කේ.ඉලංගකෝන් මහතා පවසයි. මීට සුළු වේලාවකට පෙර පාර්ලිමේන්තු තේරීම් කාරක සභාව හමුවේ සාක්ෂි දීම ආරම්භ කරමින් ඔහු මේ බව කියා සිටියේය. 2015 වසරේ අගබාගය වන විට අයි.එස් ත්‍රස්තවාදීන්ට එකතුවීමට පුද්ගලයින් 5 දෙනෙකු පවුලේ සාමාජිකයින් 34 වගේ පිරිසක් සිරියාවට ගොස් ඇති බව වාර්තා වු බව ද හිටපු පොලිස්පතිවරයා පැවසීය. මෙම තොරතුරු නිතර ආරක්ෂක මණ්ඩලයේ සාකච්ඡා කළ බවත්, එහිදී මෙම තත්ත්වය පැහැදිලි කරමින් ඒ අවස්ථාවේ ගත යුතුව තිබු යම් යම් ක්‍රියාමාර්ග අනුගමනය කළ බව ද පැවසු ඉලංගකෝන් මහතා, මෙම තත්ත්වය බැරෑරැම් වීමත් සමඟ යම් යම් පියවර ගනු ලැබු බව ද කියා සිටියේය. ඒ අනුව තමා යටතේ නොතිබුණත් රාජ්‍ය බුද්ධි සේවයේ අධ්‍යක්ෂවරයාට ඉස්ලාම් අන්තවාදය ගැන උපදෙස් ලබා දුන් බවත් එය ජාතික අවශ්‍යතාවයක් සේ තමා සැලකු බවත් හිටපු පොලිස්පතිවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=114992", "Category": null, "Parent URL": null}