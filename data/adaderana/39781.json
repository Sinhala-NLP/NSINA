{"Source": "Adaderana", "Timestamp": "December 22, 2013 04:33 pm", "Headline": "මිරිස් කුඩු වල ලුණු කුඩු - මිලදී ගන්නේ බලාගෙනයි", "News Content": "වෙළදපොළේ ඇති මිරිස් කුඩු භාවිතයේ දි සැලකිලිමත් වන ලෙස සෞඛ්‍ය අමාත්‍යංශය ජනතාවගෙන් ඉල්ලීමක් කරයි. ඇතැම් ව්‍යාපාරිකයින් විසින් මිරිස් කුඩු වලට ලුණු කුඩු මිශ්‍ර කිරීමේ සිද්ධීන් පිළිබඳව ආහාර පාලන ඒකකයට පැමිණිලි ලැබී ඇති බව සෞඛ්‍ය අමාත්‍යංශය සඳහන් කළේය. මිරිස් කුඩු වල වර්ණය වෙනස් නොවි දිගු කාලයක් තබා ගැනීම සඳහා මෙවැනි උපක්‍රම භාවිතා කරන බව සඳහන්ය. ලුණු මිශ්‍රකර ඇති මිරිස් කුඩු භාවිත කිරීම මඟින් දියවැඩියාව සහ අධි රුධිර පීඩනයෙන් පෙළෙන පුද්ගලයින්ගේ රෝගි තත්ත්වය උත්සන්නවීමේ අවධානමක් පවතින බව සෞඛ්‍ය අමාත්‍යංශය පවසයි. එම නිසා වෙළඳපොළේ අලෙවි කිරීමට ඇති මිරිස් කුඩු මිලදී ගැනීමේ දි සැලකිලිමත් වන ලෙස සෞඛ්‍ය අමාත්‍යංශය ඉල්ලා සිටියි. අදාළ ජාවාරම් වල නිරත වන පුද්ගලයින් සම්බන්ධයෙන් ලැබී ඇති පැමිණිලි වලට අනුව ඉදිරියේදි නිත්‍යානූකූල පියවර ගන්නා බව සෞඛ්‍ය අමාත්‍යංශය වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=39781", "Category": null, "Parent URL": null}