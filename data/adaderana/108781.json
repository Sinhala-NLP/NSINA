{"Source": "Adaderana", "Timestamp": "April 27, 2019 09:40 am", "Headline": "ජපාන අගමැති හා ට්‍රම්ප් හමුවෙයි", "News Content": "ජපාන අගමැතිවරයා සහ අමෙරිකානු ජනාධිපති ඩොනල්ඩ් ට්‍රම්ප් අතර හමුවක් පසුගියදා සිදුවුණි. ධවල මන්දිරයේදී පැවැති මේ හමුව අතරතුර දෙරටේ වෙළද සබඳතා මෙන්ම පෞද්ගලික තොරතුරුද සාකච්ඡාවට ගැනුණු බව විදෙස් වාර්තා පවසා සිටියි. ජපාන අග්‍රාමාත්‍යය ෂින්සෝ අබේ නිල සංචාරයක් සඳහා අමෙරිකාව වෙත පැමිණ සිටියි. එහි පැමිණි අගමැතිවරයා සහ අගමැති ආර්යාව ධවල මන්දිරයේදී ජනාධිපති ඩොනල්ඩ් ට්‍රම්ප් සහ එම ආර්යාව ද හමුවුණි. ධවල මන්දිරය වෙත පැමිණි ජපන් ධූත පිරිස වෙනුවෙන් රාත්‍රී භෝජන සංග්‍රහයක්ද පැවැත්වුණු අතර ජනපති ආර්යා මෙලනියා ට්‍රම්ප්ගේ උපන්දිනය වෙනුවෙන් පැවැති මේ පෞද්ගලික සංග්‍රහය ඉතාමත් විචිත්‍රවත් වූ බව සඳහන්ය. ජපානයේ නරිහිතෝ කුමරු රාජ්‍යත්වයේ දිවුරුම්දීමෙන් පසු නිල සංචාරයක් සඳහා ජපානය වෙත පැමිණීමට තමන් කටයුතු කරන බව ජනාධිපති ඩොනල්ඩ් ට්‍රම්ප් මෙහිදී සඳහන් කළේය. එහිදී අබේ අගමැතිවරයා සමඟ සුමෝ තරගවාරයකට එක්වීමට තමන් සූදානම් බවද ඔහු වැඩිදුරටත් පැවැසුවේ කාගේත් මුවට හිනාවක් ගෙන එමිනි. ජපානයේ අකිහිතෝ අධිරාජ්‍යයා ලබන අප්‍රෙල් මස 30වැනිදා සිය ධුරයෙන් විශ්‍රම ගන්නා අතර මැයි මස පළමුවැනිදා කිරුළ හිමි නරුහිතෝ කුමරු රාජ්‍යත්වයේ අභිෂේක ගනු ඇත. ඉන් පසුව ජපානය නව යුගයක් කරා පියනගන අතර එය රෙයිවා යුගය ලෙසින හැඳින්වන බවද විදෙස් මාධ්‍ය පවසා සිටියි.", "URL": "https://sinhala.adaderana.lk/news.php?nid=108781", "Category": null, "Parent URL": null}