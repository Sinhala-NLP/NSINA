{"Source": "Adaderana", "Timestamp": "June 23, 2019 02:47 pm", "Headline": "අගමැතිගෙන් සජිත්ට පැසසුම්", "News Content": "නිවාස සංවර්ධනය සඳහා රජය වෙන් කළ මුදල්වල ප්‍රතිලාභය ජනතාවට සම්පූර්ණයෙන්ම ලබා ගැනීම සඳහා අමාත්‍ය සජිත් ප්‍රේමදාස මහතා කැපවී කටයුතු කර ඇති බව අග්‍රාමාත්‍ය රනිල් වික්‍රමසිංහ මහතා පවසයි. අද (23) කොළඹ පැවති උත්සවයකට එක්වෙමින් අග්‍රාමාත්‍යවරයා මේ බව ප්‍රකාශ කළේය. ජාතික නිවාස සංවර්ධන අධිකාරියේ 40 වන සංවත්සර සැමරුම කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී අද පෙරවරුවේ පැවැත්වුණි. මෙම අවස්ථාවට ජනාධිපති මෛත්‍රිපාල සිරිසේන, අග්‍රාමාත්‍ය රනිල් වික්‍රමසිංහ සහ නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස යන මහත්වරුන් සහභාගී වුණි. 2015 රාජය භාරගැනීමෙන් පසුව සජිත් ප්‍රේමදාස මහතා විශාල වැඩ කොටසක් සිදු කළ බව අග්‍රාමාත්‍යවරයා පැවසීය. ඉදිරියේදී තව දුරටත් ග්‍රාමිය නිවාස සංවර්ධන කටුයුතු සිදු කිරීමට පවතින අතර ඉඩම් සීමිත බැවින් ඉදිරියේ දී ග්‍රාමීයව මහල් නිවාස ඉදි කිරීමට අවශ්‍ය වනු ඇති බවත් අග්‍රාමාත්‍යවරයා පැවසීය. රණසිංහ ප්‍රේමදාස මහතා ගෙනා වැඩපිලිවෙල සජිත් ප්‍රේමදාස මහතා ඉදිරියට ගෙන යාම පිළිබඳව තමන් ප්‍රශංසාව පල කරන බවත් ඒ මහතා වැඩි දුරටත් පැවසීය.", "URL": "https://sinhala.adaderana.lk/news.php?nid=112600", "Category": null, "Parent URL": null}