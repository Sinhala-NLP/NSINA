{"Source": "Adaderana", "Timestamp": "March 2, 2019 06:18 pm", "Headline": "අප්‍රේල් පළමු සතිය වන විට රවීගෙන් පාරිභෝගිකයාට සැබෑ පෙරළියක්", "News Content": "අප්‍රේල් මස පළමු සතිය වන විට විදුලි පාරිභෝගිකයාට සංවර්ධනයෙන් සැබෑ පෙරළියක් සිදු කරන බව විදුලිබල,බලශක්ති සහ ව්‍යාපාර සංවර්ධන අමාත්‍ය රවී කරුණානායක‍ මහතා පවසයි. අමාත්‍යවරයා මෙම අදහස් පළකළේ, පසුගියදා නැගෙනහිර පළාත, ලංකා විදුලිබල මණ්ඩලයේ නියෝජණ සාමාන්‍යාධිකාරි කාර්යාලයේ නිරීක්ෂණ චාරිකාවකට එක් වෙමිනි. බෝඩ් ලෑලි අල්ලලාගෙන ඉදිමින් රටක් සංවර්ධනය කිරිමට නොහැකි බවත් අමාත්‍යවරයා එහිදි ප්‍රකාශ කළේය. ලංකා විදුලිබල මණ්ඩලය රඳාපවතින්නේ පාරිභෝගිකයා නිසා බවත් එබැවින් අවම මිලක් යටතේ විදුලිය නිපදවා, සමස්ත දිවයිනටම අවම මිලකට ගුණාත්මක, අඛණ්ඩ විදුලි සේවාවක් ලබාදීම තමන්ට පැවරි ඇති රාජකාරිය බවත් අමාත්‍යවරයා එහිදි පැවසීය. එහිදි වැඩිදුරටත් අදහස් දැක්වු අමාත්‍යවරයා, (\"ත්‍රිකුණාමල ප්‍රදේශයේ තිබෙන සම්පත් තුළින් අවම පිරිවැයක් යටතේ විදුලිය උත්පාදනයට සුවිශාල හැකියාවක් තිබෙනවා. නමුත් මෙම කාර්යයන් සිදු කරද්දි අපි අපේ ජනතාවට, පරිසරයට සිදුවන හානි අවම කරගනිමින් කටයුතු කළ යුතුයි. ඒ සංවර්ධනය හේතුවෙන් පවුල් 100ක් 200ක් ඔවුන්ගේ ස්ථාන වලින් වෙනත් තැන්වලට තල්ලු කරනවානම් ඒ සංවර්ධනයෙන් වැඩක් නැහැ,. ජනතාවගේ සහයෝගය තුළින් සිදුවෙනවානම් පමණයි ඒක සැබැ සංවර්ධනයක් වෙන්නේ. අපිට තිබුණා කොළඹ ඉදගෙන අදාළ අංශ වලට උපදෙස් දෙන්න, මෙගාවොට් 1000ක් වැඩි කරන්න කියලා. නමුත් ඒ තුළින් හිත් 1000 ක් රිදුණොත්, නැතිවුණොත්, ඒ කාර්යය සිදුකළත් ඒක සැබෑ සංවර්ධනයක් වෙන්නේ නැහැ. අපි ඒකට අකමැතියි. ඒත් ඒ වගේ අපි ප්‍රජාතන්ත්‍රවාදීව කටයුතු කරද්දි, අනිසි බලපෑම් සහ අනිසි ප්‍රයෝජන ගන්න හදනවානම්, අපිටත් සෟජුව, දැඩිව කටයුතු කරන්න වෙනවා. අසාධාරණ ඉල්ලීම් වලට ඇහුම්කන් දෙන්න අපිට බැහැ. අපි රටේ සමස්ත ජනතාව ගැන හිතන්න ඕන. මට අවශ්‍ය වෙන්නේ වැඩ කරන්න මිසක් නිකන් බලන් ඉන්න නෙමෙයි. මොනවද උනේ කියනවාට වැඩිය, මොනවාද අපිට කරන්න පුළුවන් කියලා බලන්න. ඒ තුළින් රටේ සංවර්ධන පෙරළියක් ඇති කරන්නයි මට අවශ්‍ය වන්නේ\" යැයි පැවසීය.", "URL": "https://sinhala.adaderana.lk/news.php?nid=105356", "Category": null, "Parent URL": null}