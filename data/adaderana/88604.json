{"Source": "Adaderana", "Timestamp": "May 6, 2018 10:02 am", "Headline": "19 වැනි සංශෝධනය හරහා බල කේන්ද්‍ර දෙකක් නිර්මාණය වුනා", "News Content": "19 වැනි ආණ්ඩුක්‍රම ව්‍යවස්ථා සංශෝධනය හරහා ජනපති හා අගමැති ලෙස බල කේන්ද්‍ර 2ක් ස්ථාපිත වීමෙන් රාජ්‍යයක් පවත්වාගෙන යෑම අසීරු බව නව ආණ්ඩුක්‍රම ව්‍යවස්ථා සම්පාදනය සදහා වු මහජන අදහස් ලබා ගැනිමේ කමිටුවේ සභාපති නීතිඥ ලාල් විජේනායක මහතා පවසයි. මහනුවරදී මාධ්‍ය වෙත අදහස් දක්වමින් ඔහු වැඩිදුරටත් සඳහන් කළේ, ඒ හේතුවෙන් ආණ්ඩුක්‍රම ව්‍යවස්ථාවට සංශෝධන ගෙන ඒම වෙනුවට නව ආණ්ඩුක්‍රම ව්‍යවස්ථාවක් ගෙන ඒම වඩාත් යෝග්‍ය බවයි. 19 වන ආණ්ඩුක්‍රම ව්‍යවස්ථාවෙන් ගෙන ආ ස්වාධීන කොමිෂන් සභා පත් කිරීම තුළින් යම් දුරකට සමාජය ප්‍රජාතන්ත්‍රීකරණය වූ බව එතුමා පැවසීය. 19 වන ආණ්ඩුක්‍රම ව්‍යවස්ථාව තුළින් විධායක ජනාධිපති ක්‍රමය සම්පූර්ණයෙන් අවසන් කරලා පාර්ලිමේන්තුවට හා අගමැතිවරයාට බලය පැවරීම වෙනුවට කොටසක් පමණක් බලය අහිමි කිරීම තුළින් ජනාධිපති ක්‍රමය යම් දුරකට ව්‍යාකූල තත්ත්වයකට පත්වී ඇති බව ප්‍රකාශ කළේය. මේ තුළින් බල කේන්ද්‍ර දෙකක් නිර්මාණය වූ බවත් ඒ තුළින් රට පවත්වාගෙන යාම සඳහා අපහසු තත්ත්වයක් උද්ගත වන බව එතුමන් පැවසීය. එම නිසා සම්පූර්ණයෙන් විධායක ජනාධිපති ක්‍රමය අහෝසි කිරීම අවශ්‍ය බව එතුමන් වැඩිදුරටත් පැවසීය.", "URL": "https://sinhala.adaderana.lk/news.php?nid=88604", "Category": null, "Parent URL": null}