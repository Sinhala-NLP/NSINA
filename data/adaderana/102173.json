{"Source": "Adaderana", "Timestamp": "January 11, 2019 12:01 pm", "Headline": "ගෝඨාභයගේ නඩුවට අදාළව තවත් නියෝගයක්", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් 07 දෙනෙකුට එරෙහිව ගොනු කර ඇති නඩුවට අදාළව ඉඩම් ගොඩකිරීමේ හා සංවර්ධනය කිරීමේ සංස්ථාවේ සභාපතිවරයාට ලබන 17 වනදා අධිකරණය හමුවේ පෙනී සිටින්නැයි දන්වා කොළඹ ත්‍රිපුද්ගල විශේෂ මහාධිකරණය නියෝගයක් නිකුත් කර තිබේ. පසුගිය රජය සමයේ, මැදමූලන වීරකැටිය ප්‍රදේශයේ ඩී.ඒ. රාජපක්ෂ අනුස්මරණ කෞතුකාගාරය ඉදි කිරීමේදී රුපියල් මිලියන තිස් හතරකට ආසන්න රජයේ මුදලක් සාවද්‍ය ලෙස පරිහරණය කළේ යැයි චෝදනා එල්ල කරමින් නීතිපතිවරයා විසින් හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් හත් දෙනෙකුට එරෙහිව මෙම නඩුව ගොනු කර තිබේ. මෙම නඩුව අද(11) පෙරවරුවේ සම්පත් අබේකෝන් (සභාපති), සම්පත් විජේරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ල හමුවේ කැඳවනු ලැබුවේය. එහිදී ඉඩම් ගොඩකිරීමේ හා සංවර්ධනය කිරීමේ සංස්ථාවේ නීතිය නිලධාරිනිය අධිකරණයට දන්වා සිටියේ විත්තිය විසින් ඉල්ලා සිටින ඇතැම් ලේඛන සොයා ගැනීමට නොහැකි තත්ත්වයක් උද්ගතව ඇති බවයි. මෙය පිළිගත නොහැකි අවිනිශ්චිත පිළිතුරක් යැයි චෝදනා කළ රජයේ නියෝජ්‍ය සොලිසිටර් ජනරාල් දිලීප පිරිස් මහතා ඉඩම් ගොඩකිරීමේ හා සංවර්ධනය කිරීමේ සංස්ථාව කිසිදු අවස්ථාවක පැමිණිල්ල හෝ පොලිසිය සමඟ සම්බන්ධීකරණය නොකරන බව චෝදනා කළේය. මෙය නඩු විභාගය කල් දැමීම සඳහා එම සංස්ථාව දරන උත්සාහයක් ද යන සැකය තමන් තුළ ඇති වී තිබෙන බව සඳහන් කළොත් රජය නියෝජ්‍ය සොලිසිටර් ජෙනරාල් දිලීප පිරිස් මහතා විත්තිය ඉල්ලා සිටින අදාළ ලේඛන ලබා දිය හැකිද නැද්ද යන්න පිළිබඳව එම සංස්ථාවේ සභාපතිවරයා අධිකරණය හමුවට කැඳවා නිශ්චිත පිළිතුරක් ලබාගත යුතු බවද දන්වා සිටියේය. එම ඉල්ලීම සලකා බැලූ ත්‍රිපුද්ගල මහාධිකරණ විනිසුරු මඩුල්ල විසින් ඉල්ලා සිටින ලේඛන ලබාදිය හැකිද නැද්ද යන්න පිළිබඳව නිශ්චිත පිළිතුරක් ලබන 17 වනදා අධිකරණය හමුවේ පෙනී සිට කරුණු දක්වන ලෙස ඉඩම් ගොඩකිරීමේ හා සංවර්ධනය කිරීමේ සංස්ථා සභාපතිවරයාට නියෝග කළේය. මෙම නඩුවේ ප්‍රධාන විත්තිකරු ලෙස නම් කර සිටින හිටපු ආරක්ෂක ලේකම් ගෝඨාභය රාජපක්ෂ මහතා අද දින අධිකරණය හමුවේ පෙනී නොසිටි අතර ඔහුගේ නීතිඥවරයා අධිකරණයට දන්වා සිටියේ තම සේවාදායකයා මීට පෙර අධිකරනයෙන් ලබාගත් අවසරය මත විදේශගත වී ඇති බවත් මීළඟ දින අධිකරණය හමුවේ පෙනී සිටින බවයි. මෙම නඩුවේ සෙසු විත්තිකරුවන් ලෙස ඉඩම් ගොඩකිරීමේ හා සංවර්ධනය කිරීමේ සංස්ථාවේ හිටපු සභාපති ප්‍රසාද් හර්ෂණ ද සිල්වා සහ එම ආයතනයේ අධ්‍යක්ෂ මණ්ඩලයේ සාමාජිකයින් වශයෙන් කටයුතු කළ භද්‍රාවතී කමලදාස, සුධම්මික ආටිගල, සමන් කුමාර ගලප්පත්ති, ඩී මෙන්ඩිස් සාලිය සහ මල්ලිකා කුමාරි සේනාධිර යන අය නම් කර තිබේ. ඉකුත් රජය සමයේ මැදමූලන ප්‍රදේශයේ දී ඩී. ඒ. රාජපක්ෂ අනුස්මරණ කෞතුකාගාරය ඉදිකිරීම සඳහා ඉඩම් ගොඩ කිරිමේ හා සංවර්ධනය කිරීමේ සංස්ථාවට අයත් රුපියල් මිලියන 33.9 ක මුදලක් යොදවා එම මුදල සාවද්‍ය පරිහරණය කළ බවට චෝදනා කරමින් ගෝඨාභය රාජපක්ෂ මහතා ඇතුළු විත්තිකරුවන්ට එරෙහිව පොදු දේපල පනත යටතේ නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=102173", "Category": null, "Parent URL": null}