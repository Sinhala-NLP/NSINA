{"Source": "Adaderana", "Timestamp": "July 2, 2016 09:49 am", "Headline": " අයි එස් ත්‍රස්තයින් ප්‍රාණ ඇපයට ගත් ලාංකිකයින් දෙදෙනාත් බේරාගැනේ", "News Content": "බංග්ලාදේශයේ ඩකා අගනුවර සුප්‍රසිද්ධ අවන්හලක් තුළදී අයි.එස් සටන්කාමින් විසින් ඊයේ රාත්‍රී ප්‍රාණ ඇපයට ගත් 20 දෙනා අතර සිටි ශ්‍රී ලාංකිකයින් දෙදෙනා මේවන විට බේරාගෙන ඇති බව එරට ශ්‍රී ලංකා තානාපති කාර්යාල ආරංචි මාර්ග අනාවරණය කරයි.ප්‍රාණ ඇපයට ගත් 20ක් පමණ දෙනා බේරාගැනීමේ මෙහෙයුමක් බංග්ලාදේශ ආරක්ෂක අංශ විසින් අද උදෑසන ආරම්භ කරන ලදී.ඒ අනූව ඔවුන්ගෙන් 12 දෙනෙකු මේවන විට නිරුපද්‍රිතව බේරාගෙන ඇත.ඒ අතර ප්‍රාණයට ඇපගෙන සිටි බව පැවසුණ ලාංකිකයින් දෙදෙනා ද වන බව තානාපති කාර්යාල ආරංචි මාර්ග අනාවරණය කළේය.අයි එස් සටන්කාමින් විසින් මෙලෙස ප්‍රාණ ඇපයට ගත් අය අතර ඉතාලි ජාතිකයින් 7ක්, ලාංකිකයින් 2ක්, ජපන් ජාතිකයින් මෙන්ම බංග්ලාදේශ ජාතිකයින්ද වන බව මුලදී වාර්තා විය.ඩකා හි සුප්‍රසිද්ධ අවන්හලකට ඇතුළුවු ත්‍රස්ත කණ්ඩායමක් ඊයේ රාත්‍රී වෙඩි තබමින් සිදුකළ මහත් ඛේදවාචකයෙන් බංග්ලාදේශ පොලීසියේ නිලධාරින් දෙදෙනෙකු ඇතුළු තවත් 30ට අධික පිරිසක් තුවාල ලැබීය.අනතුරුව එම ප්‍රහාරයේ වගකීම අයි.එස්.අයි.එස් ත්‍රස්තවාදී සංවිධානය විසින් බාරගන්නා ලදී.මෙම අවන්හල දේශපාලනඥයින්, රාජ්‍ය තාන්ත්‍රිකයින්, ධනවතුන් ඇතුළු ප්‍රභූන් විසින් නිතර යන එන තැනක් බව විදෙස් මාධ්‍ය වාර්තා කර තිබිණ.කෙසේ හෝ ප්‍රාණ ඇපකරුවන් බේරා ගැනීම සිය එකම අරමුණ බව බංග්‍ලාදේශ හමුදා ප්‍රධානින් අවධාරණය කර තිබූ අතර අනතුරුව ඔවුන් එකී මෙහෙයුම ආරම්භ කර තිබුණි.", "URL": "https://sinhala.adaderana.lk/news.php?nid=61678", "Category": null, "Parent URL": null}