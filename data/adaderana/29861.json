{"Source": "Adaderana", "Timestamp": "December 11, 2012 08:29 am", "Headline": "උතුරේ හා ගාල්ලේ නීතිඥවරුන් වැඩවරයි", "News Content": "අගවිනිසුරු ආචාර්ය ශිරාණී බණ්ඩාරනායක මහත්මියට එල්ල වී ඇති දෝෂාභියෝග චෝදනාව විභාග කළ ආකාරයට විරෝධය පා උතුරු පළාතේ නීතීඥවරුන් වෘත්තීය කටයුතුවලින් ඉවත්වීමට තීරණය කර තිබේ. ඒ අනුව අද දින සිට දින 4ක කාලයක් ඔවුන් සිය වෘත්තීය කටයුතුවලින් ඉවත්වීමට තීරණය කර ඇති බව වාර්තා වේ. උතුරු පළාත් නීතීඥ සංගමය විසින් මෙම තීරණය ගෙන ඇති අතර ඒ අනුව යාපනය, වව්නියාව, මන්නාරම, කිලිනොච්චිය හා මුලතිව් අධිකරණවල නීතීඥවරුන් වෘත්තීය කටයුතුවලින් ඉවත් වනු ඇත. මේ අතර ගාල්ල දිස්ත්‍රික් නීතීඥ සංගමය ද අද සහ හෙට යන දෙදින සිය වෘත්තීය කටයුතුවලින් ඉවත්වීමට තීරණය කර තිබේ. ගාල්ල දිස්ත්‍රික් නීතීඥ සංගමයේ විශේෂ මහ සභා රැස්වීමේ දී මෙම තීරණය ගත් බව එම නීතීඥ සංගමයේ ලේකම් නීතීඥ අමරදිවාකර ලියනආරච්චි මහතා සඳහන් කළේය. කෙසේ වෙතත් ශ්‍රී ලංකා නීතීඥ සංගමය, අගවිනිසුරුවරියට එල්ල වී ඇති දෝෂාභියෝගයට විරෝධය පල කරමින් හෙට (12) පෙරවරු 10.00සිට 11.00 දක්වා පැයක කාලයක් දිවයින පුරා අධිකරණ කටයුතුවලින් ඉවත්වීමට තීරණය කර ඇත.", "URL": "https://sinhala.adaderana.lk/news.php?nid=29861", "Category": null, "Parent URL": null}