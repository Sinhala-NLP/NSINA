{"Source": "Adaderana", "Timestamp": "November 18, 2018 11:19 am", "Headline": "එංගලන්තයට ලකුණු 57ක ජයක්", "News Content": "ශ්‍රී ලංකා කණ්ඩායම සමඟ පැවති දෙවන ටෙස්ට් ක්‍රිකට් තරගයෙන් ලකුණු 57ක ජයක් හිමිකර ගැනීමට එංගලන්ත කණ්ඩායම මීට ටික වේලාවකට පෙර සමත් විය. ඒ තරගයේ ජයග්‍රහණය සඳහා ලකුණු 301ක ඉලක්කයක් හඹාගිය ශ්‍රී ලංකා කණ්ඩායමේ සියලු ක්‍රීඩකයින් ලකුණු 243ක් තුළ දැවී යාමත් සමඟයි. පල්ලේකැලේ ජාත්‍යන්තර ක්‍රිකට් ක්‍රීඩාංගණයේ පැවති තරගයේ පළමු ඉනිම සඳහා එංගලන්ත කණ්ඩායම ලකුණු 290ක් ලබාගත් අතර පිළිතුරු ලෙස ශ්‍රී ලංකා කණ්ඩායම පළමු ඉනිමේ දී ලකුණු 336ක් ලබාගැනීමට සමත් විය. ලකුණු 46ක් පිටුපසින් සිටිමින් සිය දෙවන ඉනිම ආරම්භ කළ එංගලන්ත කණ්ඩායම එම ඉනිම සඳහා ලකුණු 346ක් ලබාගත්තාය. ඒ අනුව පිළිතුරු ඉනිම සඳහා පන්දුවට පහරදුන් ශ්‍රී ලංකා කණ්ඩායමේ සියලු ක්‍රීඩකයින් ලකුණු 243ක් තුළ දවා ගැනීමට එංගලන්ත පන්දු යවන්නන් සමත් විය. පන්දු යැවීමේ දී එංගලන්ත කණ්ඩායම වෙනුවෙන් ජැක් ලීච් කඩුලු පහක් ද මොයින් අලී කඩුලු 4ක් ද බිද හෙලුවාය.", "URL": "https://sinhala.adaderana.lk/news.php?nid=99392", "Category": null, "Parent URL": null}