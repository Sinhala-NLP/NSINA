{"Source": "Adaderana", "Timestamp": "February 8, 2011 09:42 am", "Headline": "එංගලන්තයේදී ශ්‍රී ලාංකික කතුන් දෙදෙනෙක් මරුට", "News Content": "එංගලන්තයේ දී ශ්‍රී ලාංකික කාන්තාවන් දෙදෙනෙකු ජීවිතක්ෂයට පත් වී තිබේ. එංගලන්ත මාධ්‍ය වාර්තා කර ඇත්තේ ගිනි තැබීමක් හේතුවෙන් සිදු වූ අනතුරකින් මෙම කාන්තාවන් දෙදෙනා ජීවිතක්ෂයට පත් වී ඇති බවයි. පසුගිය සිකුරාදා දිනයේ එංගලන්තයේ ඇබින්ගර් ග්‍රෝව් හි පිහිටි මෙරීන් මහල් නිවාස සංකීර්ණයේ දී ‍මෙම අනතුර සිදු වී ඇති බව වාර්තා වේ. මෙසේ මිය ගොස් ඇත්තේ 42 හැවිරිදි කුනලිනී අල්ගරත්නම් සහ 59 හැවිරිදි ශාන්ත්‍රිපති ධර්මලිංගම් නැමැති ශ්‍රී ලාංකික දමිල ජාතික කාන්තාවන් දෙදෙනෙකි. කුනලිනී අල්ගරත්නම් බ්‍රිතාන්‍යයේ පදිංචිව සිට ඇති අතර ඇය බැලීම සඳහා ශාන්ත්‍රිපති ධර්මලිංගම් එරටට ගොස් ඇති බවයි වාර්තා වේ. මේ සම්බන්ධයෙන් බ්‍රිතාන්‍ය පොලිසිය පරීක්ෂණ ආරම්භ කර ඇති අතර එම මහල් නිවාස සංකීර්ණයේ සිටි 49 හැවිරිදි එංගලන්ත ජාතික කාන්තාවක් සැකපිට අත්අඩංගුවට ගෙන ඇති බව ද සඳහන් වේ. ඇය විසින් මෙම ගිනි තැබීම සිදු කර ඇති බවට අනාවරණය වී ඇති බවත් ඇය එරට අධිකරණයට ඉදිරිපත් කිරීමෙන් අනතුරුව ලබන 14 වැනිදා දක්වා රක්ෂිත බන්ධනාගාර ගත කර ඇති බවත් වාර්තා වේ.", "URL": "https://sinhala.adaderana.lk/news.php?nid=14072", "Category": null, "Parent URL": null}