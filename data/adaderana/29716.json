{"Source": "Adaderana", "Timestamp": "December 4, 2012 09:24 pm", "Headline": "අදත් පුත්තලම-කොළඹ දුම්රියක එන්ජින් දෝෂයක්", "News Content": "අද (04) පස්වරුවේ පුත්තලම - හලාවත දුම්රිය මාර්ගයේ මංගළ එළිය දුම්රිය ස්ථානය අසල දී දුම්රියක් කාර්මික දෝෂයකට ලක්වීම නිසා මංගළඑළිය - සින්නපාඩුව දුම්රිය මාර්ගයේ ගමනා ගමන කටයුතු මුළුමනින්ම ඇණ හිට ඇත. කොළඹ සිට පුත්තලම දක්වා ගමන් කරමින් තිබූ මෙම දුම්රිය නැවතත් සවස 5.00 ට කොළඹ බලා පිටත්වීමට නියමිත තිබිණි. මේ හේතුව නිසා අද (04) පස්වරුවේ පුත්තලම සිට කොළඹ බලා ගමන් කිරීමේ දී මගීන් දැඩි අසීරුතාවයකට පත්ව ඇත. පුත්තලම කොළඹ මාර්ගයේ ගමන් කරන දුම්රිය එන්ජින් නිතර කාර්මික දෝෂවලට ලක්වන බව මීට පෙරද අනාවරණය කර තිබිණි.", "URL": "https://sinhala.adaderana.lk/news.php?nid=29716", "Category": null, "Parent URL": null}