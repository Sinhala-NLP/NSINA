{"Source": "Adaderana", "Timestamp": "July 10, 2013 07:34 am", "Headline": "පෞරාණික භාණ්ඩ තොගයක් රේගුවට මාට්ටු", "News Content": "මෙරට පෞරාණික වටිනාකමකින් යුත් භාණ්ඩ තොගයක් ශ්‍රී ලංකා රේගු දෙපාර්තමේන්තුව විසින් සිය භාරයට ගෙන තිබේ. රේගු මාධ්‍ය ප්‍රකාශක ලෙස්ලි ගාමිණී මහතා කියා සිටියේ අඩි 40ක බහාලුමක් මගින් අදාළ භාණ්ඩ තොගය මැලේසියාව බලා අපනයනය කිරීමට සූදානම් කර තිබිය දී සිය භාරයට ගත් බවයි. කළුවර, බුරුත ආදී වටිනා දැවයෙන් නිම කළ පෞරාණික වටිනාකමකින් යුත් භාණ්ඩ මෙන්ම ලන්දේසි, ඕලන්ද යුගයට අයත් පෞරාණික භාණ්ඩ තොගයක් ද එහි තිබී සොයාගෙන ඇති බව සඳහන්ය. වන සංරක්ෂණ දෙපාර්තමේන්තුවේ බලපත්‍රයක් සහිතව අදාළ භාණ්ඩ අපනයනය කිරීම සඳහා කටයුතු කර තිබුණ ද, බලපත්‍රයට යටත් නොවන භාණ්ඩ රැසක් එහි තිබූ බව ලෙස්ලි ගාමිණී මහතා කියා සිටියේය. රුපියල් ලක්ෂ 05කට පමණ ආසන්න වටිනාකමක් දක්වා තිබුණ ද, ලක්ෂ 50කට අධික වටිනාකමකින් යුත් භාණ්ඩ එහි ඇති බවට ගණනය කර ඇති බව කියැවෙයි.", "URL": "https://sinhala.adaderana.lk/news.php?nid=35644", "Category": null, "Parent URL": null}