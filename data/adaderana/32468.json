{"Source": "Adaderana", "Timestamp": "March 16, 2013 01:11 pm", "Headline": "සහනාධාර නෑ - ගාස්තු වැඩිවීමත් නෑ - අංජන ගැමුණුට දෙහි කපයි", "News Content": "බස් කර්මාන්තය විනාශ කිරීම සඳහා පාලනාධිකාරිය හා ලංකා පෞද්ගලික බස්රථ හිමියන්ගේ සංගමයේ සභාපති ගැමුණු විජේරත්න මහතා අතර කුමන්ත්‍රණයක් ක්‍රියාත්මක වන්නේද යන සැකයක් මතුවන බව සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියංජිත් මහතා පවසයි. පසුගිය වසරේ පෙබරවාරී මස 13 වැනිදා සියයට 20ක බස් ගාස්තු වැඩිවීමක් ලබාදීමෙන් පසු මේ දක්වා කාලය තුළදී බස් ගාස්තු වැඩිවීමක් ලබාදී නැතැයි හෙතෙම කියයි. දිනෙන් දිනම සිය කර්මාන්තය පවත්වාගෙන යාමට නොහැකි තත්ත්වයක් උද්ගතව ඇතැයි පවසන අංජන ප්‍රියංජිත් මහතා ඩීසල් මිල වැඩි වු විට සහනාධාරයක් හෝ ගාස්තු වැඩිවීමක් නොදෙන්නේ ගැමුණු විජේරත්න මහතා හා පාලනාධිකාරිය අතර ක්‍රියාත්මක කුමන්ත්‍රණයක් නිසාදැයි සැක මතුවන බව පවසයි. අර්ධ සුඛෝපභෝගී සේවාව අහෝසි කරන බවට පෙබරවාරි 15 වැනිදා දුන් ‍පොරොන්දුවට අනුව කල් මැරීමක් සිදුකළා හැර වෙනත් අරමුණක් නැතැයි ඊට ප්‍රතිචාර දැක්වු ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පැවසීය. මගී ජනතාව පීඩාවට පත් කරන මෙම අර්ධ සුඛෝපභෝගී සේවාව අහෝසි කළ යුතුයි යන ස්ථාවරයේ තම සංගමය සිටින බවද සෙසු බස් සංගම් ද ඊට විරෝධයක් පළකර නැතැයි හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=32468", "Category": null, "Parent URL": null}