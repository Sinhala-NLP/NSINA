{"Source": "Adaderana", "Timestamp": "June 10, 2018 03:04 pm", "Headline": "ධීවරයන්ගේ සත්‍යග්‍රහය අවසන් - හෙට සිට විරෝධතා ව්‍යාපාරයක් ", "News Content": "භූමිතෙල් සහනාධාරය කඩිනමින් ලබා දෙන ලෙසට ඉල්ලමින් මීගමුව ප්‍රදේශයේ ධීවරයින් තෙදිනක් පුරා දියත් කළ සත්‍යග්‍රහය අද දහවල් 12ට අවසන් කළේය. ඒ හෙට දිනයේදී සියළුම ධීවරයින් ඒකරාශී කරගනිමින් විරෝධතා ව්‍යාපාරයක් ආරම්භ කරන බව පවසමින්. මෙතෙක් භූමි තෙල් සහනාධාරය හිමි ප්‍රතිලාභීන්ට එය අඩු මුදලට ලබා දෙන බවට රජය පොරොන්දු වුවද එය ඉටුකර නොමැති බව පවසමින් මීගමුව ප්‍රෙද්ශයේ ධීවරයින් ඉකුත් 8 වැනිදා ධීවර කටයුතු වලින් ඉවත්ව සත්‍යග්‍රහයක් ආරම්භ කළේය. ධීවරයින් ආරම්භ කළ විරෝධතාවත් සමග ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා නිවේදනයක් නිකුත් කරමින් සදහන් කළේ ලබන සඳුදා සිට අඩු මිලට භූමිතෙල් ලබා දීමට රජය තීරණය කර ඇති බවයි. කෙසේ වෙතත් විෂයභාර අමාත්‍ය විජිත් විජයමුණි සොයිසා මහතා ද මාධ්‍ය වෙත අදහස් දක්වමින් සදහන් කලේ මෙම ගැටලුව සම්බන්ධයෙක් සිදු කළ සාකච්ඡා අසාර්ථක වු බවයි. තම ගැටලුවට මේ වනතෙක් කිසිදු ප්‍රතිචාරයක් හිමි නොවිම නිසා ධීවරයින් අද තෙවන දිනටත් සිය සත්‍යග්‍රහයේ නිරත වුනේ ධීවර කටයුතු වලින් ඉවත්වයි. අද දහවල් 12ට ඔවුන් සිය සත්‍යග්‍රහය අවසන් කිරිමට පියවර ගත් අතර ඔවුන් ප්‍රකාශ කලේ හෙට දිනයේදි උද්ඝෝෂණ ව්‍යාපාරයක නිරත වන බවයි.", "URL": "https://sinhala.adaderana.lk/news.php?nid=90667", "Category": null, "Parent URL": null}