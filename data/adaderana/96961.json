{"Source": "Adaderana", "Timestamp": "September 30, 2018 07:15 pm", "Headline": "තොරතුරු පිපාසාවට සතිඅග අරුණ හා ද සන්ඩේ මෝනිං", "News Content": "මෙරට මුද්‍රිත මාධ්‍ය වංශකතාවේ තවත් සුවිශේෂී සන්ධිස්ථානයක් සනිටුහන් කරමින් නැවුම් ජාතික පුවත්පත් දෙකක් අද වෙළෙඳපොළට එක්විය. ඒ \"සතිඅග අරුණ\" හා \"ද සන්ඩේ මෝනිං\" පුවත්පත් ද්විත්වයයි. තොරතුරු පිපාසාවෙන් පෙළෙන පාඨකයාට පුවත් ලෝකයේ ඇත්ත - නැත්ත අනාවරණ කරමින් , සතියක් පුරා කියැවීමට විශේෂාංග රැගත් නවතම ජාතික පුවත්පත් දෙක අද එළිදැක්වුණේ ලිබර්ටි පබ්ලිෂර්ස් ආයතනයේ ප්‍රකාශන ලෙසිනි. ඒ නිමිත්තෙන් පැවති උත්සවයට විවිධ ක්ෂෙත්‍රවල ප්‍රවීනයන් සහ විද්වතුන් රැසක් එක්ව සිටියේය. \"සති අග අරුණ\" පුවත්පත අද සිට සෑම ඉරිදාවකම ඔබගේ ගමේ , නගරයේ ළඟම පුවත්පත් අලෙවිසැලින් ඔබ අතට පත්වන්නේ සිංහල පාඨක ජනතාව වෙත දේශපාලන , කාලීන , ආර්ථික , කලා ප්‍රවෘත්ති මෙන්ම විශේෂාංග රැසක් තිළිණ කරමිනි. සතිඅග අරුණ පුවත්පතත් සමඟම එළිදැක්වුණු සහෝදර පුවත් පත වන්නේ 'ද සන්ඩේ මෝනිං' පුවත්පතයි. ඉංග්‍රීසි පාඨක ජනතාව වෙනුවෙන් ප්‍රකාශයට පත්කෙරෙන 'ද සන්ඩේ මෝනිං' පුවත් පත දේශපාලන , ව්‍යාපාරික , අධ්‍යාපනික , කාලීන , කලා විශේෂාංග රැසකින්ම සමන්විත වේ. ඒ අනුව 'සති අග අරුණ' සහ 'ද සන්ඩේ මෝනිං' අද සිට සෑම සතිඅන්තයකම ඔබ අතට පත්වේ.", "URL": "https://sinhala.adaderana.lk/news.php?nid=96961", "Category": null, "Parent URL": null}