{"Source": "Adaderana", "Timestamp": "March 21, 2018 10:42 pm", "Headline": "වල් ඌරුමස් ප්‍රවාහනය කළ 4 ක් අත්අඩංගුවට", "News Content": "වල් ඌරුමස් ත්‍රීරෝද රථයකින් ප්‍රවාහනය කරමින් අලෙවි කිරීමේ නිරතව සිටි දෙදෙනකු ඌරුමස් තොගයක්ද සමග අද (21) පෙරවරුවේ තෙලිකඩ පොලීසිය මඟින් අත්අඩංගුවට ගෙන තිබේ.‍ අද (21) පෙරවරු 10.30 ට පමණ හික්කඩුව, ගෝනාපිනුවල සාරාලංකාර මහ විද්‍යාලය අසල වාහන සෝදිසියේ යෙදී සිටි තෙලිකඩ පොලීසියේ නිලධාරීන් පිරිසක් සැක කටයුතු අන්දමින් ගමන් කරමින් තිබූ ත්‍රීරෝද රථයක් නවතා පරීක්ෂා කිරීමේදී එහි තිබී ඌරුමස් තොගය සොයාගෙන තිබේ. මරා මස් කරන ලද ඌරෙකුගේ සම්පූර්ණ හිසක් හා මස් කිලෝග්‍රෑම් 03 කට අධික ප්‍රමාණයක් ත්‍රීරෝද රථයේ තිබී අත් අඩංගුවට ගත් බව තෙලිකඩ පොලීසියේ නිලධාරියෙක් ප්‍රකාශ කළේය. මෙසේ අත්අඩංගුවට ගෙන ඇත්තේ බද්දේගම, අගලිය ප්‍රදේශයේ පදිංචි දොලමුල්ලගේ විමල් (31) සහ දොලමුල්ලගේ තන්දක ප්‍රභාත් (35) යන දෙදෙනාය. මොවුන් දෙදෙනා බද්දේගම මහේස්ත්‍රාත් ධම්මික හේමපාල මහතා වෙත ඉදිරිපත් කිරීමට නියමිතය. මස් තොගය සමග ඒවා ප්‍රවාහනය කරමින් සිටි SP AAO -2608 අංකය දරණ ත්‍රීරෝද පොලීසිය විසින් අත් අඩංගුවට ගෙන තිබේ. මෙම වල් ඌරා බද්දේගම, අගලිය කැලෑබද ප්‍රදේශයකදී අල්ලාගෙන තිබෙන මරා තිබෙන බවත් මස් තොගයෙන් කොටසක් අලෙවි කර තිබෙන බවත් පොලිස් පරීක්ෂණ වලදී තහවුරු වූයේ යැයි තෙලිකඩ පොලීසිය කියයි. තෙලිකඩ පොලිස් ස්ථානාධිපති, පොලිස් පරීක්ෂක ඩබ්ලිව් කේ ගමගේ මහතාගේ මෙහෙයවීම මත උප පොලිස් පරීක්ෂක සමරජීව, පොලිස් කොස්තාපල්වරුන් වන ආනන්ද (35557), ධනංජය (86289), ලසිදු (90244) යන නිලධාරීන් විසින් වැටලීම සිදුකර තිබේ.", "URL": "https://sinhala.adaderana.lk/news.php?nid=86085", "Category": null, "Parent URL": null}