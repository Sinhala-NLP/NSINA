{"Source": "Adaderana", "Timestamp": "March 16, 2010 03:13 pm", "Headline": "ඉන්දීය අධ්‍යාපනය වෙනුවෙන්  ප‍්‍රදර්ශනයක්", "News Content": "ශ‍්‍රී ලාංකීය ශිෂ්‍ය ශිෂ්‍යාවන් අතර ඉන්දියානු අධ්‍යාපනය ප‍්‍රවර්ධනය කිරීමේ අභිලාෂයෙන් සංවිධානය කළ ඉන්ඩියන් එඩියුකේෂන් එක්ස්පෝ (Indian Education Expo)ප‍්‍රදර්ශනය 2010 මාර්තු මස 27 සහ 28 දෙදින තුළ කොළඹ ශ‍්‍රී ලංකා ප‍්‍රදර්ශන සහ සම්මේලන මධ්‍යස්ථානයේ දී පැවැත්වෙයි. මෙම සල්පිල සංවිධානය කරන්නේ ඉන්දියාවේ වැඩි අලෙවියක් ඇති ඉංග‍්‍රීසි භාෂාවෙන් පළ කෙරෙන ද ටයිම්ස් ඔෆ් ඉන්ඩියා (The Times Of India) දිනපතා පුවත් පත සහ 1983 සිට ප‍්‍රදර්ශන සංවිධානය කිරීමේ දී පෙරමුණ ගෙන සිටින ඉන්ට‍්‍රඩක්ෂනස් ටෙ‍්‍රඞ් ෂෝ (Introductions Trade Show) ආයතනය ඒකාබද්ධවයි. මෙම ප‍්‍රදර්ශනයට ව්‍යාපාර පරිපාලන ශාස්ත‍්‍රපති, අන්තර් ජාතික ව්‍යාපාර , හෝටල් කළමනාකරණය, ජනමාධ්‍ය, ඉංජිනේරු විද්‍යා, තොරතුරු තාක්‍ෂණය, වෛද්‍ය විද්‍යා, විලාසිතා සැලසුම්කරණය , ගුවන් සේවක පුහුණව, සායනික පර්යේෂණ, ඖෂධවේදය, ක‍්‍රීඩා සංවර්ධනය, සජීවිකරණය හා දෘෂ්‍ය කාර්යයන් (Animation and Visual Effects) යන ක්‍ෂේත‍්‍රවල විවිධ පාඨමාලා ඉදිරිපත් කරමින් ඉන්දියාවේ ප‍්‍රධාන පෙළේ අධ්‍යාපන ආයතන සහ විද්‍යායතන සහභාගි වෙයි. තරුණ සිත්සතන් සවිබල ගැන්වීමේ මෙවලමක් ලෙස ඉන්දියානු අධ්‍යාපනය දෙස බැලීමේ ගෝලීය ප‍්‍රවණතාවක් ඇත. අති නවීන යටිතළ පහසුකම්වලින් සමන්විතවීම, කෘතහස්ත කාර්ය මණ්ඩලවලින් සමන්විත පීඨ, සහ දැරිය හැකි මට්ටමක ගාස්තු පැවතීම නිසා බොහෝ සිසුහු අධ්‍යාපනය ලැබීමට ඉන්දියාව කරා ගොස් නිසි අධ්‍යාපනය ලබා ගෙන සිය වෘත්තින්ට පිවිසීමට උත්සුක වෙති. ලෝකයේ වර්ධනයවෙමින් පවතින දෙවැනි විශාලතම ආර්ථිකය ඉන්දියාවට හිමිවන අතර ලොව දසදෙස එරට ව්‍යාපාර පැතිර පවතී. ඉන්දියාවේ සාර්ථකත්වයේ කතාන්දරයට එහි පදනම මෙන්ම ප‍්‍රායෝගික සහ කාර්යක්‍ෂම අධ්‍යාපන ක‍්‍රමය බෙහෙවින් දායකවී ඇත. මෙම ප‍්‍රදර්ශනයේ ව්‍යාපෘති ප‍්‍රධානී ජිවෙස් සච්දේව් මහතා ප‍්‍රකාශ කළේ ඉහළ ගුණාත්මක තත්ත්වය සහ විවිධත්වය නිසා ඉන්දියානු අධ්‍යාපනය අද පිළිගැනීමට පත්වී ඇති බවයි. \"ඉන්දියාවේ පිහිටුවා ඇති විශ්ව විද්‍යාල සංඛ්‍යාව 310 කට වැඩියි. විද්‍යායතන 16000 ක් ඇත. මේවායින් ඉංජිනේරු, ව්‍යාපාර කළමනාකරණය, වෛද්‍ය විද්‍යාව, ආර්ථික විද්‍යාව, සංඛ්‍යානය, ගුවන් සේවා, ජනමාධ්‍ය කලාව, ආගන්තුක සත්කාරය සහ හෝටල් කළමනාකරණය, චිත‍්‍රපට නිෂ්පාදනය, දේශපාලන විද්‍යාව, ආගම ඇතුළු විෂයයන් රැසක් සඳහා පාඨමාලා පැවැත්වෙයි.\" \"එපමණක් නොවෙයි ඉගැන්වීමේ වඩාත් ජනප‍්‍රියව පවතින ඉංග‍්‍රීසි භාෂාවෙන් ඉගැන්වීම සහ ජීවන වියදම අඩු මට්ටමක පැවතීම නිසා අධ්‍යාපනය ලැබීමට ලෝකයේ විවිධ රටවලින් ඉන්දියාවට සිසුහු පැමිණෙති. ඇමරිකා එක්සත් ජනපදය, එක්සත් රාජධානිය සහ යුරෝපීය සංගමයේ රටවල මෙම පාඨමාලා ගාස්තු හා සැසදීමේ දී ඉන්දියාවේ ගාස්තු සාධාරණ මට්ටමක පවතී. දේශීය ආර්ථිකය වර්ධනය වෙමින් පැවතීම සහ මෙම පාඨමාලා ලොවපුරා පිළිගැනීමට ලක්වී තිබෙන හෙයින් ඉන්දියාවේ අධ්‍යාපන ආයතනවල ඉගෙනුම ලබන සිසුන්ට දේශීය සහ අන්තර් ජාතික රැකියාවලට පිවිසීමට හොඳ අවස්ථා උදාවෙයි. අධ්‍යාපනයෙන් ඔබ්බට යන විට සංස්කෘතික, භාෂාමය සහ සාමාජීය වශයෙන් බොහෝ වටිනා දේ සිසුනට පිරිනැමීමේ හැකියාවකින් ඉන්දියාව පරිපූර්ණ වෙයි.\"යයි ඔහු පැවසීය. ඉන්දියාවේ ස්වදේශ කටයුතු අමාත්‍යාංශය විසින් සම්පාදනය කරන ලද අලුත්ම සංඛ්‍යාලේඛන අනුව 2008 වසරේදී ඉන්දියාවේ දී විවිධ පාඨමාලා හැදෑරීම පිණිස ඇතුළත්වී සිටින විදේශ ශිෂ්‍ය ශිෂ්‍යාවන් සංඛ්‍යාව 30000 ඉක්මවයි. ඉන්දියාවට විශාල වශයෙන් ශිෂ්‍ය ශිෂ්‍යාවන් පැමිණෙන්නේ ඇෆ්ගනිස්ථානය, බංග්ලාදේශ් ,භුටානය, පීජි, ජපානය, ජෝර්දානය, කෙන්යාව, ඝානා, ලෙබනන් මැඩගස්කර්, මැලේසියාව, මොරිෂස්, මියන්මාර්, නේපාලය, ශ‍්‍රී ලංකාව, තායිලන්තය යන රටවලිනි. ඇමරිකාවෙන් පවා වැඩි ශිෂ්‍ය පිරිසක් පැමිණෙති. අතිරේක ශිෂ්‍යත්ව ප‍්‍රදානය, විෂයමාලා සංවර්ධනය සහ යටිතල පහසුකම් වැඩිදියුණු කිරීම සඳහා රජය පියවර ගනිමින් සිටින හෙයින් ඉදිරි වර්ෂවලදී ඉන්දියාවේ දී අධ්‍යාපනය ලැබීමට පැමිණෙන විදේශ ශිෂ්‍ය ශිෂ්‍යාවන් සංඛ්‍යාවේ විශාල වැඩිවීමක් අපේක්‍ෂා කෙරේ.", "URL": "https://sinhala.adaderana.lk/news.php?nid=7310", "Category": null, "Parent URL": null}