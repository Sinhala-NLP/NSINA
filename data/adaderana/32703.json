{"Source": "Adaderana", "Timestamp": "March 24, 2013 04:51 pm", "Headline": "නාවික හමුදාවේ එක දැන් නැතුවට කමක් නෑ", "News Content": "මසුන් මැරීමට මුහුදු යාමේදී ධීවරයින්ට නාවික හමුදාවෙන් ලබා දෙන හැඳුනුම්පත මින් ඉදිරියට අවශ්‍ය නොවන බව ධිවර හා ජලජ සම්පත් සංවර්ධන අමාත්‍යංශය පවසයි. ධීවර කටයුතු සඳහා අමාත්‍යංශයෙන් නිකුත් කරනු ලබන හැඳුනුම්පත පමණක් ඒ සඳහා ප්‍රමාණවත් බව එම අමාත්‍යංශ්‍ය පෙන්වාදෙයි. ධීවර කටයුතුවලදී ධිවර අමාත්‍යංශයෙන් ලබා ගන්නා හැඳුනුම්පතට අමතරව නාවික හමුදාව විසින් ද මීට පෙර ධීවරයින් සඳහා හැඳුනුම්පතක් නිකුත් කරනු ලැබිණ. එහෙත් එය සිය කටයුතුවලට බාධාවක් වන බව ධිවරයින් ප්‍රකාශ කළේය. ඒ සම්බන්ධයෙන් ධිවර හා ජලජ සම්පත් සංවර්ධන අමාත්‍ය රාජිත සේනාරත්න මහතා සහ නාවික හමුදාපති වයිස් අද්මිරාල් ජයනාත් කොළඹගේ මහතා අතර සාකච්ඡාවක් පවත්වා ඇත. එම සාකච්ඡාවලින් අනතුරුව අදාළ එකඟතාවට පැමිණ ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=32703", "Category": null, "Parent URL": null}