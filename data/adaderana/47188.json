{"Source": "Adaderana", "Timestamp": "November 5, 2014 02:03 pm", "Headline": "වර්ජනයට එරෙහි පෙත්සම ඉවතට - නඩු ගාස්තු ගෙවන්නත් නියෝග ", "News Content": "පසුගියදා පැවති දුම්රිය වර්ජනය අත්හිටුවීමට වාරණ නියෝගයක් නිකුත් කරන ලෙස ඉල්ලා ගොනු කර තිබු පෙත්සම කොළඹ දිසා අධිකරණය විසින් ප්‍රතික්ෂේප කර තිබේ. දුම්රිය මගීන් තිදෙනෙකු විසින් ඉදිරිපත් කළ මෙම පෙත්සම සලකා බැලු කොළඹ දිසා අධිකරණය අදාළ වර්ජන ක්‍රියාමාර්ගය අත්හිටුවමින් වාරණ නියෝගයක් නිකුත් කර තිබුණි. සිද්ධියට අදාළ නඩුව අද (5) කැඳවු අවස්ථාවේ දී පෙත්සම ගොනුකළ පාර්ශවය අධිකරණයට දැනුම්දී ඇත්තේ එම නඩුව තවදුරටත් පවත්වාගෙන යාමට ඔවුන්ට අවශ්‍යතාවක් නොමැති බවයි. ඒ හේතුවෙන් අදාළ පෙත්සම ඉල්ලා අස්කර ගැනීමට අවසර ලබා දෙන ලෙස ඔවුන් අධිකරණයෙන් ඉල්ලීමක් කර ඇති බව සඳහන්ය. එහෙත් ඊට විරෝධය පළකළ දුම්රිය වෘත්තීය සමිති පවසා ඇත්තේ එම නඩුව සඳහා ඔවුන්ට විශාල වියදමක් දැරීමට සිදුවු බවයි. එම නිසා අදාළ පෙත්සම ඉල්ලා අස්කර ගන්නේ නම් එය නඩු ගාස්තුවට යටත් කොට ප්‍රතික්ෂේප කරන ලෙස දුම්රිය වෘත්තීය සමිති අධිකරණයෙන් ඉල්ලීමක් කර තිබේ. එම ඉල්ලීම සැලකිල්ලට ගත් කොළඹ දිසා විනිසුරු සුජාතා අලහප්පෙරුම මහත්මිය විසින් අදාළ නඩුව ගාස්තුවට යටත් කොට ප්‍රතික්ෂේප කිරීමට තීරණය කළ බව අප වාර්තාකරු කියා සිටියි.", "URL": "https://sinhala.adaderana.lk/news.php?nid=47188", "Category": null, "Parent URL": null}