{"Source": "Adaderana", "Timestamp": "May 12, 2015 08:11 pm", "Headline": "පළාත් පාලන ආයතන ලබන 15 සිට කොමසාරිස් පාලනයට", "News Content": "ලබන පළාත් පාලන මැතිවරණයට පෙර මහ මැතිවරණය පවත්වන බව ජනාධිපති මෛත්‍රීපාල සිරිසේන මහතා පවසයි.කාලය අවසන් වී ඇති පළාත් පාලන ආයතන, මහ නගර සභා, නගර සභා සහ ප්‍රාදේශීය සභා ලබන 15 වෙනිදා සිට කෙටි කාලයකට කොමසාරිස් පාලනයට පත් කරන බවද ඒ මහතා කියයි. මේ අතර පළාත් පාලන ආයතන විසිරුවා හැර කොමසාරිස් පාලනයකට යටත් කිරීමට විරෝධය පළ කරන බව පළාත් පාලන මන්ත්‍රී එකමුතුව අද අවධාරණය කළේය.‘පළාත් පාලන මන්ත්‍රී එකමුතුව‘ විසින් සංවිධානය කළ විරෝධතා රැස්වීමක් කොළඹ නාරාහේන්පිට ශාලිකා ශාලාවේ දී අද පැවැත්විණ අතර එහිදී ඊට එක්වූ දේශපාලන නියෝජිතයින් කියා සිටියේ ඊට දැඩි විරෝධය පළ කරන බවයි.තවද පළාත් පාලන ආයතන විසුරුවා හැර කොමසාරිස් පාලනයට යටතට පත් කිරීමට විරෝධය පළ කරමින් එළඹෙන 15 වැනිදා සියලූම පළාත් පාලන ආයතනවල කළුකොඩි එසවීමටද මෙහිදී තීරණයක් ගෙන ඇතැයි වාර්තා වේ.", "URL": "https://sinhala.adaderana.lk/news.php?nid=51287", "Category": null, "Parent URL": null}