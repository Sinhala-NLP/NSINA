{"Source": "Adaderana", "Timestamp": "December 15, 2018 10:49 am", "Headline": "මහින්ද  ඉල්ලා අස් වූ බව දැනුම් දෙයි", "News Content": "තමා අග්‍රාමාත්‍ය ධූරයෙන් ඉල්ලා අස්වූ බව මහින්ද රාජපක්ෂ මහතා ප්‍රකාශ කර තිබේ. එක්සත් ජනතා නිදහස් සන්ධාන මන්ත්‍රීවරුන් සහ මහින්ද රාජපක්ෂ මහතා අතර විශේෂ සාකච්ඡාවක් මීට සුළු වේලාවකට පෙර කොළඹ විජේරාම මාවතේ පිහිටි ඒ මහතාගේ නිල නිවසේදී පැවැත්විය. පාර්ලිමේන්තු මන්ත්‍රී ෂෙහාන් සේමසිංහ මහතා සඳහන් කළේ එම සාකච්ඡාව අතරතුරදී මහින්ද රාජපක්ෂ මහතා මේ බව ප්‍රකාශ කල බවයි. ඔක්තොබර් 26 වෙනිදා මහින්ද රාජපක්ෂ මහතා රටේ අගමැති වූවායින් පසුව රටේ ජනතාවට තිබූ දැවෙන ප්‍රශ්න රාශියක් විසඳුන බව පාර්ලිමේන්තු මන්ත්‍රී ශෙහාන් සේමසිංහ මහතා පැවසීය. ඔහු මේ බව පැවසූවේ අද (15) එක්සත් ජනතා නිදහස් සන්ධාන මන්ත්‍රීවරුන් සහ මහින්ද රාජපක්ෂ මහතා අතර විශේෂ සාකච්ඡාවෙන් අනතුරුව මාධ්‍යවේදීන් ඇසූ ප්‍රශ්නයකට පිළිතුරු දෙමිනි. ඔහු පැවසූවේ විශේෂයෙන්ම මේ රටේ පොහොර සහනාධාරයත්, අත්‍යවශ්‍ය භාණ්ඩ මිල අඩු කිරීම, තෙල් සූත්‍රය අහිමි වීම වැනි විශේෂ කටයුතු රාශියක් සිදු වූ බවත්ය. ඒ සියල්ලම සිදු වූයේ මහින්ද රාජපක්ෂ මහතා රටේ අගමැති වූ නිසා බවත් ඔහු පැවසිය. එලෙසම රට කැඩෙන එක සේම සම්පත් විකිණෙන එකද තාවකාලිකව හෝ නතර වූයේ මහින්ද රාජපක්ෂ මහතා අගමැති ලෙස පත් වීම නිසා බවද ඔහු පැවසීය.", "URL": "https://sinhala.adaderana.lk/news.php?nid=100788", "Category": null, "Parent URL": null}