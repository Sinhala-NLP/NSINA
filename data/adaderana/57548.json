{"Source": "Adaderana", "Timestamp": "February 24, 2016 03:55 pm", "Headline": " දරුවන්ගේ කඳුළු පෙන්නා බාධා කරන්න එපා ", "News Content": "පොඩි දරුවන්ගේ කඳුළු පෙන්වමින් බස්නාහිර පළාතේ සංවර්ධන වැඩපි‍ළිවෙළ අඩාල නොකරන්නැයි විරුද්ධවාදීන්ගෙන් ඉල්ලා සිටින බව මහනගර හා බස්නාහිර සංවර්ධන ඇමති පාඨලි චම්පික රණවක මහතා පවසයි.පුළුල් කරන ලද කිරුළපන ඩී.එම් කොළඹගේ මාවත ජනතා අයිතියට පත් කිරීම නිමිත්තෙන් අද පැවැති උත්සවයකදී අමාත්‍යවරයා මේ බව කියා සිටියේය.කොළඹ නගරයේ සීඝ්‍ර සංවර්ධන වැඩපිළිවෙළක් රජය විසින් ආරම්භ කර ඇති බවත්, එම සංවර්ධන වැඩපිළිවෙළ ජනහිතකාමී ලෙස සිදුකරන බවත්, ඊට අකුල් හෙළීමෙන් වළකින්නැයි තමන් සටන්පාඨ කියන අයගෙන් ඉල්ලන බවත් අමාත්‍යවරයා එහිදී පැවසීය.කොළඹ දුම්රිය ස්ථානය හා බැස්ටියන් මාවත බස් නැවතුම් පොළ ආශ්‍රිත ප්‍රදේශයේ ද දුම්රිය ධාවනය කළ හැකි පරිදි නව වැඩපිළිවෙළක් ආරම්භ කරන බවද හෙතෙම කීවේය.එසේම කැලණි වැලි මාර්ගයේ මහරගම දක්වා ද්විත්ව දුම්රිය මාර්ගයක් ඉදිකිරීමටත්, එය විදුලි දුම්රිය මාර්ගයක් විය යුතුය යන අපේක්ෂාවෙන් සිටින බවත් ඔහු පැවසීය.පසුගිය රජය සමයේ කොළඹ සංවර්ධනය කළේ කිසිදු සැලැස්මකට නොවන බවත්, මේ නිසා ඉපදීමට සිටින දරුවාද රුපියල් 70,000ක ණයකරුවෙක් බවත්, ඇමතිවරයා පෙන්වාදුන්නේය.එම උත්සවය ඇමතු කොළඹ නගරාධිපති ඒ.ජේ.එම් මුසම්මිල් මහතා පැවසුවේ රනිල්ගේ කැබිනට්ටුවේ ඇමති පාඨලි ඉඳි වී කියා කවුද සිතුවේ යනුවෙනි.දැන් ශ්‍රී ලංකාවේ පවතින්නේ මෙවැනි දේශපාලන වාතාවරණයක් බවත්, ඕනෑම අයෙකුට විරෝධතා දැක්වීමට නිදහස ඇති බවත්, පැවසූ ඒ මහතා මාර්ගවල උද්ඝෝෂණ කරමින් ජනතාව අපහසුතාවට පත් නොකර හයිඩ්පිටියට ‍ගොස් උද්ඝෝෂණ කරන්නැයිද තමන් එය හොඳට හදා ඇති බවද හෙතෙම කීවේය.මහා මාර්ග, උසස් අධ්‍යාපන හා ආයෝජන ප්‍රවර්ධන නියෝජ්‍ය අමාත්‍ය ඉරාන් වික්‍රමරත්න මහතා ද එහිදී අදහස් දක්වමින් කියා සිටියේ ආර්ථික විශේෂඥයින් පවසන පරිදි ඉදිරියේදී ‍ලොව දියුණු ආර්ථිකයක් සහිත රටක් වන්නේ ඉන්දියාව බවයි.එවැනි රටක් සමග ගිවිසුම් වලට එළඹීමේ වටිනාකම නොදැන ඊට විරුද්ධ වන අය ඉන්දියාව ගැන ලොකු බියක් සමාජය තුළ ඇති කරන බව පෙන්වාදුන්නේය.ලොව ආර්ථිකයෙන් දියුණු ලොකු රටවල් සමග සබඳතා තරකර ගත යුතු බවත්, පවත්නා වාතාවරණය යටතේ තනි ගමනක් යාම ප්‍රායෝගික නොවන බවත්, හෙතෙම කීවේය.", "URL": "https://sinhala.adaderana.lk/news.php?nid=57548", "Category": null, "Parent URL": null}