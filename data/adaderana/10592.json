{"Source": "Adaderana", "Timestamp": "September 2, 2010 01:32 pm", "Headline": "විභාග පාස් නොකළොත් ගුරුවරුන් ගස්බඳිවී ", "News Content": "තමන්ගේ දුව හෝ පුතා විභාගයෙන් සමත් නොකළහොත් ගුරුවරුන් සහ විදුහල්පතිවරුන් ගස් බඳින යුගය වැඩි ඈතක නොවන බව විපක්ෂ නායක රනිල් වික්‍රමසිංහ මහතා පවසයි. රජයේ සේවකයින් ගස්බඳින යුගයක් මේ වන විටත් උදා වී ඇතැයිද වැරදිකරුවන් නිදොස් කොට නිදහස් කරමින් කැලෑ නීතියට උඩගෙඩි දෙන තත්ත්වයක් නිර්මාණය වී තිබීම බරපතල තත්ත්වයක් බවද හෙතෙම පෙන්වාදෙයි. රජයේ සේවකයින්ගේ විශ්‍රාම වැටුප් මූලික අයිතිවාසිකමක් බවට ජාත්‍යන්තර ගිවිසුම් රාශියකින් පිළිගෙන ඇතිමුත් රජය මේ වන විට එකී මූලික අයිතිවාසිකම් පවා උල්ලංඝණය කරමින් සිටින බවද ඔහු සඳහන් කරයි. හිටපු හමුදාපති සරත් ෆොන්සේකා මහතාගේ විශ්‍රාම වැටුප අහිමි කරලීමට එරෙහිව රාජ්‍ය සේවකයින් හැටියටත්,වෘත්තීය සමිති හැටියටත් විරෝධතාවය දැක්විය යුතු බව හෙතෙම කියා සිටියේ අද විපක්ෂ නායක කාර්යාලයේදී රජයේ සේවකයින් හා වෘත්තීය සමිති නායකයින් හමුවූ අවස්ථාවේදීය. මෙම සිදුවීම හුදෙක් ෆොන්සේකා මහතා පිළිබඳ හුදකලා සිදුවීමක් පමණක් නොව සමස්ත රාජ්‍ය සේවකයින් මුහුණ පා ඇති තර්ජනයක් බව ද අමතක නොකළ යුතු බවද විපක්ෂ නායකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10592", "Category": null, "Parent URL": null}