{"Source": "Adaderana", "Timestamp": "January 25, 2014 02:40 pm", "Headline": "දකුණු ආසියාවේ අවම මාතෘ මරණ අනුපාතිකය ලංකාවයි - පරීක්ෂණයක් හෙළිකරයි", "News Content": "ශ්‍රී ලංකාව දකුණු ආසියාවේ අවම මාතෘ මරණ අනුපාතිකය සහිත රට බවට සිදුකළ පරීක්ෂණයකින් අනාවරණය වී තිබේ. හදිසි ප්‍රසව සහ නවජ සත්කාරක සේවා සම්බන්ධයෙන් ජාතික හා පළාත් මට්ටමෙන් සිදුකරන ලද පරීක්ෂණ වාර්තාව පසුගියදා සෞඛ්‍ය අමාත්‍ය මෛත්‍රීපාල සිරිසේන මහතා වෙත භාර දී ඇති අතර එම වාර්තාව මගින් මෙම තොරතුරු අනාවරණය වී ඇති බව සෞඛ්‍ය අමාත්‍යංශය සඳහන් කළේය. පවුල් සෞඛ්‍ය කාර්යංශය විසින් මෙම වාර්තාව සකස් කළ අතර දිවයිනපුරා සමීක්ෂණ කටයුතු වෛද්‍යවරු 06දෙනෙකු විසින් සිදුකරනු ලැබීය. සාමාන්‍යයෙන් මෙරට තුළ වර්ෂයකට දරු උපත් තුන් ලක්ෂ පනස්දහසක් පමණ සිදුවේ. ඒ අතරින් මේ වනවිට ළමා මරණ අනුපාතිකය, සජීවී දරු උපත් දහසකට 09ක් බව සෞඛ්‍ය අමාත්‍යංශය සඳහන් කළේය. මාතෘ මරණ අනුපාතිකය සජීවි දරු උපත් ලක්ෂයකට 37ක් බවද සඳහන්ය. මාතෘ මරණ හා ළදරු මරණ අනුපාතිකය තවදුරටත් අවම කර ගැනීම සඳහා මෙම අධ්‍යයනය අතිශයින් වැදගත් බව සෞඛ්‍ය අමාත්‍යංශය සඳහන් කළේය. විශේෂයෙන්ම රජයේ රෝහල් වල තිබෙන සම්පත් උපරිම ලෙස යොදාගනිමින් හා කළමනාකරණය කර ගනිමින් හදිසි ප්‍රසව හා නවජ සත්කාරක සේවාවන් ලබාදීමත් මෙරට සෑම දිස්ත්‍රික්කයකම තිබෙන ප්‍රාදේශීය රෝහල්වල එම සත්කාර සේවාවන් නැංවීමටත් අපේක්ෂා කරන බව සෞඛ්‍ය අමාත්‍යංශය පැවසුවේය.", "URL": "https://sinhala.adaderana.lk/news.php?nid=40634", "Category": null, "Parent URL": null}