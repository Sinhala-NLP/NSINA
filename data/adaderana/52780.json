{"Source": "Adaderana", "Timestamp": "July 22, 2015 05:03 pm", "Headline": " අකුරැස්සේදී මහින්ද හිරිහැර කළාද? මහින්දට හිරිහැර වුණාද?", "News Content": "මාතර, අකුරැස්ස ප්‍රදේශයේ මහජන රැළියකට හිටපු ජනාධිපතිවරයා සහභාගීවී ජනතාව අතරට යාමේදී පාක්ෂිකයෙකුගේ ග්‍රහණයට හසුවීම නිසා සිදුවූ සිදුවීමෙන් ආණ්ඩුව අයුතු දේශපාලන වාසි ලබාගනිමින් සිටින බව මහින්ද රාජපක්ෂ මහතාගේ මාධ්‍ය සම්බන්ධීකාරක රොහාන් වැලිවිට මහතා පවසයි.එම සිදුවීමට වැරදි අර්ථකථන ලබාදෙමින් එයින් වාසි ලබාගැනීමට සැරසෙන්නේ එතුමාගේ ජීවිතයට තර්ජන එල්ලවී ඇති බවට තොරතුරු තහවුරුවී ඇති තත්ත්වයක් තුළ බව හෙතෙම පෙන්වාදෙයි.එම රැස්වීමට අති විශාල ජනකායක් සහභාගිවී සිටි බවත්, සුපුරුදු ලෙස මහින්ද රාජපක්ෂ මහතා ජනතාව අතරට යාමේදී තමා ඉදිරියට එන්නේ මොන වගේ පුද්ගලයෙක්ද යන්න නිසි ලෙස හඳුනා ගැනීම ආරක්ෂක අංශවලට පවා දුෂ්කර බව ඔහු සඳහන් කරයි.විශේෂයෙන්ම හිටපු ජනාධිපතිවරයාගේ ආරක්ෂාවට සැලකිය යුතු පිරිසක් සිටියද ප්‍රවාහන පහසුකම්,දුරකථන පහසුකම් ආදීය ඇතුළත් වෙනත් පහසුකම් ලබාදී නොමැති බැවින් එවන් අවස්ථාවක ආරක්ෂක අංශ පවා බලවත් අසීරුතාවට පත්වන බව වැලිවිට මහතා කියා සිටියි.ඒ අනුව එදින සිදුවූයේ හිටපු ජනාධිපතිවරයාට හිතෛෂිවන්ත, සන්ධාන පාක්ශිකයෙකු දෙතුන් විටක් රාජපක්ෂ මහතාට සමීපවීමට උත්සාහ දරා අවසානයේ එලෙස සමීපවී අත්දෙකින්ම එතුමා ග්‍රහණයට ලක්කර ගැනීමට උත්සාහ දැරීම බවත්, ඒ මො‍හොතේ මෙම පුද්ගලයා අධික ලෙස බීමත්ව සිටි බවත්,රාජපක්ෂ මහතා ඒ මොහොතේ එකී ග්‍රහණයෙන් මිදෙන්නට අතගසාදැමූ බවත් වැලිවිට මහතා අවධාරණය කරයි.", "URL": "https://sinhala.adaderana.lk/news.php?nid=52780", "Category": null, "Parent URL": null}