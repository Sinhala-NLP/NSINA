{"Source": "Adaderana", "Timestamp": "August 26, 2016 03:22 pm", "Headline": " උපාලි තෙන්නකෝන්ට ගැසූ හමුදා සාමාජිකයා හඳුනාගනියි", "News Content": "රිවිර පුවත්පතේ හිටපු කතෘවරයෙකු වන උපාලි තෙන්නකෝන් මහතාට 2009.09.23 දින ගම්පහ, ඉඹුල්ගොඩදී පහරදීමේ සිද්ධිය සම්බන්ධයෙන් චෝදනා ලැබ සිටින හමුදා සාමාජිකයෙකු ගම්පහ මහේස්ත්‍රාත් අධිකරණයේ අද පැවැති හඳුනා ගැනීමේ පෙරට්ටුවේදී හඳුනා ගැනීමට උපාලි තෙන්නකෝන් මහතා හා ඔහුගේ බිරිඳ සමත්ව තිබේ.අප වාර්තාකරු පැවසුවේ ගම්පහ වැඩබලන මහේස්ත්‍රාත් මහේෂ් හේරත් මහතා ඉදිරියේ එම හඳුනා ගැනීමේ පෙරට්ටුව පැවැති බවයි.උපාලි තෙන්නකෝන් මහතාත්, ඔහුගේ බිරිඳත් තවත් සාක්ෂිකාරයෙක්ද ඔවුන් සමග එම පෙරට්ටුව සඳහා ඉදිරිපත්ව තිබිණ.එකී පහරදීමේ සිද්ධියෙන් පසු තෙන්නකෝන් මහතා සිය බිරිඳ සමඟ විදේශගතවිය.2009 වසරේ සිදුවූ මෙම පහරදීමට අදාළව එකල නිසි පරීක්ෂණයක් සිදුනොකෙරුණු බවත්, කල්ගිය පසු හෝ ඒ ගැන පරීක්ෂණයක් සිදුවීම ගැන ප්‍රසාදය පළ කරන බවත්, අද පැවැති හඳුනා ගැනීමේ පෙරට්ටුවෙන් පසුව උසාවි භූමියේදී මාධ්‍යවේදීන් අමතමින් උපාලි තෙන්නකෝන් මහතා පැවසීය.එහිදී ඔහු පැවසුවේ තමන්ට පහරදීමට පුද්ගලයින් සිව්දෙනෙකු පැමිණ සිටි බවත්, ඔවුන්ගෙන් ඉතිරි අය ඇතැම්විට තවමත් නිදැල්ලේ සිටිනු ඇති බවත්, මේ නිසා සියයට සියයක්ම ආරක්ෂාව ගැන සහතික විය නොහැකි බවත්ය.එසේම තමාට පහරදුන්නේ ඇයි? ඒ කවර අවශ්‍යතාවයකටද? හා ඒ පිටුපස සිටියේ කවුදැයි යන ප්‍රශ්න තවමත් ඉතිරිව ඇති බවද ඔහු එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=63466", "Category": null, "Parent URL": null}