{"Source": "Adaderana", "Timestamp": "January 30, 2019 12:48 pm", "Headline": " මාලි රාජ්‍යයේ මිය ගිය විරුවන්ගේ දේහයන් පෙබරවාරි 2දා මව්බිමට", "News Content": "මාලි රාජ්‍යයේ සාම සාධක කටයුතුවල නිරතව සිටියදී බෝම්බ ප්‍රහාරයකින් මිය ගිය එක්සත් ජාතීන්ගේ සාම සාධක රාජකාරිවල නිරත වූ මෙරට හමුදා සාමාජිකයින් දෙදෙනාගේ සිරුරු පෙබරවාරි 02 දා දිවයිනට රැගෙන ඒමට නියමිත බව වාර්තා වෙයි. එක්සත් ජාතීන්ගේ සංවිධානයට අයත් ගුවන් යානයකින් පෙබරවාරි 02 දා 03.00ට මිය ගිය හමුදා සාමාජිකයින් දෙදෙනාගේ දේහයන් කටුනායක ජාත්‍යන්තර ගුවන්තොටුපොළ වෙත රැගෙන ඒමට නියමිතයි. පස්වරු 3.10ට දේහයන් එක්සත් ජාතීන්ගේ සාම සාධක බලකායේ අණදෙන නිලධාරියෙකු විසිනි යුද හමුදාපතිවරයා වෙත බාර දීමට නියමිත බව යුද හමුදා මාධ්‍ය අංශය සඳහන් කරයි. එහිදී දේහයන්ට විශේෂ හමුදා උත්තමාචාරයක් ද පිරිනැමීමට යුද හමුදාව කටයුතු යොදා තිබේ. මාලි රාජ්‍යයේ ජගත් සාම සාධක කටයුතුවල නිරතව සිටියදී භට පිරිසක් ඉලක්ක කර ගනිමින් මෙම ත්‍රස්ත ප්‍රහාරය එල්ල වුණේ පසුගිය 25 වනදා වන අතර එයින් මෙරට හමුදා සාමාජිකයින් දෙදෙනෙකු ජිවිතක්සයට පත්විය. ශ්‍රී ලංකා භට කණ්ඩායමක් ගමන් කළ සංග්‍රාමික රථයක් ඉලක්ක කරගෙන දුරස්ථ පාලකයක් මගීන් ක්‍රියා කරන බෝම්බයක් එහිදී පුපුරුවා හැර තිබුණි.", "URL": "https://sinhala.adaderana.lk/news.php?nid=103349", "Category": null, "Parent URL": null}