{"Source": "Adaderana", "Timestamp": "December 25, 2011 01:05 pm", "Headline": "නත්තල් උදාවත් සමග මග අනතුරු වර්ධනයක්", "News Content": "‍විවිධ අනතුරු හේතුවෙන් අද උදෑසන අට වන විට කොළඹ ජාතික රෝහලට පුද්ගලයින් දෙසිය හැට දෙදෙනකු ප්‍රතිකාර සඳහා පැමිණ තිබේ. කොළඹ ජාතික රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා කියා සිටියේ ඒ අතර මාර්ග අනතුරු 109ක් වාර්තා වන බවයි. එය පසුගිය වසරේ නත්තල් දිනයට සාපේක්ෂව 13% ක වැඩිවීමක් බව ප්‍රසාද් ආරියවංශ මහතා සඳහන් කළේය. මේ අතර කළුබෝවිල රෝහලට ද ඊයේ පස්වරු හතේ සිට අද උදෑසන හත දක්වා කාලය තුළ විවිධ අනතුරු හේතුවෙන් පුද්ගලයින් 84 දෙනෙකු ප්‍රතිකාර සඳහා පැමිණ තිබේ. ඒ අතර මාර්ග අනතුරු 18කට අයත් පුද්ගලයින් සිටින බව රෝහල් ප්‍රකාශකයෙක් අද දෙරණට සඳහන් ‍කළේය. මේ අතර අද උදෑසන 6න් අවසන් වු පැය 24 තුළ දිවයින පුරා මාරක රිය අනතුරු 04ක් වාර්තා වී ඇති බව පොලිසිය පවසයි. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ මෙම කාලය තුළ මාර්ග නීති උල්ලංඝණය කළ විශාල පිරිසකට නඩු පැවරීමට කටයුතු කර ඇති බවයි. මේ අතර දක්ෂිණ අධිවේගී මාර්ගයේ දිනක් තුළ ගමන් කළ වැඩිම රථ වාහන සංඛ්‍යාව ඊයේ දි‍නයේ වාර්තා වී ඇති බව අජිත් රෝහණ මහතා ප්‍රකාශ කළේය. රථ වාහන 12,000ක් ඊයේ දිනය තුළ දක්ෂිණ අධිවේගී මාර්ගයේ ගමන් කර ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20924", "Category": null, "Parent URL": null}