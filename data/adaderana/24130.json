{"Source": "Adaderana", "Timestamp": "May 9, 2012 09:47 pm", "Headline": "සිංගප්පූරු බි‍්‍රටිෂ් පෙට්‍රෝලියම් සමාගමෙන් වට්ටම් මුදල් හා ප‍්‍රමාද ගාස්තු ", "News Content": "සිංගප්පූරු බි‍්‍රටිෂ් පෙට්‍රෝලියම් සමාගමෙන් වට්ටම් මුදල් වශයෙන් රු:1787466ක් හා ප‍්‍රමාද ගාස්තු වශයෙන් රු:1558720ක් තෙල් සංස්ථාවට ලැබී ඇති බව ඛනිජ තෙල් කර්මාන්ත අමාත්‍යංශය පවසයි. අමාත්‍යංශය විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. පිරිපහදුවේ නිෂ්පාදනය කරන භූම්තෙල් ප‍්‍රමාණය රටේ අවශ්‍යතාවය සඳහා ප‍්‍රමාණවත් නෙවේ.ගුවන් යානා ඉන්ධන ලෙස ඛනිජ තෙල් සංස්ථාව මගින් ආනයනය කරනු ලබන්නේ ද්විත්ව භාවිත භූමිතෙල්(dual purpose kerosene)වන අතර මෙය ගුවන් තෙල් මෙන්ම භූමිතෙල් ලෙසද පරිභෝජනය කළ හැක. මෙම ආනයනය කරන ලද ගුවන්යානා ඉන්ධන ද සංස්ථාවට ආනයනය කර ඇත්තේ ඉහත සදහන් ද්විත්ව භාවිතය,එනම් ගුවන්යානා ඉන්ධන මෙන්ම භූමිතෙල් ලෙස ද භාවිතා කිරීම සඳහාය.තවද සිංගප්පුරු ජාත්‍යන්තර වෙළඳපොළෙහි ගුවන්යානා ඉන්ධන හා භූමිතෙල්වල මිල එක සමානය. සිංගප්පූරු බි‍්‍රටිෂ් පෙට්‍රෝලියම් සමාගමෙන් ආනයනය කළ එම මෙටි‍්‍රක් ටොන් 7500 සඳහා එක් බැරලයකට ඇමෙරිකානු ඩොලර් 0.25ක වට්ටමක් ලංකා ඛනිජ තෙල් නීතිගත සංස්ථාවට ප‍්‍රදානය කළ අතර ඉන් තෙල් සංස්ථාවට රුපියල් 1787466ක ලාභයක් හිමිව තිබේ. මේ අනුව මෙම තෙල් තොගය භූමිතෙල් ලෙස භාවිතා කිරිමට තීරණය කිරීම හේතුවෙන් මෙරට භූමිතෙල් අවශ්‍යතාව සැපිරීම සඳහා වෙනදා ආනයනය කරන භූමිතෙල් මිලට වඩා අඩු මිලකට මෙම භූමිතෙල් තොගය ලැබී තිබීම ලංකා ඛනිජ තෙල් නීතිගත සංස්ථාවට වාසිසහගතය. මීට අමතරව මෙම තෙල් තොගය ගෙනා නැව දින 3ක් ප‍්‍රමාද වීම හේතුකොට ගෙන දිනකට ඇමෙරිකානු ඩොලර් 4000 බැගින් ඩොලර් 12000ක් (රුපියල් 1558720)ක් සිංගප්පූරු සමාගමෙන් අයකර ගැනීමට සංස්ථාව කටයුතු කර ඇත. ‍බාල පෙට්‍රල් ආනයනය කිරීමේ සිදුවීමක් නිසා ලංකා ඛනිජ තෙල් නීතිගත සංස්ථාවට මෙන්ම ඛනිජ තෙල් කර්මාන්ත අමාත්‍යංශයට සිදුවුණු අපකීර්තියේ උණුසුම පහව යන්නටත් මත්තෙන් ගුවන් යානා ඉන්ධන ගෙන්වීමේදී ප්‍රමිතියෙන් තොර ඉන්ධන ගෙන්වා ඇති බවට පසුගියදා වාර්තා විය. පසුගිය 06 වන දින කොළඹදී ප්‍රවෘත්ති සාකච්ඡාවක් කැඳවමින් එක්සත් ජාතික පක්ෂයේ පාර්ලිමේන්තු මන්ත්‍රී රවී කරුණානායක මහතා බාල පෙට්‍රල් ගැසූ වාහන මහ පාරේ තැන තැන නතර වුවත්,බාල ගුවන් යානා තෙල් යෙදූ ගුවන් යානා නතරවෙන්නේ කොතැනදැයි ප්‍රශ්න කළේය. ඊට පසුදින නිවේදනයක් නිකුත් කළ ඛනිජ තෙල් නීතිගත සංස්ථාව පළමුවරට ආනයනය කළ ගුවන්යානා තෙල් මෙට්‍රික් ටොන් 7,500 ක් භාවිතයට නුසුදුසු බව ත්,ඒවා භූමිතෙල් ලෙස භාවිතා කළ හැකි බවත් කියා සිටියේය. සිංගප්පූරු බ්‍රිටිෂ් පෙට්‍රෝලියම් සමාගමෙන් ආනයනය කළ ගුවන්යානා තෙල් මෙට්‍රික් ටොන් 20000ක තෙල් තොගයේ තිබූ යම් රසායනික ගැටලුවක් මතු වූ ගුවන්යානා තෙල් මෙට්‍රික් ටොන් 7500ක් භූමිතෙල් ලෙස භාවිතා කිරීමට තීරණය කිරීම තුළින් ලංකා ඛණිජ තෙල් නීතිගත සංස්ථාවට කිසිදු පාඩුවක් වී නොමැති බවද එහි සඳහන් විය. ලෝක වෙළදපොළ තුළ ගුවන් යානාතෙල් හා භූමිතෙල් සදහා වන මිල ගණන් සමාන වන අතර මෙට්‍රික් ටොන් 7500ක තෙල් තොගය සදහා එක් බැරලයකට ඇමෙරිකානු ‍ඩොලර් ශත 25ක් බැගින් වූ වට්ටමක් ලැබුණු බවත්, තව ද භූමිතෙල්; ගුවන්යානා තෙල් ලෙස භාවිතයට ගැනීමට නොහැකි වුව ද ගුවන්යානා තෙල්; භූමිතෙල් ලෙස භාවිතයට ගැනීමේ හැකියාව පවතී. ඒ අනුව මෙට්‍රික් ටොන් 7500ක මෙම තෙල් තොගය භූමිතෙල් ලෙස භාවිතා කිරීමේ ගැටලුවක් මතු නොවන බවත් එයින් පෙන්වා දෙන ලදී. තව ද යම් රසායනික ගැටලුවක් මතුවීම හේතුකොට මෙම තෙල් තොගය ප්‍රතික්ෂේප කළ ද ඒ තුළින් මෙට්‍රික් ටොන් 20000ක් වු සම්පූර්ණ තෙල් තොගය ප්‍රතික්ෂේප කිරීමට සිදුවනු ඇත.එසේ වූයේ නම් ගුවන්යානා තෙල් තොග සංචිතයේ හිඟයක් ඇති වී ගුවන්යානා තෙල් සැපයීම අඩාල වීමට ඉඩ තිබුණු බවත් වැඩබලන සභාපති දයානන්ද විදානගමාච්චි මහතාගේ අත්සනින් යුතුව නිකුත් කළ එකී නිවේදනයේ දැක්විණි. මේ හේතුවෙන් මෙම සංදර්භය තුළ මෙම ඉන්ධන තොගයේ ගැටලුවක් ඇති නොවූ මෙට්‍රික් ටොන් 12500ක තෙල් තොගය ගුවන්යානා තෙල් ලෙසත්,අනෙක් මෙට්‍රික් ටොන් 7500ක් වු ගුවන්යානා තෙල් තොගය භූමිතෙල් ලෙසත් යොදා ගැනීමට ලංකා ඛණිජ තෙල් නීතිගත සංස්ථාව තීරණය කරන ලද බව එහි වැඩිදුරටත් දැක්විණි.", "URL": "https://sinhala.adaderana.lk/news.php?nid=24130", "Category": null, "Parent URL": null}