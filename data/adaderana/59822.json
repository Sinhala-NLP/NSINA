{"Source": "Adaderana", "Timestamp": "May 5, 2016 10:28 am", "Headline": " මව්පියන්ගේ දබරයෙන් සිසුවා අතුරුදන්", "News Content": "මව සහ පියාගේ දබරයට මැදිවූ පාසල් සිසුවෙකු අතුරුදන්වී ඇති බව කොස්වත්ත පොලීසිය කියයි.අතුරුදහන්වී ඇත්තේ කිරිමැටියාන ප්‍රදේශයේ පාසලක 07 වන ශ්‍රේණියේ ඉගෙනුම ලබමින් සිටි 12 හැවිරිදි පාසල් සිසුවෙකි.ඔහු කහටවිල - පොතුවටවන ප්‍රදේශයේ පදිංචිව සිට ඇත.අතුරුදහන්වී ඇති දරුවාගේ පියා සහ මව නිවසේදී මීට දින කීපයකට පෙර දබර කරගෙන ඇත. පසුව මව පියා සහ දරුවා අතහැර නිවසින් ගොස් තිබේ.තම මවව නැවත නිවසට කැඳවාගෙන එන ලෙස දරුවා තම පියා සමග දින කීපයක් පවසා ඇති බව පොලීසිය කියයි.පසුගිය 04 වැනිදා පාසල් යන ලෙස දරුවාට පියා පවසා ඇතත් ඔහු එය ප්‍රතික්ෂේප කර ඇත. පසුව දරුවාට තරවටු කර පාසල් යැවීමට පියා කටයුතු කර ඇත.පාසල් ගිය තම දරුවා නැවත නිවසට නොපැමිණි බව දරුවාගේ පියා කොස්වත්ත පොලීසියට පැමිණ පවසා ඇත.ඇතැම් විට දරුවා තම මව සොයා ගියාද, එසේත් නැත්නම් වෙනත් ස්ථානයකට ගියාද යන්න මෙතෙක් අනාවරණය වී නොමැති බව පොලීසිය කියයි.කොස්වත්ත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=59822", "Category": null, "Parent URL": null}