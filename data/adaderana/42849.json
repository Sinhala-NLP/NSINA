{"Source": "Adaderana", "Timestamp": "April 29, 2014 08:27 am", "Headline": "බ්‍රිතාන්‍යය ශ්‍රී ලංකාව සම්බන්ධයෙන්  රාජ්‍ය නොවන සංවිධාන දැනුවත් කරයි", "News Content": "එක්සත් ජාතීන්ගේ මානව හිමිකම් සමුළුවේ දී ශ්‍රී ලංකාව සම්බන්ධයෙන් සම්මත කරගත් යෝජනාව සම්බන්ධයෙන් බ්‍රිතාන්‍යය විසින් රාජ්‍ය නොවන සංවිධාන කිහිපයක් දැනුවත් කර තිබේ. බ්‍රිතාන්‍යය විදේශ සහ පොදුරාජ්‍ය මණ්ඩලයීය කාර්යාලයේ රාජ්‍ය අමාත්‍ය හියුගෝ ස්වයර් විසින් අදාළ දැනුවත් කිරීම සිදුකර ඇති බව වාර්තා වෙයි. ඊයේ(29) දිනයේ දී එම සාකච්ඡාව පවත්වා ඇති බව අමාත්‍යවරයාගේ ට්විටර් වෙබ් අඩවියේ සඳහන්ව තිබේ. කෙසේ වෙතත් එහිදි සාකච්ඡා වු කරුණු සම්බන්ධයෙන් මෙතෙක් මාධ්‍ය වෙත හෙළි වී නොමැත. බ්‍රිතාන්‍ය සහ අමෙරිකාව ඒකාබද්ධව මෙවර එක්සත් ජාතීන්ගේ මානව හිමිකම් කවුන්සිලයට ශ්‍රී ලංකාව සම්බන්ධයෙන් ගෙන ආ අදාළ යෝජනාව මගින් මෙරට සිදුවු බව කියන මානව හිමිකම් උල්ලංඝණය වීමේ සිද්ධීන් සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට ඉල්ලීමක් කර තිබුණි.", "URL": "https://sinhala.adaderana.lk/news.php?nid=42849", "Category": null, "Parent URL": null}