{"Source": "Adaderana", "Timestamp": "April 10, 2018 06:53 am", "Headline": "රුපියල් 10,000 ක අල්ලසක් ගත් ‍‍කොටුව පොලිසියේ කොස්තාපල්ට වැඩ වරදියි", "News Content": "අල්ලස් ලබාගැනීමේ චෝදනාවක් සම්බන්ධයෙන් කොළඹ කොටුව පොලිස් ස්ථානයේ පොලිස් කොස්තාපල්වරයෙකු අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් අත්අඩංගුවට ගෙන තිබේ. රුපියල් 10,000 මුදලක් අල්ලස් වශයෙන් ලබා ගැනීමේ දී මෙම පොලිස් කොස්තාපලිවරයා අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිෂන් සභාව සඳහන් කළේය. පොළොන්නරුව ප්‍රදේශයේ පදිංචි පුද්ගලයෙකු කොටුව දුම්රිය ස්ථානයේ රැදී සිටියදි නීති විරෝධී කටයුත්තක් කිරීමට පැමිණි බවට චෝදනා කරමින් නීතිය මඟින් කටයුතු නොකර සිටීම සඳහා අදාළ පොලිස් කොස්තාපල්වරයා එම පුද්ගලයාගෙන් රුපියල් 20,000ක මුදලක් ඉල්ලා තිබේ. එම මුදල රුපියල් 10,000 දක්වා අඩු කර ඇති අතර අදාළ අල්ලස් මුදල ලබා දෙන තෙක් පැමිණිලිකරුගේ ජාතික හැදුනුම්පත සහ ජංගම දුරකථනය පොලිස් කොස්තාපල්වරයාගේ භාරයට ගෙන ඇති බව වාර්තා වෙයි. අල්ලස් මුදල ලබාගැනීමෙන් අනතුරුව සැකකාර පොලිස් කොස්තාපල්වරයා පැමිණිලිකරුගේ ජාතික හැදුනුම්පත සහ ජංගම දුරකථනය ආපසු ලබාදෙන අවස්ථාවේ දී කොටුව දුම්රියපල ඉදිරිපිට දී මෙම අත්අඩංගුවට ගැනීම සිදුකර තිබේ. අත්අඩංගුවට ගත් සැකකරු අද(10) දින කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=87208", "Category": null, "Parent URL": null}