{"Source": "Adaderana", "Timestamp": "April 6, 2019 09:06 pm", "Headline": "රහසේ විකුණූ සුසාන භූමිය", "News Content": "වැලිමඩ දඹවින්න වත්ත ප්‍රදේශයේ වසර ගණනාවක් තිස්සේ පැවැති සුසාන භූමියක් විකුණා දමා ඇති බව වාර්තා වෙයි. අප වාර්තාකරු සඳහන් කළේ, මෘත ශරීරයක් මිහිදන් කිරීමට ගිය ගම්වාසීන් පිරිසක් අදාළ අත්දැකීමට මුහුණදුන් බවය. වැලිමඩ හපුතලේ ප්‍රධාන මාර්ගය අවහිර කරමින් ඊයේ (05) පස්වරුවේ මෘත දේහයක් ද තබා ගෙන මෙලෙස විරෝධතාවයේ නිරත වූයේ වැලිමඩ දඹවින්නවත්ත ප්‍රදේශවාසීන්ය. ඒ ඔවුන් වසර 25ක පමණ සිට පොදු සුසාන භූමිය ලෙස භාවිත කළ දඹවින්නවත්ත පොදු සුසාන භූමියේ තවදුරටත් මෘත දේහයන් මිහිදන් කිරීමට අවස්ථාව නොමැතිවීම හේතුවෙනි. පැයක පමණ කාලයක් විරෝධතාවයේ නිරත වීමෙන් පසු දඹවින්නවත්ත පොදු සුසාන භූමියේදීම මෘත දේහය තැන්පත් කරනු ලැබුවේය. ප්‍රදේශවාසීන් නගන මෙම චෝදනාව සම්බන්ධයෙන් ඉඩම් ප්‍රතිසංස්කරණ කොමිෂන් සභාවේ වැලිමඩ ප්‍රාදේශීය ලේකම් කොට්ඨාසය භාර නිලධාරියා දුරකතනටයන් සම්බන්ධ කර ගැනීමට උත්සාහ කළත් ඔහු දුරකථනයට ප්‍රතිචාර දැක්වූයේ නැත.", "URL": "https://sinhala.adaderana.lk/news.php?nid=107531", "Category": null, "Parent URL": null}