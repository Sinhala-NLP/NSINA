{"Source": "Adaderana", "Timestamp": "March 7, 2011 01:07 pm", "Headline": "තැපැල් ඡන්දයට විශේෂ ආරක්ෂාවක් ", "News Content": "පළාත් පාලන මැතිවරණයට අදාළව තැපැල් ඡන්ද සලකුණු කිරීමේ කටයතු යෙදී තිබෙන හෙට(08) සහ අනිද්දා(09) දින තුළ විශේෂ ආරක්ෂක වැඩපිළිවෙළක් ක්‍රියාත්මක කිරීමට කටයුතු යොදා තිබේ. තැපැල් ඡන්ද සලකුණු කිරීමේ කටයුතු සිදුකෙරෙන මධ්‍යස්ථාන මූලික කරගනිමින් මෙම ආරක්ෂක වැඩපිළිවෙළ ක්‍රියාත්මක කිරීමට පොලිසිය කටයුතු යොදා ඇත. තැපැල් ඡන්ද ප්‍රකාශ කරන ස්ථාන සියල්ලම ආවරණය වන පරිදි විශේෂ ජංගම සංචාර සහ යතුරු පැදි සංචාර යොදවන බව මේ සම්බන්ධයෙන් වැඩිදුරටත් පැහැදිලි කරන පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා කියා සිටියේය. ඒ තුළින් සියලුම ඡන්ද දායකයින්ට ඉතා සාමකාමී ලෙස, නිදහසේ සිය ඡන්දය ප්‍රකාශ කිරීම සඳහා අවස්ථාව සලසමින් පොලිස් දෙපාර්තමේන්තුව අවශ්‍ය ආරක්ෂාව සලසන බව ඔහු අවධාරණය කර සිටියේය.", "URL": "https://sinhala.adaderana.lk/news.php?nid=14675", "Category": null, "Parent URL": null}