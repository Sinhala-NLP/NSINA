{"Source": "Adaderana", "Timestamp": "February 20, 2019 05:19 pm", "Headline": "මාරවිල මාරක රිය අනතුරින් විදුලිබල මණ්ඩලයට රුපියල් ලක්ෂ 16 පාඩුවක්", "News Content": "මහවැව ප්‍රදේශයේදී සිදුවූ අනතුරින් විදුලි බල මණ්ඩලයට රුපියල් ලක්ෂ 16 ක පාඩුවක් සිදුවී ඇති බව විදුලි බල මණ්ඩලයේ හලාවත ප්‍රධාන ඉංජිනේරු නිලුපුල් අබේසිංහ මහතා සඳහන් කරයි. පසුගිය 18 වැනිදා අළුයම 4.30 ට පමණ මෙම අනතුර සිදු විය. අනතුරත් සමඟ මහවැව - තොඩුවාව ඇතුළු ප්‍රදේශ කීපයකට පැය 10 ක පමණ කාලයක් විදුලිය විසන්ධි විය. විදුලි බල මණ්ඩලයේ සේවකයින් ක්‍රියාත්මක වී හානියට පත්ව තිබූ ට්‍රාන්ස්ෆෝමරය ඉවත් කර කඩා වැටී තිබූ විදුලි රැහැන් නැවත යථා පරිදි සකස් කිරීමට කටයුතු කර තිබේ. සිදුවී ඇති අලාභය බස් රථයේ හිමිකරුගෙන් අය කර ගැනීමට නීතිමය ක්‍රියා මාර්ග ගන්නා බවද විදුලිබල මණ්ඩලයේ හලාවත ප්‍රධාන ඉංජිනේරු නිලුපුල් අබේසිංහ මහතා සඳහන් කරයි. හලාවත කොළඹ ප්‍රධාන මාරගයේ මහවැව මංසන්ධිය ආසන්නයේදී පසුගිය18 වන දා පෙරවරු 04.35 ට පමණ සිදුවූ අනතුරකින් තිදෙනෙකු මරණයට පත්වූ අතර පුද්ගලයින් 19දෙනෙකු තුවාල ලබා මාරවිල මුලික රෝහලට ඇතුළත් කරනු ලැබීය‍. වව්නියාවේ සිට කොළඹ බලා ගමන් ගත් අර්ධ සුඛෝපභෝගී පෞද්ගලික මගී ප්‍රවාහන බස් රථයක් ලොරියක ගැටීමෙන් අනතුරුව පාරෙන් ඉවතට පැන ට්‍රාන්ස්ෆෝමරයක ගැටීමෙන් මේ අනතුර සිදුව තිබිණි. ට්‍රාන්ස්ෆෝමරයේ බස් රථය ගැටෙනවාත් සමඟ විදුලිය විසන්ධි වීම හේතුවෙන් සිදුවීමට ගිය මහා විනාශයක් වැලකී ඇති බව වාර්තා වෙයි. අනතුර සිදුව විනාඩි තිහක් ඇතුළත් තුවල ලබා සිටි 19 දෙනෙකු රෝහල් ගත කිරීමට ප්‍රදේශවාසීන්ට හා මාරවිල පොලීසියේ නිලධාරීන්ට හැකි වූ අතර තිදෙනෙකු බස් රථයෙන් ඉවතට ගැනීමට පැය තුනකට ආසන්න කාලයක් ගත විණි. මේ තිදෙනා ඒ වන විටත් මිය ගොස් සිටි අතර මොවුන් එළියට ගැනීම සඳහා විශාල පරිශ්‍රමයක් දැරීමට සිදු වුයේ ට්‍රාන්ස්ෆෝමරය හා විදුලි කණුවක් බස් රථය මත තිබීම හේතුවෙනි. සිදුවීම සිදුවු විට පුද්ගලයින් 4ක් මිය ගොස් ඇති බව අනාවරණය වුවත් පසුව සුන්බුන් අතරින් සොයා ගත් ශරීරයේ කොටස්වලින් මියගොස් ඇත්තේ පුද්ගලයින් තිදෙනෙකු බව අනාවරණය වී තිබේ. මේ බස් රථය අධික වේගයෙන් පැමිණි බව සිද්ධිය ඇසින් දුටුවන් කීප දෙනෙකුම පැවසිය. බස් රථය ලොරි රථයකට ඉස්සර කිරීමට යාමේදී මේ අනතුර සිදුව ඇති අතර ඒ අවස්ථාවේ බස් රථයේ වේගය පැයට සැතපුම් සියයකට ආසන්නව තිබු හෙයින් රියදුරුට රථය පාලනය කර ගැනීමට නොහැකි වූ බවද මේ අනතුර සිදුවෙනවා ඇසින් දුටු පුද්ගලයෙකු අද දෙරණට පැවසීය. අනතුර සම්බන්ධයෙන් එම බස් රථයේ රියදුරු පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=104704", "Category": null, "Parent URL": null}