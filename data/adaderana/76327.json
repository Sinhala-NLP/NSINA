{"Source": "Adaderana", "Timestamp": "August 15, 2017 04:30 pm", "Headline": "සයිටම් නිසා අගතියට පත් පාර්ශවයන්ට GMOAවෙන් ආරාධනාවක්", "News Content": "සයිටම් ආයතනයේ ක්‍රියාකාරීත්වය හේතුවෙන් අගතියට පත් සියලු පාර්ශවයන් වෙත විසඳුම් ලබා දීම සඳහා සාකච්ඡාවක් වෙත පැමිණෙන ලෙස රජයේ වෛද්‍ය නිලධාරීන්ගේ සංගමය ආරාධනා කරයි. මේ සම්බන්ධයෙන් විවෘත ලිපියක් මාධ්‍ය වෙත නිකුත් කරමින් එම සංගමය පවසා සිටින්නේ එහිදි මුලික පාර්ශව තුනක් කෙරෙහි අවධානය යොමුව ඇති බවයි. ඒ අනුව සයිටම් ආතනයේ වංචාවට හසුවු එම ආයතනයේ ඉගෙනුම ලබන සිසුන් හා ඔවුන්ගේ දෙමව්පියන්, රාජ්‍ය විශ්ව විද්‍යාලවල වෛද්‍ය පීඨවල ඉගෙන ගන්නා ශිෂ්‍යයන් හා ඔවුන්ගේ දෙමව්පියන් හා වෛද්‍ය සභාව පිළිගත් විදේස විශ්වවිද්‍යාල අධ්‍යාපනය නිමා කර පැමිණ සිටින විදේශ වෛද්‍ය උපාධිධාරින් හා ඔවුන්ගේ දෙමව්පියන් මෙම පාර්ශවයන් වශයෙන් රජයේ වෛද්‍ය නිලධාරීන්ගේ සංගමය හඳුන්වා දෙයි. සියලු සාධනීය තත්ත්වයන් යටතේ හෝ ගැටළුව නිමා කර අගතියට පත්ව සිටින සියලු පාර්ශවයන්ට සාධාරණත්වයක් ඉටු කිරීමට බලධාරීන් කටයුතු නොකිරීම කණගාටුවට කරුණක් බව ද අද(15) පැවති මාධ්‍ය හමුවකට එක්වෙමින් රජයේ වෛද්‍ය නිලධාරීන්ගේ සංගමයේ ලේකම්, වෛද්‍ය හරිත අලුත්ගේ මහතා පැවසීය. මේ අතර සයිටම් ආයතනයේ අධ්‍යක්ෂ මණ්ඩලයක් සිටිය දී රජය නැවත වතාවක් සයිටම් ආයතනයට පාලක මණ්ඩලයක් පත් කර ඇති බවත් එවැනි රට රවටන ක්‍රියාවන් හේතුවෙන් සිදුවන විෂමාචාරයන්ට එරෙහිව අද දිනයේ දී අල්ලස් හා දූෂණ චෝදනා විමර්ශන කොමිෂන් සභාව වෙත පැමිණිල්ලක් ද ඉදිරිපත් කිරීමට ද රජයේ වෛද්‍ය නිලධාරීන්ගේ සංගමය පැමිණියේය.", "URL": "https://sinhala.adaderana.lk/news.php?nid=76327", "Category": null, "Parent URL": null}