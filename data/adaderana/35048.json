{"Source": "Adaderana", "Timestamp": "June 18, 2013 05:30 pm", "Headline": "ලාංකික කාන්තාවක් ගොනාට ඇන්දු නයිජිරියානුවෙක් අල්ලයි", "News Content": "ජාත්‍යන්තර සංවිධානයකින් මුදල් ත්‍යාගයක් හිමිව ඇති බව පවසා කාන්තාවකගෙන් මුදල් වංචා කළ නයිජීරියානු ජාතිකයෙකු අත්අඩංගුවට ගෙන තිබේ. අම්බලන්ගොඩ ප්‍රදේශයේ කාන්තාවක් අපරාධ පරීක්ෂණ දෙපාර්තමේන්තුවට සිදු කළ පැමිණිල්ලකට අනුව සැකකරු අත්අඩංගුවට ගත් බව පොලීසිය පැවසුවේය. එම කාන්තාවට ජාත්‍යන්තර සංවිධානයකින් පවුම් ලක්ෂ 05ක මුදල් ත්‍යාගයක් හිමිව ඇති බව පවසා එය ලබාදීමට ශ්‍රී ලංකාවට පැමිණීමට සහ ඊට අවශ්‍ය කටයුතු සිදුකිරීමට අදාළ නයිජීරියානු ජාතිකයා විසින් බැංකු ගිණුමකට මුදල් තැම්පත් කර ගැනීමට කටයුතු කර ඇත. මේ සම්බන්ධයෙන් සිදුකළ විමර්ශනයක දී සැකකාර නයිජීරියානු ජාතිකයා අත්අඩංගුවට ගැනීමට හැකි වී ඇති අතර, ඔහු තාවකාලිකව පදිංචිව සිටි ස්ථානයේ තිබී බැංකු කාඩ්පත් සහ දුරකථන කිහිපයක් සොයාගත් බව පොලීසිය පැවසුවේය. මෙවැනි ආකාරයට මුදල් වංචා කරන පුද්ගලයින් පිළිබද පැමිණිලි රැසක් ලැබී ඇති බවත් එවැනි වංචනික ක්‍රියාවන්ට හසුනොවන ලෙසත් පොලීසිය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=35048", "Category": null, "Parent URL": null}