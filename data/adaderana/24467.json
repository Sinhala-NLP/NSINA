{"Source": "Adaderana", "Timestamp": "May 23, 2012 03:58 pm", "Headline": " වැරදි තොරතුරු දුන් අය සොයන්න විශේෂ කමිටුවක්", "News Content": "මෑතකදී පැවති ජාතික මලල ක්‍රීඩා නිලවරණය නීත්‍යානුකූල නොවන බවටආසියානු මලල ක්‍රීඩා සම්මේලනයට අසත්‍ය තොරතුරු ලබාදුන් පුද්ගලයන් පිළිබඳව සොයා බැලීමට වෛද්‍ය මයියා ගුණසේකර මහත්මාගේ ප්‍රධානත්වයෙන් විශේෂ කමිටුවක් පත් කර ඇති බව ක්‍රීඩා අමාත්‍ය මහින්දාන්ද අලුත්ගමගේ මහතා පවසයි. ශ්‍රී ලංකාවේ පැවැත්වීමට නියමිත ආසියානු කනිෂ්ඨ මලල ක්‍රීඩා උළෙල සම්බන්ධයෙන් පසුගිය සමයේ ඇතිවූ ගැටළුව පිළිබඳව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා අද (23) පාර්ලිමේන්තුවේදී ඇසූ පැනයකට පිළිතුරු දෙමින් ක්‍රීඩා අමාත්‍යවරයා මේ බව පවසා ඇත. ශ්‍රී ලංකා මලල ක්‍රීඩා සංගමයේ මීට පෙරාතුව කටයුතු කළ නිලධාරීන් කිහිපදෙනකු විසින් මලල ක්‍රීඩා නිලවරණය නීත්‍යානුකූල නොවන බවට ආසියානු මලල ක්‍රීඩා සම්මේලනයට වැරදි තොරතුරු ලබාදී ඇති බව අමාත්‍යවරයා මෙහිදී ප්‍රකාශ කර තිබේ. මෙම වැරදි තොරතුරු ලබාදුන් පුද්ගලයන් සම්බන්ධව පරීක්ෂණ කමිටුව මගින් තොරතුරු ලබාගෙන වැරදිකරුවන්ට වසර දහයක් යන තෙක් ක්‍රීඩා අමාත්‍යංශයේ කිසිම පරිපාලන තනතුරක් දැරීමට නොහැකි වන ලෙස නඩුවක් පවරණ බවත් එම මහතා මෙහිදී ‍වැඩිදුරටත් සදහන් කර තිබේ.", "URL": "https://sinhala.adaderana.lk/news.php?nid=24467", "Category": null, "Parent URL": null}