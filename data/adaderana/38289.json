{"Source": "Adaderana", "Timestamp": "October 21, 2013 09:16 pm", "Headline": "කළු සල්ලි, මත්ද්‍රව්‍ය, ගණිකාවන්, පාතාල මැර කල්ලි කොළඹ රජ කරන දිනය ළඟ එනවා", "News Content": "මහා පරිමාණ කැසිනෝ ව්‍යාපාරයන්ට හා ඒ සමග බැඳෙන විදේශීය කළු සල්ලි ජාවාරම් ආර්ථිකයකට රට විවෘත කිරීම යනු අපගේ අනාගතය බියකරු දිශාවකට ගෙනයාමක් විය හැකි බව ජාතික විද්වත් සභාව පවසයි. රටේ යටිතල පහසුකම් සංවර්ධනය හා ආර්ථික උපාය මාර්ග පිළිබඳ නිසි සාකච්ඡාවක් ඇතිවිය යුතු වකවානුවක, ආණ්ඩුව විසින් කැසිනෝ සහ ඊට අදාළ විනෝද කටයුතුවලට පහසුකම් සැපයීමේ ආර්ථික වැඩසටහනක් ඉදිරිපත් කර ඇති බවත් ඉන් මෙරට ආර්ථිකයට, දේශපාලනයට හා සංස්කෘතියට ඇතිකරන බලපෑම ගැන මහජනයා දැනුවත් කිරීමේ සම්මන්ත‍්‍රණයක් පැවැත්වීමට කටයුතු යොදා ඇති බවත් ජාතික විද්වත් සභාව කියයි. ඒ සම්බන්ධයෙන් පැහැදිලි කරමින් ජාතික විද්වත් සභාව නිකුත් කළ නිවේදනයක පහත පරිදිය. රටේ යටිතල පහසුකම් සංවර්ධනය හා ආර්ථික උපාය මාර්ග පිළිබඳ නිසි සාකච්ඡාවක් ඇතිවිය යුතු වකවානුවක, ආණ්ඩුව විසින් කැසිනෝ සහ ඊට අදාළ විනෝද කටයුතුවලට පහසුකම් සැපයීමේ ආර්ථික වැඩසටහනක් ඉදිරිපත් කර ඇත. මෙම වැඩසටහන තුළ ජාත්‍යාන්තර ප‍්‍රසිද්ධියට පත් විදේශීය කැසිනෝ ව්‍යාපාරකයින්ට රට තුළට පැමිණීමටත්, විශාල වශයෙන් ආයෝජන කිරීමටත් පහසුකම් සැලසෙනු ඇත. ලංකාවේ ජනාකීර්ණ හා ප‍්‍රධානතම වාණිජ නගරය වන කොළඹ නගරයේ ඉතාම වටිනා භූමි භාගයක් තුළ මෙකී ව්‍යාපාරයන් ස්ථාපිත කිරීමටත් ඒ තුළ හොටෙල් සංකීර්ණ හා ඊට අදාල විනෝදාස්වාද සේවාවන් සපයන මධ්‍යස්ථාන ඇති කිරීමටත් සැලසුම් කොට තිබේ. මහා පරිමාණ කැසිනෝ ව්‍යාපාරයන් මේ අයුරින් රට තුළ ස්ථාපිතවීමත්, දැනටමත් වේගයෙන් ප‍්‍රසාරණය වෙමින් පවතින රටේ කළු ආර්ථිකයට විශාල ජවයක් සපයනු ඇත. ඒ හා සමගම කළු සල්ලි සුදු කිරීම, මත්ද්‍රව්‍ය, ගණිකා වෘත්තිය මෙන්ම පාතාල මැර කල්ලි කොළඹ නගරය තුළ රජ කරන දිනය ඈතක් නොවන්නේය. මෙම ජාවාරම්කාර කළු සල්ලි ආර්ථිකය, රටේ අනිකුත් වෙළඳ ව්‍යාපාර හා ආයෝජන කෙරෙහි තර්ජනාත්මක බලපෑමක්ද ඇති කරනු ඇත. මෙවැනි ව්‍යාපාර සඳහා පහසුකම් දී ඇති වෙනත් රටවල් මෙකී ව්‍යාපාරයන් දැඩි නීති රීති හා නියාමන ක‍්‍රම යටතේ සාමාන්‍ය ජනතාවගේ එදිනෙදා සමාජ පරිසරයෙන් වියුක්ත කොට පවත්වාගෙන යන්නේද, එකී කළු ආර්ථිකය දැඩි ලෙස පාලනය කළයුතු බැව් දන්නා නිසාවෙනි. රටේ දේශපාලනයට මෙන්ම ආර්ථික විෂයෙහිලා ප‍්‍රධාන මර්මස්ථානය වන කොළඹ නගරය තුළ මෙවැනි කළු ආර්ථිකයක් බිහිවීම මේ රටේ දේශපාලනට හා පාලන තන්ත‍්‍රයට අතිමහත් තර්ජනයක් එල්ල කරනු ඇත. මේ වන විටත් දේශපාලනය හා සමාජ සදාචාරය බරපතළ පිරිහීමකට ලක්ව ඇති සමයක, නියාමනය හා පාලනය වක්කඬේ සැඟවූ හකුරු මෙන් විය හැක. එබැවින්, මහා පරිමාණ කැසිනෝ ව්‍යාපාරයන්ට හා ඒ සමග බැඳෙන විදේශීය කළු සල්ලි ජාවාරම් ආර්ථිකයකට රට විවෘත කිරීම යනු අපගේ අනාගතය බියකරු දිශාවකට ගෙනයාමක් විය හැක. රටේ සංස්කෘතිය, ජෛව විවිධත්වය හා ස්වභාවික සම්පත් මතද, රටේ මානව කුසලතාවයන් හා දැනුම මත මේ රටේ ආර්ථිකය සමෘද්ධිය හා සංවර්ධනය උදෙසා සුදුසු ආර්ථික උපාය මාර්ගයන් සකසා ගනු වෙනුවට මෙවන් පාදඩ ආර්ථිකයකට මග විවර කිරීම ඉතා ප‍්‍රවේශමෙන් හා ඕනෑකමෙන් විමසිල්ලට බඳුන් කළයුතු කරුණක් වේ. ඒ සඳහා මේ රටේ ආගමික නායකයින්ට, විවිධ දේශපාලන පක්‍ෂවල නියෝජිතයින්ට, කි‍්‍රයාකාරීන්ට මෙන්ම ආර්ථික, සමාජ හා සංස්කෘතික විද්වතුන්ට හා කලාකරුවන්ට ප‍්‍රමුඛ කාර්යභාරයක් ඇතැයි අප විශ්වාස කරමු. එම අරමුණ පෙරදැරි කරගෙන මහා පරිමාණ කැසිනෝ ව්‍යාපාර රටේ ආර්ථිකයට, දේශපාලනයට, සංස්කෘතියට ඇති කරන බලපෑම යන මැයෙන් විද්වතුන් අදහස් දක්වන සම්මන්ත‍්‍රණයක් 2013/10/23 වන බදාදා ප.ව. 3.30ට කොළඹ 7 නිදහස් චතුරස‍්‍රයේ පිහිටි ජාතික පුස්තකාල හා ප‍්‍රලේඛන ශාලාවේ දී පැවැත්වීමට කටයුතු යොදා ඇත. මෙම අවස්ථාවට ආචාර්ය ලලිතසිරි ගුණරුවන් මහතා, ආචාර්ය පේ‍්‍රමකුමාර ද සිල්වා මහතා, ආචාර්ය අනුර කුමාර උතුමන්ගේ මහතා, ගරු පළාත් අමාත්‍ය උදය ගම්මන්පිල මහතා, ගරු පළාත් සභා මන්ත‍්‍රී ශිරාල් ලක්තිලක මහතා, නීතිඥ නන්ද මුරුත්තෙට්ටුවේගම මහතා ඇතුළු තවත් විද්වතුන් මෙම සම්මන්ත‍්‍රණය ඇමතීමට නියමිතය.", "URL": "https://sinhala.adaderana.lk/news.php?nid=38289", "Category": null, "Parent URL": null}