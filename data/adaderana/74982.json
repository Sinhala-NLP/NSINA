{"Source": "Adaderana", "Timestamp": "July 7, 2017 01:25 pm", "Headline": "පොලිසියට එරෙහිව රාජ්‍ය ඇමති හිටගනියි", "News Content": "අහුංගල්ල , තොටවත්ත මාදැල් වරායේ මාදැල් වාඩිය පොලිසිය යොදාගනිමින් බලහත්කාරයෙන් ඉවත්කිරීමට ගත් පියවර දැඩි ලෙස හෙළාදකින බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.ඊයේ සිදුවූ එම සිද්ධිය දැනගත් වහාම ඒ පිළිබඳව තමන් සොයාබැලූ අවස්ථාවේදී දැනගැනීමට ලැබුනේ අදාළ මාදැල් වාඩියට 2017 වසර වෙනුවෙන් අවසර ලබා නොගැනීමේ හේතුව මත මෙය ඉවත් කරන බව යැයි හෙතෙම කියා සිටියි.එහිදී ඔහු මෙසේද සඳහන් කළේය.“ එලෙසම මාදැල් කර්මාන්තය පිළිබඳ කටයුතු කිරීමේ බලතල පවරා තිබියදී මෙම මාදැල් වාඩිය සම්බන්ධයෙන් දැනුම් දීමට හෝ ඒ පිළිබඳව සාකච්ජා කිරීමට කිසිවකු ඉදිරිපත් නොවීම මෙවැනි තත්ත්වයක් නිර්මාණය වීමට ප්‍රධාන හේතුවක්. අදාළ ගැටළුව සාකච්ජා මාර්ගයෙන් විසඳා ගැනීමට හැකියාව තිබියදී ධීවර ජනතාව අපහසුතාවට පත්කරමින් පොලිසිය එම අවස්ථාවේදී කටයුතු කළ ආකාරය දැඩි පිළිකුලෙන් යුතුව හෙලා දකිනවා. මෙම සිද්ධීයෙන් පිඩාවට පත් ධීවර ජනතාවට සාධාරණය ඉෂ්ඨ කිරීමට රජය සමග සාකච්ජා කර කඩිනමින් කටයුතු කරනවා. මින් මතුවට හෝ ධීවර කර්මාන්තයට වන මෙවැනි හානි අවම කර ගනිමින් කටයුතු කිරීමට සියලු පාර්ශව අවධානය යොමුකළ යුතු බව රාජ්‍ය අමාත්‍ය දිලිප් වෙදආරච්චි මහතා අවධාරණය කළේය .", "URL": "https://sinhala.adaderana.lk/news.php?nid=74982", "Category": null, "Parent URL": null}