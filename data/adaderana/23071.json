{"Source": "Adaderana", "Timestamp": "March 26, 2012 02:34 pm", "Headline": "දුරකථන  දීමනා ඉල්ලා බස්නාහිර - වයඹ දොස්තරුන්ගෙන් වෘත්තීය ක්‍රියාමාර්ගයක් ", "News Content": "බස්නාහිර සහ වයඹ පළාත් සභා පාලනය යටතේ ක්‍රියාත්මක සෞඛ්‍ය ආයතන වල සේවයේ නියුතු වෛද්‍ය නිලධාරීන්ට දුරකථන දීමනා ලබා දීම සඳහා එම පළාත් සභා බලධාරීන් මෙතෙක් ක්‍රියාමාර්ග ගෙන නොමැති බව රජයේ වෛද්‍ය නිලධාරීන්ගේ සංගමය පවසයි. මේ පිළිබඳව ඊයේ පැවති වෛද්‍ය නිලධාරීන්ගේ සංගමයේ මධ්‍යම කාරක සභාවේ දී අවධානයට ගැනුණු බව එහි ලේකම් වෛද්‍ය චන්දික එපිටකඩුව මහතා පැවසුවේය. ඒ අනුව වෛද්‍යවරුන්ගේ දුරකථන අංක සඳහා අනුමැතිය ලබා දීමේ පටිපාටිය වේගවත් කිරීම සහ දැනට අනුමත දුරකථන අංක සඳහා අනුමත දීමනාවන් වහාම ගෙවීම යන කරුණු මුල් කර ගනිමින් දැඩි වෘත්තීය ක්‍රියාමාර්ගයකට පිවිසීමට එම සංගමය තීරණය කර තිබේ. ඒ අනුව ලබන 29 වැනිදා බස්නාහිර සහ වයඹ පළාත් වල පමණක් එම වෘත්තීය ක්‍රියාමාර්ගය දියත් කරන බව එපිටකඩුව මහතා පවසයි. එම වෘත්තීය ක්‍රියාමාර්ගය හේතුවෙන් බිඳවැටෙන පළාත් සෞඛ්‍ය සේවාව සම්බන්ධ වගකීම පළාත් සභා සෞඛ්‍ය බලධාරීන් භාරගත යුතු බව ද රජයේ වෛද්‍ය නිලධාරීන්ගේ සංගමය වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=23071", "Category": null, "Parent URL": null}