{"Source": "Adaderana", "Timestamp": "July 12, 2012 10:11 pm", "Headline": "එල්.ටී.ටී.ඊය ඔත්තුකරුවන් මරාදැමුවා - හිටපු සාමාජිකාවක් කියයි", "News Content": "එල්.ටී.ටී.ඊ සංවිධානය විසින් ඔත්තු සපයන්නන් යැයි සැක කළ පුද්ගලයින් සහ ද්‍රෝහීන් බවට නම් කරන ලද පුද්ගලයින් වධ හිංසාවන්ට හා ඝාතනයට ලක්කළ බව හිටපු එල්.ටී.ටී.ඊ සාමාජිකාවක විසින් රචනා කරන ලද කෘතියකින් හෙළවී තිබේ. ‍ එමෙන්ම ඉන්දීය සාමසාධක භටයින් සමග ගැටුම් පැවති සමයේ එල්.ටී.ටී.ඊ සංවිධානය විසින් ද්‍රවිඩ ජනතාවගේ වෙළඳසැල් හා නිවාස කොල්ල කෑ බව ද එම කෘතියෙන් පෙන්වා දී ඇති බව විදෙස් මාධ්‍ය වාර්තා කරයි. ‍ එම හිටපු එල්.ටී.ටී.ඊ සාමාජිකාව නිරෝමි ද සොයිසා යන අන්වර්ථ නාමයෙන් රචනා කරන ලද Tamil Tigress නම් කෘතියෙහි මෙම තොරතුරු ඇතුළත්ව තිබේ. ‍ ප්‍රචණ්ඩත්වය තුළින් ඊළාම් රාජ්‍යය ළඟාකරගත නොහැකි බව අවබෝධ කරගත් පසු සංවිධානයෙන් ඉවත්වීමට තීරණය කළ බව මේ වනවිට ඕස්ට්‍රේලියාවේ වෙසෙන 1987 වසරේ දී 17 හැවිරිදිව සිටියදී එල්.ටී.ටී.ඊ සංවිධානයට සම්බන්ධ වූ නිරෝමි ද සොයිසා සිය කෘතියෙහි සඳහන් කර ඇත. ‍ අදාළ කෘතියෙහි නිරෝමි එල්.ටී.ටී.ඊ සාමාජිකාවක සිටි අවධියේ දී මුහුණදුන් විවිධ අත්දැකීම් පිළිබඳව දක්වා ඇති බව ද විදෙස් මාධ්‍ය වාර්තා කරයි. ‍ නිරෝමි ද සොයිසා 1988 වසරේ දී එල්.ටී.ටී.ඊ සංවිධානයෙන් පලා ගොස් ඇති බව ද සඳහන්ය.", "URL": "https://sinhala.adaderana.lk/news.php?nid=25736", "Category": null, "Parent URL": null}