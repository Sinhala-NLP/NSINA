{"Source": "Adaderana", "Timestamp": "May 30, 2011 10:19 am", "Headline": "පිස්තෝලයක් පෙන්වා 28,000 ක් කොල්ලකාලා", "News Content": "ආපනශාලා හිමිකරුවෙකුට පිස්තෝලයක් එල්ල කර බිය ගන්වා රුපියල් 28,000ක පමණ මුදලක් කොල්ලකා පලාගිය පිරිසක් සොයා හලාවත පොලිසිය පරීක්ෂණ ආරම්භ කර තිබේ. හලාවත ප්‍රදේශයේ ආපනශාලාවක් වෙත පැමිණි කණ්ඩායමක් ආහාර පාන ලබාගැනීමෙන් පසු මුදල් ගෙවීමේ දී බහින් බස්වීමක් සිදුව ඇති බව වාර්තා වේ. අනතුරුව පැමිණි පුද්ගලයන්ගෙන් අයෙකු ආපනශාලා හිමිකරුට පිස්තෝලයක් එල්ල කර පහරදී මුදල් පැහැරගෙන ගොස් ඇති බවට පොලිසියට පැමිණිලි ලැබී තිබේ. කොල්ලකෑමට පැමිණි පුද්ගලයන් දෙදෙනෙකු ආපනාශාලා හිමිකරු විසින් හඳුනාගෙන ඇති බවත්, මෙතෙක් සැකකරුවන් අත් අඩංගුවට ගෙන නොමැති බවත් පොලිසිය කියා සිටියි.", "URL": "https://sinhala.adaderana.lk/news.php?nid=16407", "Category": null, "Parent URL": null}