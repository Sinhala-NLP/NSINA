{"Source": "Adaderana", "Timestamp": "September 20, 2018 12:59 pm", "Headline": "ගම්මන්පිලට රට යන්න තාවකාලිකව අවසර", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී උදය ගම්මන්පිල මහතා වෙත පණවා තිබෙන විදේශ ගමන් තහනම තාවකාලික ලෙස ලිහිල් කිරීමට කොළඹ මහාධිකරණය අද නියම කළේය. ව්‍යාජ ඇටෝනි බලපත්‍රයක් සකස් කර ඔස්ට්‍රේලියානු ජාතික ව්‍යාපාරිකයකුට අයත් රුපියල් මිලියන විස්සකට වැඩි මුදලක් සාවද්‍ය ලෙස පරිහරණය කළේ යැයි ගම්මන්පිල මහතාට චෝදනා එල්ල වී තිබේ. විත්තිකාර උදය ගම්මන්පිල මහතාගේ නීතිඥවරු විසින් ඉදිරිපත් කළ මෝසමක් අද(20) සලකා බැලූ කොළඹ මහාධිකරණ විනිසුරු ඒ.ඒ.ආර්.හෙයියන්තුඩුව මහතා විසින් මෙම නියෝගය සිදු කරනු ලැබුවේය. උදය ගම්මන්පිල මහතා වෙනුවෙන් පෙනී සිටි නීතිඥවරයා අධිකරණයට දන්වා සිටියේ ලබන මස පස්වන දා සිට 10 දක්වා කාල සීමාව තුළත් ඉන් අනතුරුව එම මස 14 වනදා සිට 20 වනදා දක්වා දක්වා කාලසීමාව තුළ තම සේවාදායකයාට බ්‍රිතාන්‍යයට සංචාරය කිරීමේ අවශ්‍යතාවක් මතු ව ඇති බැවින් අධිකරණය මගින් පනවා තිබෙන විදේශ ගමන් තහනම තාවකාලික ලෙස ඉවත් කරන මෙන් ද එම නීතිඥවරයා ඉල්ලීම් කළේය. එම ඉල්ලීමට රජයේ පාර්ශවයේ නීතිඥවරිය ද විරෝධය පළ නොකළ බව වාර්තා වෙයි. ඒ අනුව අදාළ කාලසීමාව තුළ උදය ගම්මන්පිල මහතාට විදේශගතවීම සඳහා දැනට පවතින ගුවන් ගමන් තහනම ලිහිල් කිරීමට නියම කළ විනිසුරුවරයා අධිකරණය බාරයේ පවතින ඔහුගේ විදේශ ගමන් බලපත්‍රය රුපියල් ලක්ෂයක පුද්ගලික ඇපයක් මත මුදා හරින මෙන් ද නියම කළේය. මෙම නියෝගය ආගමන සහ විගමන පාලකවරයා වෙත මෙන්ම කටුනායක ගුවන් ගමන් පාලක වරයා වෙත යවන මෙන් ද නියම කෙරුණි.", "URL": "https://sinhala.adaderana.lk/news.php?nid=96404", "Category": null, "Parent URL": null}