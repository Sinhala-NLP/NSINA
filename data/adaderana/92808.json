{"Source": "Adaderana", "Timestamp": "July 19, 2018 06:35 am", "Headline": "උඩරට දුම්රිය මාර්ගයේ දුම්රිය ප්‍රමාදයක්", "News Content": "ප්‍රධාන දුම්රිය පාලක මැදිරිය සඳහන් කළේ පොල්ගහවෙල සිට මහනුවර බලා ධාවනයවූ භාණ්ඩ ප්‍රවාහන දුම්රියක් පේරාදෙණිය දුම්රිය ස්ථානය ආසන්නයේදී පීලි පැනීමට ලක්ව ඇති බවයි. ඉන්ධන ටැංකියක් පීලි පැනීමට ලක්ව ඇති අතර දුම්රිය පීලිගත කිරීමේ කටයුතු මේ වන විට ආරම්භ කර තිබේ. දුම්රිය පීලි පැනීම හේතුවෙන් උඩරට දුම්රිය මාර්ගයේ දුම්රිය ධාවන කටයුතු වලට බාධා එල්ල වී ඇති අතර අද(19) උදෑසන මහනුවර සිට කොළඹ බලා ධාවනය වන කාර්යාල දුම්රියක් අවලංගු කිරීමට ද කටයුතු කර ඇති බව දුම්රිය පාලක මැදිරිය සඳහන් කළේය. ඊට අමතරව කොලඹ සිට බදුල්ල බලා අද අළුයම ධාවනය කිරීමට නියමිතව තිබූ දුම්රිය ද අවලංගු කිරීමට පියවර ගෙන තිබේ.", "URL": "https://sinhala.adaderana.lk/news.php?nid=92808", "Category": null, "Parent URL": null}