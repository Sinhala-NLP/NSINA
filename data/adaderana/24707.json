{"Source": "Adaderana", "Timestamp": "June 2, 2012 01:29 pm", "Headline": "ඡන්ද නාම ලේඛන ප්‍රතිශෝධනය ගැන ග්‍රාම නිලධාරීන් දැනුවත් කෙරෙයි", "News Content": "ඡන්ද නාම ලේඛන ප්‍රතිශෝධනය සම්බන්ධයෙන් මුලතිව් දිස්ත්‍රික්කයේ ග්‍රාම නිලධාරීවරුන් දැනුවත් කිරීමට පියවර ගෙන තිබේ. මැතිවරණ කොමසාරිස්වරයාගේ මූලිකත්වය සහිතව ලබන සතියේ දී මෙම දැනුවත් කිරීමේ කටයුතු සිදුකරන බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. දශක 02 ට අධික කාලයක් තුළ එම ප්‍රදේශවල ප්‍රතිශෝධන කටයුතු නියාමාකාරයෙන් සිදුනොවූ නිසා 2012 වසරේ එම කටයුතු සාර්ථක සිදුකිරීම සඳහා මෙසේ අදාළ නිලධාරීන් දැනුවත් කිරීමට බලාපොරොත්තු වන බව ද ඔහු පෙන්වාදුන්නේය. 2012 වර්ෂය සඳහා ඡන්ද නාම ලේඛන ප්‍රතිශෝධන කටයුතු ඊයේ(01) දිනයේ ආරම්භ වූ බව අද දෙරණ වෙත අදහස් දක්වමින් හෙට්ටිආරච්චි මහතා ප්‍රකාශ කළේය. ඊට සමගාමීව ඡන්ද දායකයින්, ග්‍රාම නිලධාරීවරුන් සහ දේශපාලන පක්ෂ දැනුවත් කිරීමේ වැඩසටහන් කිහිපයක් පැෆ්රල් සංවිධානය ක්‍රියාත්මක කරමින් තිබෙන බව ද හෙතෙම පැවසීය.", "URL": "https://sinhala.adaderana.lk/news.php?nid=24707", "Category": null, "Parent URL": null}