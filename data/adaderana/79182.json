{"Source": "Adaderana", "Timestamp": "October 27, 2017 10:58 am", "Headline": "වෙනස් කළ ජාතික හැඳුනුම්පත එළියට", "News Content": "පුද්ගලයින් ලියාංපදිංචි කිරීමේ දෙපාර්තමේන්තුව විසින් නව ජාතික හැඳුනුම්පත නවීන තාක්ෂණයෙන් සුහුරු කාඩ්පත(SMART Card)ලෙස එළිදක්වා තිබේ. අභ්‍යන්තර කටයුතු වයඹ සංවර්ධන හා සංස්කෘතික කටයුතු අමාත්‍ය එස්.බී.නාවින්න මහතාගේ ප්‍රධානත්වයෙන් අද පෙරවරුවේ දී මෙම නව හැඳුනුම්පත සංකේතාත්මක ලෙස නිකුත් කර ඇත. මෙම නව හැඳුනුම්පත අංක 12කින් සමන් විත අතර ජාත්‍යන්තර සිවිල් ගුවන් සේවා සංවිධානයේ(International Civil Aviation Organization-ICAO)ප්‍රමිතියෙන් යුතු ඡායාරූපයකින් සහ යන්ත්‍රානුසාරයෙන් කියවිය හැකි තීරු සංකේතයකින් (Barcode)සමන්විත වනු ඇත. නම, උපන් ස්ථානය,ලිපිනය හා ස්ත්‍රී/පුරුෂභාවය යන තොරතුරු භාෂාත්‍රයෙන්ම මුද්‍රිතව දැක්වෙන අතර හැඳුනුම්පත්ලාභියාගේ අත්සන ද නව හැඳුනුම්පතට ඇතුළත්ව තිබේ. එමෙන්ම මෙම හැඳුනුම්පත ජාත්‍යන්තර වශයෙන් පිළිගත් හැඳුනුම්පතක් සඳහා වන ප්‍රමිතියට අනුකූල වන අතර, එමඟින් මහජනතාවට කඩිනමින් සහ පහසුවෙන් තම සේවා අවශ්‍යතා ඉටු කර ගත හැකි බව ද පුද්ගලයින් ලියාපදිංචි කිරීමේ දෙපාර්තමේන්තුව පවසයි. මෙම නව හැඳුනුම්පත හඳුන්වා දීමත් සමඟ මෙතෙක් පැවති ජාතික හැඳුනුම්පත අවලංගු නොවන අතර 2017 ඔක්තෝබර් මස 27 වන දින සිට එනම් අද දිනයේ සිට දෙපාර්තමේන්තුව වෙත යොමු කරන ඉල්ලුම්පත් සඳහා පමණක් සුහුරු කාඩ්පත ලබා දීමට කටයුතු කරන බවද එම දෙපාර්තමේන්තුව සඳහන් කරයි. මෙය සිංහල, දෙමළ හා ඉංග්‍රීසි යන මාධ්‍ය ත්‍රිත්වයෙන්ම ලබා ගත හැකි බව ද පුද්ගලයින් ලියාපදිංචි කිරීමේ දෙපාර්තමේන්තුව පවසයි.", "URL": "https://sinhala.adaderana.lk/news.php?nid=79182", "Category": null, "Parent URL": null}