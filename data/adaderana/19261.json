{"Source": "Adaderana", "Timestamp": "October 10, 2011 12:07 pm", "Headline": "කැලණි තොටුපළේ ගිළී තිදෙනකු මරුට", "News Content": "කැලණිය පොලිස් බල ප්‍රදේශයට අයත් උදාන මාවත කෙළවර ඇති කැලණි ගඟ තොටුපළෙහි දිය නාමින් සිටියදී මරණයට පත්වූ පුද්ගලයින්ගේ මළ සිරුරු ගොඩගැනීමට ගිය තවත් පුද්ගලයකු අද පෙරවරුවේ දියේ ගිළීමෙන් මරණයට පත්ව ඇති බව පොලීසිය පවසයි. ඒ අනුව ඊයේ පස්වරුවේ කැලණි ගඟ තොටුපළෙහි දියේ ගිළීමෙන් මරණයට පත්වූ දෙදෙනාද සමගින් මේවන විට තිදෙනෙකු මිය ගොස් තිබේ. අද පෙරවරුවේ මෙම මෘත ශරීර තුනම සොයා ගත් බවත්,එකී මෘත ශරීර රාගම රෝහලේ මෘත ශරීරාගාරයේ තැන්පත් කර ඇති බවත් පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා කියා සිටියි. පශ්චාත් මරණ පරීක්ෂණ මෙතෙක් අවසන් නැති බවත්,කැලණිය පොලීසිය වැඩිදුර විමර්ශන පවත්වාගෙන යනු ලබන බවත් පොලිස් මාධ්‍ය ප්‍රකාශකවරයා පෙන්වාදෙයි. මෙසේ මරණයට පත්වූවන් පහත දක්වා ඇත. 1. වක්වැල්ලගේ චතුරංග හර්ෂ- වයස අවුරුදු 19 යි.මගුරුවිල පාර,ගෝනවල-කැලණිය 2.විජේසූරිය ආරච්චිගේ සුමිත් ප‍්‍රසන්න-වයස අවුරුදු 29 යි. මගුරුවිල පාර, ගෝනවල-කැලණිය 3. හේවගේ ජයසේන- වයස අවුරුදු 57 යි. සිංහාරමුල්ල-කැලණිය.", "URL": "https://sinhala.adaderana.lk/news.php?nid=19261", "Category": null, "Parent URL": null}