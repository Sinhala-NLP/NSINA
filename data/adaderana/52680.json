{"Source": "Adaderana", "Timestamp": "July 16, 2015 06:50 pm", "Headline": "මහින්ද හොරුත් එක්ක ඉන්න නායකයෙක් -  අර්ජුන", "News Content": "හිටපු ජනාධිපති මහින්ද රාජපක්ෂ මහතා හොරුන් සමග ජීවත් වන නායකයෙක් බව යහපාලන සඳහා වූ එක්සත් ජාතික පෙරමුණේ ගම්පහ දිස්ත්‍රික් සම නායක, වරාය සහ නාවික අමාත්‍ය අර්ජුන රණතුංග මහතා පවසයි. ඔහු මේ බව පැවසුවේ මහරදී අද (16) පැවති උත්සවයකට එක්වෙමිනි. අර්ජුන රණතුංග අමාත්‍යවරයාගේ ප්‍රධාන මැතිවරණ මෙහෙයුම් කාර්යාලය විවෘත කිරීම නිමිත්තෙන් මෙම උත්සවය පැවැත්විණ. එහි උත්සව සභාව අමතමින් අර්ජුන රණතුංග අමාත්‍යතුමා වැඩිදුරටත් පැවසුවේ මහින්ද රාජපක්ෂ මහතාට අවශ්‍ය ඇත්තේ බලය ලබා ගැනීම පමණක් බවයි. “පහුගියකාලයේ පාර්ලිමේන්තුව විසුරුවාට පස්සේ මෛත්‍රීපාල සිරිසේන ජනාධිපතිතුමා චන්ද්‍රිකා බණ්ඩාරනායක මැතිනියට කිව්වා, ගම්පහ දිස්ත්‍රික් නායකත්වය අරගෙන හොඳ ලැයිස්තුවක් හදලා දෙන්න කියලා. අපි එකතු වෙලා බුද්ධිමත්, උගත්, වැදගත් දේශපාලඥයින් පිරිසක් මේ ලැයිස්තුවට ඇතුළත් කරා. සුසිල් ප්‍රේමජයන්ත ලේකම්තුමා මේ ලැයිස්තුව මැදමුලනට අරගෙන ගියා. එතන ඉඳලා මේ වැදගත් අයගේ නම් ටික කැපුවා. හොරු, කුඩුකාරයෝ, ස්ත්‍රී දූෂකයෝ, කප්පම්කාරයෝ, කප්පම්කාරයින්ගේ නෝනලාගේ නම් දැම්මා මේ දිස්ත්‍රික්කයට. මහින්ද රාජපක්ෂ මහත්තයා මේ වගේ හොරු එක්ක ජීවත්වන නායකයෙක් කියන එක නැවත වරක් අපිට පෙන්නලා දුන්නා. එහෙම නැතිවුණා නම් සමහරවිට අපිට ශ්‍රී ලංකා නිදහස් පක්ෂයෙන් පිරිසිදු කණ්ඩායමක් එක්ක මේ මැතිවරණයට යන්න තිබුණා. ඒ තත්ත්වය වෙනස් කළේ මහින්ද රාජපක්ෂ මහත්තයා එක්ක ඉන්න දේශපාලන පාළුවෝ ටික. මේ ආණ්ඩුව හදපු දවසේ ඉඳලා බලයේ හිටපු සියලු දෙනාට අවශ්‍යවෙලා තිබුණේ ඉතාමත් ඉක්මනින් බලය නැවත ලබා ගන්න. තමුන්නාන්සේලා දන්නවා හිටපු ඇමතිවරු මොනවගේ තත්ත්වයකින්ද පටන්ගත්තේ, අද මොනවගේ තත්ත්වයකද ඉන්නේ කියලා. මම දැක්කා මහින්ද රාජපක්ෂ හිටපු ජනාධිපතිතුමා පන්සලකට ගියවෙලේ කියා සිටියා, අපේ හාමුදුරුවනේ මගේ කාලේ ඇමතිවරු හොරකම් කළා කියලා. අපි අභියෝග කරනවා, එහෙම හොරකම් කරපු ඇමතිවරුන්ගේ නම් ටික එළියට දාන්න කියලා. අද වෙනකම් ඒ නම් ටික එළියට දාන්නේ නැහැ. මොකද ඒ සියලුදෙනාම නාමයෝජනා ලැයිස්තුවේ ඉන්නවා. සුසිල් ප්‍රේමජයන්ත ලේකම්තුමා මේකට අත්සන් කරලා තියෙනවා. කවදාවත් මේ පිරිස ඉන්නකම් ශ්‍රී ලංකා නිදහස් පක්ෂය හදන්න බැහැ.” මෙවර මහ මැතිවරණය සඳහා එක්සත් ජනතා නිදහස් සන්ධානයෙන් ඉදිරිපත්ව සිටින්නේ නුසුදුසු පිරිසක් බවත්, රටේ අනාගතය වෙනුවෙන් අප කළ යුත්තේ ඔවුන්ව ප්‍රතික්ෂේප කිරීම බවත්, ඒ සඳහා බුද්ධිමත්ව ඡන්දය භාවිත කරන ලෙසත්, අමාත්‍ය අර්ජුන රණතුංග මහතා එහිදී ජනතාවගෙන් ඉල්ලා සිටියේය.", "URL": "https://sinhala.adaderana.lk/news.php?nid=52680", "Category": null, "Parent URL": null}