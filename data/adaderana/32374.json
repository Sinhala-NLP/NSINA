{"Source": "Adaderana", "Timestamp": "March 13, 2013 10:02 am", "Headline": "ලංකාවේ පවත්වන්නේ සාමූහික තීරණයකට අනුවයි", "News Content": "මෙම වසරේ දී පොදු රාජ්‍ය මණ්ඩල සමුළුව ශ්‍රී ලංකාවේ දී පැවැත්වීමට ගත් තීරණය පොදු රාජ්‍ය මණ්ඩලීය නායකයන් විසින් ගත් සාමුහික තීරණයක් බව පොදුරාජ්‍ය මණ්ඩල මහලේකම් කාර්යාලය පවසයි. නිවේදනයක් නිකුත් කරමින් එම කාර්යාලය මෙම අදහස් පළ කර තිබේ. 2007 වසරේ දී උගන්ඩාවේ කම්පාලා නුවර පැවති පොදු රාජ්‍ය මණ්ඩල සමුළුවේ දී මීළඟ පොදු රාජ්‍ය මණ්ඩලීය සභාපති ධුරය ශ්‍රී ලංකාවට ලබා දිය යුතු බවට යෝජනාවක් ඉදිරිපත් විණි. එහෙත් 2011 වසරේ දී පොදු රාජ්‍ය මණ්ඩලීය සමුළුව පැවැත් වූයේ ඔස්ට්‍රේලියාවේ පර්ත් නුවර දීය. කෙසේ වෙතත් ඔස්ට්‍රේලියාවේ පර්ත් නුවර පැවති මෙම පොදු රාජ්‍ය මණ්ඩලීය සමුළුවේ දී 2013 වසරේ මෙම සමුළුව මෙරට පැවැත්වීමට තීරණය වූ බව පොදු රාජ්‍ය මණ්ඩල මහලේකම් කාර්යාලය සඳහන් කළේය. ඒ අනුව මෙම වසරේ පොදු රාජ්‍ය මණ්ඩලීය සමුළුව නොවැම්බර් මස 15 සිට 17 දක්වා කාල තුළ මෙරට දී පැවැත්වීමට නියමිතය. කෙසේ වෙතත් පොදු රාජ්‍ය මණ්ඩලීය සමුළුව ශ්‍රී ලංකාවේ පැවැත්වීම සම්බන්ධයෙන් මේ වන විට විවිධ පාර්ශව විවිධ මත පළ කරමින් සිටියි. ජාත්‍යන්තරය විසින් මානව හිමිකම් චෝදනා මෙරටට එල්ල කිරීම ඊට හේතු වී තිබේ. ඇතැම් ජාත්‍යන්තර රටවල් මෙම සමුළුවට සහභාගී වීමට කැමැත්ත පළ කොට ඇති අතර ඇතැම් රටවල් එයට විරුද්ධත්වය ප්‍රකාශ කොට තිබේ.", "URL": "https://sinhala.adaderana.lk/news.php?nid=32374", "Category": null, "Parent URL": null}