{"Source": "Adaderana", "Timestamp": "July 15, 2013 12:44 pm", "Headline": "ටී.එන්.ඒ. අවුල ලිහයි - විග්නේෂ්වරන් මහ ඇමති අපේක්ෂකවෙයි", "News Content": "ද්‍රවිඩ ජාතික සන්ධානයේ උතුරු පළාත් සභාවේ ප්‍රධාන අමාත්‍යධූර අපේක්ෂකයා ලෙස හිටපු ශ්‍රේෂ්ඨාධිකරණ විනිසුරුවරයෙකු වූ සී.වී. විග්නේෂ්වරන් මහතා පත්කර තිබේ. උතුරු පළාත් සභාවේ ප්‍රධාන ඇමති අපේක්ෂකයා ලෙස ඔහු පත් කළ බව එම පක්ෂයේ නායක ආර්.සම්බන්දන් මහතා පැවසීය. එම පළාත් සභාවේ ප්‍රධාන ඇමති අපේක්ෂකයා ලෙස හිටපු ශ්‍රේෂ්ඨාධිකරණ විනිසුරුවරයෙකු වූ සී.වී. විග්නේෂ්වරන් මහතා පත් කළ යුතු බවට එම පක්ෂයේ පිරිසක් කියා සිටියහ. පක්ෂයේ උගත් පිරිසගේ අදහස වී තිබුණේ විග්නේශ්වරම් මහතා වසර 30 කට වැඩි කාලයක් දේශපාලනය සමඟ කටයුතු කර ඇති බැවින් ඔහු එම තනතුරට සුදුසු බවකි. එහෙත් ඔහු එම කාලයේ ජීවිතය ගත කර ඇත්තේ කොළඹ ප්‍රදේශයේ බැවින් ඔහුට යාපනය ජනතාවගේ අවශ්‍යතා පිළිබඳව ඇත්තේ අඩු දැනුමක් බව තවත් පිරිසකගේ අදහස වී තිබුණි. මේ නිසා වසර ගණනාවක් යාපනය ප්‍රදේශයේ ජීවත් වී ඇති පාර්ලිමේන්තු මන්ත්‍රී මාවෙයි සේනාධිරාජා මහතා යාපනයේ ජනතාවගේ සිතුම් පැතුම් පිළිබඳ මනා අවබෝධයක් ඇති බැවින් ඔහු එම තනතු‍රේ අපේක්ෂකයා ලෙස පත් කළ යුතු බවට ඔවුන් කියා සිටි බව දේශපාලන ආරංචි මාර්ග පැවසීය. මේ නිසා දින කිහිපයක් පැවැති සාකච්ඡා විසඳුමකින් තොරව අවසන් වූ අතර අද පෙරවරුවේ යළි රැස්වූ එම පක්ෂයේ නියෝජිතයින් විග්නේෂ්වරම් මහතා ප්‍රධාන ඇමති අපේක්ෂකයා ලෙස තෝරා ගැනීමට තීරණය කර ඇත.", "URL": "https://sinhala.adaderana.lk/news.php?nid=35795", "Category": null, "Parent URL": null}