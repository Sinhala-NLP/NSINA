{"Source": "Adaderana", "Timestamp": "January 7, 2017 11:17 am", "Headline": "චමල් සමග අගමැති හම්බන්තොට යයි", "News Content": "අධිකරණය විසින් වාරණයක් පනවා තිබුණද හම්බන්තොට වරාය චීන සමාගමකට පැවරීමට එරෙහිව සැලසුම් කළ උද්ඝෝෂණ සැලසුම් කළ පරිදිම අද(07) දිනයේ සිදුකරමින් පවතින බව ඒකාබද්ධ විපක්ෂය පවසයි.අදාළ අධිකරණ නියෝගයේ දැක්වෙන්නේ හම්බන්තොට වරාය පරිශ්‍රය, ගුවන් පාළම ආශ්‍රිත ප්‍රදේශය, පරිපාලන ස්ථාන සහිත ප්‍රදේශ සහ මහාමාර්ගවල ඊයේ සිට දින 14ක් යන තෙක් උද්ඝෝෂණ කිරීම තහනම් කරන බවයි.පොලීසිය කළ ඉල්ලීමක් අනුව හම්බන්තොට මහේස්ත්‍රාත් අධිකරණය විසින් මෙම නියෝගය පනවනු ලැබීය. එලෙස උද්ඝෝෂණ සිදුකිරීම තහනම් වන පුද්ගලයින් 26 දෙනෙකුගේ නම් ද මෙම නියෝගයේ විශේෂයෙන් ඇතුළත්ය. පාර්ලිමේන්තු මන්ත්‍රී චමල් රාජපක්ෂ සහ පාර්ලිමේන්තු මන්ත්‍රී නාමල් රාජපක්ෂද ඒ අතර වෙයි.මේ අතර අග්‍රාමාත්‍ය රනිල් වික්‍රමසිංහ මහතා ඊයේ(06) රාත්‍රී හම්බන්තොට දිස්ත්‍රික්කයේ මහා සංඝරත්නය මුණගැසුණි. ඒ, අම්බලන්තොට වළව ජයවර්ධනාරාමයේදීයි. මෙම හමුව සඳහා අග්‍රාමාත්‍යවරයා කැටුව ගියේ පාර්ලිමේන්තු මන්ත්‍රී චමල් රාජපක්ෂ විසින් වීම විශේෂත්වයක් වෙයි.හම්බන්තොට වරාය සම්බන්ධයෙන් චීන සමාගමක් සමග අත්සන් කෙරෙන ගිවිසුමට සමගාමීව හම්බන්තොට දිස්ත්‍රික්කයේ ඉඩම් බොහෝමයක් ද චීනයට ලබාදීම අනුමත කළ නොහැකි බව මහා සංඝරත්නය මෙහිදී ප්‍රකාශ කර සිටියේය.ඊට පිළිතුරු ලබාදෙමින් අග්‍රාමාත්‍ය රනිල් වික්‍රමසිංහ මහතා පැවසුවේ අක්කර පහළොස් දහසක් නොව අක්කර 1235ක් පමණක් චීනයට ලබාදීමට මුලින්ම කටයුතු කරන බවයි. ඉතිරි ඉඩම් ප්‍රමාණය හම්බන්තොටින් ලබාගත නොහැකි නම් මාතර, මොණරාගල සහ රත්නපුර යන දිස්ත්‍රික්කවලින් එම ඉඩම් ප්‍රමාණය ලබාගන්නා බවද එහි වගකීම අමාත්‍ය සාගල රත්නායක සහ පාර්ලිමේන්තු මන්ත්‍රී චමල් රාජපක්ෂ යන මහත්වරුන්ට බාරදෙන බවද අග්‍රාමාත්‍යවරයා පැවසුවේය.හම්බන්තොට වරාය සම්බන්ධයෙන් දැනට අත්සන් කර ඇත්තේ එක් ගිවිසුමක් පමණක් බව අග්‍රමාත්‍යවරයා මෙහිදී වැඩිදුරටත් ප්‍රකාශ කර තිබේ. එමෙන්ම දෙවන සහ තුන්වන ගිවිසුම් ඉදිරියේදී අත්සන් කිරීමට නියමිත බවද ඒවා තවමත් තිබෙන්නේ සාකච්ඡා මට්ටමේ බව ඒ මහතා ප්‍රකාශ කළේයමෙම සාකච්ඡා සිදුකෙරෙන කමිටුවලට මහා සංඝරත්නය ද කැඳවන බව අග්‍රාමාත්‍යවරයා පැවසුවේය.හම්බන්තොට වරාය ආශ්‍රිත ප්‍රදේශවල දින 14ක කාලයක් උද්ඝෝෂණ තහනම් කරමින් අධිකරණය විසින් පනවා ඇති වාරණය පිළිබඳව ද මහාසංඝරත්නය මෙහිදී ප්‍රශ්න කර සිටියේය. ඊට පිළිතුරු දෙමින් අග්‍රාමාත්‍යවරයා පැවසුවේ එම වාරණය අවලංගු කරවාගන්නා ලෙස අමාත්‍ය සාගල රත්නායකට උපදෙස් ලබාදුන් බවයි.", "URL": "https://sinhala.adaderana.lk/news.php?nid=67811", "Category": null, "Parent URL": null}