{"Source": "Adaderana", "Timestamp": "September 7, 2018 06:24 am", "Headline": "අනතුරකින් ජීවිතය මහ මඟ නවතී", "News Content": "පුත්තලම - ආණමඩුව මාර්ගයේ කොට්ටුකච්චිය,විහාරගම ප්‍රදේශයේදී සිදුවී ඇති අනතුරකින් පා පැදිකරුවෙකු මිය ගොස් ඇති බව පුත්තලම පොලීසිය පවසයි. ඊයේ(06)රාත්‍රී 7.50 ට පමණ මෙම අනතුර සිදුවී ඇති බව පොලීසිය සඳහන් කළේය. අනතුරින් මිය ගොස් ඇත්තේ කොට්ටුකච්චිය, උස්බිම් ජනපදයේ පදිංචිව සිටි අබේසිංහ හේරත් මුදියන්සේලාගේ තරංග කුමාර නැමති 35 හැවිරිදි පුද්ගලයෙකි. අනතුරට පත්ව ඇති පා පැදිය ආණමඩුව දෙස සිට පුත්තලම දෙසට ගමන් කරමින් තිබී ඇති අතර ඉදිරියෙන් පැමිණ ඇති කිසියම් වාහනයක පා පැදිය ගැටී ඇති නමුත් එම වාහනය නොනවත්වා පළා ගොස් ඇති වාර්තා වෙයි. අනතුර සිදුකර මෙලෙස පලා ගොස් ඇත්තේ ටිපර් රථයක් බවට සැකකරන්නේ යැයි පොලීසිය පෙන්වා දෙයි. අනතුර හේතුවෙන් තුවාල ලබා සිටි පා පැදිකරුව එම අවස්ථාවේදීම පුත්තලම මූලික රෝහලට ඇතුළත් කිරීමට ප්‍රදේශවාසීන් කටයුතු කර ඇති අතර රෝහල දක්වා රැගෙන යමින් සිටින විට ඔහු මිය ගොස් තිබේ. අනතුර සිදු කර පළා ගිය රථය අත්අඩංගුවට ගැනීම සඳහා විමර්ශන කටයුතු සිදු කරන බව පොලීසිය සඳහන් කරයි. පුත්තලම පොලීසියේ රථ වාහන අංශය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=95679", "Category": null, "Parent URL": null}