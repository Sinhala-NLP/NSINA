{"Source": "Adaderana", "Timestamp": "February 8, 2017 02:44 pm", "Headline": "අලුත් වෛද්‍ය විද්‍යාල 2ක් අරඹන්න සුදානම්", "News Content": "වසර 2 ක් ඇතුළත වෛද්‍ය විද්‍යාල 2 ක් කුලියාපිටියේ හා සබරගමු පළාතේ ස්ථාපිත කිරීමට රජය සියලු කටයුතු සුදානම් කරමින් පවතින බව අධ්‍යාපන අමාත්‍ය අකිල විරාජ් කාරියවසම් මහතා පවසයි. කුලියාපිටියේ සෑදීමට යෝජිත වෛද්‍ය විද්‍යාලය සදහා මුලික වශයෙන් සිසුන් 200 ක් පමණ බඳවා ගැනීමට නියමිත අතර මේ සඳහා රජය විසින් බිලියන 3 ක මුදලක් වෙන් කර ඇති බව අද (08) පැවති විශේෂ මාධ්‍ය හමුවකට සහභාගී වෙමින් අමාත්‍යවරයා කියා සිටියේ ය. මෙහිදී සයිටම් ආයතනය සම්බන්ධයෙන් අදහස් දක්වමින් අමාත්‍යවරයා කියා සිටියේ තමන් සයිටම් ආයතනයට විරද්ධව පාර්ලිමේන්තුවේ කල්තැබීමේ විවාදයක් පවා ගෙන එන ලද අයෙක් වශයෙන් කටයුතු කළ නමුත් එහි ගැටළුව වී තිබුණේ ප‍්‍රමිතිය පිළිබඳ ප‍්‍රශ්නයක් බවයි. කෙසේ වෙතත් සයිටම් හෝ වෙනත් පෞද්ගලික විශ්වවිද්‍යාලයක් හෝ වේවා මෙරට පෞද්ගලික අධ්‍යාපනයට ද යම් ඉඩක් ලබා දිය යුතු බව ද අමාත්‍යවරයා මෙහිදී වැඩිදුරටත් කියා සිටියේ ය. මේ අතර වසර 10 ට වැඩි සේවා කාලයක් ඇති ගුරුවරුන් සියලු දෙනාහට මාරුවීම් ලබා දෙන මෙන් ජාතික පාසල් අධ්‍යක්‍ෂවරයාට නියෝගයක් ලබා දී ඇති බව ද අමාත්‍යවරයා ප‍්‍රකාශ කළේ ය. මේ අතර ජාතික පාසල් සඳහා විද්‍යා සහ ගණිත විෂයන්ට අදාළ උපාධිධාරී ගුරුවරුන් 1093 ක් බඳවා ගැනීමට අධ්‍යාපන අමාත්‍යාංශය බලාපොරොත්තු වෙයි. මෙහිදී වැඩි දුරටත් අදහස් දක්වමින් අධ්‍යාපන අමාත්‍යවරයා කියා සිටියේ දිස්ත‍්‍රික් පදනම මත කඩඉම් ලකුණු සලකා විශ්වවිද්‍යාල වෙත තෝරා ගැනීම් කිරීමේ දී ප‍්‍රධාන දිස්ත‍්‍රික්කවල සිසුන් දුෂ්කර පළාත්වලින් ඉදිරිපත් වන නිසාවෙන් එවැනි දරුවන් හඳුනාගෙන ඇති බවත් එවැනි දරුවන් ගේ ප‍්‍රතිඵල අත්හිටුවා මින් ඉදිරියට ඔවුන්ව තමන්ගේම ප‍්‍රදේශයෙන් පමණක් ඇඟයීමට ලක් කරන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=69324", "Category": null, "Parent URL": null}