{"Source": "Adaderana", "Timestamp": "November 25, 2014 12:21 pm", "Headline": "බදු නොගෙවා කොළඹ ප්‍රදර්ශනය කරන දැන්වීම් ගලවන්න", "News Content": "බදු මුදල් නොගෙවා කොළඹ මහ නගර සභා සීමාවේ මේ වන විට ප්‍රදර්ශනය කර ඇති එක් දහස් අටසීයකට වැඩි (1800) වැඩි මැතිවරණ දැන්වීම් ඉවත් කිරීමට කඩිනමින් පියවර ගන්නැයි කැෆේ සංවිධානය කොළඹ නගරාධිපතිවරයා වෙත ලිපියක් යවමින් ඉල්ලා සිටියි. කැෆේ සංවිධානය විසින් යැවූ එකී ලිපිය වැඩිදුරටත් පහත පරිදිය. 2014 නොවැම්බර් මස 25 වැනිදා නගරාධිපතිතුමා කොළඹ මහ නගර සභාව කොළඹ 7. නගරාධිපතිතුමනි, බදු ගෙවීමකින් තොරව දේශපාලන දැන්වීම් ප්‍රදර්ශනය කිරීම කොළඹ මහ නගර සභා සීමාවේ මේ වන විට එක් දහස් අටසීයකට වැඩි (1800) වැඩි මැතිවරණ දැන්වීම් සංඛ්‍යාවක් ප්‍රදර්ශනය කෙරේ. මෙයින් බොහෝමයක් කොන්ක්‍රීට්, යකඩ සහ වෙනත් ස්ථීර ගොඩනැගිලි ඉදිකිරීමේ ද්‍රව්‍ය යොදා සකස් කොට ඇත. ජනාධිපතිවරණය ප්‍රකාශයට පත් කොට ඇති අවස්ථාවක එම මැතිවරණයට තරග කිරීමේ අභිලාෂය ප්‍රකාශයට පත් කොට ඇති අපේක්ෂකයින්ගේ කටවුට් සහ පුවරු ප්‍රදර්ශනය නීත්‍යානුකූල වන්නේ නැත. එපමණක් ද නොව කොළඹ මහ නගර සභාවට අදාළ බදු මුදල් ගෙවීමකින් තොරව මෙම පුවරු ප්‍රදර්ශනය සිදු කොට ඇති බව අප වෙත දැනගන්නට ලැබී ඇත. මෙමගින් කොළඹ මහ නගර සභාවට හිමි විය යුතු විශාල මුදල් ප්‍රමාණයක් ද අහිමි වේ. මේ පිළිබද සලකා බලා, බදු ගෙවීමකින් තොරව පුවරු ප්‍රදර්ශනය සදහා අවසර දී ඇත්තේ කවුරුන් විසින් ද යන්න සොයා බලා සුදුසු කටයුතු සිදු කිරීමටත්, ඔබගේ පාලන බල ප්‍රදේශයේ බදු මුදල් ගෙවීමකින් තොරව සවි කොට ඇති සියලු පුවරු සහ කටවුට් ඉවත් කිරීමට සුදුසු පියවර ගන්නා මෙන් කාරුණිකව ඉල්ලා සිටිමි. මෙයට විශ්වාසී, කීර්ති තෙන්නකෝන් විධායක අධ්‍යක්ෂ/කැෆේ සංවිධානය 1. පිටපත මැතිවරණ කොමසාරිස්තුමා - දිවයිනේ විවිධ ප්‍රදේශයන් හි පළාත් පාලන ආයතන වෙත බදු ගෙවීමකින් තොරව සවි කොට ඇති පුවරු සම්බන්ධයෙන් ඉක්මන් සුදුසු පියවර ගැනීම සඳහා ඔබගේ කාරුණික අවධානය යොමු කරන මෙන් ඉල්ලමි. 2. විගණකාධිපති - විගණකාධිපති දෙපාර්තමේන්තුව - රජයේ අදායම් අහිමි ඇති බැවින් සුදුසු ක්‍රියාමාර්ග සඳහා.", "URL": "https://sinhala.adaderana.lk/news.php?nid=47591", "Category": null, "Parent URL": null}