{"Source": "Adaderana", "Timestamp": "September 9, 2018 10:18 am", "Headline": "කාන්තාවක් ඝාතනයට අනුබල දුන් අයෙකුට වැඩ වරදියි", "News Content": "මාලිගාවත්ත ප්‍රදේශයේ දී කාන්තාවක් වෙඩි තබා ඝාතනය කිරීමට ආධාර අනුබල ලබාදුන් පුද්ගලයෙකු කොළඹ අපරාධ කොට්ඨාශය මගින් අත්අඩංගුවට ගෙන තිබේ. 22 හැවිරිදි මාලිගාවත්ත ප්‍රදේශයේ පදිංචිකරුවෙකු මෙලෙස අත්අඩංගුවට ගෙන ඇති බව පොලීසිය සදහන් කළේය. පසුගිය මස 26 වැනිදා මාලිගාවත්ත ප්‍රදේශයේ දී කාන්තාවක් වෙඩි තබා ඝාතනය කර තිබිණි. සිද්ධිය සම්බන්ධයෙන් කොළඹ අපරාධ කොට්ඨාශයට ලද තොරතුරක් මත අදාළ ඝාතනයට ආධාර අනුබල ලබාදුන් බවට සැකපිට මෙම සැකකරු අත්අඩංගුවට ගෙන තිබේ. මෙම සැකකරු සතුව තිබී ජංගම දුරකථන 3ක් ද සොයාගෙන ඇති අතර ඔහු වැඩිදුර විමර්ශන සදහා මාලිගාවත්ත පොලිස් ස්ථානය වෙත භාර දී ඇති බව සඳහන්ය.", "URL": "https://sinhala.adaderana.lk/news.php?nid=95801", "Category": null, "Parent URL": null}