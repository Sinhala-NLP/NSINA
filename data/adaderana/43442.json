{"Source": "Adaderana", "Timestamp": "May 24, 2014 10:04 pm", "Headline": "ජනපතිට මේ ගැනත් කියන්න", "News Content": "එක්සත් ජාතීන්ගේ සංවිධානය විසින් ශ්‍රී ලංකාව සම්බන්ධයෙන් සිදුකිරීමට සූදානම් වන පරීක්ෂණ සඳහා සහය ලබාදෙන ලෙස ජනාධිපති මහින්ද රාජපක්ෂ මහතාගෙන් ඉල්ලීමක් කරන්නැයි ඇම්නෙස්ටි ඉන්ටර්නැෂනල් ආයතනය ඉන්දියාවේ නව අග්‍රාමාත්‍යවරයා ලෙස තේරී පත්වු නරේන්ද්‍ර මෝඩිට යෝජනාවක් ඉදිරිපත් කර තිබේ. ඇම්නෙස්ටි ඉන්ටර්නැෂනල් ආයතනයේ ඉන්දීය නියෝජිත ශෂිකුමාර් වෙලද් මහතා වාර්තාවක් ඉදිරිපත් කරමින් මෙම ඉල්ලීම සිදුකර ඇති බව ඉන්දීය මාධ්‍ය වාර්තා කළේය. නරේන්ද්‍ර මෝඩි මහතාගේ දිවුරුම්දීමේ උත්සවයට ජනාධිපති මහින්ද රාජපක්ෂ මහතා සහභාගී වීමට නියමිත අතර එහිදි මෙම ඉල්ලීම සිදුකර ලෙසත් අදාළ වාර්තාව මගින් ශෂිකුමාර් මහතා ඉල්ලා තිබේ. යුද්ධය අවසන් වී වසර 5ක් වැනි කාලයක් ගත වුව ද ශ්‍රී ලංකාවේ යුද්ධය පැවති සමයේ සිදුවු බව කියන ඇතැම් සිද්ධීන් වලට සම්බන්ධ බව කියන ඇතැම් පුද්ගලයින්ට නිසි දඬුවම් ලබාදී නොමැති බව ඇම්නෙස්ටි ඉන්ටර්නැෂන් ආයතනය සඳහන් කර ඇත. මේ හේතුවෙන් එක්සත් ජාතීන්ගේ සංවිධානය විසින් සිදුකිරීමට සූදානම් වන පරීක්ෂණ සඳහා සහයෝගය ලබාදෙන ලෙස ද ඔවුන් ඉල්ලීමක් කර තිබේ. මේ අතර නරේන්ද්‍ර මෝඩි මහතා අග්‍රාමාත්‍ය ධුරයේ දිවුරුම්දීමේ උත්සවය සඳහා ලබන 26 වැනිදා ජනාධිපති මහින්ද රාජපක්ෂ මහතා ඉන්දියාව බලා පිටත්ව යාමට නියමිතය.", "URL": "https://sinhala.adaderana.lk/news.php?nid=43442", "Category": null, "Parent URL": null}