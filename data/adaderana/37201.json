{"Source": "Adaderana", "Timestamp": "September 7, 2013 07:00 am", "Headline": "මිනිස් ජාවාරමට සැකපිට නාවිකයෙකු ඇතුළු 4ක් දැලේ", "News Content": "නීති විරෝධී මිනිස් ජාවාරම් සිදුකිරීම සම්බන්ධයෙන් නාවික හමුදා නිලධාරියෙකු සහ සිවිල් වැසියන් තිදෙනෙකු අත්අඩංගුවට ගෙන තිබේ. මාතර කොට්ඨාස අපරාධ විමර්ශන අංශයේ නිලධාරීන් කණ්ඩායමක් විසින් සැකකරුවන් අත්අඩංගුවට ගෙන ඇත්තේ නීති විරෝධී පුද්ගල ජාවාරම් සම්බන්ධයෙන් ප්‍රශ්න කිරීම සඳහා පොලිසියට කැඳවූ අවස්ථාවේදීය. සැකකරුවන් අද මාතර මහේස්ත්‍රාත් අධිකරණයට ඉදිරිපත් කිරීමට නියමිතය. මීට පෙර ද නීති විරෝධි පුද්ගල ජාවාරම්වලට සම්බන්ධ බවට සැකපිට පුද්ගලයින් 22 දෙනෙකු අත්අඩංගුවට ගෙන ඇත. මේ අතර නීති විරෝධී ලෙස මෙරට මුහුදු සීමා උල්ලංඝණය කිරීමේ චෝදනා මත අත්අඩංගුවට ගෙන සිටි ඉන්දීය ධීවරයින් 41 දෙනෙකු ලබන 20 වන දින දක්වා තවදුරටත් රක්ෂිත බන්ධනාගාර ගතකර තිබේ. සැකකරුවන් ඊයේ මන්නාරම මහේස්ත්‍රාත් අධිකරණය වෙත ඉදිරිපත් කිරීමෙන් පසු මෙම නියෝගය නිකුත් කෙරුණි. පසුගිය බ්‍රහස්පතින්දා කන්කසන්තුරේ මහේස්ත්‍රාත් අධිකරණය මගින්ද ඉන්දීය ධීවරයින් 34 දෙනෙකු මුදාහරින ලෙසට නියෝග කර තිබුණි.", "URL": "https://sinhala.adaderana.lk/news.php?nid=37201", "Category": null, "Parent URL": null}