{"Source": "Adaderana", "Timestamp": "October 2, 2018 06:39 pm", "Headline": "මෝටර් රථය අඩි 200ක් ප්‍රපාතයට-මවට හා පියාට බරපතළයි", "News Content": "බදුල්ල-බණ්ඩාරවෙල ප්‍රධාන මාර්ගයේ දී අද(02) සවස 5ට පමණ මෝටර් රථයක් අඩි 200 ක් පමණ ප්‍රපාතයට පෙරළී තිබේ. දමෝදර, 10 කණුව ප්‍රදේශයෙන් මෙම මෝටර් රථය බදුළු ඔයට පෙරළී ගොස් ඇති අතර, එහිදී පුද්ගලයින් තිදෙනෙකු තුවාල ලබා ඇති බව අද දෙරණ වාර්තාකරු පැවසීය. මෙසේ අනතුරට පත්ව ඇත්තේ, බදුල්ල මහ රෝහලේ හෙද නිලධාරියෙකු වන අතර, අනතුර සිදුවන විට ඔහුගේ මව හා පියා ද මෙම රථයේ සිට තිබේ. අනතුරින් බරපතළ තුවාල ලැබූ ඔවුන් දෙදෙනා ගිලන් රථයක් මඟින් බදුල්ල මහ රෝහලට ඇතුළත් කර ඇත. පසුව හෙද නිලධාරියා ද බදුල්ල රෝහලට ඇතුළත් කර තිබේ. මොවුන් බදුල්ල සිට ඇඹිලිපිටිය දක්වා ගමන් ගන්නා අතර තුර මෙම අනතුර සිදුව ඇති අතර, අනතුර සිදුවන අවස්ථාවේ දී වර්ෂාව සහිත කාලගුණික තත්ත්වයක් පැවති ඇත. අනතුර සිදුවු ආකාරය පිළිබඳ මෙතෙක් අනාවරණය වී නොමැති අතර, ඇල්ල පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=97069", "Category": null, "Parent URL": null}