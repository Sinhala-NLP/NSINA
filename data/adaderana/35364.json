{"Source": "Adaderana", "Timestamp": "June 30, 2013 12:32 pm", "Headline": "පාඩූව කෝටි ගණනින්- බර ජනතාවගේ පිටට", "News Content": "මිහින් ලංකා ගුවන්‍ සේවයෙන් රුපියල් මිලියන 7380ක පාඩුවක්, ශ්‍රී ලංකන් ගුවන් සේවයෙන් රුපියල් මිලියන 29,000ක පාඩුවක් මෙන්ම රුපියල් කෝටි 9500ක් වැය කළ හම්බන්තොට වරායට නැව් නොඑන බවද එජාප මන්ත්‍රී රංජිත් මද්දුම බණ්ඩාර මහතා පවසයි. හෙජිං ගිවිසුම නිසා කෝටි 8500ක් ගෙවීමට සිදුව ඇතැයිද ස්විස් බැංකුවල මුදල් තැන්පත් කළ 30 දෙනෙකු අතර රජයේ ඉහළ පෙළේ අය සිටින බවද හෙතෙම කියයි. කොළඹදී අද (30) පෙවරුවේ පැවැති මාධ්‍ය හමුවකදී ඔහු මේ බව පැවසීය. මෙම වාතාවරණය යටතේ රජයේ සේවකයින් පෞද්ගලික අංශයේ සේවකයින් දැඩි පීඩාවකට පත්ව ඇති බැවින් මෙරට වෘත්තීය සමිති ව්‍යාපාරයේ සහභාගිත්වයෙන් මහින්ද රාජපක්ෂ රජය ගෙදර යැවිය යුතු බවද හෙතෙම පෙන්වාදුන්නේය. මෙහි සියලු බර පැටවී ඇත්තේ ජනතාව මත බවද මන්ත්‍රීවරයා කියා සිටියේය. මේවන විට 4 දෙනෙකුගෙන් යුත් පවුලක මාසික වියදම රුපියල් 44,928 දක්වා ඉහළ ගොස් ඇති බවත් 2012 වසරේදී ගැසට් කරන බව කී ජීවන අංකය මේ දක්වා ගැසට් කර නැති බවත් මාධ්‍ය හමුව ඇමතු එජාප මන්ත්‍රී ජෝසප් මයිකල් පෙරේරා මහතා පැවසීය. ලංගමයේ සේවකයින්ට මාස 4කින් වැටුප් ගෙවා නැතැයිද ඔවුන්ගේ පාරිතෝෂික මුදල් පවා ගෙවා නැතැයිද කී මන්ත්‍රීවරයා ආණ්ඩුව රජයේ සේවකයින්ට නොසලකා හැර කටයුතු කරන බවද කීවේය. එජාපයේ හා ජවිපෙ පක්ෂ අභ්‍යන්තරයේ ගැටුම් ඇති කළ ආණ්ඩුවට ජාත්‍යන්තරයෙන් බලපෑම් එල්ල වීම වූ කලී පව් පළදීමක් හා සමාන බවද එහිදී කියැවිණ.", "URL": "https://sinhala.adaderana.lk/news.php?nid=35364", "Category": null, "Parent URL": null}