{"Source": "Adaderana", "Timestamp": "March 19, 2015 04:40 pm", "Headline": "ඩුබායි බැංකු ගිණුම් 3ක ඩොලර් බිලියන 2ට වැඩි වත්කම් අපි හොයාගත්තා", "News Content": "මෙරට පුද්ගලයින්ට අයත් ඩොලර් බිලියන 02 කට වැඩි වත්කම් ඇති බැංකු ගිණුම් 3ක් ඩුබායි ජාතික බැංකුවේ තිබෙන බව අනාවරණය කරගෙන ඇති බව කැබිනට් ප්‍රකාශක, සෞඛ්‍ය සහ දේශීය වෛද්‍ය අමාත්‍ය රාජිත සේනාරත්න මහතා පවසයි.ඒවා නැවතත් ලංකාවට ලබාගැනීම සඳහා ඒ සම්බන්ධයෙන් කටයුතු කරන ඇමරිකානු සහ ඉන්දියානු ආයතන වලට භාරදී ඇති බවද ඒ මහතා කියයි.අද කැබිනට් තීරණ දැනුම්දීමේ මාධ්‍ය හමුවේදී ඒ මහතා මේ බව පැවසීය.මේ ආකාරයෙන් මෙරට ඇතැම් පුද්ගලයින් ඩොලර් බිලියන 10 ක පමණ වත්කම් මෙරටින් රැගෙන ගොස් ඇතැයි හෙළිවී තිබෙන බවත්, එය මෙරට විදේශ සංචිතයට වඩා වැඩි බවත්, අමාත්‍යවරයා පෙන්වාදුන්නේය.පසුගිය ජනාධිපතිවරණයෙන් පසුව ඩුබායි ජාතික බැංකුවේ තිබෙන මෙම ගිණුම් තුනේ මුදල් වලින් කොටසක් ආපසු ලබාගෙන තිබෙන බවත්, ඒවා වෙනත් රටකට ගෙන යන්නට ඇතැයි සැක කරන බවත්, අමාත්‍යවරයා සඳහන් කළේය. මේ අතර ජාතීක ගීය දෙමළ භා‍ෂාවෙන් ගායනා කිරීමට නොහැකි බව ව්‍යවස්ථාවේ සඳහන්ව නැතැයි ද රාජිත සේනාරත්න මහතා පැවසීය.අමාත්‍යවරයා මේ බව පැවසුවේ මේ සම්බන්ධයෙන් මතුව ඇති කතා බහ ගැන මාධ්‍යවේදියෙකු එම අවස්ථාවේ යොමු කළ ප්‍රශ්නයකට පිළිතුරු වශයෙනි.එසේම තමන් මහින්ද රාජපක්ෂ මහතා ගැන හොඳට දන්නා බවත්, ඔහු හිටපු ජනාධිපතිවරයෙක් ලෙස නැවත දේශපාලනයට පැමිණ හිටපු තනතුරට වඩා පහලට වැටෙනු ඇතැයි නොසිතන බවත්, රාජිත සේනාරත්න මහතා එහිදී පැවසීය.එසේම දින 100 වැඩපිළිවෙළ සඳහන් කරුණු අකුරක් නෑර ඉටු කිරීමෙන් පමණක් ඡන්දයකට යන බවද, එහි සඳහන් කරුණු එදිනටම කළ යුතුයි කියා තීරණයක් ගෙන නැති බවද හෙතෙම කියා සිටියේය.", "URL": "https://sinhala.adaderana.lk/news.php?nid=50085", "Category": null, "Parent URL": null}