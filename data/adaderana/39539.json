{"Source": "Adaderana", "Timestamp": "December 12, 2013 04:07 pm", "Headline": " ඇමති බිරිඳට තර්ජනය කළ බවක් අනාවරණය වී නෑ", "News Content": "ක්‍රීඩා අමාත්‍ය මහින්දානන්ද අලුත්ගමගේ මහතාගේ බිරිඳ වන ආශා අලුත්ගමගේ මහත්මිය විසින් කරන ලද ලිඛිත පැමිණිල්ල පිළිබඳ විමර්ශනයක් සිදුකළ බව පොලිස් මාධ්‍ය ප්‍රකාශක කාර්යාලය පවසයි. ඇය විසින් තමාට තර්ජනය කරන බවට පොලිස්පතිවරයා වෙත 2013-11-21 වන දින ලිඛිතව කරන ලද පැමිණිල්ලක් මෙලෙස පොලිස් මුලස්ථානයේ විශේෂ විමර්ශන ඒකකය මගින් විභාග කරන ලද බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතාගේ අත්සනින් යුතුව නිකුත් කළ නිවේදනයක දැක්වෙයි. කෙසේ වෙතත් කරන ලද විමර්ශනය අනුව “අමාත්‍ය මහින්දානන්ද අලූත්ගමගේ මහතා විසින් හෝ ඔහුගේ අනුදැනුම මත වෙනත් පාර්ශවයක් විසින් සෘජුව හෝ වක‍්‍රව හෝ (දුරකථන මගින් හෝ වෙනත් මාර්ගයකින්) අශා අලූත්ගමගේ මහත්මියට තර්ජනයක් කර ඇති බවට අනාවරණය වි නොමැති බව“ සඳහන් වේ. අමාත්‍ය මහින්දානන්ද අලුත්ගමගේ මහතාට එරෙහිව අක්‍රමිකතා හා දූෂණ චෝදනා පිළිබඳ පසුගිය කාලයේ විවිධ වාර්තා පළ වූ අතර එකී චෝදනාවන්ට සමගාමීව ආශා අලුත්ගමගේ මහත්මියට තොරතුරු හෙළිදරව් කළ බවට චෝදනා කරමින් අමාත්‍යවරයා විසින් තර්ජනය කළ බවට ද පුවත් වාර්තා පළවිය.", "URL": "https://sinhala.adaderana.lk/news.php?nid=39539", "Category": null, "Parent URL": null}