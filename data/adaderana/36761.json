{"Source": "Adaderana", "Timestamp": "August 20, 2013 08:19 am", "Headline": "ලිපිගොනු  ගිනි තැබීම ගැන දිගටම පරීක්ෂණ කරනවා ", "News Content": "කොළඹ මහ නගර සභාවේ ලිපිගොනු තොගයක් ගිනි තබා විනාශ කිරීම සම්බන්ධයෙන් තවදුරටත් පරීක්ෂණ පවත්වන බව නගරාධිපති ඒ.ජේ.එම්.මුසම්මිල් මහතා පවසයි. පසුගිය සෙනසුරාදා දිනයේ කොළඹ නගර සභාවට අයත් ලිපිගොනු තොගයක් බොරැල්ල කනත්තට ගෙන ගොස් පුළුස්සා දමා තිබුණි. ඒ පිළිබඳ ලැබුණු තොරතුරකට අනුව නාගරික මන්ත්‍රීවරුන් පිරිසක් එම ස්ථානයට ගොස් නොපිළිස්සුණු ලිපිගොනු තොගයක් සොයාගෙන ඇති අතර ඒවා නගරාධිපතිවරයාට භාරදෙනු ලැබුණි. අදාළ සිද්ධිය සම්බන්ධයෙන් නගරාධිපතිවරයාගේ උපදෙස් වලට අනුව අභ්‍යන්තර විගණකාධිපති පරීක්ෂණයක් පවත්වා තිබේ. එහිදි අනාවරණය වී ඇත්තේ නගර සභාවට අත්‍යවශ්‍ය ලියකියවිලි පවා මෙලෙස ගිනි තබා විනාශ කර ඇති බවයි. අදාළ ගිනිතැබීම සිදුකළ නගර සභා සේවකයින් සිව් දෙනාට එරෙහිව විනය ක්‍රියාමාර්ග ගැනීමට උපදෙස් ලබාදුන් බව ඒ.ජේ.එම්.මුසම්මිල් මහතා සඳහන් කරයි.", "URL": "https://sinhala.adaderana.lk/news.php?nid=36761", "Category": null, "Parent URL": null}