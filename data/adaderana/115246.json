{"Source": "Adaderana", "Timestamp": "July 29, 2019 10:33 am", "Headline": "රිෂාම් මහරුෆ්ට ඉලක්කය වැරදුනා ද?", "News Content": "තමන්වහන්සේ ඇතුළු පිරිසකට තර්ජනය කරමින් සමාජ මාධ්‍ය ඔස්සේ වීඩියෝවක් මුදාහැරි රිෂාම් මහරුෆ්, ප්‍රසිද්ධියේ සමාව ගැනීමට සූදානම්යැයි පැවසූ බව පූජ්‍ය ජඹුරේවෙල චන්දරතන හිමියන් පවසයි. උන්වහන්සේ ඊයේ (28) මාධ්‍ය හමුවකදී මේ බව කියා සිටියේය. එම විඩීයෝවේ පෙනී සිටින රිෂාම් මහරුෆ් නැමැත්තා විසින් පවසා සිටින්නේ අන්තවාදී ප්‍රකාශ සිදු කිරීම නැවැත්වීමට ජඹුරේවෙල චන්දරතන හිමි සහ අන්තවාදී සංවිධානවල සියලු පුද්ගලයන්ට ජාතිවාදය ඇවිස්සීම නතර කරන ලෙසත් ඒ සඳහා මාසයක කාලයක් ලබා දෙන බවත්ය. එසේ නොකළහොත් තමන් ළංවන විටත් සිත තුළ බියක් ඇති කරන ආකාරයේ යමක් කුමන මාර්ගයකින් හෝ සිදු කිරීමට තමන් යොමුවන බවත්ය. මේ සම්බන්ධයෙන් පූජ්‍ය ජඹුරේවෙල චන්දරතන හිමියන් අදහස් පල කරමින් කියා සිටියේ රිෂාම් මහරුෆ් නැමැත්තා තමන්ට දුරකථන ඇමතුමක් ලබා දී අදාළ ප්‍රකාශය සිදු කරන වීඩියෝව 2017 දී මෙය මුදා හැර ඇති බවත් ලංකා තවුහිද් ජමාද් සංවිධානයේ මහලේකම් අබ්දුල් රාසික් නැමැත්තා විසින් එය නැවත සංස්කරණය කර සමාජ මාධ්‍ය වෙත මුදා හැර ඇති බවත්ය.‍ෙ මේ අතර සිංහලේ සංවිධානයේ කැදවුම්කරු ඩෑන් ප්‍රියසාද් ද ඊයේ මාධ්‍ය හමුවකදී මේ පිළිබඳ අදහස් පළ කළේ අදාළ ප්‍රකාශයෙන් රිෂාම් මහරුෆ් ඉලක්ක කළේ චන්ද්‍රරතන හිමි නොවන බවත් නම වැරදීමකින් එසේ ප්‍රකාශ කළ බවත්ය. ඒ අනුව සිදුකළ ප්‍රකාශය ඔස්සේ ඔහු රිෂාම් මහරුෆ් ඉලක්ක කර සිටියේ අරඹේපොල රතනසාර හිමි බවත් ඒ සම්බන්ධ සියලු සාක්ෂි තමන් ළඟ ඇති බවත් සිංහලේ සංවිධානයේ කැදවුම්කරු ඩෑන් ප්‍රියසාද් කියා සිටියේය. රිෂාම් මහරුෆ් නැමැත්තා ලංකා තවුහිද් ජමාද් සංවිධානයේ මහලේකම් අබ්දුල් රාසික් නැමැත්තා සමඟ ගණුදෙනු කරන බවත් ආරක්ෂක අංශ විසින් මෙම පුද්ගලයා වහාම අත්අඩංගුවට ගත යුතු බවත් ඩෑන් ප්‍රියසාද් ප්‍රකාශ කළේය.", "URL": "https://sinhala.adaderana.lk/news.php?nid=115246", "Category": null, "Parent URL": null}