{"Source": "Adaderana", "Timestamp": "September 13, 2011 12:41 pm", "Headline": "දිස්ත්‍රික්ක 3 ට නාය යාම් අනතුරු ඇඟවීම්", "News Content": "පවතින අධික වර්ෂාපතනය හේතුවෙන් දිස්ත්‍රික්ක 3ක ප්‍රදේශ කිහිපයකට නාය යාම් අනතුරු ඇඟවීම් නිකුත් කර තිබේ. රත්නපුර, කෑගල්ල සහ නුවරඑළිය යන දිස්ත්‍රික්කවල ප්‍රදේශ කිහිපයකට ජාතික ගොඩනැගිලි පර්යේෂණ සංවිධානය විසින් මෙම අනතුරු ඇඟවීම් නිකුත් කර ඇත. ඒ අනුව රත්නපුර දිස්ත්‍රික්කයේ රත්නපුර, ඇහැලියගොඩ, පැල්මඩුල්ල යන ප්‍රාදේශීය ලේකම් කොට්ඨාශවලට මෙම නාය යාම් අනතුරු ඇඟවීම් නිකුත් කර ඇති අතර විශේෂයෙන් රත්නපුර වේල්ලවත්ත මාර්ගයේ දෙපස බෑවුම නාය යාමේ වැඩි අවදානමක් පවතින බව එම සංවිධානය පෙන්වා දෙයි. මීට අමතරව කෑගල්ල දිස්ත්‍රික්කයේ යටියන්තොට, බුලත්කොහුපිටිය, රැවන්‍වැල්ල හා දැරණියගල යන ප්‍රාදේශීය ලේකම් කොට්ඨාශවලට ද මෙසේ නාය යාම් අනතුරු ඇඟවීම් නිකුත් කර තිබේ. තවද නුවරඑළිය දිස්ත්‍රික්කයේ අඹගමුව කෝරලේ ප්‍රාදේශීය ලේකම් කොට්ඨාශයට ද නාය යාමේ අනතුරු ඇඟවීම් නිකුත් කළ බව ගොඩනැගිලි පර්යේෂණ සංවිධානය සඳහන් කරයි. විශේෂයෙන් එම දිස්ත්‍රික්කයේ හැටන්, මස්කෙළිය, නෝ‍ටර්න් බ්‍රිජ්, ගිනිගත්හේන ප්‍රදේශය, අවිස්සාවේල්ල - හැටන් මාර්ගය දෙපස බෑවුම ද විශේෂ අවධානයක් යොමු කළ යුතු ස්ථාන වශයෙන් එම සංවිධානය පෙන්වා දෙයි. වර්ෂාපතනය ඉදිරි පැය 24 තුළත් අඛණ්ඩව පැවතුනහොත් නාය යාමේ අවදානම පිළිබඳව සැලකිලිමත් වන ලෙස ගොඩනැගිලි පර්යේෂණ සංවිධානය එම ප්‍රදේශවල සිටින ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=18693", "Category": null, "Parent URL": null}