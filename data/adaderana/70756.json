{"Source": "Adaderana", "Timestamp": "March 12, 2017 12:21 pm", "Headline": " අභිරහස් ලෙස මිය ගිය කොස්තාපල්වරයාගේ  මරණ පරීක්ෂණ ඇරඹෙයි", "News Content": "කරුවලගස්වැව පොලීසියට අනියුක්තව සේවය කරන පොලිස් කොස්තාපල්වරයෙකු අභිරහස් ලෙස මිය යාමේ සිද්ධියක් සම්බන්ධයෙන් පරීක්ෂණ කටයුතු ආරම්භ කර ඇත.මිය ගොස් ඇත්තේ කරුවලගස්වැව - කුඩා මැදවච්චිය පදිංචිව සිටි පොලිස් කොස්තාපල් 72657 චතුරංග නම් වූ අයෙකි.මිය ගොස් ඇති පොලිස් කොස්තාපල්වරයා පසුගිය 09 වැනිදා සවස තම සේවා මුරය අවසන් කර නිවසට ගොස් සිට ඇත.එම අවස්ථාවේදී වන ජීවී දෙපාර්තමේන්තුවේ නිලධාරීන් කණ්ඩායමක් ඔහුගේ නිවසට පැමිණ නිවස තුළ තිබූ මුව මස් කිලෝ ග්‍රෑම් 15 ක් සොයා ගෙන ඇත. එම මුව මස් ළග තබා ගැනීමේ සිද්ධිය සම්බන්ධයෙන් මිය ගොස් ඇති පොලිස් කොස්තාපල්වරයාව සහ ඔහුගේ සහෝදරයාව වන ජීවී දෙපාර්තමේන්තුවේ කරුවලගස්වැව පිහිටි කාර්යාලයට වැටලීම කළ නිලධාරීන් විසින් කැදවාගෙන ගොස් ඇති අතර පසුව පොලිස් කොස්තාපල්වරයාව මුදා හැර ඔහුගේ සහෝදරයාව අත්අඩංගුවට ගැනීමට වන ජීවී නිලධාරීන් 09 වැනිදා රත්‍රීයේ කටයුතු කර ඇත.10 වැනිදා පෙරවරුවේ පොලිස් කොස්තාපල්වරයා තමන් පදිංචි ඉඩමේ බිම වැටී සිටින විට නිවැසියන්ට හමුවී ඇත.මිය ගොස් ඇති පොලිස් කොස්තාපල්වරයා කාලයකයට පෙර හදිසි අනතුරක් හේතුවෙන් ආබාධිත තත්ත්වයට පත්ව සිටි අයෙකු බවද වාර්තාවේ.එම නිසා ඔහුව පොලීසියේ සාමාන්‍යය රාජකාරි සදහා පමණක් යෙදවීමට උසස් නිලධාරීන් කටයුතු කර තිබේ.පොලිස් කොස්තාපල්වරයා වැටී සිටි ස්ථානයට යාබදව තිබී පැරණි කෘමි නාශක බෝතලයක් සොයා ගෙන ඇති නමුත් ඔහුගේ මුවෙන් වස ගදක් වහනය නොවන බව විමර්ශන කටයුතු සිදු කරන නිලධාරීන් කියයි.එසේ නම් මෙම නිලධාරියා මිය ගොස් ඇත්තේ කුමන හේතුවක් නිසාද යන්න ගැටළුවක් බවද ඔවුන් කියා සිටින අතර සිද්ධිය සම්බන්ධ මහේස්ත්‍රාත් පරීක්ෂණය පැවැත්වීමට නියමිතව ඇත.කරුවලගස්වැව පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=70756", "Category": null, "Parent URL": null}