{"Source": "Adaderana", "Timestamp": "December 23, 2011 11:30 am", "Headline": "අඩු පීඩනය නිසා වැස්ස වැඩිවෙයි", "News Content": "දිවයින ආශ්‍රිතව පැවති වායුගෝලයේ කැළඹිලි සහිත ස්වභාවය අඩු පිඩන ප්‍රදේශයක් දක්වා වර්ධනය වී ඇති බව කාලගුණ විද්‍යා දෙපාර්තමේන්තුව පවසයි. එම තත්ත්වය දිවයින අභ්‍යන්තරයට මෙන්ම දිවයින වටා මුහුදු ප්‍රදේශයට ද බලපෑම් මතුකරන බව එම දෙපාර්තමේන්තුව නිවේදනයක් නිකුත් කරමින් සඳහන් කරයි. අඩු පීඩන ප්‍රදේශය හේතුවෙන් උතුරු, උතුරු මැද, නැගෙනහිර, ඌව, මධ්‍යම සහ දකුණු පළාත් වල දැනට පවතින වැසි තත්ත්වය තවදුරටත් වැඩි විය හැකි බව කාලගුණ විද්‍යා දෙපාර්තමේන්තුව පවසයි. ඇතැම් ස්ථානවලට ඇදහැලෙන වැසි මිලිමීටර 100 ට වඩා ඉහළ යා හැකි බව එම දෙපාර්තමේන්තුව පෙන්වාදෙයි. විටින් විට තරමක් තද සුළං ද අපේක්ෂා කළ හැකි බව පෙන්වාදෙන කාලගුණ විද්‍යා දෙපාර්තමේන්තුව නාවික හා ධීවර කටයුතුවල නිරතවන්නන් ඒ පිළිබඳ විශේෂ අවධානයකින් පසුවිය යුතු බව ද දැනුම් දෙයි.", "URL": "https://sinhala.adaderana.lk/news.php?nid=20888", "Category": null, "Parent URL": null}