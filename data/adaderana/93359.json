{"Source": "Adaderana", "Timestamp": "July 28, 2018 06:21 pm", "Headline": "දීර්ඝ කාලයකට පසු යළිත් කණ්ඩායමේ නායකත්වය ඇන්ජලෝ මැතිව්ස්ට", "News Content": "සංචාරක දකුණු අප්‍රිකානු කණ්ඩායම සහ ශ්‍රී ලංකා කණ්ඩායම අතර පැවැත්වෙන තරග 5 කින් සමන්විත එක්දින ක්‍රිකට් තරගාවලියේ පළමු තරගය හෙට දඹුල්ල ජාත්‍යන්තර ක්‍රිකට් ක්‍රීඩාංගණයේදී ආරම්භ වේ. දිවා තරගයක් ලෙස පැවැත්වෙන මෙම තරගය හෙට(28) උදෑසන 9.45ට ආරම්භ වීමට නියමිතයි. ශ්‍රී ලංකාව සහ දකුණු අප්‍රිකාව අතර මේ වන තෙක් පැවැති එක්දින තරග 66 කින් තරග 29ක ජය ශ්‍රී ලංකාව විසින් හිමි කර ගත් අතර ඉන් තරග 35ක් පරාජයට පත්ව එක් තරගයක් අවසන් වුණේ ජය පරාජයෙන් තොරවය. මේ අතර ,පසුගියදා බංග්ලාදේශයේදී පැවැති තුන්කොන් එක්දින තරගාවලියේදී ආබාධයකට ලක් වු ඇන්ජලෝ මැතිව්ස්ට දීර්ඝ කාලයකට පසු යළිත් කණ්ඩායමේ නායකත්වය හිමි වී තිබේ. එමෙන්ම , 2019 ලෝක කුසලාන ක්‍රිකට් තරගාවලියේදී ශ්‍රී ලංකා කණ්ඩායමේ සාර්ථකත්වය සඳහා ඇන්ජලෝ මැතිව්ස්ගේ කාර්යය ඉතා වැදගත් බව හිටපු ක්‍රිකට් නායක කුමාර් සංගක්කාර සඳහන් කර තිබෙනවා. ජාත්‍යන්තර ක්‍රිකට් කවුන්සිලයේ නිල වෙබ් අඩවිය සමඟින් මේ බව සඳහන් කළ කුමාර් සංගක්කාර එහිදී වැඩිදුරටත් පවසා ඇත්තේ ඇන්ජලෝ මැතිව්ස් ඔහුගේ ශාරීරික යෝග්‍යතාවය මත තුන් ඉරියව් දක්ෂතා අතර පැමිණීමට හැකි වුවහොත් කණ්ඩායමේ සමබරතාවයට එය ඉතා වැදගත් බවය.", "URL": "https://sinhala.adaderana.lk/news.php?nid=93359", "Category": null, "Parent URL": null}