{"Source": "Adaderana", "Timestamp": "July 10, 2013 02:04 pm", "Headline": "ආණ්ඩුව ජනතාවගේ ප්‍රශ්න අමතක කරලා", "News Content": "ආණ්ඩුව විසින් ජනතාවගේ ප්‍රශ්න අමතක කර දැමීම සඳහා 13 වන සංශෝධන තේරීම්කාරක සභා ප්‍රශ්නය මතු කරමින් සිටින බව විපක්ෂ නායක රනිල් වික්‍රමසිංහ මහතා පවසයි. 17 වන සංශෝධනය යනු මේ රටට ස්වාධීන පොලීසියක් ස්ථාපිත කරන දෙයක් බවත්, රටේ නීතිය යටතේ පරිපාලනය ස්ථාපිත කරන දෙයක් බවත් රටට ස්වාධීන අධිකරණයක් ලබාදෙන දෙයක් සහ රටේ දුෂණය නැවතීම සඳහා ස්වාධීන කොමිසමක් ස්ථාපිත කරන දෙයක් බවද අද(10) කොළඹ පැවති මාධ්‍ය හමුවකදී ඒ මහතා සඳහන් කළේය. ඒ වෙනුවට ආණ්ඩුවේ අභ්‍යන්තරයේ තිබෙන ප්‍රශ්නයක් වන 13 වන සංශෝධනයක් ගැන පමණක් තේරිම් කාරක සභා පවත්වා ජනතාව සමඟ සාකච්ඡා නොකර ඉන්දියාව සමඟ සාකච්ඡා කිරීමට අමාත්‍ය බැසිල් රාජපක්ෂ මහතා ඉන්දියාව‍ට යවා තිබෙන බවද එම අවස්ථාවේදී වික්‍රමසිංහ මහතා අදහස් දැක්වීය. 13 වන සංශෝධනය සම්බන්ධයෙන් සාකච්ඡා කිරිම සඳහා බැසිල් රාජපක්ෂ මහතාව ඉන්දියාවේ නවදිල්ලි නුවරට යවා තමන් හට තේරීම් කාරක සභාව වෙත පැමිණෙන ලෙස ආරාධනා කරන බව ඒ මහතා පැවසීය. රටට ස්වාධීන පොලීසියක්, ස්වාධීන අධිකරණයක් හා පාරිපාලනය දේශපාලණීකරණය නවත්වා රජයේ සේවය නීතියට යටත් කර දූෂණය තුරන්කර ස්වාධීන කොමිසමක් ලබාදීම ජනතාවගේ ප්‍රශ්න බව රනිල් වික්‍රමසිංහ මහතා එම මාධ්‍ය හමුව අමතමින් කියා සිටියේය. තවද මේ රටේ ජනතාවට අවශ්‍ය මූලිකම දේ 17වන ව්‍යවස්ථා සංශෝධන බල ගැන්වීම සහ විධායක ජනාධිපති ධුරය ඉවත් කිරීම බව වැඩි දුරටත් අදහස් දක්වමින් ඒ මහතා සඳහන් කළේය.", "URL": "https://sinhala.adaderana.lk/news.php?nid=35663", "Category": null, "Parent URL": null}