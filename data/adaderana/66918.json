{"Source": "Adaderana", "Timestamp": "December 11, 2016 08:24 am", "Headline": "නාවික හමුදාපති කිව්වා මාධ්‍යවේදීන්ට තර්ජනය කළේ නෑ කියලා", "News Content": "හම්බන්තොට වරාය පරිශ්‍රයේ ඇති වු සිද්ධිය පිළිබඳව තමන් නාවික හමුදාපතිවරයාගෙන් විමසීමක් සිදුකළ බව ආරක්ෂක ලේකම් කරුණාසේන හෙට්ටිආරච්චි මහතා පවසයි.අද දෙරණ කළ විමසීමකට පිළිතුරු දෙමින් ආරක්ෂක ලේකම්වරයා මේ බව පැවසීය.හම්බන්තොට වරාය පරිශ්‍රයේ උද්ඝෝෂණයේ නිරත සේවකයින් පිරිසක් ඉන් ඉවත් කිරීමට යාමේ දී ඊයේ පෙරවරුවේ උණුසුම්කාරී වාතාවරණයක් හටගත්තේය.මෙහිදි සේවකයින් කිහිපදෙනෙකු තුවාල ලැබු අතර එම අවස්ථාව ආවරණය කිරීමට ගිය මාධ්‍යවේදීන්ට නාවික හමුදාවෙන් බාධා එල්ල වුණි.නාවික හමුදාපතිවරයා විසින් මාධ්‍යවේදීන්ට තර්ජනය කර ඇති බවට මෙහිදි වාර්තා පළ වු අතර මේ පිළිබඳව තමන් පෞද්ගලිකවම සොයා බැලූ බව ආරක්ෂක ලේකම්වරයා සඳහන් කළේය.තමන් විසින් කිසිදු මාධ්‍යවේදියෙකුට තර්ජනය නොකළ බවට නාවික හමුදාපතිවරයා සඳහන් කළ බව ආරක්ෂක ලේකම් කරුණාසේන හෙට්ටිආරච්චි මහතා අද දෙරණ සමග පවසා සිටියේය.කෙසේවෙතත් බලහත්කාරයෙන් ජාත්‍යන්තර නෞකාවක් රඳවා තබාගෙන සිටීම බරපතළ වරදක් බව ද ආරක්ෂක ලේකම්වරයා අවධාරණය කළේය.එලෙස රඳවාගෙන සිටින නෞකාවක් මුදාගැනීම සඳහා ඕනෑම ආකාරයක බලයක් යෙදවීමට නාවික හමුදාවට හැකියාව පවතින බව ද ආරක්ෂක ලේකම් කරුණාසේන හෙට්ටිආරච්චි මහතා මෙහිදී වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=66918", "Category": null, "Parent URL": null}