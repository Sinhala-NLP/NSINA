{"Source": "Adaderana", "Timestamp": "August 5, 2010 11:34 am", "Headline": "මර්වින්ට සහයට/මර්වින්ට එරෙහිව කිරිබත්ගොඩ විරෝධතා", "News Content": "ඩෙංගු මර්දන වැඩපිළිවෙළට සහභාගී නොවූ බවට චෝදනා කරමින් සමෘද්ධි නිලධාරියෙකුට එරෙහිව දඬුවම් පැනවීම සම්බන්ධයෙන් විරෝධය පාමින් ගම්පහ දිස්ත්‍රීක්කයේ සමෘද්ධි නිලධාරීන් විසින් කිරිබත්ගොඩ නගරයේ විරෝධතා ව්‍යාපාරයක් පවත්වමින් සිටින බව අද දෙරණ වාර්තාකරු සඳහන් කරයි. එසේම මෙම විරෝධාතා ව්‍යාපාරය පැවැත්වීමට ස්වල්ප මොහොතකට පෙර මහා මාර්ග නියෝජ්‍ය අමාත්‍ය ආචාර්ය මර්වින් සිල්වා මහතාගේ ප්‍රධානත්වයෙන් සමෘද්ධි නිලධාරියා ගස් බැඳීමේ නියෝජ්‍ය අමාත්‍යවරයාගේ ක්‍රියාවට සහය පළ කරමින් උද්ඝෝෂණයක් පැවැත්වුණු බවද අප වාර්තාකරු කියා සිටියි. තමා විසින් ගස් බැන්ඳ සමෘද්ධි නිලධාරියාට නැති රුදාවක් වෙනත් මිනිස්සුන්ට ඇතිවන්නට ඉඩක් නැති බව මර්වින් සිල්වා මහතා තම විරෝධතා ව්‍යාපාරයට සහභාගී වූ පිරිස් අමතා ප්‍රකාශ කර තිබේ. ඩෙංගු මර්දන වැඩපිළිවෙළට සහභාගී නොවූ බවට චෝදනා කරමින් සමෘද්ධි නිලධාරියෙකුට එරෙහිව දඬුවම් පැනවීම සම්බන්ධයෙන් ඉදිරියේ දී දැඩි වෘත්තීය ක්‍රියාමාර්ග ගන්නා බව සමස්ත ලංකා සමෘද්ධි සංවර්ධන හා කෘෂීකර්ම පර්යේෂණ නිෂ්පාදන සහකාර නිලධාරී සංගමය ඊයේ දිනයේ සඳහන් කර තිබිණි. ඒ අනුව අද දිනයේ දිවයින පුරා සියලු ප්‍රාදේශීය ලේකම් කොට්ඨාස මට්ටමින් විරෝධතා ව්‍යාපාර සංවිධානය කර ඇති බව එහි ප්‍රධාන ලේකම් ජගත් කුමාර මහතා ප්‍රකාශ කරන ලදී.", "URL": "https://sinhala.adaderana.lk/news.php?nid=10041", "Category": null, "Parent URL": null}