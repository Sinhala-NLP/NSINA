{"Source": "Adaderana", "Timestamp": "October 22, 2012 11:58 am", "Headline": "ලාංකික සරණාගතයාගෙන් ඉන්දීය චිත්‍රපට නිෂ්පාදකවරයෙක් මුදල් වංචා කරලා", "News Content": "ඔස්ට්‍රේලියාවේ රැකියාවක් ලබා ගැනීමට විසා ලබාදෙන බව පවසා ශ්‍රී ලාංකික සරණාගතයෙකුගෙන් මුදල් වංචා කළ දෙමළ චිත්‍රපට නිෂ්පාදකවරයෙකු ඉන්දීය පොලීසිය විසින් අත්අඩංගුවට‍ ගෙන තිබේ. ඉන්දියාවේ, විරුගම්බක්කම් ප්‍රදේශයේදී චූදාමනි නැමැති 31 හැවිරිදි වියේ පසුවන චිත්‍රපට නිෂ්පාදක‍වරයෙකු මෙලෙස ඊයේ (21) අත්අඩංගුවට ගෙන ඇතැයි එරට මාධ්‍ය වාර්තා අනාවරණය කරයි. ඉන්දියාවේ රාමනාථපුරම් ප්‍රදේශයේ සරණාගත කඳවුරක වෙසෙන වසන්ත කුමාර් නැමැති පුද්ගලයෙකු තමාගේ මුදල් වංචා කළ බවට එරට පොලීසියට කළ පැමිණිල්ලකට අනුව අදාළ පුද්ගලයා අත්අඩංගුවට ගෙන ඇත. ඔස්ට්‍රේලියාවේ රැකියාවක් ලබා ගැනීමට උදව් කරන බව පවසා තමාගෙන් මුදල් අයකර ගත් බවට ඔහු පොලීසියට පැමිණිලි කර තිබේ. ඒ අනුව මුදල් වංචා කිරීමේ චෝදනාව යටතේ සැකකාර චිත්‍රපට නිෂ්පාදකවරයා අත්අඩංගුවට ගෙන ඇති අතර ඔහු සතුව තිබී ව්‍යාජ ගමන් බලපත්‍ර 8ක්, පරිගණකයක් පොලීසිය විසින් සොයාගෙන ඇත. පොලීසිය විසින් සිදුකළ මූලික පරීක්ෂණවලදී හෙළිවී ඇත්තේ චුදාමනි නැමැත්තා ඔස්ට්‍රේලියාවට නීති විරෝධී අයුරින් පුද්ගලයින් යැවීමේ ජාවාරමේ ප්‍රධාන පුද්ගලයෙකු බවයි. ඉන්දියාවේ සලිග්‍රාමන් ප්‍රදේශයේ පදිංචි මෙම පුද්ගලයා රැකියා ලබාදෙන බව පවසා පුද්ගලයෙකුගෙන් ඉන්දීය රුපියල් ලක්ෂය බැගින් ලබාගෙන ඇතැයි ද හෙළිවී තිබේ. ප්‍රශ්න කිරීමේදී ඔහු පවසා ඇත්තේ තමන් චිත්‍රපට නිෂ්පාදකවරයෙකු බැවින් ඒ සඳහා වියදම් කිරීමට ලබා‍ගත් ණය ගෙවීම සඳහා මෙලෙස පුද්ගලයින්ගෙන් මුදල් ලබාගත් බව යන්නයි. මොහුගේ සහෝදරයෙකු ද මෙලෙස පුද්ගලයින් රවටා මුදල් වංචා කිරීමට සම්බන්ධ යැයි ඉන්දීය පොලීසිය හෙළි කර ගෙන ඇතැයි එරට මාධ්‍ය වාර්තා වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=28514", "Category": null, "Parent URL": null}