{"Source": "Adaderana", "Timestamp": "April 24, 2019 11:30 am", "Headline": "ලක් මව පදක්කමකින් සැරසූ විදූෂා ලක්ෂානි", "News Content": "23 වැනි ආසියානු මලල ක්‍රීඩා ශූරතා තරගාවලියට සහභාගි වූ ශ්‍රී ලංකාවේ විදූෂා ලක්ෂානි කාන්තා තුන්පිම්ම ඉසව්වෙන් ලෝකඩ පදක්කමක් දිනා ගැනීමට ඊයේ(23) සමත් වුණි. මෙම තරගාවලියට සහභාගි වූ ශ්‍රී ලංකා පිල ලබා ගත් පළමු පදක්කම මෙයයි. 23 වැනි ආසියානු මලල ක්‍රීඩා ශූරතා තරගාවලියේ දෙවන දිනය වූ ඊයේ දිනයේත් තරග පැවැත්වුණේ දෝහ කටාර් හී කලීෆා ක්‍රීඩාංගණයේ දිය. එහිදි කාන්තා තුන්පිම්ම ඉසව්වට සහභාගි වූ විදූෂා ලක්ෂානි මීටර 13 යි දශම 5 යි 3ක දක්ෂතාවක් දක්වමින් එම ඉසව්වේ ලෝකඩ පදක්කම හිමි කරගත්තේය.‍ මේ අතර මීටර 3000 බාධක දිවිමේ ඉසව්වට සහභාගි වූ ශ්‍රී ලංකාවේ නිලානි රත්නායක එම ඉසව්වෙන් සිව්වන ස්ථානය ලබාගත්තේය. නිලානි තරගයේ දී දෙවන ස්ථානයේ පසුවුවත් අවසන් කඩුල්ල අසළදී අවාසනාවන්ත ලෙස බිම ඇඳ වැටීමත් සමග ඇයට තරගයේ සිව්වන ස්ථානයෙන් සෑහිමට පත්වීමට සිදුවුණි. මේ අතර පිරිමි දුර පැනීමේ ඉසව්වේ මූලික වටයේ තරගයකට සහභාගී වු ප්‍රසාද් විමලසිරි සහ ධනුෂ්ක සඳරුවන් ද අවසන් වටය සඳහා සුදුසුකම් ලබාගත්තේය. ඔවුන් සහභාගි වන පිරිමි දුර පැනීමේ ඉසව්වේ අවසන් මහා තරගය අද පැවැත්වීමට නියමිතයි.", "URL": "https://sinhala.adaderana.lk/news.php?nid=108585", "Category": null, "Parent URL": null}