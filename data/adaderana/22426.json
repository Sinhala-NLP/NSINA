{"Source": "Adaderana", "Timestamp": "February 27, 2012 12:59 pm", "Headline": "උපාධිධාරී රැකියා විරහිතයින්ට දෙශපාලන බලපෑම් එපා", "News Content": "ආණ්ඩුව උතුර නැගෙනහිර රැකියා විරහිත උපාධිධාරීන්ට බලපෑම් කිරීම හෙළාදකින බව ඒකාබද්ධ රැකියා විරහිත උපාධිධාරීන්ගේ සංගමය පවසයි. ඉතිහාසයේ නොවූ විරූ ලෙස ආණ්ඩුව කිසිදු විනිවිදභාවයකින් තොරව හිතුමතේ නාම ලේඛන සකසා මේ වනවිට පත්වීම් ලබා දී ඇති බව ඒකාබද්ධ රැකියා විරහිත උපාධිධාරීන්ගේ සංගමයේ කැඳවුම්කරු ධම්මික මුණසිංහ මහතා සඳහන් කරයි. ඔහුගේ අත්සනින් යුතුව නිකුත් කර ඇති නිවේදනයක මේ බව දැක්වෙන අතර එහි මෙසේද සඳහන් වේ. මුලින් ස්ථිර පත්වීම් ලෙස ලබාදුන් මෙකී රැකියා දැන් මාස 6ක කාලයකට පමණක් ලබාදුන් තාවකාලික බඳවා ගැනීම් දක්වා වෙනස් වී ඇත. සමස්ත උපාධිධාරීන් මේ දෙස බලාසිටින්නේ මෙය ද ආණ්ඩුවේ තවත් ප්‍රෝඪාවක් වන්නේදැයි සිතමිනි. මෙකී රැකියා ලබාදීම පිළිබඳ ආණ්ඩුවේ ප‍්‍රකාශ නිසා මේ වනවිට පත්වීම ලද උපාධිධාරීන් ද අපහසුතාවයට පත්ව ඇත. මේ අතර උතුර හා නැගෙනහිර පළාත්වල රැකියා විරහිත උපාධිධාරීන්ට ආණ්ඩුවේ මැතිඇමතිවරුන් විසින් රැකියාවක් අවශ්‍යනම් තමන් හා වැඩකරන ලෙස දන්වමින් උපාධිධාරීන්ට බලපෑම් කරමින් රැස්වීම් පවත්වා තිබේ. මෙසේ රාජ්‍ය සේවයේ බඳවා ගැනීමේ නෛතිකමය ක්‍රියාපටිපාටිය සියල්ල උල්ලංඝණය කරමින් බඳවා ගැනීම හා ආණ්ඩුවට වැඩකළහොත් පමණක් රැකියා ලබාදෙන බවට සිදුකරන දේශපාලන බලපෑම් පිළිකුළෙන් යුතුව හෙළාදකිමු. විශේෂයේ මඩකළපුව සහ යාපනය යන දිස්ති‍්‍රක් වල ඉහත තත්ත්වය මතුව ඇත. ආණ්ඩුව ජනතා විරෝධි ලෙස කටයුතු කරන අතර දේශපාලන බලය පාව්ච්චි කරමින් කරනු ලබන එවැනි තුච්ඡ කි‍්‍රයා නවත්වා, විධිමත්ව සියලූ උපාධිධාරීන්ට රැකියා ලබාදෙන ලෙස බලකරන අතර රැකියා විරහිත උපාධිධාරීන් ඇතුළු රටේ ජනතාව රැවටීම දැන්වත් නවත්වන මෙන් අවධාරණය කරමු.", "URL": "https://sinhala.adaderana.lk/news.php?nid=22426", "Category": null, "Parent URL": null}