{"Source": "Adaderana", "Timestamp": "December 13, 2011 04:01 pm", "Headline": "මාධ්‍යවේදීන්ට මිලියන 50 ක් වෙන්කළත් පැන්සලක්වත් ලැබිල නෑ", "News Content": "මාධ්‍යවේදීන්ට පරිගණක,කැමරා හා සන්නිවේදන උපකරණ ලබාදීම සඳහා පසුගිය වසරේ අයවැයෙන් මිලියන 50 ක් වෙන් කළද මේවනතුරුත් කිසිදු මාධ්‍යවේදියෙකුට පැන්සලක් හෝ ලබාදී නොමැති බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. වසරේ අවසාන අදියරේදී හෝ මේ පිළිබඳ සැලකිල්ලක් දැක්විය යුතු බව තමන් රජයට යෝජනා කරන බව මන්ත්‍රීවරයා කියා සිටියේ අද පාර්ලිමේන්තුවේ ජනමාධ්‍ය හා තොරතුරු අමාත්‍යංශ වැය ශීර්ෂයට අදාළ විවාදයට සහභාගී වෙමිනි. රජය විසින් මෙවර අයැවැය ලේඛනය තුළින් වසර 25 ක අත්දැකීම් සම්පූර්ණ කළ මාධ්‍යවේදීන්ට මෝටර් රථ ලබාගැනීම සඳහා පොලී රහිත ණයක් ලබාදීම‍ට යෝජනා කර ඇති බවත්,මෙම අයවැයේ මාධ්‍යවේදීන් කෙරෙහි සහනයක් දක්වා ඇති එකම යෝජනාව එය පමණක් බවත් කරුණාතිලක මහතා සිහිපත් කළේය. එසේ වුවද එකී යෝජනාවෙන් සහනයක් අත්වන්නේ මහින්ද අබේසුන්දර,හඩ්සන් සමරසිංහ වැනි ආණ්ඩුවේ හිතවතුන් ඉතාමත් සුළු පිරිසකට පමණක්වීම කනගාටුදායක බවද මන්ත්‍රීවරයා මෙහිදී පෙන්වා දුන්නේය. එබැවින් මෙම ණය සහනාධාරය රාජ්‍ය මෙන්ම පුද්ගලික අංශයේද අති බහුතරයක්වන තරුණ මාධ්‍යවේදීන්ද ආවරණය වන පරිදි වසර 10 ක පළපුරුද්දක් ඇති මාධ්‍යවේදීන්ට ලබාදෙන ලෙස තමන් රජයට යෝජනා කරන බවද මන්ත්‍රීවරයා කියා සිටියේය. ලෝකය අතැඹුලක්සේ ගෙන එමින් රටට ලෝකයට සේවය කරන මාධ්‍යවේදීන් බොහෝ දෙනකු ගම්වලින් කොළඹ පැමිණ කුලී කාමර,කුලී ගෙවල්වල හෝ වෙහෙර විහාරස්ථාන වැනි ස්ථානවල බොහෝ දුෂ්කර ලෙස ජීවත්වන බව දන්නා බැවින් මාධ්‍යවේදීන්ට නිවාස සංකීර්ණයක් ඉදිකරදෙන ලෙසත් මන්ත්‍රීවරයා රජයට යෝජනා කළේය. එසේම කරූ ජයසූරිය මන්ත්‍රීවරයා විසින් මීට පෙරාතුව තොරතුරු දැනගැනීමේ පනත පාර්ලිමේන්තුවට ඉදරිපත් කළත්,එහි ගෞරවය ආණ්ඩුවට නොලැබෙන නිසාදෝ එය ප්‍රතික්ෂේප කළ බවත්,ඒ නිසාම ආණ්ඩුවේ ගෞරවය රැකෙන පරිදි එකී පනත යළි පාර්ලිමේන්තුවට ගෙන එන ලෙස තමන් තොරතුරු හා ජනමාධ්‍ය අමාත්‍යවරයාගෙන් ඉල්ලා සිටින බවද කරුණාතිලක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20660", "Category": null, "Parent URL": null}