{"Source": "Adaderana", "Timestamp": "July 21, 2016 02:26 pm", "Headline": " ආණ්ඩුව වැඩ කරන්නේ විදෙස් බලවේගයන්ට ඕනෑ විදිහටයි", "News Content": "කුමන්ත්‍රණයකින් පත් කර ගනු ලැබූ කුමන්ත්‍රණකාරී රජය අමෙරිකාව වැනි බටහිර රටවලට අවශ්‍ය පරිදි රට වෙනස් කිරීමේ කුමන්ත්‍රණයකට සැරසෙන බව ගුණදාස අමරසේකර මහතා පවසයි.ඒ මහතා මේ බව ප්‍රකාශ කර සිටියේ අද(21) පැවති මාධ්‍ය හමුවකට එක් වෙමිනි.අද වන විට ආර්ථික, දේශපාලන, හා රාජ්‍ය යනාදී සෑම අංශයක්ම බටහිරකරණය කිරීමට වත්මන් ආණ්ඩුව සැරසෙන බවත්‍,රටේ පවතින උත්තරීතර අධිකරණ පද්ධතියද බටහිරකරණය කිරීමටද ආණ්ඩුව උත්සහයක යෙදෙන බවත් ඒ මහතා පවසයි.එමෙන්ම සමස්ත ලාංකේය සමාජයම බටහිර බලවේගවලට අවශ්‍ය පරිදි වෙනස්කරමින් පවතින බවත්, කූට උපක්‍රම මුවාවෙන් මෙම විදේශීය කුමන්ත්‍රණ වැඩපිළිවෙළ ක්‍රියාත්මක කරන බවද ඔහු පෙන්වා දී තිබේ.එමෙන්ම විදේශීය නායකයින්,විනිසුරන් දිනෙන් දින ලංකාවට පැමිණෙමින් විවිධ දෑ ප්‍රකාශකරමින් යන බවත්, යහපාලන ආණ්ඩු නියෝජිතයින් එම විජාතීය බලවේගයන්ට අවශ්‍ය පරිදි ක්‍රියාකිරීම තුළින් අමෙරිකා යටත්විජිතයක් බවට ශ්‍රි ලංකාව පත් කිරීමට උත්සහකරන බවද ඒ මහතා පවසයි.වර්තමානය වන විට ලාංකේය ආර්ථිකය පමණක් නොව ව්‍යවස්ථාව පවා විදේශීය බලවේගයන්ට අවශ්‍ය පරිදි වෙනස් කිරීමට මෙම යහපාලන ආණ්ඩුව සැරසෙන බව ඔහු පෙන්වා දෙයි.ලංකා ආර්ථිකයේ කොටසක් එක් ගිවිසුමක් මගින් ඉන්දියාවට ලබාදීමට සැරසෙන බවත්, අලි මදිවට හරක් කියා තවත් කොටසක් ඉන් පසුව සිංගප්පූරුවට ලබා දීමට තවත් ගිවිසුම් අත්සන් කළ බවද ඒ මහතා පෙන්වා දී තිබේ.එජාප ආණ්ඩුව සැමදා උත්සහ කළේ ශ්‍රී ලංකාව සිංගප්පූරුවක් බවට පත් කිරීමට බවත්, ඒ මගින් ලංකා ආර්ථිකය සැමදා ආගාධයකට තල්ලුවෙන බවත් ඔහු පෙන්වා දෙයි.නමුත් මෙම ආණ්ඩුව බලයට පත්වූයේ දූෂණය,වංචාව, දේශපාලනික බලපෑම් යනාදියට වැට බදිමින් සර්ව සාධාරණ සමාජයක් ජනතාවට උරුමකර දීමට වුවද වර්තමානයේ ආණ්ඩු නියෝජිතයින්ට එය අමතක වී ඇති බවද ඔහු පවසයි.ඒ පමණක් නොව ලංකාව තුළ අමෙරිකන් කොළණියක් නිර්මාණය කිරීමටද ආණ්ඩුව සූදානම්වන බව ඒ මහතා පෙන්වා දෙයි.එනම්, අමෙරිකාවේ මැරීන් කෝප්ස් නම් දරුණුම හමුදාවට නිවාසයක් ලංකාව තුළ ඉදිකර දීමට අක්කර 6ක ඉඩමක් ලබා දී ඒ සඳහා අවශ්‍ය නැව් 2 හා ජෙටියානා 2ක්ද මිලදී ගත් බව ඒ මහතා පෙන්වා දෙයි.මේ මගින් අමෙරිකාවේ හා ඉන්දියාවේ තිප්පොළක් බවට ශ්‍රී ලංකාවේ පත් කිරීමට රජය සූදානම් වන බවත් ඔහු පෙන්වා දී තිබේ.", "URL": "https://sinhala.adaderana.lk/news.php?nid=62284", "Category": null, "Parent URL": null}