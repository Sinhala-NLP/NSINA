{"Source": "Adaderana", "Timestamp": "September 2, 2012 09:54 am", "Headline": "සර්වඥ ධාතූන් මාතරට වැඩම කෙරෙයි", "News Content": "කපිලවස්තුපුර ශ්‍රී සර්වඥ ධාතූන් වහන්සේ අද (02) මාතර කොටිකාගොඩ රජමහා විහාරස්ථානය වෙත වැඩම කෙරෙයි. වාරියපොල ශ්‍රී සුමංගල පිරිවෙන් රජමහා විහාරයේ තැන්පත් කර ඇති ධාතූන් වහන්සේ අද පෙරවරුවේ මාතරට වැඩම කරවීමට නියමිතය. මාතර සනත් ජයසූරිය ක්‍රීඩාංගණයේ සිට කොටිකාගොඩ රජමහා විහාරස්ථානය දක්වා ධාතූන් වහන්සේ පෙරහැරකින් වැඩම කරවන බව සංවිධායකයින් පවසති. ලබන පස් වන දින දක්වා එම විහාරස්ථානයේ දී සර්වඥ ධාතූන් ප්‍රදර්ශනය කෙරෙනු ඇත. මේ හේතුවෙන් මාතර නගරය ආශ්‍රීතව විශේෂ රථ වාහන සැලැස්මක් ද ක්‍රියාත්මක කර තිබේ. ඒ අනුව යෝජිත මාර්ග සැලැස්ම පොලිස් මුලස්ථානය විසින් මෙසේ හඳුන්වා දි ඇත. අදාළ මාර්ග සැලැස්ම පහත පරිදිය. සර්වඥ ධාතූන් වහන්සේ මාතර සනත් ජයසූරිය ක‍්‍රීඩාංගණයේ සිට කෝටිකාගොඩ රජ මහා විහාරස්ථානය දක්වා වැඩම කිරීමේදී 2012.09.02 දින පැය 9.00 ට සුළු වේලාවකට මාතර ගාල්ල ප‍්‍රධාන මාර්ගයේ නූපෙ හන්දියේ සිට මාතර බස්නැවතුම්පොළ දක්වාත්, මාතර වෙරළ පාරේ මාතර තානායම අසල සිට මාතර මාතර ස්ර්වේසස් හන්දිය දක්වාත්, මාතර ධර්මපාල මාවතත් මාතර නූපෙ හංදියේ සිට අකුරැස්ස මාර්ගයේ රාහුල හන්දිය දක්වාත්, රාහුල හංදියේ සිට වල්ගම හන්දිය දක්වා මාර්ගයත්, වසා තැබෙනු ඇත. රථ පෙරහැර ගමන් කිරීමෙන් අනතුරුව රාහුල හන්දියේ සිට වල්ගම හන්දිය දක්වා වූ සුනන්ද මාවතට අයත් කොටස හැර සෙසු මාර්ග සාමාන්‍ය ගමනා ගමනය සඳහා විවෘත කරනු ඇත. 2012.09.05 දින පැය 9.00 ට සර්වඥ ධාතූන් වහන්සේලා විහාරස්ථානයේ සිට ආපසු වැඩම කරවීමේදී ද රථ පෙරහැර අවසන් වන තුරු ඉහත සඳහන් කරන ලද මාර්ගයන් වසා තබනු ඇත. මෙම ප‍්‍රදර්ශනය සඳහා සැදැහැවතුන් පැමිණෙන බස් රථ නොවන අනෙකුත් සැහැල්ලූ වාහන නවතා තැබීම සඳහා පහත සඳහන් ස්ථානවල රථගාල් සූදානම් කර ඇත. මාතර සුජාතා විද්‍යාල ක‍්‍රීඩාංගණය රාහුල විද්‍යාල ක‍්‍රිඩාංගණය මාතර මධ්‍ය මහා විද්‍යාල ක‍්‍රීඩාංගණය හිත්තැටිය ධර්මරාජ විද්‍යාල ක‍්‍රීඩාංගනණය පඹුරණ ශාරිපුත‍්‍ර විද්‍යාල ක‍්‍රීඩාංගණය වැවහම්දූව වනිගසේකර විද්‍යාල ක‍්‍රීඩාංගණය සනත් ජයසූරිය ක‍්‍රීඩාංගණය මහින්ද විජේසේකර ක‍්‍රීඩාංගනණය වල්ගම ප‍්‍රගති මාවත දුම්රියපොළ ඉදිරිපිට ෆිනෑන්ස් ඉඩම මාතර වෙරළ පාරේ යුධ හමුදා පිළිරුව අසල සිට පොලිස් නිවාස දක්වා වෙරල තීරය. බස් රථවලින් පැමිණෙන මගී ජනතාවගේ පහසුව සඳහා එම බස් රථ ගාල් කිරීම සඳහා පහත සඳහන් ස්ථාන සූදානම් කර ඇත. ඉසඳීන් නගරය, මීරා පාර ඉසඳීන් නගරය, යෙහියා පාර ඉසඳීන් නගරය, ස්වරාජ් පාර මේ අනුව ඉහත ස්ථානවල රථ ගාල් කිරීමෙන් පසුව එම ස්ථානවල සිට කෝටිකාගොඩ රජ මහා විහාරස්ථානය දක්වා ගමන් කිරීමේ පහසුව සඳහා පහත මාර්ග ආවරණය පරිදි විශේෂ බස් රථ සේවාවක් ක‍්‍රියාත්මකවේ. මාතර බස් නැවතුම්පොළෙන් ආරම්භ කර මාතර - ගාල්ල ප‍්‍රධාන මාර්ගය ඔස්සේ නූපේ හන්දිය දක්වා පැමිණ එතැන් සිට මාතර - අකුරැස්ස ප‍්‍රධාන මාර්ගයෙන් රාහුල හන්දිය දක්වා ගමන් කර, රාහුල හරස් පාරෙන් ගබඩා වීදිය හන්දිය දක්වා පැමිණ, මාතර - හක්මන ප‍්‍රධාන මාර්ගයේ බෝධිය හන්දියෙන් නැවත බස් නැවතුම්පොළ දක්වා ගමන් කිරීම. මාතර බස් නැවතුම්පොළෙන් ආරම්භ කර මාතර - ගාල්ල ප‍්‍රධාන මාර්ගය ඔස්සේ වල්ගම හංදිය දක්වා ගමන් කර නැවත එම මාර්ගය ඔස්සේම නූපේ හන්දිය දක්වා පැමිණ එම මාර්ගය ඔස්සේම මාතර බස් නැවතුම්පොළ දක්වා ගමන් කිරීම. පයින් ගමන් කරන සැදැහැවතුන් රාහුල හන්දියට පැමිණ, එතැන් සිට වෙලේගොඩ පාර ඔස්සේ කොටිකාගොඩ විහාරස්ථානය වෙත ගමන් කරවීම. වල්ගම දෙසින් පැමිණෙන බැතිමතුන්ද වල්ගම හන්දියෙන් වෙලේගොඩ පාර ඔස්සේ කොටිකාගෙඩ විහාරස්ථානය වෙත ගමන් කරවීම සහ මාතොටගම මායිම් පාර ඔස්සේ පැමිණ බැතිමතුන් අන්ධ විද්‍යාලය හන්දියෙන් වෙලේගොඩ පාර ඔස්සේ කොටිකාගොඩ විහාරස්ථානය දක්වා ගමන් කරවීමට කටයුතු සැලසුම් කර ඇත. මෙම බැතිමතුන් සර්වඥ ධාතූන් වහන්සේලා වැඳ පුදා ගැනීමෙන් පසුව කොටිකාගොඩ විහාරස්ථානයේ සිට නවෝද්‍යා මාවත ඔස්සේ වෙලේගොඩ මාර්ගයට පැමිණ එම මාර්ගය ඔස්සේ ගමන් කර වල්ගම හන්දියෙන් පිටවයාමට පහසුකම් සලසා ඇත. සියලූම ස්වාමීන් වහන්සේලා සහ ප‍්‍රභූ අවසර පත‍්‍ර ලබා දි ඇති ප‍්‍රභූවරුන් ගමන් ගන්නා වාහන, මාතර - අකුරැස්ස ප‍්‍රධාන මාර්ගයේ ඉසඳීන් නගරය හංදිය දක්වා ගමන් කර මීරා පාර ඔස්සේ යෙහෙයියා මාවතට පැමිණ, එම මාවතෙන් ප‍්‍රැන්සිස් කණ්ඩම්බි මාවත ඔස්සේ කොටිකාගොඩ විහාරස්ථානය කරා ගමන් කරවීමට පහසුකම් සලසා ඇත. මෙම රථවාහන සැලැස්ම 2012.09.02 දින පැය 6.00 සිට 2012.09.05 දින සර්වඥ ධාතූන් ප‍්‍රදර්ශනය කිරීම අවසන් වන තුරු අඛණ්ඩව පැය 24 මුළුල්ලේම ක‍්‍රියාත්මක වනු ඇත. මෙම කාලය තුළ රාහුල හන්දියේ සිට වල්ගම හන්දිය දක්වා බැතිමතුන් ගමන් ගන්නා මාර්ගයේ රථ වාහන ගමනාගමනය වල්ගම දිසාවට පමණක් ගමන් කරවීමට සැලසුම් කර ඇත.", "URL": "https://sinhala.adaderana.lk/news.php?nid=27063", "Category": null, "Parent URL": null}