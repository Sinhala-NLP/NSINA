{"Source": "Adaderana", "Timestamp": "January 28, 2012 11:14 am", "Headline": "ඖෂධ සහ විලවුන් ද්‍රව්‍ය පරීක්ෂා කිරීමට නිලධාරීන් සිව්දෙනෙක්", "News Content": "දිවයිනේ ඕනෑම ස්ථානයක අලෙවිය සඳහා තිබෙන ඖෂධ සහ විලවුන් ද්‍රව්‍ය පරීක්ෂා කිරීමට බලයලත් නිලධාරීන් සිව්දෙනෙකු පත්කර තිබේ. වෛද්‍ය සැපයුම් හා තාක්ෂණික අංශයේ බලතල සහිත ඖෂධ හා ආහාර පරීක්ෂණ නිලධාරීන් සිව්දෙනෙක් මෙලෙස පත්කර තිබෙන බව සෞඛ්‍ය අමාත්‍යාංශය පවසයි. 1980 අංක 27 දරණ විලවුන් උපකරණ හා ඖෂධ පනත යටතේ එම පත්කිරීම් සිදුකළ බව විලවුන් උපකරණ හා ඖෂධ අධිකාරියේ අධ්‍යක්ෂ වෛද්‍ය හේමන්ත බෙණරගම මහතා පවසයි. දැනට ආහාර ඖෂධ පරීක්ෂකවරුන්ට බලය පවතින්නේ තමන් සේවය කරන කොට්ඨාශය තුළ පමණක් ‍අලෙවි කරන ඖෂධ, විලවුන් ද්‍රව්‍ය සහ ආහාර පරීක්ෂා කිරීම සඳහා පමණක් බව පෙන්වා‍ දෙන බෙණරගම මහතා බලයලත් නිලධාරීන් සිව්දෙනාට දිවයිනේ ඕනෑම ස්ථානයක අදාළ ප‍රීක්ෂා කිරීම් සිදුකළ හැකි බව සඳහන් කළේය.", "URL": "https://sinhala.adaderana.lk/news.php?nid=21704", "Category": null, "Parent URL": null}