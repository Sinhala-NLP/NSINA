{"Source": "Adaderana", "Timestamp": "May 12, 2014 08:08 am", "Headline": "ඉන්දු - ලංකා දෙවන වටයේ සාකච්ඡා අද ඇරඹෙයි", "News Content": "ඉන්දියාව සහ ශ්‍රී ලංකාව අතර දෙවන වටයේ ධීවර සාකච්ඡා අද දිනයේ පැවැත්වීමට නියමිතව තිබේ. අද පෙරවරුවේ කොළඹ දී මෙම සාකච්ඡා පැවැත්වෙන බව ධීවර අමාත්‍යංශය සඳහන් කළේය. මෙම සාකච්ජා සඳහා ඉන්දිය ධීවර සංවිධාන නියෝජිතයින් 18 දෙනෙකු සහභාගි වීමට නියමිතය. ශ්‍රී ලංකා රජය නියෝජනය කරමින් ධීවර සංවිධාන වල නියෝජිතයින් 20 දෙනෙකු සහ නිලධාරින් 10 දෙනෙකු සහභාගි වනු ඇත. ධීවර සාකච්ඡා සඳහා සහභාගි වන ඉන්දීය ධීවර නියෝජිතයින් අද දිනයේ දිවයිනට පැමිණ ඇති බව ද වාර්තා වේ. ඉන්දු ශ්‍රී ලංකා ධීවර ගැටළුවට ස්ථිර විසදුම් සෙවීමේ අරමුණින් පළමු වටයේ ධීවර සාකච්ඡා පසුගියදා චෙන්නායි හිදි පැවැත්වුණි. ඉන් අනතුරුව ධීවර සාකච්ඡා මෙරට දී පැවැත්වීමට අවස්ථා දෙකකදී උත්සහ කළ ද එම උත්සාහයන් අසාර්ථක විය. පළමු සාකච්ඡාවේ දී එකඟතාව ඇති කරගත් ඇතැම් කරුණු ඉන්දීය ධීවරයින් විසින් මේ වන විටත් කඩ කර ඇති බව ධීවර අමාත්‍යංශය සඳහන් කළේය. ඒ අනුව මෙවර සාකච්ඡා වල දී එම කාරණා සම්බන්ධයෙන් තවදුරටත් සාකච්ඡා කිරීමට බලාපොරොත්තු වන බව ද එම අමාත්‍යංශය පැවසුවේය. කෙසේ වෙතත් මෙම සාකච්ඡා වලින් අනතුරුව ඉන්දු ශ්‍රී ලංකා ධීවර ගැටළුවට ස්ථිර විසදුම් ලබාගැනීමට හැකිවනු ඇති බවට විශ්වාසය පළ කරන බව ධීවර අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=43143", "Category": null, "Parent URL": null}