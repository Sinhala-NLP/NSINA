{"Source": "Adaderana", "Timestamp": "January 18, 2019 02:53 pm", "Headline": "තෙල් සංස්ථාවේ සිද්ධියට සම්බන්ධ නාගරික මන්ත්‍රීට ඇප ", "News Content": "කොළඹ අපරාධ කොට්ඨාශය විසින් අත්අඩංගුවට ගෙන රිමාන්ඩ් බාරයට පත්කර සිටි කොළඹ නගර සභාවේ පොදු ජන පෙරමුණ මන්ත්‍රීවරයා වන කුලතිස්ස ගීකියනගේ මහතා ඇප මත මුදාහැරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද (18) නියෝග කළේය. පසුගිය ඔක්තෝබර් 28වනදා දෙමටගොඩ පිහිටි ඛණිජ තෙල් නීතිගත සංස්ථාවේ මුලස්ථානයට අයුතු ලෙස ඇතුළු වීම හා අයුතු ජනරාශිය යන චෝදනා යටතේ සැකකරු අත්අඩංගුවට ගැණුනි. ඒ අනුව සැකකරු රුපියල් 10,000ක මුදල් ඇප සහ රුපියල් ලක්ෂ දෙක බැගින් වූ ශරීර ඇප දෙකක් මත මුදා හැරීමට නියෝග කළ මහේස්ත්‍රාත්වරිය සෑම ඉරුදිනකම කොළඹ අපරාධ කොට්ඨාශය හමුවේ වාර්තා කළ යුතු බවටද කොන්දේසියක් පනවනු ලැබුවේය. ඇප මත නිදහස් වීමෙන් පසුව සාමය කඩවන ක්‍රියාවල නිරත වීමෙන් වළකිනමෙන් සැකකරුට තරයේ අවවාද කළ මහේස්ත්‍රාත්වරිය එසේ කළ බවට පැමිණිලි ඉදිරිපත් වූවොත් ඇප අවලංගු කොට යළි රක්ෂිත බන්ධනාගාරගත කරන බවටද කොන්දේසියක් පනවනු ලැබුවේය. මේ අතර මෙම කලහකාරී සිද්ධිය සම්බන්ධයෙන් අත්අඩංගුවට පත් තවත් සැකකරුවකු ලබන 25 දා දක්වා රිමාන්ඩ් බාරයේ තැබීමට ද මහේස්ත්‍රාත්වරිය නියම කළේය. මේ අතර තෙල් සංස්ථාව තුළ ඇතිවූ කලාහකාරී සිද්ධිය අවස්ථාවේ වෙඩි තැබීමකින් පුද්ගලයෙකු මරණයට පත් වීමේ සිද්ධියට අදාළව අත්අඩංගුවට ගෙන රිමාන්ඩ් බාරයට පත් කර සිටිනව අමාත්‍ය අර්ජුන රණතුංග මහතාගේ ඇමති ආරක්ෂක අංශයේ නිලධාරීයාගේ ඇප ඉල්ලීම ප්‍රතික්ෂේප කිරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද නියෝග කළේය. ඒ අනුව අදාළ සැකකරු ලබන 01 වනදා දක්වා රිමාන්ඩ් භාරයේ තැබීමට අධිකරණය නියම කළේය.", "URL": "https://sinhala.adaderana.lk/news.php?nid=102607", "Category": null, "Parent URL": null}