{"Source": "Adaderana", "Timestamp": "May 9, 2013 12:25 pm", "Headline": "ලක්ෂ දහය හමාරේ කොල්ලකරුවන් බඩුත් එක්ක මාට්ටු", "News Content": "කොහුවල පොලිස් බල ප්‍රදේශයට අයත් නුගේගොඩ හයිලෙවල් පාරේ අංක 204 දරණ ස්ථානයේ පිහිටි ලෙකෝ පුද්ගලික සමාගමේ කාර්යාලය කොල්ලකෑ කොල්ලකරුවන් පොලිස් අත්අඩංගුවට පත්ව තිබේ. අත්අඩංගුවට ගනු ලැබූ සැකකරුවන් දෙදෙනකු මේ වන විට රැඳවුම් නියෝග මත තබා තවදුරටත් විමර්ශන කටයුතු සිදුකරන බව පොලීසිය පවසයි. ඉකුත් අප්‍රේල් මස 22 වන දින ලෙකෝ සමාගමේ උක්ත කාර්යාලයට ඇතුළුවූ ආයුධ සන්නද්ධ කොල්ලකරුවන් දෙදෙනකු එහි සේවකයින් බිය ගන්වා රු. 1,050,871 ක මුදලක් පැහැරගෙන ගොස් ඇති බවට පොලීසියට පැමිණිලි ලැබී තිබුණි. මෙම පැමිණිල්ලට අදාළව කොහුවල පොලිස් ස්ථානාධිපති පො.ප චමින්ද එදිරිසූරිය ඇතුළු අපරාධ විමර්ශන නිලධාරීන් විසින් කරන ලද මෙහෙයුමක ප්‍රතිඵලයක් වශයෙන් පසුගියදා සැකකරුවන් දෙදෙනා අත්අඩංගුවට ගැනීමට හැකිවී ඇත. ඒ අනුව බලවිනගමගේ ප්‍රියන්ත යන අය අංක 796/සී ප්‍රගති මාවත, පන්නිපිටිය යන ලිපිනයේදී මැයි මස 06 වන දිනද, කම්කානම්ගමගේ ප්‍රියන්ත යන අය ප්‍රගතිමාවත - එක්සත් මාවත හංදියේදී මැයි මස 07 වන දිනද අත්අඩංගුවට ගත් බව පොලීසිය කියා සිටියි. මෙම සැකකරුවන් සමග එස්.එස්.පී වර්ගයේ ජීව අත්බෝම්බ 2ක්,මෙරට නිෂ්පාදිත ගල්කටස් වර්ගයේ ගිනි අවියක් සහ බෝර දොළහ ජීව උණ්ඩ 4 ක් සහ අත් විලංගුවක්ද පොලිස් භාරයට ගෙන ඇති බව සඳහන්ය. එසේම කොල්ලකෑම සඳහා යොදාගන්නා ලද යතුරුපැදිය, කොල්ලකන මුදල් වලින් මිලදී ගන්නා ලද රන් භාණ්ඩ ඇතුළු දේපළද සොයාගෙන ඇති බවත්, සැකකරුවන් සම්බන්ධයෙන් රැඳවුම් නියෝග මත තවදුරටත් විමර්ශන සිදුකෙරෙන බවත් පොලීසිය කියා සිටියි.", "URL": "https://sinhala.adaderana.lk/news.php?nid=33942", "Category": null, "Parent URL": null}