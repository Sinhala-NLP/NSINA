{"Source": "Adaderana", "Timestamp": "August 20, 2010 02:59 pm", "Headline": "කානි ලංකා හෝටලය මිලදී ගැනීම සඳහා\"මයිනර් ඉන්ටර්නැෂනල්\" හේමාස් සමග එක්වෙයි", "News Content": "තායිලන්තයේ මයිනර් ඉන්ටර්නැෂනල් සමාගම, හේමාස් හෝල්ඩිංග්ස් PLC හී අනුබද්ධ ආයතනයක් වන තම දේශීය සහකරු සෙරන්ඩිබ් හොටෙල්ස් PLC සමග එක්ව කළුතර කානි ලංකා හෝටලය හිමි සයිප‍්‍රියා ලංකා (පුද්ගලික) සමාගම මිලදීගත් බව නිවේදනය කරන ලදී. මෙම මිලදී ගැනීම සහ සංවර්ධනය කිරීම සඳහා වන මුළු වියදම ඇමෙරිකානු ඩොලර් මිලියන 22 ක් ලෙස ඇස්තමේන්තු කොට තිබේ. අක්කර 18 ක භූමි ප‍්‍රදේශයක් පුරා පැතිර ඇති කානි ලංකා හෝටලය ශ‍්‍රී ලංකාවේ නිරිත දිග වෙරළබඩ කළුතර නගරයේ කළු ගං මෝය සමීපයේ පිහිටා ඇති අතර කාමර 105 කින් සමන්විත තරු 4 නිවාඩු නිකේතනයක් වන මෙහි සිට කළු ගඟ මෙන්ම මුහුඳද ඉතා දර්ශනීය ලෙස දිස්වේ. මෙම නව හිමිකරුවන් විසින් එය වැඩි දියුණු කිරීමට බලාපොරොත්තු වන අතර සුඛෝපභෝගී කාමර 120 කින් සමන්විත\"අනන්තරා\"සුඛෝපභෝගී හෝටල් සමූහය යටතේ නව හෝටලයක්ද ඉදිකිරීමට නියමිතය. \"අනන්තරා\"නාමය ලොව නම් දැරූ සුඛෝපභෝගී හෝටල් නාමයක් වන අතර ප‍්‍රථම වරට එවැනි හෝටලයක් ලංකාවේ බිහිවීම අප රටේ සංචාරක ව්‍යාපාරයේ අභිවෘද්ධියට මහත් පිටිවහලකි. තම නාමය ශ‍්‍රී ලංකාව වෙත රැගෙන ඒම පිළිබඳව සමාගම සතුටට පත්වන බව මයිනර් සමූහ ව්‍යාපාර සභාපති/ ප‍්‍රධාන විධායක නිලධාරී විලියම් ඊ.හෙයිනෙක් මහතා සඳහන් කළේය. \"විශේෂයෙන් දශක 3 ක කාලයක් පුරා දිග්ගැස්සුණු යුද්ධයකට පසු ශ‍්‍රී ලංකාව තුළ දැන් සුබවාදී වාතාවරණයක් උදා වී තිබෙනවා. ශ‍්‍රී ලංකාවේ අතීතයේ සිට පැවත එන ආගන්තුක සත්කාර, දැවැන්ත සංස්කෘතික හා පාරිසරික විවිධත්වය ආදී කරුණු නිසා මෙම සහයෝගීතාව තුළින් අපේක්‍ෂිත ඉලක්ක සිතුවාටත් වඩා ඉහළින් සපුරා ගැනීමට හැකිවන අතර ශ‍්‍රී ලංකාව මෙම කලාපය තුළ විශිෂ්ට ගමනාන්තයක් බවට පත්වන බවට කිසිදු සැකයක් නැහැ\"ඔහු වැඩි දුරටත් සඳහන් කළේය. මේ පිළිබඳව තම අදහස් දැක්වූ හේමාස් හෝල්ඩිංග්ස් හි අධ්‍යක්ෂ සහ සීමාසහිත සෙරන්ඩිබ් ලෙෂර් මැනේජ්මන්ට් හි සභාපති අබාස් එසුෆලි මහතා\"සාම්ප‍්‍රදායික සංචාරක කර්මාන්තයේ සීමාවන් නැවත අලූත් කරමින් නව සහ කැපී පෙනෙන ව්‍යාපාරික අවස්ථාවන් වෙත යොමුවීම සඳහා සුදුසු කාලය එළඹ ඇතැ\"යි සඳහන් කළේය.\"වසර 2011 ශ‍්‍රී ලංකාවේ සංචාරය කරන්න\"යනුවෙන් ප‍්‍රකාශයට පත් කොට ඇති අතර 7,50,000 කට අධික සංචාරක පිරිසකගේ පැමිණීම අපේක්‍ෂා කරන එම කාලය තුළ මෙම කර්මාන්තයේ සංවර්ධනය සඳහා අවස්ථාවන්ද ඉතා විශාලයි, සියළුම පාර්ශ්වකරුවන් එකට එක්ව 2011 සඳහා සූදානම් වීමට මේ අවස්ථාවයි. මයිනර් සමූහ ව්‍යාපාරය වැනි කීර්තිමත් සංවිධානයක් සමග සහ ජාත්‍යන්තර වශයෙන් පිළිගැනීමට ලක්ව ඇති එහි \"අනන්තාරා\"නාමය සමග එක්වන්නට ලැබීම හේමාස් සමාගමට මහත් අභිමානයක්.\" මිලදී ගත් මෙම නව දේපළ සෙරන්ඩිබ් ලෙෂර් මැනේජ්මන්ට් සමාගම මගින් පාලනය කරනු ලබන බවත්, අමුත්තන්ගේ වැඩිවන ඉල්ලූමට සරිලන සේ මෙම දේපල තව දුරටත් සංවර්ධනය කිරීමට සැලසුම් කොට ඇතිබවත් ඔහු වැඩිදුරටත් සඳහන් කළේය. මෙම මිලදී ගැනීමත් සමග ත්‍සරන්ඩිබ් ලෙෂර් මැනේජ්මන්ට් විසින් දකුණු වෙරළබඩ කළුතර පිහිටි කානි ලංකා හෝටලයද බෙන්තොට හොටෙල් සෙරන්ඩිබ් ද කොළඹට උතුරින් පිහිටි වයිකාල් ප‍්‍රදේශයේ ක්ලබ් ඩොල්ෆින්ද සංස්කෘතික ත‍්‍රිකෝණයේ පිහිටි සීගිරිය හෝටලයද පාලනය කරනු ලබයි. කානි ලංකා හෝටල නාමය මෙන්ම එය අයත් සයිප‍්‍රියා ලංකා (පුද්ගලික) සමාගමේ නාමයද නුදුරේම වෙනස්වීමට නියමිතය.", "URL": "https://sinhala.adaderana.lk/news.php?nid=10345", "Category": null, "Parent URL": null}