{"Source": "Adaderana", "Timestamp": "August 6, 2016 01:48 pm", "Headline": " වෝන් - මුරලි ටෙස්ට් කිරුළ ශ්‍රී ලංකාව හිමිකර ගනියි ", "News Content": "ටෙස්ට් ශ්‍රේණිගත කිරීම් හි අංක 1 කණ්ඩායම පරාජයට පත් කරමින් වෝන් - මුරලි ටෙස්ට් තරඟාවලිය පළමුවතාවට ජයග්‍රහණය කිරීමට ඇන්ජලෝ මැතිව්ස්ගේ නායකත්වයෙන් යුත් ශ්‍රී ලංකා කණ්ඩායමට මීට මොහොතකට පෙර සමත්විය.ඒ ගාල්ලේදී පැවැති ශ්‍රී ලංකා - ඔස්ට්‍රේලියා දෙවන ටෙස්ට් තරඟය ලකුණු 229කින් ජය ගැනීමත් සමගය.වසර 17ට පසු මහනුවර, පල්ලේකැලේ ක්‍රීඩාංගණයේදී මෙම තරඟවලියේ පළමු තරඟය ජය ගැනීමෙන් පසු අද දිනයේදී මෙම තරඟාවලියේ දෙවන තරඟය ද ජයගනිමින් ශ්‍රී ලංකාව මෙම දස්කම පෑවේය.මෙම තරඟයේ පළමු ඉනිමේදී ශ්‍රී ලංකාව ලකුණු 281ක් ලබාගත් අතර පිළිතුරු ලෙස ඔස්ට්‍රේලියාව ලකුණු 106ක් ලබාගත්තේය.දෙවන ඉනිමේදී ශ්‍රී ලංකාව ලකුණු 237ක් ලබාගත් අතර ඒ සමග තරඟය ජය ගැනීමට ඔස්ට්‍රේලියාවට ලකුණු 413ක ඉලක්කයක් හිමිවිය.කෙසේ වෙතත් රංගන හේරත්ගේ හා දිල්රුවන් පෙරේරාගේ පන්දු යැවීම හමුවේ ඔවුන්ට ලබාගත හැකිවූයේ ලකුණු 183ක් පමණි.දිල්රුවන් පන්දු යවමින් ලකුණු 70ට කඩුළු 6ක් බිඳ දැමූ අතර රංගන හේරත් ලකුණු 74ට කඩුළු 2ක් බිඳ දැමීය.ඔවුන් දෙදෙනා පළමු ඉනිමේදීත් කඩුළු 4 බැඟින් බිඳ දැමූ අතර එහිදී රංගන හේරත් කඩුළු ත්‍රිත්වයක් ලබා ගැනීම විශේෂත්වයකි.මෙම තරඟයේ වීරයා සම්මානය දිල්රුවන් පෙරේරාට හිමිවිය.ඔස්ට්‍රේලියාවට එරෙහිව 1999දී ශ්‍රී ලංකාව ලද ටෙස්ට් තරඟාවලි ජයග්‍රහණයෙන් පසුව වසර 17ට පසුව දෙවන වතාවට ටෙස්ට් තරඟාවලි ජයක් ලද අවස්ථාව බවට මෙය පත්විණ.", "URL": "https://sinhala.adaderana.lk/news.php?nid=62815", "Category": null, "Parent URL": null}