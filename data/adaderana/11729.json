{"Source": "Adaderana", "Timestamp": "October 25, 2010 04:20 pm", "Headline": "පොහොය හා ඉරිදා දිනවල පන්ති තහනම ගැන සලකා බැලීමට කමිටුවක්", "News Content": "පොහෝ දිනයන්හි සහ ඉරිදා උදය වරුවේ උපකාරක පන්ති පැවැත්වීම තහනම් කළ යුතු බවට ඉදිරිපත් ව ඇති යෝජනාව සලකා බැලීමට බස්නාහිර පළාත් ප්‍රධාන අමාත්‍යවරයා විසින් සිව් පුද්ගල කමිටුවක් පත් කර තිබේ. බස්නාහිර පළාත් අමාත්‍ය උදය ගම්මන්පිල මහතාගේ ප්‍රධානත්වයෙන් සමන්විත මෙම කමිටුව මගින් අදාළ වාර්තාව ලබන මස 30 වනදාට පෙර බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතාට භාර දීමට නියමිතය. අනතුරුව දෙසැම්බර් මස 3 සහ 4 දිනයන්හි පැවැත්වීමට නියමිත මහ ඇමති සම්මේලනයේ දී අදාළ යෝජනාව සම්බන්ධයෙන් තවදුරටත් සාකච්ඡා කිරීමට නියමිතව ඇත. පොහොය දින සහ ඉරිදා උදය වරුවේ උපකාරක පන්ති පැවැත්වීම සම්බන්ධයෙන් සමස්ත ලංකා වෘත්තීය දේශකවරුන්ගේ සංගමයේ සභාපති උපුල් ශාන්ත සන්නස්ගල ඇතුළු නියෝජිතයින් පිරිසක් හමු වී සාකච්ඡා කළ බව උදය ගම්මන්පිල අමාත්‍යවරයා පවසයි. හෙට(25) දිනයේ ප්‍රධාන ආගම් හි නියෝජිතයින් පිරිසක් හමුවීමට නියමිත බව ද ඔහු තවදුරටත් ප්‍රකාශ කළේය.", "URL": "https://sinhala.adaderana.lk/news.php?nid=11729", "Category": null, "Parent URL": null}