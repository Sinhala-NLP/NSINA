{"Source": "Adaderana", "Timestamp": "May 30, 2019 01:27 pm", "Headline": "රත්තරං ගාලා වැඩ වරද්ද ගත්ත කෙනෙක්", "News Content": "මහියංගනය පොලිස් වසමේ රන් ආලේපිත ලෝහ කැබලි ව්‍යාජ ලෙස මුදලට විකුණනු පුද්ගලයෙක් අත්අඩංගුවට ගෙන තිබේ. මහියංගනය පොලීසියට ලද තොරතුරක් මත එහි නිලධාරීන් කණ්ඩායමක් මෙම වැටලීම සිදු කර ඇත. එහිදී කිලෝග්‍රෑම් 01 යි ග්‍රෑම් 750 ක් බැරැති රන් ආලේපිත ලෝහ කැබලි 5ක් සමඟ මෙම සැකකරු අත්අඩංගුවට පත්ව තිබේ. ඔහු වයස අවුරුදු 24ක් වු අම්පාර ප්‍රදේශයේ පදිංචි තරුණයෙක් බව පොලීසිය පවසයි. අත්අඩංගුවට ගත් සැකකරු ඊයේ(29) මහියංගනය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ජූනි මස 11 වන දා දක්වා රක්ෂිත බන්ධනාගාර ගත කර තිබේ. මහියංගන පොලීසිය වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=110991", "Category": null, "Parent URL": null}