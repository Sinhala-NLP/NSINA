{"Source": "Adaderana", "Timestamp": "November 18, 2018 10:53 am", "Headline": "මම බයිබලයෙන් දමා ගැසුවේ නෑ ", "News Content": "පාර්ලිමේන්තුවේදී ශුද්ධ වූ බයිබලයකින් දමා ගැසූ බවට තමන්ට කළ චෝදනා සම්පූර්ණයෙන්ම ප්‍රතික්ෂේප කරන බව වෙළද, පාරිභෝගික, සමුපකාර සංවර්ධන හා ක්‍රිස්තියානි කටයුතු පිලිබඳ අමාත්‍ය ජොන්ස්ටන් ප්‍රනාන්දු මහතා නිවේදනයක් නිකුත් කරමින් පවසයි. රනිල් වික්‍රමසිංහ මහතාගේ නායකත්වයෙන් යුතු විපක්ෂයේ දේශපාලනඥයින් විසින් මෙ සම්බන්ධයෙන් සමාජ ජාල මාධ්‍ය ඔස්සේ ගෙන යන ප්‍රචාරයන් සම්පුර්ණයෙන්ම සාවද්‍ය හා ද්වේශ සහගත ප්‍රචාරයන් බවද අමාත්‍යවරයා අවධාරණය කරයි. එමෙන්ම තමන් අදහන ආගමට තමන් කොතරම් ගරු කරනවාද යන්න ආගමික නායකයින් හොදාකාරවම දන්නා බවද විශේෂයෙන් කිව යුතු බවද අමාත්‍යවරයා නිකුත් කළ නිවේදනයේ සඳහන් වේ. ජනතාව තුල තම පර්ශවය කෙරෙහි අප්‍රසාදයක් ඇතිකරවීමට මෙවැනි ආගම හා ශුද්ධ වූ බයිබලය යොදා ගනිමින් සිදු කරන මඩ ප්‍රචාර වලින් පෙනී යන්නේ රනිල් වික්‍රමසිංහ මහතා ප්‍රමුඛ විපක්ෂයේ දේශපාලන බංකොලොත් බාවය බවද අමාත්‍යවරයා පවසයි. ප්‍රජාතන්ත්‍ර විරෝධී කථානායකවරයාගේ අත්තනෝමතික හැසිරීමට විරෝධය පලකරමින් අප විසින් ප්‍රජාතන්ත්‍රවාදය රැක ගැනීම උදෙසා කල සටන හා උද්ඝෝෂණ නිසා ඔවුන්ගේ අරමුණු ඉටු කර ගැනීමට නොහැකි වු බවත් එබැවින් විපක්ෂය විසින් ආගම ධර්මය හා ශුද්ධ වූ බයිබලයට පවා අපහාස කරමින් නිහීන දේශපාලනයක් කිරීමට තරම් පහත් මට්ටමකට ඇද වැටීම අතිශය ශෝකජනක බවත් අමාත්‍යවරයා එම නිවේදනයේ සටහන් කර තිබේ. තවද මෙලෙස ආගම් යොදාගෙන කරන මඩ ප්‍රචාර සදහා රනිල් වික්‍රමසිංහ මහතා හා කථානායක කරූ ජයසූරිය මහතා අනුබල දීම කණගාටුදායක බවද අමාත්‍යවරයා පවසයි. විශේෂයෙන්ම විපක්ෂයේ කතෝලික මන්ත්‍රීවරුන් වන නිරෝෂන් පෙරේරා හරින් ප්‍රනාන්දු සහ රන්ජන් රාමනායක යන මහත්වරුන් ආණ්ඩුවට මඩ ගැසීම සඳහා තමුන් අදහන ආගම පවා පාවිච්චි කිරීම කණගාටුවට කරුණක් වන අතර කණගාටුවකටත් වඩා තමන් එය දකින්නේ පවුකාරකමක් ලෙස බවද අමාත්‍යවරයා කළ නිවේදනයේ සඳහන් වේ. වරක් හිටපු මුදල් අමාත්‍යවරයාවූ මංගල සමරවීර මහතා දේශපාලනික කරුණු අරභයා අති උතුම් මැල්කම් රංජිත් හිමිපාණන් වහන්සේ නිර්දය ලෙස විවේචනය කරද්දි එයට කිසිවක් සිදු නොකළ සිටි මේ විපක්ෂයේ කතෝලික මන්ත්‍රීවරුන් රාජ්‍ය ලාංජනය මුද්‍රණය කල පොතක්, ශුද්ධ වූ බයිබලයක් බවට පවසමින් කරන මඩ ගැසීම අතිශයින්ම අප්‍රසන්න බවත් එබැවින් කතෝලික ආගමවත් ශුද්ධ වූ බයිබලයවත් තමුන්ගේ පටු දේශපාලන අරමුණු වෙනුවෙන් යොදා නොගන්නා ලෙස රනිල් වික්‍රමසිංහ මහතා ප්‍රමුඛ විපක්ෂයේ මන්ත්‍රීවරුන්ට දන්වා සිටිනු බවද අමාත්‍යවරයා කළ නිවේදනයේ වැඩි දුරටත් සඳහන් වේ.", "URL": "https://sinhala.adaderana.lk/news.php?nid=99390", "Category": null, "Parent URL": null}