{"Source": "Adaderana", "Timestamp": "July 28, 2016 11:58 am", "Headline": "විරෝධතා නිසා තීරණයේ වෙනසක්", "News Content": "විරෝධතා එල්ලවීම හේතුවෙන් මඩකළපුව දිස්ත්‍රික්කයේ ඉදිකිරීමට සැළසුම් කර තිබූ ජලජීවී වගා උද්‍යාන ව්‍යාපෘතිය වෙනත් ප්‍රදේශයක ඉදිකිරීමට ධීවර හා ජලජ සම්පත් සංවර්ධන අමාත්‍යංශය තීරණය කර තිබේ.මඩකළපුව දිස්ත්‍රික්කයේ රුපියල් මිලියන 4000ක වියදමින් අක්කර 1200ක භූමි ප්‍රදේශයක මෙම උද්‍යානය ඉදි කිරීමට සැළසුම් කර තිබූ බව අමාත්‍යංශය සඳහන් කළේය.කෙසේවෙතත් මඩකළපුව ප්‍රදේශයේ පිරිසක් දිගින් දිගටම මෙම ව්‍යාපෘතියට බලපෑම් එල්ල කිරීම හෙතුවෙන් ව්‍යාපෘතිය ක්‍රියාත්මක කිරීමට නොහැකි තත්වයක් උද්ගතව ඇති බවට ධීවර අමාත්‍යංශ ලේකම් මංගලිකා අධිකාරි මහත්මිය විසින් ධීවර අමාත්‍ය මහින්ද අමරවීර මහතාට දැනුම් දී ඇත.ඇතැම් පිරිස් විසින් ව්‍යාපෘතිය සම්බන්ධයෙන් ගෙන යන අසත්‍ය ප්‍රචාර මෙම විරෝධතාවට හේතු වී ඇති බව අමාත්‍යංශ ලේකම්වරිය දැනුම් දී තිබේ.ඒ අනුව මේ සම්බන්ධයෙන් පැවති සාකච්ඡාවකදී අමාත්‍ය මහින්ද අමරවීර මහතා නිළධාරීන්ට දැනුම් දී ඇත්තේ මඩකළපුව ප්‍රදේශයට එම ව්‍යාපෘතිය අවශ්‍ය නොවන්නේ නම් උතුරු පළාතේ හෝ වෙනත් ප්‍රදේශයක එය ස්ථාපිත කිරීමට පියවර ගන්නා ලෙසයි.ව්‍යාපෘතිය හරහා මඩකළපුව ප්‍රදේශයේ ජනතාවගේ ආදායම් මට්ටම ඉහළ නැංවීමට තිබූ ඉඩකඩ සහ සිදුවීමට තිබූ විශාල සංවර්ධනය පදනමක් නොමැති විරෝධතා ‍හේතුවෙන් අහිමි වූ බවද අමාත්‍යවරයා එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=62509", "Category": null, "Parent URL": null}