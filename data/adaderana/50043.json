{"Source": "Adaderana", "Timestamp": "March 18, 2015 09:57 am", "Headline": "හිටපු ජනපතිගේ පරිවාර ආරක්ෂක රථ අඩුකෙරෙයි", "News Content": "හිටපු ජනාධිපති මහින්ද රාජපක්ෂ මහතාගේ ආරක්ෂක පරිවාර රථ අඩුකර ඇති බව ඔහුගේ මාධ්‍ය අංශය සඳහන් කරයි. ජනාධිපති ලේකම්වරයා විසින් කරන ලද ඉල්ලීමකට අනුව ජනාධිපති ආරක්ෂක අංශයට ලබාදී තිබුණු පරිවාර ආරක්ෂක රථ කිහිපයක් යළි බාරදුන් බව මාධ්‍ය අංශයේ ප්‍රකාශකයෙක් අද දෙරණට කියා සිටියේය. කෙසේ වුවද මේ පිළිබඳ අද දෙරණ කළ විමසුමකට ප්‍රතිචාර දක්වමින් පොලිස් මාධ්‍ය ප්‍රකාශක,සහකාර පොලිස් අධිකාරී රුවන් ගුණසේකර මහතා කියා සිටියේ 'ජනාධිපති ආරක්ෂක කොට්ඨාසය'මගින් පොදුවේ ජනාධිපතිවරයෙකුට සලසන ලද ආරක්ෂාව 'හිටපු ජනාධිපතිවරයෙකුට'ඒ ආකාරයෙන්ම නොලැබෙන බවයි. ඒ අනුව ජනාධිපතිවරයාව සිටි අවදියේ සපයන ලද ආරක්ෂක නිලධාරීන් මෙන්ම පරිවාර ආරක්ෂක රථද ධූරයෙන් ඉවත්වූ පසු පවත්නා විධිවිධාන අනුව අඩුකෙරෙන බැවින් පොදුවේ හිටපු ජනාධිපතිවරුන්ට සලසන අන්දමේ ප්‍රමාණවත් ආරක්ෂාවක් හා පරිවාර ආරක්ෂක රථ හිටපු ජනාධිපති මහින්ද රාජපක්ෂ මහතාටද ලබාදී ඇති බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50043", "Category": null, "Parent URL": null}