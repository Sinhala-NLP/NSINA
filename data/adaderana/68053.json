{"Source": "Adaderana", "Timestamp": "January 13, 2017 09:17 am", "Headline": "  GSPප්ලස් නිසා වසරකට බිලියන 300ක ප්‍රතිලාභයක් ලැබිය හැකියි", "News Content": "ජී.එස්.පී ප්ලස් සහනය හිමිවීමෙන් මෙරටට වාර්ෂිකව රුපියල් බිලියන 300ක ප්‍රතිලාභයක් ලැබිය හැකි බව මුදල් අමාත්‍ය රවී කරුණානායක මහතා පවසයි.නෙස්ලේ ලංකා සමාගමේ කිරි සහ පොල් ආශ්‍රිත ධාරිතාව ඉහළ නැංවීම වෙනුවෙන් පන්නල ප්‍රදේශයේ නව කර්මාන්ත ශාලාවක් ඉදිකිරීම සඳහා මුල්ගල තැබු අවස්ථාවට එක්වෙමින් ඒ මහතා මේ බව ප්‍රකාශ කළේය.ජනාධිපති මෛත්‍රීපාල සිරිසේන මහතා අතින් කර්මාන්ත ශාලාවට ඊයේ(12) මුල්ගල තැබුණු අතර එහිදී හොදම කිරි ගොවීන් ඇගයීමේ වැඩසටහන යටතේ ජයග්‍රහණය කළ කිරි ගොවීන් වෙත ත්‍යාග සහ සහතික පත් ප්‍රදානය ද ජනාධිපතිවරයා අතින් සිදු වුණි.පොල් වගා කිරීමේ මණ්ඩලය සහ නෙස්ලේ ලංකා සමාගම එක්ව පොල් වගාව නගා සිටුවීම සඳහා පොල් පැළ ලබාදීමේ වැඩසටහනක් ද සංවිධානය කර තිබූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=68053", "Category": null, "Parent URL": null}