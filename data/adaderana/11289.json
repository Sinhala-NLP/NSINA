{"Source": "Adaderana", "Timestamp": "October 5, 2010 08:19 am", "Headline": "සෙනසුරාදාට තැපෑල නැවතීම ගැන සාකච්ඡාවක් ", "News Content": "තැපැල් සේවාව සෙනසුරාදා දිනයේ නතර කිරීම සම්බන්ධයෙන් මේ වන විට සාකච්ඡා ආරම්භ කර ඇති බව තැපැල්පති එම්.කේ.බී දිසානායක මහතා පවසයි. සෙනසුරාදා දිනයේ ‍තැපැල් සේවාව පවත්වාගෙන යාම රජයට පාඩුවක් බව ඔහු සඳහන් කරයි. සෙනසුරාදා වඩ කරන සියලු සේවකයින් සඳහා රජය විසින් දීමනාවක් ගෙවන බවත්, එහි ව‍ටිනාකම වසරකට මිලියන 450 ක් පමණ වන බවත් ඔහු සඳහන් කළේය. නමුත් මේ වනවිට සාමාන්‍ය ලිපි ප්‍රමාණය අඩු වී ඇති බවත්, සම්ප්‍රදායික තැපැල් සේවා අඩුවී ඇති බවත් දිසානායක මහතා පෙන්වා දෙයි. ඒ අනුව සෙනසුරාදා දිනය තුළ තැපැල් කාර්යාල විවෘත කර තැබීම හා රජය දරන වියදම ප්‍රතිඵලදායක ද යන්න පිළිබඳව දෙවරක් සිතිය යුතු බව තැපැල්පතිවරයා කියා සිටියි. ඒ පිළිබඳව මේ වනවිට සාකච්ඡා පවතින බව ද හෙතෙම සඳහන් කළේය. අධ්‍යයනයක් ලෙස සෙනසුරාදා දිනවල තැපැත් කාර්යාල වල ආදායම පිළිබඳව ගණනය කිරීමක් සිදුකළ බව තැපැල්පති එම්.කේ.බී දිසානායක මහතා ප්‍රකාශаකළේය. වියදමට සරිලන ආදායමක් නොමැති බව එහිදී පෙනී ගිය බව ඔහු පෙන්වා දුන්නේය. එමනිසා මෙම කාරණා සියල්ල සැලකිල්ලට ගෙන සෙනසුරාදා දිනය තුළ තැපැල් සේවාව පවත්වාගෙන යාම පිළිබඳව තීරණයකට එළඹෙන බව හෙතෙම සඳහන් කළේය. එමෙන්ම සියලුම වෘත්තීය සමිති හා සේවකයින් සමග මේ පිළිබඳව සාකච්ඡා කළ යුතු බව දිසානායක මහතා අවධාරණය කළේය.", "URL": "https://sinhala.adaderana.lk/news.php?nid=11289", "Category": null, "Parent URL": null}