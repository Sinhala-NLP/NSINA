{"Source": "Adaderana", "Timestamp": "December 12, 2016 11:56 am", "Headline": " තමිල්නාඩු ධීවරයින්ට සිදුවන හිරිහැරවලට ඉන්දීය රජය මැදිහත් වියයුතුයි", "News Content": "ශ්‍රී ලංකා මුහුදු සීමාවේදී තමිල්නාඩු ධීවරයින්ට සිදු වන හිරිහැර සම්බන්ධයෙන් ඉන්දීය මධ්‍යම රජය වහාම මැදිහත්විය යුතු බව තමිල්නාඩුවේ නව ප්‍රධාන අමාත්‍ය ඕ.පනිර්සෙල්වම් පවසයි. ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමු කරමින් තමිල්නාඩු ප්‍රධාන අමාත්‍යවරයා මෙම ඉල්ලීම සිදු කර ඇති බව ඉන්දීය මාධ්‍ය වාර්තා ක‍ළේය. පසුගිය සෙනසුරාදා දිනයේ තමිල්නාඩු ධීවරයින් 08 දෙනෙකුට ශ්‍රී ලංකා නාවික හමුදාව විසින් පහරදී ඇති බව තමිල්නාඩු ප්‍රධාන අමාත්‍යවරයා අදාළ ලිපියේ සඳහන් කර ති‍බේ. එමෙන්ම පසුගිය නොවැම්බර් 19 වන දින තමිල්නාඩු ධීවරයින් 15 දෙනෙකු නාවික හමුදාව විසින් අත්අඩංගුවට ගැනීම පිළිබඳව ද එම ලිපියේ සඳහන් කර ඇති බව වාර්තා වෙයි. මෙම ගැටළුව සම්බන්ධයෙන් ඉන්දීය අග්‍රාමාත්‍ය නරේන්ද්‍ර මෝදි මහතා පෞද්ගලිකවම අවධානය යොමුකළ යුතු බව තමිල්නාඩු ප්‍රධාන අමාත්‍යවරයා සිය ලිපියෙන් ඉල්ලා ති‍බේ. ශ්‍රී ලංකාව භාරයේ ඇති ධීවර යාත්‍රා 107ද නිදහස් කර ගැනීමට අවශ්‍ය පියවර ගන්නා ලෙස ‍මෙම ලිපි‍යේ සඳහන් කර ඇත. තමිල්නාඩු ප්‍රධාන අමාත්‍ය ඕ.පනිර්සෙල්වම් සිය ධූරයට පත්වීමෙන් අනතුරුව ධීවර ගැටළුව සම්බන්ධයෙන් ඉන්දීය අග්‍රාමාත්‍යවරයාට ලිඛිතව දැනුම් දුන් පළමු අවස්ථාව ‍‍‍මෙය ‍වේ. පසුගිය සෙනසුරාදා දිනයේ තමිල්නාඩු ධීවරයින් 08 දෙනෙකුට ශ්‍රී ලංකා නාවික හමුදාව විසින් සිදු කර ඇති බව කියන පහරදීම සම්බන්ධයෙන් අද දෙරණ නාවික හමුදාවෙන් කළ විමසීමකදී එවැනි කිසිඳු පහරදීමක් නාවික හමුදාව විසින් සිදු කර නොමැති බව නාවික හමුදා මාධ්‍ය ප්‍රකාශක කපිතාන් අක්‍රම් අලවි මහතා සඳහන් කළේය.", "URL": "https://sinhala.adaderana.lk/news.php?nid=66956", "Category": null, "Parent URL": null}