{"Source": "Adaderana", "Timestamp": "April 10, 2015 04:02 pm", "Headline": "කොරියාවේ ඉන්න අයට දඬුවම් කරනවා", "News Content": "කොරියාවේ ලියාපදිංචි කාලය අවසන් වීමෙන් පසු එරට රැඳී සිටින ශ්‍රී ලාංකිකයින්ට තරාතිරම නොබලා දඬුවම් ලබා දෙන බව විදේශ රැකියා අමාත්‍ය තලතා අතුකෝරල මහත්මිය පවසයි.අමාත්‍යවරිය සඳහන් කළේ ලියාපදිංචි කාලය අවසන් වූ පුද්ගලයින් 4000කට අධික ප්‍රමාණයක් මේ වන විට කොරියාවේ රැඳී සිටින බවයි.අද පෙරවරුවේ විදේශ සේවා නියුක්ති කාර්යංශයේ දී කොරියාව බලා යාමට සිටි ශ්‍රමිකයන් පිරිසක් හමුවෙමින් අමාත්‍යවරිය මේ බව සඳහන් කළේය.ගිවිසුම් කාලය අවසන් වීමෙන් පසුවත් බොහෝ දෙනෙකු එරට රැඳී සිටීම හේතුවෙන් මෙරට කොරියාවේ රැකියා වලට යාමට බලාපොරොත්තුවෙන් සිටින අයට එම අවස්ථාව අහිමි වන බව එම කාර්යංශය පවසයි.මෙම තත්වය වළක්වා ගැනීමට ඉදිරියේදී ඔවුන්ගෙන් බැදුම්කරයක් සහ පුද්ගල බැදුම්කරයක් ලබා ගැනීමට බලාපොරොත්තු වන බව අමාත්‍යවරිය සඳහන් කරයි.එමෙන්ම ඉදිරියේදී යුරෝපා රටවල රැකියා අවස්ථා ලැබීමට නියමිත බවත්, ඒ සඳහා සුදුසුකම් ලත් පුහුණු ශ්‍රමිකයින් යැවීමට කටයුතු කරන බවත්, අමාත්‍යවරිය වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=50574", "Category": null, "Parent URL": null}