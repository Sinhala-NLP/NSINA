{"Source": "Adaderana", "Timestamp": "December 14, 2013 04:32 pm", "Headline": "ව්‍යාපාරිකයා විභාග ප්‍රශ්න පත්‍රයෙනුත් හම්බ කරන්න ගිහින්", "News Content": "විභාග ප්‍රශ්න පත්‍රයක් සිය වෙළඳසැලේ අලෙවි කිරීමේ චෝදනාව මත පේරාදෙණිය ප්‍රදේශයේ ව්‍යාපාරිකයෙකු පේරාදෙණිය පොලිසිය විසින් අත්අඩංගුවට ගෙන තිබේ. අද පෙරවරුවේ සැකකාර ව්‍යාපාරිකයා අත්අඩංගුවට ගෙන ඇති බව වාර්තා වේ. පේරාදෙණිය රණබිම රාජකීය විද්‍යාලයේ 06වන ශ්‍රේණියට සිසුන් ඇතුළත් කිරීම සඳහා වන ගණිතය සහ සාමාන්‍ය දැනීම ප්‍රශ්න පත්‍රය මොහු මෙලෙස අලෙවි කර ඇති බව පොලිසිය සඳහන් කළේය. අදාල ප්‍රශ්න පත්‍ර රුපියල් 20,000 ක වැනි අධික මුදලකට අලෙවි කර ඇති බවට ද පොලිසිය සිදුකළ විමර්ශන වලදී තොරතුරු අනාවරණය කරගෙන ඇත. මෙම සිද්ධිය සඳහා තවත් පුද්ගලයින් කිහිපදෙනෙකු සම්බන්ධ බව පොලිසිය සඳහන් කළේය. ඔවුන් අත්අඩංගුවට ගැනීම සඳහා පේරාදෙණිය පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=39592", "Category": null, "Parent URL": null}