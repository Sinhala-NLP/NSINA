{"Source": "Adaderana", "Timestamp": "December 2, 2011 09:37 am", "Headline": "සමගි සන්ධානයක් සඳහා කිසිදු අර්ථවත් උත්සාහයක් නෑ", "News Content": "සිවිල් යුද ගැටුම් පැවති කාල සීමාව තුළ සිදුවූ බවට එල්ල වී ඇති බරපතල යුද අපරාධ චෝදනා සම්බන්ධව ශ්‍රී ලංකාව වගකීම බාරගැනීම අවශ්‍ය බව කැනේඩියානු විදේශ කටයුතු අමාත්‍ය ජෝන් බෙයාඩ් පවසයි. යුද්ධය අවසන්ව වසර 02 ක කාලයක් ගතවුවද ද්‍රවිඩ ජන කොටස සමග සමගි සන්ධානයකට එළඹීම සම්බන්ධ අර්ථවත් ප්‍රයත්නයක් දැකගත නොහැකි බව ඔහු සඳහන් කර ඇති බව ද කැනේඩියානු මාධ්‍ය වාර්තා කරයි. සමගි සන්ධානයකට එළඹීම අත්‍යවශ්‍ය බව ජෝන් බෙයාඩ් අවධාරණය කර ඇති බව ද එම මාධ්‍ය වාර්තා පෙන්වාදෙයි. එමෙන්ම ශ්‍රී ලංකාවේ සිදුවූ බව කියන යුද අපරාධ සම්බන්ධව විමර්ශනය කිරීම සඳහා පත්කළ කමිටුව මගින් ප්‍රකාශයට පත්කරන ලද වාර්තාව පිළිබඳව ද විදේශ කටයුතු අමාත්‍යවරයා එක්සත් ජාතීන්ගේ සංවිධානය වෙත සිය ප්‍රසාදය පළ කර තිබේ. ශ්‍රී ලංකා රජය ආඥාදායකත්වයක් කරා නැඹුරුවීමේ තත්ත්වය වර්ධනය වෙමින් පවතින බව ද ජෝන් බෙයාඩ් ප්‍රකාශ කර ඇති බව කැනේඩියානු මාධ්‍ය වාර්තා පවසයි.", "URL": "https://sinhala.adaderana.lk/news.php?nid=20409", "Category": null, "Parent URL": null}