{"Source": "Adaderana", "Timestamp": "September 8, 2011 07:53 am", "Headline": "තල් රුප්පාවෙන් පොල් රුප්පාවට චාරිකාව ඇරඹෙයි", "News Content": "උතුරේ පුනරුත්ථාපන මධ්‍යස්ථාන වල දී පුනරුත්ථාපනය කරන ලද අභ්‍යාසලාභීන් හා දකුණේ ජනතාව අතර සුහදතාවය , සහජීවනය වර්ධනය කිරීම සඳහා සංවිධානය කරන\" තල් රුප්පාවෙන් - පොල් රුප්පාවට\" මිත්‍රත්ව චාරිකාව අද ආරම්භ වේ. පුනරුත්ථාපන හා බන්ධනාගාර ‍ප්‍රතිසංස්කරණ අමාත්‍යාංශය හා යෞවන කටයුතු හා නිපුණතා සංවර්ධන අමාත්‍යාංශය එක්ව මෙම වැඩසටහන සංවිධානය කර තිබේ. මෙහි දී උතුරේ පුනරුත්ථාපන මධ්‍යස්ථාන වල දී පුනරුත්ථාපනය වූ තරුණයන් 475ක් සහ තරුණියන් 25ක් වව්නියාවේ සිට දකුණට පැමිණීමට නියමිතව ඇත. අද අලුයම ඕමන්තයේ සිට විශේෂ දුම්රියකින් පිටත් වූ මෙම පිරිස පස්වරු 4.00 ට මාතර සනත් ජයසූරිය ක්‍රීඩාංගණයට පැමිණීමට නියමිතය. එහි දී ඔවුන්ව විශේෂ පෙරහැරකින් පිළීගනු ලබන අතර ඔවුන්‍ වෙනුවෙන් රාත්‍රී ‍විශේෂ සංගීත ප්‍රසංගයක් ද සංවිධානය කර තිබේ. මෙම පිරිස හෙට දිනයේ දී මාතර ඇතුළු දකුණේ ප්‍රදේශ කිහිපයක විනෝද චාරිකාවකට එක් වන අතර එහි දී දකුණට ආවේණික බලි තොවිල් ශාන්තිකර්ම රැසක් ඇතුළු සංස්කෘතික අංගයන් රැසක් දැක බලා ගැනීමේ හැකියාව ඔවුන්ට හිමි වේ. දින 4ක් පුරා දකුණේ සංචාරයක නිරත වන මෙම පුනරුත්ථාපන අභ්‍යාසලාභීන් දකුණේ තරුණයින් සමඟ ක්‍රිකට් තරග ඇතුළු ක්‍රීඩා ඉසව් ගණනාවකට ද සහභාගී වීමට නියමිතය.", "URL": "https://sinhala.adaderana.lk/news.php?nid=18586", "Category": null, "Parent URL": null}