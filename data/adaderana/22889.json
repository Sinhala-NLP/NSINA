{"Source": "Adaderana", "Timestamp": "March 19, 2012 09:24 am", "Headline": "තේ වගාවට අලුත් රෝගයක් - දෙනියායේ වගාකරුවන් අමාරුවේ", "News Content": "දෙනියාය ප්‍රදේශයේ‍ තේ වගාවට වැළඳී ඇති අලුත් රෝග තත්ත්වයක් හේතුවෙන් ‍තේ වගාකරුවන් අසීරුතාවයට පත්ව සිටියි. දුඹුරු කොළ රෝගය ලෙස ගැමියන් මෙම රෝග තත්ත්වය හඳුන්වන බව අද දෙරණ වාර්තාකරු සඳහන් කළේය. මෙම රෝගය වැළඳුනු පසු සාමාන්‍ය තේ ‍ගසේ කොළ ‍දුඹුරු පැහැයක් ගන්නා බවත් මේ වන විට එම රෝග තත්ත්වය ප්‍රදේශයේ කුරුඳු වගාවන්ට පැතිර යාමේ අවදානමක් පවතින බවත් සඳහන්ය. රජයේ තේ පර්යේෂණාගාරයට අයත් ශාඛාවක් දෙනියාය ප්‍රදේශයේ පැවතිය ද මේ දක්වා තේ වගාවට වැළඳී ඇති රෝග තත්ත්වය සම්බන්ධයෙන් පියවරක් ගෙන නොමැති බව ප්‍රදේශවාසීන් පවසයි. එම රෝගය ඇල්ගී විශේෂයක් නිසා හටගන්නා බව ඒ පිළිබඳව දෙනියාය ප්‍රධාන තේ පරීක්ෂක එස්.එස් දිසානායක මහතාගෙන් අද දෙරණ කළ විමසීමක දී ඒ මහතා සඳහන් කළේය. ඊට අදාළ දිලීර නාශක දෙවරක් ඉසීමෙන් රෝගය පාලනය කර ගත හැකි බව ද ඔහු පෙන්වා දුන්නේය.", "URL": "https://sinhala.adaderana.lk/news.php?nid=22889", "Category": null, "Parent URL": null}