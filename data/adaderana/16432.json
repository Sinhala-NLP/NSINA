{"Source": "Adaderana", "Timestamp": "May 31, 2011 09:29 am", "Headline": "අධිකරණ නියෝග මගින් වෘත්තීය සමිති අරගලය කඩාකප්පල් කිරීමට ඉඩදෙන්නේ නෑ", "News Content": "විශ්ව විද්‍යාල අංශාධිපතිවරුන්ගේ ඉල්ලා අස්වීමේ ලිපි බාරගැනීම වළක්වාලමින් අභියාචානාධිකරණය විසින් නිකුත් කර ඇති තහනම් නියෝගය පිළිබඳව අද(31) දිනයේ විශේෂ සාකච්ඡාවක් පවත්වන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. වයඹ සහ ශ්‍රී ජයවර්ධනපුර විශ්ව විද්‍යාල වල අවසන් වසරේ ඉගෙනුම ලබන සිසුන් දෙදෙනෙකු ගොනු කළ පෙත්සමක් විභාග කිරීමෙන් අනතුරුව අභියාචානාධිකරණය ඊයේ(30) මෙම නියෝගය ලබා දෙනු ලැබීය. සිය සංගමයේ නිලධාරී මණ්ඩලය මේ සම්බන්ධයෙන් සාකච්ඡා කිරීමට විශේෂ රැස්වීමක් කැඳවා ඇති බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති නිර්මාල් රංජිත් දේවසිරි මහතා සඳහන් කළේය. මෙම අධිකරණය නියෝගය සම්බන්ධයෙන් ගනු ලබන ඉදිරි ක්‍රියාමාර්ග පිළිබඳව එහි දී අවසන් තීරණයක් ගැනීමට බලාපොරොත්තු වන බව නිර්මාල් රංජිත් දේවසිරි මහතා ප්‍රකාශ කළේය. අධිකරණ නියෝග මගින් සිය වෘත්තීය සමිති අරගලය කඩාකප්පල් කිරීමට ඉඩ ලබා නොදෙන බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති නිර්මාල් රංජිත් දේවසිරි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16432", "Category": null, "Parent URL": null}