{"Source": "Adaderana", "Timestamp": "January 8, 2017 09:28 am", "Headline": "හම්බන්තොට සිද්ධිය-තවත් පිරිසක් සොයා පොලිස් මෙහෙයුම්", "News Content": "මහේස්ත්‍රාත්වරයා ලබාදුන් නියෝග කඩකරමින් හම්බන්තොට අයෝජන කලාපයට මුල්ගල තැබීමේ අවස්ථාවේ දී විරෝධතා පැවැත්වු සහ පොදු දේපලවලට අලාභහානි කළ පුද්ගලයින් අත්අඩංගුවට ගැනීම සඳහා විශේෂ මෙහෙයුමක් පොලීසිය විසින් ක්‍රියාත්මක කර තිබේ.හම්බන්තොට මහේස්ත්‍රාත්වරයා විසින් හම්බන්තොට පරිපාලන සංකීර්ණය හා යෝජිත කර්මාන්තපුරය ආශ්‍රිත ප්‍රදේශ කිහිපයක විරෝධතා පැවැත්වීම තහනම් කරමින් පසුගිය සිකුරාදා දිනයේ නියෝගයක් නිකුත් කරනු ලැබීය.එහෙත් එම නියෝගය නොතකමින් ඊයේ(07) පෙරවරුවේ අම්බලන්තොට නගරයේ සහ යෝජිත කර්මාන්තපුරය ආශ්‍රිත ප්‍රදේශයේ විරෝධතාවයක් පැවති අතර එහිදී නොසන්සුන්කාරී තත්ත්වයක් ද ඇති වුණි.නොසන්සුන්කාරී තත්ත්වය පාලනය කිරීමට පොලීසිය විසින් කදුළු ගෑස් සහ ජල ප්‍රහාර එල්ල කළ අතර විරෝධතාකරුවන් විසින් පොලීසිය දෙසට ගල්මුල් ප්‍රහාරයන් ද එල්ල කරනු ලැබීය.එහිදී පොලිස් නිලධාරීන් ඇතුළු පුද්ගලයින් 24 දෙනෙකු තුවාල ලබා රෝහල් ගත කර ඇති බව වාර්තා වෙයි.පසුව සිදුකළ මෙහෙයුම්වල දී පුද්ගලයින් පනස් දෙදෙනෙකු අත්අඩංගුවට ගත් බව පොලීසිය පවසයි.ඔවුන්ගෙන් විසි තුන් දෙනෙකු ඊයේ රාත්‍රී හම්බන්තොට මහේස්ත්‍රාත්වරයා වෙත ඉදිරිපත් කිරීමෙන් අනතුරුව විසි එක් දෙනෙකු හෙට දින දක්වා ද තවත් දෙදෙනෙකු ලබන 11 වන දින දක්වා ද රක්ෂිත බන්ධනාගාර ගත කිරීමට නියෝග කර තිබේ.ප්‍රදේශයේ ආරක්ෂාව සඳහා මේ වන විට පොලිස් විශේෂ කාර්යය බලකාය යොදවා ඇති අතර මේ වන විට ප්‍රදේශයේ සාමකාමී වාතාවරණයක් පවතින බව පොලීසිය සඳහන් කළේය.", "URL": "https://sinhala.adaderana.lk/news.php?nid=67843", "Category": null, "Parent URL": null}