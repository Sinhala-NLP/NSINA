{"Source": "Adaderana", "Timestamp": "September 17, 2010 12:36 pm", "Headline": "ලක්ෂ්මන්, අර්ල් සාමාජිකත්ව අහිමි කිරීම වලකමින් වාරණ නියෝග", "News Content": "එක්සත් ජාතික පක්ෂ පාර්ලිමේන්තු මන්ත්‍රීවරුන් වන ලක්ෂ්මන් සෙනවිරත්න සහ අර්ල් ගුණසේකර යන මහත්වරුන්ගේ පක්ෂ සාමාජිකත්වය අහිමි කිරීම වළක්වාලමින් කොළඹ දිසා අධිකරණය අද වාරණ නියෝගයක් නිකුත් කරනු ලැබීය. එමෙන්ම එම මන්ත්‍රීවරුන් දෙදෙනා පසුගිය මහ මැතිවරණ සමයේ පක්ෂ නායකත්වය වෙත ලබාදුන් ඉල්ලා අස්වීමේ ලිපි ක්‍රියාත්මක කිරීම වළක්වාලමින් තවත් වාරණ නියෝගයක් ද අධිකරණය නිකුත් කර තිබේ. අර්ල් ගුණසේකර සහ ලක්ෂ්මන් සෙනවිරත්න යන මන්ත්‍රීවරුන් ඉදිරිපත් කර තිබු පෙත්සම් දෙකක් විභාග කිරීමෙන් අනතුරුව අධිකරණය මෙම වාරණ නියෝග නිකුත් කර ඇත. තමන්ගෙන් කිසිදු කරුණු විමසීමකින් තොරව පක්ෂ සාමාජිකත්වය අහිමි කිරීමට පක්ෂ නායකත්වය ගත් තීරණය නීති විරෝධි බව එම පෙත්සම් මඟින් මන්ත්‍රීවරුන් දෙදෙනා කියා සිටියහ. එම කරුණු සලකා බැලු අධිකරණය එක්සත් ජාතික පක්ෂ මහලේකම් තිස්ස අත්තනායක සහ කෘත්‍යාධිකාරී මණ්ඩල සාමාජිකයින් 74 දෙනෙකු වෙත මෙම වාරණ නියෝගය නිකුත් කර ඇත. එම වාරණය දින 14ක කාලයක් සඳහා බල පැවැත්වෙන බව එම නියෝගයේ දැක්වේ.", "URL": "https://sinhala.adaderana.lk/news.php?nid=10919", "Category": null, "Parent URL": null}