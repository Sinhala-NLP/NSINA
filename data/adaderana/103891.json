{"Source": "Adaderana", "Timestamp": "February 8, 2019 10:05 am", "Headline": "වෙනිසියුලාවට ගෙනා මානූෂීය ආධාර තවතමත් කොලොම්බියානු දේශසීමාවේ", "News Content": "දේශපාලන සහ ආර්ථික අර්බුද රැසකට මුහුණදුන් වෙනිසියුලානු රාජ්‍යය පසුගිය සමයේදී දැඩි කතාබහට ලක්වූ රාජ්‍යයක්. පවතින ඉහළ උද්ධමන අනුපාත හමුවේ පීඩනයට පත්ව සිටින එරට ජනතාවට සහනයක් ගෙන දෙමින් ජාත්‍යන්තර මානුෂීය ආධාර රටේ දේශසීමාව වෙත පැමිණ ඇති බවට විදෙස් මාධ්‍ය අද වාර්තා කළේය. වෙනිසියුලාව වෙත ගෙන ආ මානුෂීය ආධාර මේ වන විට එහි කොලොම්බියානු අතර දේශසීමාවේ රදවා තිබේ. මෙම ආධාර අතර ආහාර ද්‍රව්‍ය සහ ඖෂධ පවතින බවද සඳහන්. ඒවා රට තුළට ගෙන ඒම සඳහා වෙනිසියුලානු රජයේ අවසරය ලැබෙන තුරු අපේක්ෂාවෙන් පසුවන බව ඒ සම්බන්ධ බලධාරීන් ප්‍රකාශ කළේය. ආධාර දේශසීමාව වෙත පැමිණි පුවත අසා එහි වැසියන් දැඩි සේ ප්‍රීතියට පත්ව ඇති බවත් සඳහන් වෙයි. කඩිනමින් ආධාර බෙදා දෙනු ඇතැයි තමන් අපේක්ෂා කරන බවට ඔවුන් පැවසුවාය. ජනාධිපති නිකලස් මදුරෝට එරෙහිව රටපුරා පැවැති විරෝධතා තවත් ව්‍යාකූල කරමින් එරට විපක්ෂ නායක ජුවාන් ගුවයිඩෝ විසින් තමන් රටේ ජනාධිපතිවරයා බවට තමන් විසින්ම ප්‍රකාශයට පත් කරගත්තේ පසුගිය මාසයේදීයි. කෙසේ වෙතත් ජනාධිපති ධුරයෙන් ඉවත්වීම මදුරෝ ප්‍රතික්ෂේප කළ අතර අනතුරැව රටපුරා අර්බුද තවදුරටත් වර්ධනය වී තිබේ.", "URL": "https://sinhala.adaderana.lk/news.php?nid=103891", "Category": null, "Parent URL": null}