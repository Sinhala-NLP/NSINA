{"Source": "Adaderana", "Timestamp": "December 8, 2011 11:21 am", "Headline": "දෙසැම්බර් 11 සිට ප්ලාස්ටික් ඇසුරුම් අනිවාර්යයි", "News Content": "එළවළු සහ පළතුරු ප්‍රවාහනයේ දී ප්ලාස්ටික් ඇසුරුම් භාවිතය ලබන 11 වැනිදා මධ්‍යම රාත්‍රියේ සිට අනිවාර්යය කර ඇති බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. එදින සිට ප්ලාස්ටික් ඇසුරුම් භාවිතා‍ නොකරන පුද්ගලයින්ට එරෙහිව නීතිය දැඩිව ක්‍රියාත්මක කරන බව ඔහු සඳහන් කරයි. මේ වන විට කෘෂිකර්ම අමාත්‍යාංශය සහ අභ්‍යන්තර වෙළඳ කටයුතු අමාත්‍යාංශය එක්ව ප්ලාස්ටික් ඇසුරුම් ලක්ෂ තුන හමාරක ප්‍රමාණයක් වෙළ‍ඳපොළට නිකුත් කර ඇති බව ජොන්ස්ටන් ප්‍රනාන්දු අමාත්‍යවරයා අද(08) පෙරවරුවේ පැවති මාධ්‍ය හමුවක දී කියා සිටියේය. ඇතැම් ගොවීන් මෙම ඇසුරුම් රෙදි පිළි ඇසිරීම සඳහා භාවිත කරන බව ද අමාත්‍යවරයා සඳහන් කළේය. ප්ලාස්ටික් ඇසුරුම් මිලදි ගත නොහැකි පුද්ගලයින්ට රුපියල් පනහක දෛනික කුලී පදනමක් මත ඇසුරුම් ලබාදීමට ද පියවර ගෙන ඇති බව අමාත්‍යවරයා පවසයි. මෙම නීතිය කඩකරන පුද්ගලයින්ට රුපියල් 1000 සිට 10, 000 දක්වා දඩ මුදල් අයකරන බවත්, සමාගම්වලින් රුපියල් 100, 000 දක්වා දඩ මුදල් අයකරන බව ද හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=20542", "Category": null, "Parent URL": null}