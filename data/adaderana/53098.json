{"Source": "Adaderana", "Timestamp": "August 7, 2015 01:35 pm", "Headline": "මේක යහපාලනයක් නෙවෙයි-පාතාල පාලනයක්", "News Content": "යහපාලනයක් උදාකර ඇතැයි කියනු ලැබුවද දකින්නට ලැබෙන්නේ පාතාල පාලනයක් එජනිස මහලේකම් සුසිල් ප්‍රේමජයන්ත පවසයි.බ්ලුමැන්ඩල් ඇතිවූ සිද්ධියෙන් සාධාරණ මැතිවරණයකට කැළැලක් ඇතිවුණු බව අගමැති රනිල් වික්‍රමසිංහ මහතා පවසා ඇති බවත්, එය සැබෑවක් බවත්, ඊට වගකිව යුත්තේ රවී කරුණානායක අමාත්‍යවරයා බවත් ප්‍රේමජයන්ත මහතා කියා සිටියේ අද (07) කොළඹ පැවති මාධ්‍ය හමුවකදීය.අධිකරණ නියෝජ්‍ය අමාත්‍ය සුජීව සේනසිංහ මහතාගේ බලපෑම් හේතුවෙන් මේවන විට කඩුවෙල පොලිස් ස්ථානය වටා එස්.ටී.එෆ් ආරක්ෂාව යොදවා ඇතැයි හෙතෙම අවධාරණය කළේය.අග්‍රාමාත්‍ය රනිල් වික්‍රමසිංහ මහතා පක්ෂ නායකයා ලෙස සුජීව සේනසිංහ සම්බන්ධයෙන් ගනු ලබන්නේ කුමන පියවරක්දැයි තමන් විමසන බව ඔහු කියා සිටියේය.මෙම මාධ්‍ය හමුවට එක්වූ හිටපු පාර්ලිමේන්තු මන්ත්‍රී ඩිලාන් පෙරේරා මහතා කියා සිටියේ පවුලේ ඥාතීන්ගේ අකමැත්ත නොසලකා තාජුඩීන් ගේ මළ සිරුර ගොඩගැනීමට ආණ්ඩුව කටයුතු කරමින් සිටින බවයි.එක්සත් ජාතික පක්ෂය මෙවර මහමැතිවරණයෙන් පරාජය වන බව දැන දැනම බොරුවට රාජපක්ෂලාට මඩප්‍රචාර දියත්කර ඇති බව පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=53098", "Category": null, "Parent URL": null}