{"Source": "Adaderana", "Timestamp": "July 24, 2018 03:12 pm", "Headline": "ජලජීවි වගාවට පස් අවුරුදු සැලැස්මක්", "News Content": "මෙරටට වැඩිම විදේශ විනිමය උපයන කර්මාන්තය බවට ජලජීවි වගාව බවට පත්කිරීම සඳහා පස් අවුරුදු සැලැස්මක් ක්‍රියාත්මක කරන බව ධිවර හා ජලජ සම්පත් සංවර්ධන සහ ග්‍රාමීය ආර්ථිකය පිළිබද රාජ්‍ය අමාත්‍ය දිලිප් වෙදආරච්චි මැතිතුමා සඳහන් කළේය. ඒ සඳහා වන වැඩපිළිවෙල කඩිනමින් සකස්කර ඉදිරිපත් කරන ලෙස රාජ්‍ය අමාත්‍ය දිලිප් වෙදආරච්චි මැතිතුමා ජාතික ජලජිවි වගා සංවර්ධන අධිකාරියට උපදෙස් ලබා දී තිබේ. ලංකාවේ ජාතික නිෂ්පාදන ක්ෂේත්‍රයේ ප්‍රධාන කර්මාන්ත දෙක අතරට මත්ස්‍ය වගාව සහ මත්ස්‍ය නිෂ්පාදන කර්මාන්තය පත්කිරීම සඳහා වන වැඩපිළිවෙල මේ වන විට ආරම්භ කර තිබේ. එම කඩිනම් නව රැකියා සහ ආර්ථික උත්පාදන වැඩපිළිවෙලට සමගාමිව මෙම ජලජිවි පස් අවුරුදු සැලැස්ම සකස් කෙරේ. මුහුදේ මත්ස්‍ය සම්පත සීග්‍රයෙන් ක්ෂය වෙමින් පැවතීමත් මුහුදේ මත්ස්‍ය අස්වැන්න නෙලාගැනීම සඳහා දැරීමට සිදුවන අධික වැය නිසා මත්ස්‍ය වගාව සඳහා වඩා වාසිදායක මෙන්ම ඵලදායි බව පර්යේෂණවලින් තහවුරු වී තිබේ. මේ නිසා ලෝකයේ බොහෝ රටවල් ගොඩබිම මත්ස්‍ය වගාව මඟින් වැඩි විදේශ විනිමයක් උපයති. ඒ අනුව ලංකාවේ ජලජිවි වගාව ව්‍යාප්ත කර මත්ස්‍ය වගාව මඟින් වැඩි විදේශ විනිමය ප්‍රමාණයක් රටට හිමිකර දීම සඳහා මෙම පස් අවුරුදු ජලජිවි වගා වැඩසටහන ක්‍රියාත්මක කිරීමට නියමිතය.", "URL": "https://sinhala.adaderana.lk/news.php?nid=93125", "Category": null, "Parent URL": null}