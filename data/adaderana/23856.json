{"Source": "Adaderana", "Timestamp": "April 27, 2012 10:11 pm", "Headline": "අගලවත්තේ දී එජාපයේ දෙපිරිසක් ගැටෙති", "News Content": "මතුගම, අගලවත්ත ප්‍රදේශයේ දී අද(27) එක්සත් ජාතික පක්ෂ සාමාජිකයින් දෙපිරිසක් අතර ඇතිවූ ගැටුමක් නිසා යම් නොසන්සුන්කාරී තත්ත්වයක් ඇතිවී තිබෙන බව වාර්තා වේ. ‍ එක්සත් ජාතික පක්ෂ බස්නාහිර පළාත් සභා මන්ත්‍රී ශිරාල් ලක්තිලක, එම පක්ෂයේ දකුණු පළාත් සභා මන්ත්‍රී මෛත්‍රී ගුණරත්න සහ රවී ජයවර්ධන යන මහත්වරුන් ආර්. ප්‍රේමදාස අනුස්මරණය සම්බන්ධව දැනුවත් කිරීම සඳහා අගලවත්ත ප්‍රදේශයට ගොස් ඇති බව දේශපාලන ආරංචි මාර්ග සඳහන් කරයි. ‍ එක්සත් ජාතික පක්ෂ කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා සහ ඔහුගේ ආධාරකරුවන් පිරිසක් මෙම පිරිස සමග මුහුණට මුහුණ හමුව ඇති අතර එහිදී දෙපිරිස අතර බහින්බස්වීමක් ඇතිවී තිබේ. ‍ එම අවස්ථාවේ දී පාලිත තෙවරප්පෙරුම මහතා සමග සිටි පිරිස අහසට වෙඩි තබා ඇති බව වාර්තා වේ. ‍ එහිදී අහසට වෙඩි 04 ක් තැබූ බව එම සිදුවීම සිදුවන අවස්ථාවේ අදාළ ස්ථානයෙහි රැඳීසිටි එක්සත් ජාතික පක්ෂ ක්‍රියාකාරිකයෙකු සඳහන් කළේය. ‍ එම වෙඩි තැබීමෙන් කිසිවෙකුට හෝ හානියක් සිදුවී නොමැති බව ද සඳහන්ය. ‍ අදාළ සිදුවීම සිදුවූ අවස්ථාවේ ආසන සංවිධායකයින් දැනුවත් නොකර රැස්වීමක් පැවැත්වීම පිළිබඳව පාලිත තෙවරප්පෙරුම මහතා විසින් දැඩි ලෙස දෝෂාරෝපණ එල්ල කළ බව අද දෙරණ කළ විමසීමක දී දකුණු පළාත් සභා මන්ත්‍රී මෛත්‍රී ගුණරත්න ප්‍රකාශ කළේය. ‍ එහිදී යම් ගැටුම්කාරී තත්ත්වයක් ඇතිවූ බවත් කෙසේවෙතත් මේ වනවිට එම ගැටුම්කාරී තත්ත්වය සමථයකට පත්ව ඇති බවත් මෛත්‍රී ගුණරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23856", "Category": null, "Parent URL": null}