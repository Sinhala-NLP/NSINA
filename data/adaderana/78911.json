{"Source": "Adaderana", "Timestamp": "October 19, 2017 07:54 pm", "Headline": "දරුවෙකු බරපතළ අපයෝජන සිදු කළ අයෙකුට වසර 36 ක සිරදඩුවමක්", "News Content": "13 හැවිරිදි පිරිමි දරුවෙකු බරපතළ ලිංගික අපයෝජන සිදු කිරිමේ චෝදනාවකට වරදකරු වූ පුද්ගලයෙකුට කොළඹ මහාධිකරණය බරපතළ වැඩ සහිත වසර 36ක සිරදඩුවමක් නියම කර තිබේ. කොළඹ මහාධිකරණ විනිසුරු ගිහාන් කුලතුංග මහතා විසින් 48 හැවිරිදි තිදරු පියෙකුට මෙම දඩුවම ලබාදුන් බව අද දෙරණ අධිකරණ වාර්තාකරු සඳහන් කළේය. 2002 වසරේ මැයි මස 01 වනදා හෝ ඊට ආසන්න දිනක කොළඹ ග‍්‍රෑන්ඩ්ස් ප‍්‍රදේශයේදී එම පිරිමි දරුවා විත්තිකරු විසින් ලිංගික අපයෝජනයට ලක් කර ඇති බවට අධිකරණයට කරුණු ඉදිරිපත් කර තිබුණි. එම චෝදනාව පැමිණිලි පාර්ශවය විසින් සාධාරණ සැකයකින් තොරව ඔප්පු කිරිම හේතුවෙන් විත්තිකරු එම චෝදනාවට වරදකරු බවට විනිසුරුවරයා තීන්දු කර තිබේ. ඒ අනුව විත්තිකරුට වසර 36ක බරපතළ වැඩ සහිත සිරදඩුවමක් සහ රුපියල් 15,000ක දඩයක් ගෙවන ලෙස නියම කළ මහාධිකරණ විනිසුරු අපයෝජනයට ලක් වූ දරුවාට රුපියල් ලක්ෂ 03ක වන්දියක් ගෙවන ලෙස ද නියම කළ බව අද දෙරණ අධිකරණ වාර්තාකරු පැවසුවෙිය.", "URL": "https://sinhala.adaderana.lk/news.php?nid=78911", "Category": null, "Parent URL": null}