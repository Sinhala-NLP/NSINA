{"Source": "Adaderana", "Timestamp": "June 15, 2012 11:24 am", "Headline": "පොලිස් නිලධාරීන්ට හා ඔවුන්ගේ දරුවන්ට නැණසල මධ්‍යස්ථානයක් ", "News Content": "ශ්‍රී ලංකා ‍පොලිස් දෙපාර්තමේන්තු කාර්යය මණ්ඩලයේ සහ ඔවුන්ගේ දු දරුවන්ගේ තොරතුරු සන්නිවේදන තාක්ෂණ දැනුම වර්ධනය කිරීම සදහා නැණසල මධ්‍යස්ථානයක් පිහිටුවා ඇත. කොළඹ 7 පිහිටි පොලිස් දෙපාර්තමේන්තු අපරාධ වාර්තා කොට්ඨාශයේ නව පුස්තකාල පරිශ්‍රයේ මෙම නැණසල මධ්‍යස්ථානය ස්ථාපිත කළ බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. ශ්‍රී ලංකා පොලිස් දෙපාර්තමේන්තුව සදහා ස්ථාපිත කරන ලද ප්‍රථම නැණසල මධ්‍යස්ථානය මෙය බවද නියෝජිතායතනය ප්‍රකාශ කරයි. දැනුමෙන් නුවණින් සහ ගුණයෙන් පිරිපුන් සමාජයක් සදහා පුස්තකාලයකින් අමිල මෙහෙයක් සිදුවන බවත්, පතපොත පරීශීලනයෙන් ඈත්වන සමාජයක මිනිසුන් ප්‍රශ්ණවලට විසදුම් සෙවීමට ඉදිරිපත් වන්නේ සිහියෙන් හෝ බුද්ධියෙන් නොව අතපය හයියෙන් බවත්, මෙහිදී අනුසාශනාවක් පැවැත්වු කොළඹ 10 ශ්‍රී බෞද්ධාරාමාධිපති ලුණුගම්වෙහෙරේ විමල නන්ද හිමියෝ පැවසුවේය. දිනෙන් දින මොහොතින් මොහොත අලුත් වන සමාජයක වෙසෙන අපට නව යුගයට උචිත දැනුමෙන් තොරව ඉදිරියට යා නොහැකි බව මෙම අවස්ථාවට එක්වු ‍ජේෂ්ඨ නියෝජ්‍ය පොලිස්පති ගාමිණී නවරත්න මහතා මෙහිදී සදහන් කළේය. තොරතුරු සන්නිවේදන තාක්ෂණය නිසා දැනුම ඉතා පහසුවෙන් උකහා ගැනීමට හැකිවී තිබෙන බවද, නැණසල මධ්‍යස්ථාන පිහිටුවීමේ ප්‍රධාන අරමුණ තොරතුරු තාක්ෂණ දැනුම ගමට ලබාදීම බවද, ‍පොලිස් දෙපාර්තමේන්තුවේ බහුතරයක් දෙනා ඈත ගම්දනව් නියෝජනය කරන අයවීම නිසා නැණසල අරමුණු තවතවත් ශක්තිමත් වන බවද, ගාමිණී නවරත්න මහතා වැඩිදුරටත් මෙහිදී සදහන් කළේය.", "URL": "https://sinhala.adaderana.lk/news.php?nid=25049", "Category": null, "Parent URL": null}