{"Source": "Adaderana", "Timestamp": "November 29, 2010 08:41 am", "Headline": "අයවැය දෙවන වර කියවීමේ ඡන්ද විමසීම අදයි", "News Content": "අයවැය දෙවන වර කියවීමේ ඡන්ද විමසීම අද(29) පස්වරු හයට පැවැත්වේ. ජනාධිපති මහින්ද රාජපක්ෂ මහතා විසින් පසුගිය විසි දෙවැනිදා අයවැය ලේඛනය පාර්ලිමේන්තුවට ඉදිරිපත් කළේය. ඒ අනූව අයවැය දෙවන වර කියවීමේ විවාදය පසුගිය 23 වැනිදා සිට සිදුකෙරුණි. මේ අතර අයවැයට විරුද්ධව ඡන්දය භාවිත කරන බව එක්සත් ජාතික පක්ෂය සහ ප්‍රජාතන්ත්‍රවාදී ජාතික සන්ධානය දැනටමත් තීරණය කර තිබේ. එසේ වුවද දෙමළ ජාතික සන්ධානය අයවැය ඡන්දයේ දී ගන්නා ස්ථාවරය සම්බන්ධයෙන් මෙතෙක් අවසන් තීරණයකට පැමිණ නොමැති බව එම පක්ෂයේ ප්‍රකාශකයෙකු සඳහන් කළේය. අය වැය තෙවන වර කියවීමේ විවාදය හෙට(30) ආරම්භ වේ. ඒ සමගම අමාත්‍යාංශවල වැය ශීර්ෂ විවාදයට ගැනීමට නියමිතය. අය වැය තෙවන වර කියවීමේ ඡන්ද විමසීම ලබන 10 වැනිදා පස්වරු 6ට සිදුකිරීමට නියමිතව ඇත.", "URL": "https://sinhala.adaderana.lk/news.php?nid=12463", "Category": null, "Parent URL": null}