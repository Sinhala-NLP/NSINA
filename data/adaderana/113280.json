{"Source": "Adaderana", "Timestamp": "July 3, 2019 01:41 pm", "Headline": "අනිවාර්ය නිවාඩු යැවු පොලිස්පති-හේමසිරි ගැන CIDය අධිකරණයට කරුණු කියයි", "News Content": "පාස්කු ඉරු දින ප්‍රහාරය සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු මහතාට සහ අනිවාර්ය නිවාඩු යවා සිටින පොලිස්පති පූජිත් ජයසුන්දර මහතාට අදාළ නඩුව මේ වන විට කොළඹ ප්‍රධාන මහේස්ත්‍රාත් අධිකරණය හමුවේ කැඳවා ඇත. හිටපු ආරක්ෂක ලේකම්වරයා සහ පොලිස්පතිවරයා අද දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඊයේ නියෝග කරනු ලැබුවාය. පාස්කු ප්‍රහාර සම්බන්ධයෙන් සිදු කෙරෙන විමර්ශනයට අදාළව ආරක්ෂක අමාත්‍යංශයේ හිටපු ලේකම් හේමසිරි ප්‍රනාන්දු මහතාට සහ අනිවාර්ය නිවාඩු යවා සිටින පොලිස්පති පූජිත් ජයසුන්දර මහතාට අපරාධ පරීක්ෂණ දෙපාර්තමේන්තුව හමුවේ ඊයේ පෙනී සිටින ලෙස දන්වා තිබුණි. කෙසේවෙතත් අසනීප තත්ත්ව හේතුවෙන් අපරාධ පරීක්ෂණ දෙපාර්තමේන්තුව හමුවේ පෙනී සිටිය නොහැකි වූ ඔවුන් දෙදෙනා රෝහල් ගතවීමට කටයුතු කරනු ලැබුවේය. හදිසි හෘදයාබාධ තත්ත්වයක් ‍හේතුවෙන් හිටපු ආරක්ෂක ලේකම් හේමසිරි ප්‍රනාන්දු මහතා කොළඹ ජාතික රෝහලට ඇතුලත් කර සිටි අතර අනිවාර්ය නිවාඩු යවා සිටින පොලිස්පති පූජිත් ජයසුන්දර මහතා හදිසි අසනීප තත්ත්වයක් හේතුවෙන් නාරාහේන්පිට පොලිස් රෝහලට ඇතුලත් කර තිබුණි. ඒ අනුව අපරාධ පරීක්ෂණ දෙපාර්තමේන්තුවේ විශේෂ පොලිස් කණ්ඩායමක් ඔවුන් ප්‍රතිකාර ලබන රෝහල් වෙත ගොස් ඊයේ පස්වරුවේ ඔවුන් දෙදෙනා අත්අඩංගුවට ගනු ලැබුවේය. පසුව ඊයේ රාත්‍රියේ ඔවුන් දෙදෙනා ප්‍රතිකාර ලබමින් සිටි කොළඹ ජාතික රෝහලට සහ නාරාහේන්පිට පොලිස් රෝහල වෙත පැමිණි කොළඔ ප්‍රධාන මහේස්ත්‍රාත් ලංකා ජයරත්න මෙනවිය ඉදිරිපත් වූ කරුණු සලකා බලා හිටපු ආරක්ෂක ලේකම්වරයා සහ පොලිස්පතිවරයා අද දක්වා රක්ෂිත බන්ධනාගාර ගත කරන ලෙස නියෝග කළේය. මොවුන් දෙදෙනා මේ වන විට බන්ධනාගාර නිලධාරින් භාරයේ තවදුරටත් රෝහල් ගතව ප්‍රතිකාර ලබන අතර කොළඔ ප්‍රධාන මහේස්ත්‍රාත් අධිකණය හමුවේ අද නඩුව කැදවණු ලැබුවේය. එහිදී ඔවුන් දෙදෙනා අත්අඩංගුවට ගැනිම පිළිබඳ අපරාධ පරීක්ෂණ දෙපාර්තමේන්තුව අධිකරණය හමුවේ කරුණු ඉදිරිපත් කළේය.", "URL": "https://sinhala.adaderana.lk/news.php?nid=113280", "Category": null, "Parent URL": null}