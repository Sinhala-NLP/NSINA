{"Source": "Adaderana", "Timestamp": "January 18, 2019 10:05 am", "Headline": "කිම් ජොංග්ගේ නියෝජිතයෙක් අමෙරිකාවට", "News Content": "උතුරු කොරියානු ජනාධිපති කිම් ජොං උන්ගේ විශේෂ නියෝජිතයකු අමෙරිකාවේ වොෂිංටන් නුවරට පැමිණ ඇත. උතුරු කොරියානු ජනාධිපතිවරයා සහ අමෙරිකානු ජනාධිපතිවරයා අතර දෙවන වටයේ සාකච්ජා පැවැත්වීම සඳහා අවශ්‍ය පසුබිම සකස් කිරීම ඔහුගේ මෙම සංචාරයේ අරමුණ වී ඇත. උතුරු කොරියානු විශේෂ නියෝජිත කිම් යොං චොල් චීනයේ බීජිං නුවර හරහා අමෙරිකාවට පැමිණ ඇති බව වාර්තා වෙයි. ඔහු අද අමෙරිකානු රාජ්‍ය ලේකම් මයික් පොම්පියෝ සමඟ සාකච්ජා කිරීමට නියමිතය. රාජ්‍ය නායකයන් දෙදෙනා අතර දෙවන හමුව බොහෝදුරට වියට්නාමයේදී පැවැත්වෙනු ඇති බවට විශ්වාස කෙරෙයි. උතුරු කොරියානු ජනාධිපතිවරයා ලබන මාසයේදී වියට්නාමයේ සංචාරයක නිරත වන බවට ද තොරතුරු වාර්තා වෙයි.", "URL": "https://sinhala.adaderana.lk/news.php?nid=102574", "Category": null, "Parent URL": null}