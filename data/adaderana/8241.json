{"Source": "Adaderana", "Timestamp": "May 7, 2010 09:10 am", "Headline": "ත්‍රස්තවාදය නිසා ඇතිවූ ගැටලු සෙවීමට කමිටුවක්", "News Content": "ත්‍රස්තවාදය හේතුවෙන් ජනතාවට මුහුණපෑමට සිදු වූ ගැටලු පිළිබඳ සොයා බලා ඒ සඳහා කඩිනම් විසඳුම් ඉදිරිපත් කිරීමට නව කමිටුවක් පත් කර තිබේ. ජනාධිපති මහින්ද රාජපක්ෂ මහතා විසින් මෙම කමිටුව පත් කර ඇති බව ජනාධිපති මාධ්‍ය අංශය සඳහන් කළේය. ජන ජීවිතය යළි නඟා සිටුවීම සඳහා අවශ්‍ය පියවර පිළිබඳ අධ්‍යයනය කිරීමත් අනාගතයේ දී යළි මෙවැනි ත්‍රස්තවාදී ක්‍රියා රට තුළ ඇති නොවීමට අවශ්‍ය පියවර නිර්දේශ කිරීමේ බලයත් අදාළ කමිටුවට ලබා දී ඇති බව සඳහන්ය. එසේම පසුගිය කාලය තුළ ජාත්‍යන්තර නීති රීතී උල්ලංඝණය වී තිබේද යන්න පිළිබඳ සොයා බැලීම කමිටුවේ තවත් කාර්යයක් වේ. මෙම කමිටුව සඳහා මෙරට සහ විදේශයන්හි වෙසෙන පිළිගත් ශ්‍රී ලාංකිකයන් 7 දෙනෙකු නම් කර ඇති බව ජනාධිපති මාධ්‍ය අංශය නිකුත් කළ ‍න‍ිවේදනයක දැක්වේ.", "URL": "https://sinhala.adaderana.lk/news.php?nid=8241", "Category": null, "Parent URL": null}