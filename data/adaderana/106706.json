{"Source": "Adaderana", "Timestamp": "March 25, 2019 10:23 am", "Headline": "දිය රකුසා තරුණයින් දෙදෙනෙක් බිලි ගනියි", "News Content": "දිවයිනේ ප්‍රදේශ දෙකකදී දියේ ගිලීමෙන් තරුණයින් දෙදෙනෙකු ජීවිතක්ෂයට පත්ව ඇත. හසලක සහ හලාවත යන ප්‍රදේශවලින් මෙම දියේ ගිලීම් සිද්ධින් වාර්තා වන බව පොලීසිය සඳහන් කළේය. හසලක රත්න ඇල්ල නැරඹීමට පැමිණි පේරාදෙණිය විශ්වවිද්‍යාලයේ සිසුන් පිරිසක් දිය නාමින් සිටියදී ඉන් එක් සිසුවෙකු දියේ ගිලී අතුරදන්ව ඇත. අනතුරුව ප්‍රදේශවාසීන්ගේ සහය ඇතිව අදාළ තරුණයා බේරාගෙන මහියංගන රෝහලට ඇතුළත් කිරීමේදී ඔහු මියගොස් ඇති බව පොලීසිය සඳහන කළේය. මෙලෙස මියගොස් ඇත්තේ 25 හැවිරිදි වෙන්නෝරුව ප්‍රදේශයේ පදිංචිකරුවෙකු බව සඳහන්. මේ අතර දැදුරුඔය ජල පොම්පාගාරය අසල දිය නෑමට ගිය තරුණයෙකු දියේ ගිලී ජීවිතක්ෂයට පත්ව ඇත. මෙලෙස මියගොස් ඇත්තේ 23 හැවිරිදි මුගුණුවටවන ප්‍රදේශයේ පදිංචි තරුණයෙකු බව පොලීසිය සඳහන් කළේය. මෙම සිද්ධීන් සම්බන්ධයෙන් අදාළ පොලීස් ස්ථාන වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=106706", "Category": null, "Parent URL": null}