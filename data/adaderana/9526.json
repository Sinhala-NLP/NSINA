{"Source": "Adaderana", "Timestamp": "July 11, 2010 08:26 am", "Headline": "ඉන්දියාවට කොටු වූ ධීවර පිරිසකට නිදහස", "News Content": "ඉන්දීය රජයේ අත්අඩංගුවට පත් වී සිටි ශ්‍රී ලාංකික ධීවර යාත්‍රා 12 ක් සහ ධීවර කාර්මිකයින් 20 දෙනෙකු නිදහස් කර තිබේ. ඉදිරි දින කිහිපය තුළ දී මෙම යාත්‍රා සහ ධීවරයින් මෙරටට ගෙන්වා ගැනීමට කටයුතු කරන බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. ගන්දර, දෙවිනුවර, කුඩාවැල්ල, මීගමුව සහ හලාවත යන ප්‍රදේශ වලින් මෙම ධීවර යාත්‍රා ධීවර කටයුතු සඳහා පිටත්ව ගොස් තිබේ. ඉන්දිය‍ාවේ විශාඛාපට්නම්, තූත්තුකුඩි යන මුහුදු සීම‍ාවේ දී මොවුන් අත්අඩංගුවට පත් ව ඇති බව සඳහන්ය. මීට පෙර ඉන්දීය අත්අඩංගුවේ සිට නිදහස් වූ ධීරවයින් 28 දෙනෙකු ගුවන් මගින් මෙරටට ගෙන්වා ‍ගෙන තිබේ. මේ අතර එළඹෙන අගෝස්තු මාසයේ දී ධීවර ගැටලු සම්බන්ධයෙන් සාකච්ඡා කිරීමට ශ්‍රී ලාංකික නියෝජිතයින් පිරිසක් ඉන්දියාවට යැවීමට බලාපොරොත්තු වන බව රාජිත සේනාරත්න අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=9526", "Category": null, "Parent URL": null}