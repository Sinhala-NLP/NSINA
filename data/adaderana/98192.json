{"Source": "Adaderana", "Timestamp": "October 25, 2018 09:58 am", "Headline": "තලෙයිබාන් නායකයෙක් නිදහස්", "News Content": "පාකිස්ථාන අත්අඩංගුවේ සිටි තලෙයිබාන් සංවිධානයේ නායකයෙකු නිදහස් කර ඇත. මුල්ලා අබ්දුල් ගානි නැමැති අදාළ පුද්ගලයා තලෙයිබාන් සංවිධානය බිහි කිරීමට දායකත්වය ලබාදුන් නායකයෙකු බව වාර්තා වෙයි. අබ්දුල් ගානි මීට වසර 08කට පෙර පාකිස්ථානයේ කරච්චි නුවරදී අත්අඩංගුවට පත්ව ඇති අතර ඔහුගේ අයහපත් සෞඛ්‍ය තත්ත්වය සැලකිල්ලට ගනිමින් මෙලෙස නිදහස් කර ඇති බව තලෙයිබාන් සංවිධානය විදෙස් මාධ්‍ය වෙත පවසා තිබේ. ‍ කෙසේවෙතත් අමෙරිකානු රජය ගෙනයන සාම ක්‍රියාදාමය ඉදිරියට ගෙනයාමේ අරමුණින් මොහුට නිදහස ලබාදීමට පාකිස්ථාන රජය කටයුතු කර ඇති බව විදෙස් මාධ්‍ය වාර්තා කර ඇත.", "URL": "https://sinhala.adaderana.lk/news.php?nid=98192", "Category": null, "Parent URL": null}