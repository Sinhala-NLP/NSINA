{"Source": "Adaderana", "Timestamp": "November 2, 2017 12:57 pm", "Headline": "දුමින්දගේ ලිපියට ඒකාබද්ධයෙන් පිළිතුරු ලිපියක්", "News Content": "ඉදිරි පළාත් පාලන ආයතන ඡන්ද විමසීමේදී සහයෝගය පතමින් ශ්‍රී ලංකා නිදහස් පක්ෂය නියෝජනය කරන පාර්ලිමේන්තු මන්ත්‍රීවරුන් වෙත පක්ෂ මහලේකම් දුමින්ද දිසානායක මහතා විසින් යොමු කරන ලද ලිපියට ඒකාබද්ධ විපක්ෂය පිළිතුරු ලිපියක් යොමු කර තිබේ. මහින්ද රාජපක්ෂ මහතා ඇතුළු ඒකාබද්ධ විපක්ෂය නියෝජනය කරන මන්ත්‍රීවරුන් 42කුගේ අත්සනින් යුතුව අදාළ ලිපිය යොමු කර ඇති බව සඳහන්ය. පළාත් පාලන මැතිවරණය ජයග්‍රහණය කිරීම තම අභිලාශය බවද පවසන ඒකාබද්ධ විපක්ෂය එසේ කිරීමට නම් බිම් මට්ටමේ පාක්ෂිකයින්ගේ මෙන්ම මහජනතාවගේ විශ්වාසය දිනා ගත යුතු බවය. නිදහස් පක්ෂය , එක්සත් ජාතික පක්ෂය සමඟ සන්ධාන ගත වී එක්සත් ජාතික පක්ෂයේ ප්‍රතිපත්ති ක්‍රියාත්මක කරමින් සිටින බව ජනතාවට ඒත්තු ගන්වන තුරු එවැනි විශ්වාසයක් රට තුළ ඇති කිරිමට නොහැකි බව ඔවුන් පවසයි. එළඹෙන පළාත් පාලන මැතිවරණය ජයග්‍රහණය කිරීමට නම් එක්සත් ජාතික පක්ෂය සමඟ ඇති කරගෙන තිබෙන සන්ධානයෙන් ඉවත් වී ශ්‍රී ලංකා නිදහස් පක්ෂයේ ප්‍රතිපත්ති හා සාරධර්මයන් වෙත නැවත යෑම අත්‍යාවශ ක්‍රියාමාර්ගයක් බව ඒකාබද්ධ විපක්ෂය පෙන්වා දෙයි. ඒ සඳහා ගත යුතු ක්‍රියාමාර්ග කිහිපයක් ඇතුළත් කරමින් අදාළ ලිපිය පක්ෂ මහ ලේකම්වරයා වෙත යොමු කර ඇති ඒකාබද්ධ විපක්ෂය වැඩිදුරටත් සිය ලිපියෙන් අවධාරණය කර ඇත්තේ ඉදිරියේදී පැවැත්වීමට නියමිත පළාත් පාලන මැතිවරණය ජය ගැනීමට නම් මෙම පියවර සියල්ල වහාම ගැනීම අත්‍යාවශ කරුණක් බවය. එසේ නොවන්නේ නම් ඉදිරියේදී කුමන ක්‍රියාමාර්ගයක් ගත යුතු ද යන්න පාක්ෂිකයින්ගෙන් හා ඡන්ද දායකයින්ගෙන් විමසා බැලීමට සිදුවනු ඇති බව ඒකාබද්ධ විපක්ෂය යොමු කල ලිපියේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=79443", "Category": null, "Parent URL": null}