{"Source": "Adaderana", "Timestamp": "October 22, 2015 05:07 pm", "Headline": "ඇවන්ට්ගාඩ් යට යයිද?", "News Content": "ඇවන්ට්ගාඩ් වංචාව යනු පසුගිය කාලයේ සිදුවූ දැවැන්තම වංචාව බව ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ රජිත් කීර්ති තෙන්නකෝන් මහතා පවසයි.මේ රටේ නිශ්චිත සාධක පවත්නා වෙනත් කිසිදු මූල්‍ය වංචාවක් නොමැති බවත්, එසේ තිබියදී එම සිදුවීම යටගැසීමේ සූදානමක් පවතින බවට සාධාරණය සැකයක් පවත්නා බවත්, අද නීතිපතිවරයා අධිකරණයට කරුණු දක්වමින් ගිනි අවි පනත හෝ පුපුරණ ද්‍රව්‍ය පනත යටතේ නඩුදැමීමට ප්‍රමාණවත් සාක්ෂි නොමැති බව දන්වා ඇති බවත් තෙන්නකෝන් මහතා කියා සිටියේ අද (22) කොළඹ පැවති මාධ්‍ය හමුවකදීය.ගිනි අවි දහස් ගණනක් තිබුණු නෞකාවක ව්‍යාජ ලෙස හෝ අනුමැතියක් තිබී ඇත්තේ ගිනි අවි 87 ක් සඳහා පමණක් බවත්, මෙමගින් හිතාමතාම මෙම සිද්ධිය යටපත් කිරීමට උත්සාහ දැරීමක් පවතින බවත් ඔහු අවධාරණය කළේය.නව රජය බලයට පත්වූයේ මේ හැම වංචා දූෂණයක්ම නවත්වන බවට පොරොන්දු දෙමින් බවත්, ඇවන්ගාඩ් නඩුව යටගැසීමට උත්සාහ දරන්නේනම් ඊට එරෙහිව ජනතාව විසින් හඬනැඟිය යුතුව ඇති බවත් තෙන්නකෝන් මහතා සඳහන් කළේය.ඇවන්ගාඩ් සිදුවීම සහ දුෂණ අක්‍රමිකතා පිළිබදව සිවිල් ක්‍රියාකාරිකයින් සහ වෘත්තිය සමිති නියෝජිතයින් විසින් කරුණු දක්වමින් පැවති මෙම මාධ්‍ය හමුවට රාජ්‍ය හා අර්ධ රාජ්‍ය වෘත්තිය සමිති එකමුතුව වෙනුවෙන් සමන් රත්නප්‍රිය මහතාද, ලංකා ගුරු සංගමය වෙනුවෙන් ජෝශප් ස්ටාලින් මහතාද,ට්‍රාන්ස්පේරන්සි ඉන්ටර්නැෂනල් වෙනුවෙන් නීතිඥ ලක්ෂාන් ඩයස් මහතාද, ශ්‍රිලංකා මානව හිමිකම් කේන්ද්‍රය / කැෆේ ආයතන වෙනුවෙන් රජිත් කීර්ති තෙන්නකෝන් මහතාද සහභාගිවූහ.මෙම නෞකාවේ ගිනි අවි 3473 ක් හා පතරොම් ලක්ෂ 2ක් පමණ තිබී ඇති බවත්, ගිනි අවි ආඥා පනත හෝ පුපුරණ ද්‍රව්‍ය පනත යටතේ නඩුදැමිය නොහැක්කේ මන්දැයි ගැටළු සහගත බවත් මෙම මාධ්‍ය හමුවේදී සමන් රත්නප්‍රිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=54618", "Category": null, "Parent URL": null}