{"Source": "Adaderana", "Timestamp": "August 23, 2012 01:10 pm", "Headline": "මෛත්‍රීපාල ජනාධිපතිතුමාටත් එපා වෙලා - මංගල", "News Content": "මෛත්‍රීපාල සිරිසේන අමාත්‍යවරයා අපට පමණක් නොව ජනාධිපති මහින්ද රාජපක්ෂ මහතාට ද එපා වී ඇතැයි එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. ඒ අනුව ඔහු විසින් සිදුකරන ප්‍රකාශ ගණන් ගත යුතු නැතැයි ද මන්ත්‍රීවරයා පෙන්වාදෙයි. මෛත්‍රීපාල ඇමතිවරයා 1994 මැතිවරණයේදි ජනාධිපතිවරණ මෙහෙයුම් කමිටුවට හෝ නම් නොකර සිටි අයෙකු බව ඔහු සඳහන් කරයි. කොළඹදි අද (23) පැවැති මාධ්‍ය හමුවකදී මංගල සමරවීර මහතා මේ අදහස් පළ කළේය. සමෘද්ධි ව්‍යාපාරය සතු රුපියල් බිලියන 52ක මුදලක් ආණ්ඩුව කොල්ලකෑමට සුදානම් වන බව ද ඒ බව දිවි නැගුම පනතේ 33,34,35 වගන්ති යටතේ තහවුරු වන බව ද මන්ත්‍රීවරයා එහිදී කියා සිටියේය. එම මුදලින් රුපියල් බිලියන 36ක්ම ජනතාවගේ මුදල් බව පැවසු මංගල සමරවීර මහතා රජය විසින් ඒ සඳහා යොදා ඇත්තේ රුපියල් බිලියන 16ක් බව පෙන්වාදුන්නේය. මේ අතර දිවි නැගුම පනත 13 වැනි සංශෝධනය ද උල්ලංඝණය කර ඇති බවත් ව්‍යවස්ථාවේ 3 වැනි වගන්තිය ද උල්ලංඝණය කර ඇති බවත් ඔහු පැවසුවේය.", "URL": "https://sinhala.adaderana.lk/news.php?nid=26826", "Category": null, "Parent URL": null}