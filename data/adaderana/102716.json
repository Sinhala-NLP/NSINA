{"Source": "Adaderana", "Timestamp": "January 20, 2019 04:12 pm", "Headline": "ඉන්දියානු රජයේ පරිත්‍යාගයෙන් වතු නිවාස 150ක් වතු කම්කරු අයිතියට", "News Content": "ඉන්දියානු රජය මගින් වතුකරයේ ජනතාව වෙනුවෙන් ඉදි කරන වතු නිවාස යෝජනා ක්‍රමය යටතේ ආගරපතන ඩයගම ඩෙස්පොඩ් වතුයායේ ඉදි කරන වතු නිවාස 150ක් වතු කම්කරු අයිතියට පත් කිරිම අද(20) සිදු කලේය. අමාත්‍ය පලනි දිගම්බරම්, අමාත්‍ය ගයන්ත කරුණාතිලක සහ ශ්‍රී ලංකාවේ ඉන්දියානු නියෝජ්‍ය කොමසාරිස් ශ්‍රී පාත් අම්මි මහතුන්ගේ ප්‍රධානත්වයෙන් මෙම නිවාස යෝජනා ක්‍රමය වතු කම්කරු අයිතියට පත් කරනු ලැබීය. එම නිවාස යෝජනා ක්‍රමය එබ්රවහම් සිංයෝ ගම්මානය වශයෙන් නම් කර තිබේ. පර්චස් 7 ක ඉඩම් කැබැල්ලක සියළුම පහසුකම් සහිතව එක් නිවසක විසිත්ත කාමරයක්, නිදන කාමර දෙකක්, මුළුතැන්ගෙයක්, සනීපාරක්ෂක පද්ධතියක් ඇතුළු මං මාවත් සහ විදුලිය සහ පානීය ජලයද මෙම නිවාස යෝජනා ක්‍රමයේ සමන්විත වන අතර මෙම එක් නිවසක් වර්ග අඩි 750 කින් සමන්විත වෙයි. මෙම නිවාස යෝජනා ක්‍රමයේ එක් නිවසක් සඳහා ඉන්දියානු රජයෙන් රු ලක්ෂ 10 ක මුදලක් පරිත්‍යාග වශයෙන් ලබාදී ඇති අතර කදුරට නව ගම්මාන අමාත්‍යංශයෙන් එම එක් නිවසක් සඳහා රු ලක්ෂ 2 ක් ඇතුළු එක් නිවසකට රු ලක්ෂ 12 ප්‍රතිපාදන යටතේ මුළු නිවාස 150 සඳහා රු මිලියන 170ක් ප්‍රතිපාදන වැය කර ඇත. වත්මන් රජයේ වතු කම්කරුවන් වෙනුවෙන් ඉදි වන නව වතු නිවාස යෝජනා ක්‍රමයට අමතරව ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතා යන මහතුන්ගේ ඉන්දියානු රජයෙන් කරන ලද ඉල්ලිමක් මත මෙම නිවාස යෝජනා ක්‍රමයද ඉදි කර වතු කම්කරු අයිතියට පත් කර තිබේ. එම නිවාස සඳහා හිමිකම් ඔප්පුවක්ද රජය මගින් ලබාදෙනු ලැබීය. ඉන්දියානු රජයේ ආධාර යටතේ මෙවැනිම වතු නිවාස යෝජනා ක්‍රම ගණනාවක් වතුකරයේ ඉදි වෙමින් පවති. මෙම නිවාස වතු කම්කරු අයිතියට පත් කිරිමේ අවස්තාවට විශේෂ සංවර්ධන කැබිනට් නොවන අමාත්‍ය වි රාධා ක්‍රිෂ්ණන්, නුවරඑලිය දිස්ත්‍රික් පාර්ලිමේන්තු මන්ත්‍රි මයිල්වාගම් තිලකරාජ් මහතාද සහභාගි විය.", "URL": "https://sinhala.adaderana.lk/news.php?nid=102716", "Category": null, "Parent URL": null}