{"Source": "Adaderana", "Timestamp": "January 9, 2017 09:04 am", "Headline": "ආයෝජන ගැන වැරදි මතයක් ඇති කිරීම සාදාචාර නෑ", "News Content": "මෙරට ස්වභාවික පිහිටීම මත ආයෝජන අවස්ථා ලබා ගනිමින් තරුණ පිරිසට රැකියා අවස්ථා උත්පාදනය කිරීමේ වැඩපිළිවෙළක් ආරම්භ කර තිබෙන බව වාරිමාර්ග හා ජලසම්පත් කළමනාකරණ අමාත්‍ය විජිත් විජයමුණි සොයියා මහතා පවසයි. හම්බන්තොට මොණරාගල වැනි දුෂ්කර ප්‍රදේශ සංවර්ධනය කිරීමටත්, හම්බන්තොට වරාය සහ මත්තල ගුවන්තොටුපොළ ද ප්‍රයෝජනයට ගනිමින් ආයෝජන අවස්ථා පුළුල් කිරීමටත් කටයුතු කරන බව ඒ මහතා පවසයි. මෙරට් ආර්ථික වෙනස් ඇති කිරීමට ජනාධිපතිවරයා හා අගමැතිවරයා සමගින් වත්මන් රජය දැවැන්ත වැඩපිළිවෙළක යෙදී සිටින බවත් ඒ මහතා පෙන්වා දෙයි.එමෙන්ම එය ලෙහෙසි පහසු කාර්යයක් නොවන බවත්, ආර්ථික වශයෙන් බංකොළොත්, විශාල ණයක් සමඟ ජනතා සුබසාධනයත් සමඟ ඉදිරියට ගෙන යා යුතු බවත් අමාත්‍යවරයා පෙන්වා දුන්නේය.තරුණ පිරිසට රැකියා ලබාදීමේ විශේෂ වැඩපිළිවෙළක් හා නිපුණතා සහිත ශ්‍රමිකයින් ඇති කිරීම යනාදී වැඩපිළිවෙළක් චීන රජය සමඟ එක්ව ආරම්භ කර තිබෙන බව ද අමාත්‍යවරයා සඳහන් කළේය.රජයේ ප්‍රවෘත්ති දෙපාර්තමේන්තුවේ ඊයේ ( 08) පැවති මාධ්‍ය හමුවට එක්වෙමින් අමාත්‍යවරයා මේ බව සඳහන් කර තිබේ මෙම පුළුල් ආයෝජන වැඩපිළිවෙළ සම්බන්ධයෙන් ජනතාව තුළ වැරදි මතයක් ඇති කිරීමට කටයුතු කිරීම සදාචාර සම්පන්න දේශපාලඥයින්ගේ ක්‍රියා පිළිවෙත නොවන බව ද ඒ මහතා සඳහන් කළේය.එමෙන්ම දකුණේ මෙම ආයෝජන කලාපය තුළින් කිසිදු පුද්ගලයෙකුට අසාධාරණයක් සිදු නොවන බව ද අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=67881", "Category": null, "Parent URL": null}