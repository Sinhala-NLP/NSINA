{"Source": "Adaderana", "Timestamp": "March 21, 2012 09:52 am", "Headline": "ගොවීන් අපහසුතාවට පත්කරන නිලධාරීන්ට එරෙහිව දැඩි පියවර", "News Content": "වී මිලදී ගැනීමේ දී ගොවීන් අපහසුතාවට පත්කරන නිලධාරීන්ට එරෙහිව දැඩි පියවර ගන්නා බව මාතලේ දිස්ත්‍රික් ලේකම් කේ.එච්.ඒ මීගස්මුල්ල මහත්මිය පවසයි. වී මිල දී ගැනීමේ දී යම් ගැටලුවක් ඇත්නම් වහාම ඒ පිළිබඳ තමා දැනුවත් කරන ලෙස ඇය සඳහන් කරයි. මාතලේ දිස්ත්‍රික්කයේ වී මිලදී ගැනීම සඳහා රජය රුපියල් මිලියන 160 ක මුදලක් වෙන් කර ඇති බව මාතලේ දිස්ත්‍රික් ලේකම්වරිය කියා සිටියි. වී අලෙවි මණ්ඩලයට වී මිලදී ගැනීමේ අපහසු තත්ත්වයක් පවතී නම් තමා වෙත වෙන් කොට ඇති රුපියල් මිලියන 50ක මුදල සමූපකාර සමිතිවලට ලබා දී ඒ හරහා වී මිල දී ගැනීමට හැකියාව ඇති බව ඇය පෙන්වාදෙයි. වී මිල දී ගැනීමට කැමැත්තෙන් පසුවන ගොවි සංවිධාන ඇත්නම් එම සංවිධාන වලට සහනදායි ක්‍රමයක් යටතේ ණය ලබා දීමට ද රාජ්‍ය බැංකු එකඟතාව පළකර ඇති බව මාතලේ දිස්ත්‍රික් ලේකම් කේ.එච්.ඒ මීගස්මුල්ල මහත්මිය කියා සිටියි.", "URL": "https://sinhala.adaderana.lk/news.php?nid=22943", "Category": null, "Parent URL": null}