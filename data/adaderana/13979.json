{"Source": "Adaderana", "Timestamp": "February 4, 2011 11:49 am", "Headline": "නාච්චිදූව වැව පිටාර ගලයි -විමසිල්ලෙන් සිටින්නැයි ජනතාවට උපදෙස්", "News Content": "නාච්චිදූව වැව පිටාර ගලමින් පවතින බැවින් අනුරාධපුර නගරයේ වෙසෙන ජනතාව දැඩි විමසිල්ලෙන් සිටිය යුතු බව දිස්ත්‍රික් ලේකම් එච් .එම්. කේ. හේරත් මහතා පවසයි. නාච්චිදූව වැව් බැම්ම කැඩී ගියහොත් ගංවතුර තත්ත්වයක් ඇතිවිය හැකි බව ද දිස්ත්‍රික් ලේකම්වරයා අවධාරණය කළේය. දින 04 ක් පුරා ඇදහැලෙන වර්ෂාව නිසා නාච්චිදූව ජලාශය අඩි 04 ක් පිටාර ගලන බවත්, මීට පෙර කිසිදු අවස්ථාවක නාච්චිදූව ජලාශය මේ අයුරින් පිටාරගලා නොමැති බව ද ඔහු පෙන්වාදුන්නේය. පැයකට අඟල් 02 බැගින් ජලාශයේ ජල මට්ටම ඉහළ යන බවත්, එක් අඟලක ජල ප්‍රමාණයක් හිස් කිරීම සඳහා පැය 24 ක් ගතවන බවත් ඒ මහතා කියා සිටියේය. මේ තත්ත්වය යටතේ නාච්චිදූව වැවෙන් මල්වතු ඔයට මුදාහැරෙන බවත්, වැව ස්ථාන 02 න් කපාහැර ඇති නමුත් ඇදහැලෙන වර්ෂාවත් ඉහළ ජලාශ වලින් නිකුත් කරන ජලයත් නිසා වැව් බැම්මට හානියක් සිදුවුවහොත් අනුරාධපුර නගරයෙන් 75% ක් පමණ යටවන බව දිස්ත්‍රික් ලේකම්වරයා අවධාරණය කර සිටියේය. දැනටමත් මල්වතු ඔය පිටාර ගැලීම හේතුවෙන් පවුල් දෙදහසක් පමණ විපතට පත්ව ඇති බව ද දිස්ත්‍රික් ලේකම්වරයා සඳහන් කළේය.", "URL": "https://sinhala.adaderana.lk/news.php?nid=13979", "Category": null, "Parent URL": null}