{"Source": "Adaderana", "Timestamp": "September 16, 2017 11:18 am", "Headline": "වර්ජනය අසාර්ථකයි", "News Content": "ඉතාම අතලොස්සක ප්‍රමාණයක විදුලි බිද වැටීම් කිහිපයක් පමණක් සිදු වුවද රටේ සෑම තැනකම බාධාවකින් තොරව විදුලිය සම්පාදනය කිරීමට හැකි වූ බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා ප්‍රකාශ කර සිටී. ජනන අංශය - 100% සම්ප්‍රේෂණ අංශය - 100% බෙදාහැරීම් අංශය - 65% ප්‍රමාණයකින් ක්‍රියාත්මක වූ අතර, එයට සහායෝගය ලබාදුන් කාර්මණ්ඩලවලට ස්තුතිය පළ කරන බවද අමාත්‍යවරයා පවසයි. මානුෂික තත්ත්වයන් නොසළකා හරිමින් වෛද්‍යවරුන්ගේද, ඉල්ලීම නොසළකා කොළඹ ජාතික රෝහලෙන් විදුලි කාර්යමණ්ඩලය ඉවත් කර ගැනීම වර්ජනයක මානුෂික පසුබිම උගසට තැබීමක් බවද අමාත්‍යවරයා ප්‍රකාශ කර සිටියි. කුමන බාධක පැමිණියද අඛණ්ඩව මහජනතාවට විදුලිය ලබාදීමට කටයුතු කරන බව ඒ මහතා වැඩිදුරටත් පවසයි. මේ අතර පවතින විදුලි වර්ජනය හමුවේ ඇතැම් පිරිස් කඩාකප්පල්කාරී ක්‍රියාවල නිරත වන බැවින් ඒ සම්බන්ධයෙන් වඩාත් කල්පනාකාරීව සිටින ලෙස ලංකා විදුලිබල මණ්ඩලය ජනතාවගෙන් ඉල්ලීමක් කරයි. ඇතැම් පුද්ගලයින් මාර්ගයේ සවිකොට ඇති විදුලි ට්‍රාන්ස්පෝමර් වලට හානි සිදු කරන බවට තොරතුරු වාර්තා වී ඇති බව ලංකා විදුලි බල මණ්ඩලය සඳහන් කළේය. මේ අතර විදුලි සේවයකයින් ආරම්භ කර ඇති වර්ජනය හේතුවෙන් නඩත්තු සහ ප්‍රවාහන කටයුතු සඳහා විශ්‍රාමගිය විදුලි සේවකයින් යළි කැඳවීමට විදුලිබල අමාත්‍යංශය ඊයේ තීරණය කළේය. කෙසේවෙතත් ලංකා විදුලිබල මණ්ඩලයේ විශ්‍රාමිකයින්ගේ සංගමයේ සාමාජික කේ. වතුදුර මහතා සඳහන් කළේ යළි සේවයට වාර්තා කරන ලෙස තම සංගමයට කිසිඳු ආරාධනයක් ලැබී නොමැති බවයි. එලෙස ආරාධනයක් ලැබුණ ද තම සංගමයේ කිසිඳු සාමාජිකයෙකු යළි සේවයට වාර්තා නොකරන බව ද කේ. වතුදුර මහතා ප්‍රකාශ කළේය.", "URL": "https://sinhala.adaderana.lk/news.php?nid=77613", "Category": null, "Parent URL": null}