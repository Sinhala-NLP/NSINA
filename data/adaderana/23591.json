{"Source": "Adaderana", "Timestamp": "April 17, 2012 11:13 pm", "Headline": " කෞතුකාගාරයෙන් ඉතිහාසය සොරාගැනීම-හත් දෙනකුගේ වැඩතහනම්!", "News Content": "කොළඹ ජාතික කෞතුකාගාරයේ පෞරාණික භාණ්ඩ සොරකමට අදාළව 07 දෙනකු වැඩතහනමට ලක්කර ඇති බව ජාතික උරුමයන් අමාත්‍ය ආචාර්ය ජගත් බාලසූරිය මහතා පවසයි. අද දෙරණ කළ විමසීමට පිළිතුරු දෙමින් හෙතෙම කියා සිටියේ ඒ අතර කෞතුකාගාරයේ ආරක්ෂක අංශ සමාජිකයන් මෙන්ම කාර්ය මණ්ඩලයේ සාමාජිකයන්ද සිටින බවයි. සොරකමට අදාළව සිදුකෙරෙමින් පවත්නා පරීක්ෂණ වලට සහය පිණිස කෞතුකාගාරයේ අදාළ සොරකම සිදුවූ ප්‍රදේශය මේවන විට මහජනතාවට ප්‍රවේශ විය නොහැකි ලෙස වසාදමා තිබේ. ලබන 25 වන දිනවන විට කෞතුකාගාරයේ එම ප්‍රදේශයද යළිත් මහජනතාවට විවෘත කිරීමට හැකිවෙතැයි තමන් අපේක්ෂා කරන බව අමාත්‍යවරයා සඳහන් කළේය. කෙසේ වෙතත් ලබන 25 වන දින වන විට කෞතුකාගාරය සම්පූර්ණයෙන්ම විවෘත කළ හැකිද යන්න අවසාන තීරණයක් හෙට දිනයේ ප්‍රකාශයට පත් කරන බවද ජගත් බාලසූරිය මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23591", "Category": null, "Parent URL": null}