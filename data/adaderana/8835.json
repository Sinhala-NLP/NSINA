{"Source": "Adaderana", "Timestamp": "June 6, 2010 08:13 am", "Headline": "ශ්‍රී ලංකාව අවසන් තරගයට ", "News Content": "සිම්බාබ්වේහි පැවැත්වෙන තුන්කොන් එක්දින ක්‍රිකට් තරගාවලියෙන් ඉවත් වීමට ඉන්දීය කණ්ඩායමට ඊයේ සිදුවිය. ඒ ඊයේ පැවති තරගයෙන් කඩුළු 6 ක ජයක් හිමිකරගැනීමට ශ්‍රී ලංකා කණ්ඩායම සමත් වීමත් සමගය. තරගයේ කාසියේ වාසිය දිනාගත් ශ්‍රී ලංකා කණ්ඩායම ප්‍රථමයෙන් පන්දුවට පහරදීමේ අවස්ථාව ඉන්දීය කණ්ඩායමට ලබාදුන්නේය. ඒ අනුව පිටියට පිවිසි ඉන්දීය කණ්ඩායම නියමිත පන්දුවාර 50 අවසානයේ කඩුළු 9 ක් දැවී ලකුණු 268 ක් ලබාගත්තේය. එහිදී විරාත් කෝලි ලකුණු 68 ක් ලබාගැනීමට සමත්විය. පන්දු යැවීමේ දී තිලාන් තුෂාර කඩුළු 3 ක් ලබාගත්තේය. පිළිතුරු ඉනිම සඳහා පිටියට පිවිසි ශ්‍රී ලංකා කණ්ඩායම පන්දුවාර 48 පන්දු 2 ක් අවසානයේ කඩුළු 4 ක් පමණක් දැවී ජයග්‍රහණය හිමිකරගැනීමට සමත්විය. එහිදී විශිෂ්ඨ පිතිහරඹයක නිරත වූ දිනේෂ් චන්දිමාල් පන්දු 118 කදී ලකුණු 111 ක් ලබාගත්තේය. ඒ අනුව ශ්‍රී ලංකා කණ්ඩායම තුන්කොන් තරගාවලියේ අවසන් තරගය සඳහා සුදුසුකම් ලබාගත්තා.", "URL": "https://sinhala.adaderana.lk/news.php?nid=8835", "Category": null, "Parent URL": null}