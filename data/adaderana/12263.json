{"Source": "Adaderana", "Timestamp": "November 19, 2010 02:03 pm", "Headline": "මැති ඇමතිවරු පිරිසක් වතිකානුව බලා පිටත්ව යයි", "News Content": "අති උතුම් මැල්කම් රංජිත් හිමිපාණන් කාදිනල් ධුරයට ඔසවා තැබීම වෙනුවෙන් වතිකානයේ පැවැත්වෙන උත්සවය සඳහා සහභාගී වීමට මෙරට මැති ඇමතිවරුන් පිරිසක් අද(19) පෙරවරුවේ දිවයිනෙන් පිටත්ව ගියහ. ජනාධිපතිවරයාගේ සුබාසිංශන පණිවිඩය රැගත් රාජ්‍ය ගෞරව පාත්‍ර සන්නසක් ද මෙම දූත පිරිස විසින් ශු‍ද්ධෝත්තම පාප්වහන්සේ වෙත ඉදිරිපත් කිරීමට නියමිත බව රාජ්‍ය සම්පත් හා ව්‍යවසාය සංවර්ධන අමාත්‍යාංශය පවසයි. කොළඹ අගරදගුරු අති උතුම් මැල්කම් රංජිත් හිමිපාණන් හෙට(20) දිනයේ ශුද්ධෝත්තම 16 වන බෙනඩික් පාප්වහන්සේ අතින් කාදිනල් හිස්වැසුම ලබා ගැනීම සිදුවෙයි. ඒ අනුව මෙරටින් බිහිවන දෙවන කාදිනල් හිමිපාණන් බවට අති උතුම් මැල්කම් රංජිත් අගරදගුරු හිමිපාණන් පත්වෙයි.", "URL": "https://sinhala.adaderana.lk/news.php?nid=12263", "Category": null, "Parent URL": null}