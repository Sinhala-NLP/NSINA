{"Source": "Adaderana", "Timestamp": "August 11, 2018 08:34 pm", "Headline": "මත් පෙති සමඟ අත්අඩංගුවට ගත් තරුණයා හා තරුණිය රිමාන්ඩ්", "News Content": "රුපියල් කෝටි හතකට වඩා වැඩි වටිනාකමින් යුතු මත්පෙති 70,000 ක ප්‍රමාණයක් ප්‍රවාහනය කරමින් සිටියදී සෙට්ටිකුලම පොලීසිය විසින් අද(11) අලුයම අත්අඩංගුවට ගත් තරුණයා හා තරුණිය එළැඹෙන 23 වැනිදා දක්වා රක්ෂිත බන්ධනාගාර ගත කිරීමට වව්නියාව ම‍හේස්ත්‍රාත් අධිකරණය අද සවස නියෝග කළ බව සෙට්ටිකුලම පොලීය පවසයි. සෙට්ටිකුලම පොලීසිය පැවසූවේ වයස අවුරුදු 20 ක තරුණියක් හා වයස අවුරුදු 23 තරුණයෙකු මත්පෙති එලෙස ප්‍රවාහනය කරමින් සිටියදී අත්අඩංගුවට ගෙන අධිකරණයට ඉදිරිපත් කළ බවයි. අදාළ තරුණිය හා තරුණයා ජාවාරම්කරුවන්ගෙන් මත්පෙති ලබාගෙන කොළඹ ඇතුළු ප්‍රදේශ වෙත බෙදා හැරීමට රැගෙනයමින් සිටියදී රුපියල් කෝටි හතකට වඩා වටිනාකමින් යුතු මත්පෙති සමඟ අත්අඩංගුවට ගත් බවද සෙට්ටිකුලම පොලීසිය සඳහන් කළේය. සෙට්ටිකුලම පොලිසිය වැඩිදුරටත් පැවසූවේ යාපනය දිසා විෂ මත්ද්‍රව්‍ය නාශක ඒකකයට ලද තොරතුරක් මත සෙට්ටිකුලම පොලීසිය සමඟ එක්ව සිදුකළ මෙහෙයුමකදී අදාළ තරුණිය හා තරුණයා අත්අඩංගුවට ගත් බවයි. සැකකරුවන් අදාළ මත්පෙත්තක් රුපියල් 1000 ක මුදලකට විකුණන බවට අනාවරණය කොටගෙන ඇති බවද පොලීසිය සඳහන් කළේය. සිද්ධිය සම්බන්ධයෙන් වව්නියාව කොට්ඨාශය බාර පොලිස් අධිකාරි ජගත් ෆොන්සේකා මහතාගේ මෙහෙයවීම යටතේ වව්නියාව සෙට්ටිකුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=94264", "Category": null, "Parent URL": null}