{"Source": "Adaderana", "Timestamp": "September 2, 2019 03:31 pm", "Headline": "මම කොන්ද කෙලින් තියන් වැඩ කරන මිනිහෙක්-හරීන්", "News Content": "ක්‍රීඩාව දියුණු නොවන ප්‍රධානතම හේතුව වන්නේ ක්‍රීඩා සමාගම් බව අමාත්‍ය හරීන් ප්‍රනාන්දු මහතා පවසයි. පළාත් නවයක කෘතිම ධාවන පථයක් සහිත ක්‍රීඩාංගන ඉදිකිරීම් ව්‍යාපෘතියේ සමාරම්භක ඉදිකිරීම සඳහා මහනුවර, බෝගම්බර පිටියේ පැවැත් වු උත්සවයට සහභාගී වීමෙන් අනතුරුව අද(02) උදෑසන අදහස් දක්වමින් අමාත්‍යවරයා මෙම අදහස් පළ කළේය. සමහර ක්‍රීඩා සංගම් පවුලේ බූදලයක් බවට පත්ව ඇතැයි ද පැවසු අමාත්‍යවරයා, එයින් ජනතාවට නිසි ප්‍රයෝජනයක් නොලැබෙන බවද පැවසීය. ලංකාවේ පාර්ලිමේන්තුවේ ඇති කෝප් කමිටුව වෙතට ක්‍රිකට් සංගම් ගෙන්වීමට බලාපොරොත්තු වන බවත් පැවසු අමාත්‍යවරයා, එයින් කෑම පැකට් එකක මිල ගණන් සිට සියලු දුෂණ වංචා එළියට එනු ඇතැයි ද කියා සිටියේය. ලංකාවේ ක්‍රීඩකයෙකුට දවසකට ගෙවන ගණන ලෝකයේ ඇති අවම ගණන් බවත් පැවසු අමාතයවරයා, හොඳම ක්‍රීඩකයින් 11 දෙනා තෝරා ගන්න සෙල්ලම් කරන අනෙක් 250 දෙනා සඳහා ගමේ සිටින පිරිසට ගෙවන්නේ ද ලෝකයේ ඇති අවම ගණන බව ද පැවසීය. බදු ගෙවන මිනිසුන්ගේ මුදල් නොවුනත් රටක ඇති නීතිය අනුව ක්‍රියා කල යුතු නොවන බවත් පැවසු අමාත්‍යවරයා නීතිය නවන්න කිසිවෙකුටත් බැරි බවද කියා සිටියේය. තමා කොන්ද කෙලින් තබා ගෙන වැඩ කරන අයෙක් බවත් පැවසු අමාත්‍යවරයා, බෙල්ල ගහලා ගියත් ඇත්ත කථා කරන බවත් පැවසීය. එනිසා ගත යුතු තීරණ ගන්නා බවත් පැවසු අමාත්‍යවරයා, ක්‍රීඩා නීතිය යටතේ දඟලන අයට නීතිපති උපදෙස් මත ක්‍රියාත්මක වෙන බවත් සඳහන් කළේය. කිසිවෙකුගෙන් පෞද්ගලිකව පළිගැනීමට අවශ්‍ය නොවන බවත් පැවසු අමාත්‍යවරයා, මෙවැනි තීරණ ගනු ලබන්නේ ක්‍රීඩාව සුද්ධ කිරීමට යොදවන බවත් කියා සිටියේය. දෙසැම්බර් මාසයේ ඡන්දයෙන් පරාජය වී ගෙදර ගියත් ඉදිරියේ දී එන කෙනෙක් හෝ මෙම වැඩ කරගෙන යා හැකි අයුරින් මෙම වැඩ කටයුතු සකස් කර ඇතැයි ද පැවසු අමාත්‍යවරයා, දෙවියන්ගේ පිහිටින් දෙසැම්බර් මාසයෙන් පසුවත් ඉන්න ලැබේවායි පැවසීය.", "URL": "https://sinhala.adaderana.lk/news.php?nid=118085", "Category": null, "Parent URL": null}