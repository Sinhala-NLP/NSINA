{"Source": "Adaderana", "Timestamp": "December 1, 2015 12:42 pm", "Headline": "නමුණුකුල තරණයට ගිය සරසවි සිසුන් බදුලු රෝහලේ", "News Content": "නමුණුකුල කන්ද තරණය කිරීමට ගොස් අනතුරට ලක්වු විශ්වවිද්‍යාල සිසුන් තිදෙනෙකු බදුල්ල පොලීසිය සහ ප්‍රදේශවාසීන් එක්ව බේරාගෙන තිබේ.ජයවර්ධනපුර, සබරගමුව සහ ඌව වෙල්ලස්ස යන විශ්ව විද්‍යාලවල සිසුන් 11 දෙනෙකු සහ තවත් පුද්ගලයෙකු ඊයේ කන්ද තරණය කිරීමට ගොස් ඇති බව සඳහන්ය.ඒ අනුව ඊයේ මධ්‍යම රාත්‍රියේ සිසුන් තිදෙනෙකු කන්දෙන් වැටී ඇති බවට පොලිස් හදිසි ඇමතුම් අංකයට පණිවිඩයක් ලැබී ඇත. බදුල්ල පොලීසිය සහ ප්‍රදේශවාසීන් එක්ව කන්දෙන් වැටී තුවාල ලබා සිටි සිසුන් තිදෙනා බේරාගෙන ඇති අතර ඔවුන් ප්‍රතිකාර සඳහා බදුල්ල රෝහලට ඇතුළත් කර ඇති බව පොලීසිය සඳහන් කළේය.ප්‍රදේශයේ පැවති අධික මීදුම් තත්ත්වය හේතුවෙන් සිසුන් අනතුරට ලක්ව ඇති බව අනාවරණය වී ඇත.", "URL": "https://sinhala.adaderana.lk/news.php?nid=55440", "Category": null, "Parent URL": null}