{"Source": "Adaderana", "Timestamp": "October 30, 2017 10:28 am", "Headline": "පාර්ලිමේන්තු වටරවුම වැසෙයි", "News Content": "ඒකාබද්ධ විපක්ෂයේ විරෝධතාවයක් හේතුවෙන් පාර්ලිමේන්තු වටරවුම තාවකාලිව වසා දමා තිබේ. පාර්ලිමේන්තුවේ සිට දියත උයන දක්වා මාර්ගයේ වාහන ගමනා ගමනයට මේ තුළින් බාධා ඇති වී තිබෙන අතර මේ වන විට රථවාහන තදබදයක්ද ඇතිව තිබෙන බව අද දෙරණ වාර්තාකරු පවසයි. මේ අතර ආණ්ඩුක්‍රම ව්‍යවස්ථා මෙහෙයුම් මණ්ඩලයේ අතුරු කමිටු වාර්තාව විවාදය සඳහා මහා මාර්ග අමාත්‍ය ලක්ෂ්මන් කිරිඇල්ල මහතා විසින් පාර්ලිමේන්තුවට ඉදිරිපත් කළේය. එහිදී වරප්‍රසාද ප්‍රශ්නයක් පැන නැගුණු අතර පාර්ලිමේන්තු මන්ත්‍රී බන්දුල ගුණවර්ධන මහතා ඒ අවස්ථාවේදී පාර්ලිමේන්තුව හමුවේ කියා සිටියේ ඒකාබද්ධ විපක්ෂයේ මන්ත්‍රීවරුන් පිරිසක් පාර්ලිමේන්තුවට පැමිණීමට නොහැකිව පොලීසිය විසින් රඳවාගෙන සිටින බවයි. ඊට පිළිතුරු දෙමින් කථානායක කරූ ජයසූරිය මහතා කියා සිටියේ විරෝධතාවය හේතුවෙන් පාර්ලිමේන්තුවට පැමිණීමට 2000 පමණ පිරිසක් බලා සිටින බවත්, නමුත් මන්ත්‍රීවරුන් කිසිත් අදාළ ස්ථානයේ නොමැති බව තමා වගකීමෙන් ප්‍රකාශ කර සිටින බවයි.", "URL": "https://sinhala.adaderana.lk/news.php?nid=79296", "Category": null, "Parent URL": null}