{"Source": "Adaderana", "Timestamp": "April 28, 2016 11:21 am", "Headline": "උඩුවේ හිමිට එරෙහි පරීක්ෂණය අවසන්!", "News Content": "බලපත්‍රයක් නොමැතිව අලි පැටවකු ළඟ තබාගැනීම සම්බන්ධයෙන් චෝදනා එල්ල වී ඇති පූජ්‍ය උඩුවේ ධම්මාලෝක හිමිට අදාළ පරීක්ෂණ කටයුතු අවසන් වී ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ.අදාළ නඩුව අද කොළඹ මහේස්ත්‍රාත් අධිකරණය හමුවේ කැඳවූ අවස්ථාවේ අපරාධ පරීක්ෂණ දෙපාර්තමේන්තුව මේ බව දැනුම් දී ඇති බව සඳහන්ය.සිද්ධියට අදාළ පරීක්ෂණ වාර්තා සියල්ල නීතිපතිවරයා වෙත යොමු කර ඇති බව සඳහන් කළ එම දෙපාර්තමේන්තුව නීතිපති උපදෙස් ලැබීමෙන් අනතුරුව සුදුසු නීතිමය පියවර ගන්නා බව අධිකරණයට දැනුම් දී ඇත.මෙහිදී උඩුවේ ධම්මාලෝක හිමියන් වෙනුවෙන් පෙනී සිටි නීතීඥවරුන් අධිකරණයෙන් ඉල්ලීමක් කරමින් සඳහන් කර ඇත්තේ පරීක්ෂණ කටයුතු අවසන් වී ඇති බැවින් නොතීසි ලද විට පමණක් අධිකරණයේ පෙනී සිටීමට ධම්මාලෝක හිමිට අවසර ලබාදෙන ලෙසයි.කෙසේවෙතත් කොළඹ අතිරේක මහේස්ත්‍රාත් නිශාන්ත පීරිස් මහතා එම ඉල්ලීම ප්‍රතික්ෂේප කර තිබේ.එමෙන්ම මෙම නඩුව තවදුරටත් පවත්වාගෙන යාමට මෙම අධිකරණයට හැකියාව පවතින්නේ ද යන්න පිළිබඳ නීතිපතිවරයාගෙන් උපදෙස් ලබාගෙන දැනුම් දෙන ලෙස ද කොළඹ අතිරේක මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට දැනුම් දී ඇති බව සඳහන්ය.නඩුව යළි ජුනී මස 09 වනදා කැඳවීමට නියමිතය.", "URL": "https://sinhala.adaderana.lk/news.php?nid=59595", "Category": null, "Parent URL": null}