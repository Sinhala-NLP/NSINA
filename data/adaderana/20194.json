{"Source": "Adaderana", "Timestamp": "November 23, 2011 10:05 am", "Headline": "සුදු පාට වෑන් රියෙන් පැහැරගත් ව්‍යාපාරිකයාට පහරදී ගෙනත්දාලා", "News Content": "ඔරුගොඩවත්ත ප්‍රදේශයේ දී පැහැර ගැනීමට ලක් වූ ව්‍යාපාරිකයා යළි නිවසට පැමිණ තිබේ. ඊයේ රාත්‍රී 11. 30ට පමණ පැහැරගත් පුද්ගලයින් විසින් අදාළ ව්‍යාපාරිකයා මීගමුව ප්‍රදේශයට ගෙනවිත් දමා ගොස් තිබුණු බව දෙමටගොඩ පොලිසිය සඳහන් කරයි. ග්‍රෑන්ඩ්පාස් පොලිස් බලප්‍රදේශයට අයත් බේස්ලයින් පාරේ, ඔරුගොඩවත්ත ප්‍රදේශයේ මාළු වෙළඳ ව්‍යාපාරිකයෙකු ලෙස කටයුතු කළ අයෙකු සුදු පාට වෑන් රථයකින් ඊයේ උදෑසන පැහැරගැනීමකට ලක්ව තිබිණි. හමුදා නිල ඇඳුම් ඇඳගත් 4 දෙනකු විසින් මෙම ව්‍යාපාරිකයා පැහැර ගෙන ගිය බවට පොලීසියට පැමිණිල්ලක් ලැබී ඇතැයි ග්‍රෑන්ඩ්පාස් පොලීසිය ඊයේ කියා සිටියේය. කෙසේ වෙතත් ව්‍යාපාරිකයාට දැඩි ලෙස පහර දීමෙන් අනතුරුව මෙසේ ගෙනවිත් දමා ඇති බව පොලිසිය පවසයි. මෙම පැහැර ගැනීමට එ‍රෙහිව දෙමටගොඩ ප්‍රදේශයේ වෙළඳසැල් හිමියෝ ඊයේ පෙරවරුවේ සිය වෙළඳසැල් වසා දමා විරෝධතාවයක නිරතවූහ.", "URL": "https://sinhala.adaderana.lk/news.php?nid=20194", "Category": null, "Parent URL": null}