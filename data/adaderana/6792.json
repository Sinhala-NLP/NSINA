{"Source": "Adaderana", "Timestamp": "February 18, 2010 04:44 pm", "Headline": "\"ෆෝමියුලා ප්ලස්\"අලුත් ගමනක", "News Content": "ශ්‍රී ලංකා රථවාහන රක්ෂණ ක්ෂේත්‍රයේ මහා පෙරළියක් ඇතිකළ ශ්‍රී ලංකා ඉන්ෂුවරන්ස්\"ෆෝමියුලා ප්ලස්\"රථවාහන රක්ෂණය, දැන් ලෝ ප්‍රකට රථවාහන නිෂ්පාදන සමාගම් 10ක් සමඟ ඒකාබද්ධ අවබෝධතා ගිවිසුමක් ඇතිකරගනිමින් ලක්ෂ සංඛ්‍යාත\"ෆෝමියුලා ප්ලස්\"රක්ෂිතයන්ට වඩා කඩිනම් හා පුළුල් සේවාවක් ලබාදීමට කටයුතු යොදා ඇත. ශ්‍රී ලංකා රක්ෂණ ක්ෂේත්‍රයේ දැවැන්තයා වන ශ්‍රී ලංකා ඉන්ෂුවරන්ස් දියත් කරන මෙම නව වැඩපිළිවෙළෙහි ප්‍රථම අදියර වශයෙන් පෙබරවාරි මස 17වන දින කොළඹ සිලෝන් කොන්ටිනෙන්ටල් හෝටලයේදී, ජාත්‍යන්තර රථවාහන නිෂ්පාදන සමාගම් කිහිපයක ශ්‍රී ලංකා නියෝජිතයන් වන ඩිමෝ, ටොයෝටා, හුන්ඩායි, ඇසෝෂියේටඩ්, මෝටර් වේස්, කාර්මාර්ට් ප්‍රෙස්ටිප්, ඔටෝමොබයිල්, ස්විඩිෂ් ට්‍රේඩින්, කාර්ප්ලෑන්, සෙනොක්, යුනයිටඩ් මෝටර්ස් හා මයික්‍රෝ යන සමාගම් සමඟ ශ්‍රී ලංකා ඉන්ෂුවරන්ස් ඒකාබද්ධ අවබෝධතා ගිවිසුමකට අත්සන් තබන ලදී. මෙම අවබෝධතා ගිවිසුම යටතේ ශ්‍රී ලංකා ඉන්ෂුවරන්ස් මෝටර් රථ ඔප්පු හිමියන්ට හිමිවන විශේෂ වරප්‍රසාද අතර, මගීන්ගේ ආරක්ෂාව තහවුරු වන ආකාරයට ඉතා කෙටි කාලයකදී ජාත්‍යන්තර ප්‍රමිතීන්ට අනුකූලව හා මුල් නිෂ්පාදිත තත්ත්වයටම වාහන අලුත්වැඩියාව සිදුකිරීම, කිසිදු අයකිරිමකින් තොරව නියම අමතර කොටස් සවිකිරීම, වාහනය සඳහාම වෙන්වූ විශේෂ නිලධාරියකුගේ අධීක්ෂණය යටතේ අලුත්වැඩියාව සිදුකිරීම, රක්ෂිතයාගේ කැමැත්ත පරිදි හිමිකම් මුදල රක්ෂිතයාට හෝ ගරාජයට ගෙවීමේ හැකියාව හා අමතර සේවාවන් සහ මිලදී ගැනීම් සඳහා විශේෂ වට්ටම් ලබාදීම සුවිශේෂත්වයක් ගනී. ශ්‍රී ලංකා ඉන්ෂුවරන්ස් මෝටර් රථ රක්ෂණ ඔප්පු හිමියන් සඳහා දවසේ පැය 24 පුරා දිවයිනේ ඕනෑම ස්ථානයක සිදුවූ අනතුරු පරීක්ෂාව හා නිවැරදි තක්සේරුව, මාර්ගස්ථ කාර්මික සහයක සේවාවන් ඇතුළත පැය 24ක් ඇතුළත හිමිකම් ගෙවීම යන සේවාවන් ලබාදීමට කටයුතු යොදා ඇත", "URL": "https://sinhala.adaderana.lk/news.php?nid=6792", "Category": null, "Parent URL": null}