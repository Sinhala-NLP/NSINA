{"Source": "Adaderana", "Timestamp": "October 1, 2012 05:27 pm", "Headline": "දැරියක් මරා දැරියකට අතවර කර වස බොයි", "News Content": "ත්‍රීකුණාමලය, තිරියාය ප්‍රදේශයේ දී 63 හැවිරිදි පුද්ගලයෙකු අට හැවිරිදි පාසල් දියණියකගේ බෙල්ල කපා ඝාතනය කර ඔහු ද වස පානය කර මියගොස් ඇති බව කුච්චවේලි පොලීසිය පවසයි. ඝාතකයා වස පානය කිරීමට පෙර ඝාතනයට ලක්වු දැරියගේ 12 හැවිරිදි වැඩිමහල් සොහොයුරියට ලිංගික අපයෝජන කර ඇති බව පොලීසිය කියා සිටියි. එහිදී ඝාතනයට ලක්ව ඇත්තේ, තිරියාය වාට්ටු අංක 5 පදිංචි පුලේන්ද්‍රන් දිලෙක්ෂා නැමැති 8 හැවිරිදි, තිරියාය දෙමළ විද්‍යාලයේ 3 වසර ඉගෙනුම ලබමින් සිටි සිසුවියකි. දැරියගේ පියා හා සහෝදරයා ඊයේ (30) සවස කුඹුරට ගොස් සිටියදී ඝාතකයා බීමත්ව පැමිණ මෙම අපරාධය සිදුකර ඇතැයි අප වාර්තාකරු පවසයි. දැරියගේ මව මීට දින හතරකට පමණ පෙර මැදපෙරදිග රැකියාවකට ගොස් ඇතැයි සඳහන්ය. ඝාතකයා හා ඝාතනයට ලක්වු දැරියගේ පවුල් දෙක අතර කලක සිට ආරවුලක් තිබු බවත්, ඊට පළිගැනීමක් හැටියට මෙම ඝාතනය සිදු කර ඇති බවත් පොලිස් පරීක්ෂණවලදී හෙළි වී තිබේ. දැරියන් දෙදෙනා නිවස ආසන්නයේ ගසක් යට සිටියදී එම ස්ථානයට පැමිණි ඝාතකයා උල් ආයුදයකින් 8 හැවිරිදි දැරියගේ ගෙල කපා, අනෙක් දැරිය කැලයට ගෙන ගොස් අතවර කර ඇයද මරා දැමිමට උත්සහ දරා ඇතත්, දැරිය ඔහුගෙන් බේරී නිවසට පැමිණීමට සමත්ව ඇතැයි අප වාර්තාකරු පවසයි. නිවසට පැමිණි දැරිය මෙම සිද්ධිය අසල්වැසියන්ට පවසා ඇත. අනතුරුව දැරියගේ පියා හා අසල්වාසීන් දැරිය ඝාතනයට ලක්වු ස්ථානයට ගිය පසු සැකකරු එහිදී වස පානය කර සිය දිවි නසා ගෙන ඇතැයි අප වාර්තාකරු පවසයි. ඝාතනයට ලක්වු දැරියගේ හා ඝාතකයාගේ මළ සිරුරු පශ්චාත් මරණ පරීක්ෂණය සදහා අද (01) දහවල් ත්‍රීකුණාමලය මහ රෝහලට ගෙනැවිත් තිබුණි. අතවරයට ලක්වු දැරිය ත්‍රීකුණාමලය මහ රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=27917", "Category": null, "Parent URL": null}