{"Source": "Adaderana", "Timestamp": "April 19, 2011 01:02 pm", "Headline": "වැඩහිටි කන්ද විහාරයේ භාරකාරත්වය ප්‍රාදේශීය ලේකම්ට පැවරෙයි", "News Content": "කතරගම වැඩහිටි කන්ද විහාරස්ථානයේ භාරකාරත්වය කතරගම ප්‍රාදේශීය ලේකම්වරයා වෙත තාවකාලිකව පවරා තිබේ. බෞද්ධ කටයුතු කොමසාරිස්වරයා විසින් මෙම පැවරීම සිදුකර ඇති බව වාර්තා වේ. කතරගම වැඩහිටි කන්ද විහාරස්ථානයේ විහාරාධිපති ස්වාමීන් වහන්සේ අපවත් වීමෙන් අනතුරුව එහි භාරකාරත්වය වෙනුවෙන් පාර්ශව කිහිපයක් අතර මතභේද පැවති බව පසුගිය දිනවල වාර්තා විය. මෙම තත්ත්වය යටතේ විහාරස්ථානයේ භාරකාරත්වය කතරගම ප්‍රාදේශීය ලේකම් ටී.බී.එම් අතපත්තු මහතා වෙත පවරා ඇති බව සඳහන්ය. මෙම ගැටලුව සම්බන්ධව බෞද්ධ කටයුතු කොමසාරිස්වරයා වෙත දැනුම්දීමෙන් අනතුරුව එහි අයිතිය නිරාකරණය කර බාරදෙන තෙක් විහාරස්ථානය බාරගන්නා ලෙස කළ ඉල්ලීමට අනුව එහි යතුරු බාරගත් බව අදාළ පැවරිම සම්බන්ධයෙන් අද දෙරණ සමග අදහස් දැක්වූ කතරගම ප්‍රාදේශීය ලේකම් ටී.බී.එම්. අතපත්තු මහතා ප්‍රකාශ කළේය. ඊයේ(18) දිනයේ සිට බෞද්ධ කටයුතු කොමසාරිස් දෙපාර්තමේන්තුවේ නිලධාරීන් විසින් විහාරස්ථානයේ සියලු භාණ්ඩ පිළිබඳව සමීක්ෂණයක් පවත්වා එම තොරතුරු ලේඛනගත කරමින් පවතින බව ද ඔහු පෙන්වාදුන්නේය. එම ලේඛනගත කිරීමේ කටයුතු නිමවූ වහාම ඒ සම්බන්ධව බෞද්ධ කටයුතු කොමසාරිස්වරයාට දැනුම් දී ඔහුගේ තීරණය ඉදිරියේදී ක්‍රියාත්මක කිරීමට බලාපොරොත්තු වන බව ද ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15568", "Category": null, "Parent URL": null}