{"Source": "Adaderana", "Timestamp": "April 3, 2012 09:02 am", "Headline": "උත්සව සමය වෙනුවෙන් විශේෂ බස් හා දුම්රිය සේවා", "News Content": "එළඹෙන උත්සව සමය වෙනුවෙන් විශේෂ බස් රථ සේවාවක් ලබන 05 වන දින සිට ක්‍රියාත්මක කරන බව ජාතික ගමනාගමන කොමිසන් සභාව පවසයි. දුර ගමන් සේවා ඉලක්ක කර මෙම බස් රථ සේවය ක්‍රියාත්මක කරන බව එහි සභාපති රොෂාන් ගුණවර්ධන මහතා සඳහන් කළේය. මේ වනවිට දුර ගමන් සේවා බස් රථ 3100 ක් පමණ දිනකට ධාවනය වන බවත්, ඊට අමතරව තවත් බස් රථ 750 – 1000 ක් අතර ප්‍රමාණයක් ධාවනය කරවීමට නියමිත බව ඒ මහතා ප්‍රකාශ කළේය. අදාළ දිනවල මගීන්ගේ ආරක්ෂාව සඳහා විශේෂ ආරක්ෂක වැඩපිළිවෙළක් ද ක්‍රියාත්මක කර ඇති බව ද රොෂාන් ගුණවර්ධන මහතා සඳහන් කළේය. මගීන් වෙනුවෙන් නිලධාරීන් හඳුනාගැනීම සඳහා වෙනම ක්‍රමවේදයක්, පැය 24 පුරා ක්‍රියාත්මක කාර්යාල පහසුකම්, පැය 24 පුරා 2 333 222 අංකය යටතේ ක්‍රියාත්මක දුරකථන සේවාවක් ක්‍රියාත්මක කෙරෙන බව ඔහු ප්‍රකාශ කළේය. මේ අතර අප්‍රේල් මස 06 වන දින සිට විශේෂ දුම්රිය සේවාවක් ද ක්‍රියාත්මක කරන බව දුම්රිය දෙපාර්තමේන්තුව පවසයි. කොළඹ කොටුවේ සිට බදුල්ල දක්වා නගරාන්තර සීඝ්‍රගාමී දුම්රියක්, කළුතර හා මහව වැනි ප්‍රදේශවලට කොළඹ කොටුවේ සිට විශේෂ දුම්රිය යෙදවීමට කටයුතු කර ඇති බව දුම්රිය ගමනාගමන අධිකාරී එල්.ඒ.ආර්.රත්නායක මහතා කියා සිටියේය. දැනට ධාවනය වන දුර ගමන් දුම්රිය සඳහා ධාවනය වන මැදිරිවලට අමතරව මගීන්ගේ පහසුව සඳහා අමතර මැදිරි යොදවා ඇති බවත් ඔහු සඳහන් කළේය. නවීකරණ කටයුතු හේතුවෙන් දුම්රිය ධාවනය නතර කර ඇති අලුත්ගම කළුතර දුම්රිය මාර්ගයේ දුම්රිය කිහිපයක් උත්සවය සමයේ දී ධාවනය කිරීමට සැලසුම් කර ඇති බව දුම්රිය දෙපාර්තමේන්තුව පවසයි. ඒ අනුව මාතර සිට කොළඹ කොටුව දක්වා අප්‍රේල් මස 11 වන දින සිට දුම්රිය ගමන්වාර කිහිපයක් ධාවනය කිරීමට බලාපොරොත්තු වන බව දුම්රිය ගමනාගමන අධිකාරී එල්.ඒ.ආර්.රත්නායක මහතා ප්‍රකාශ කළේය. මේ අතර ලබන 06,07 සහ 08 යන දින තුන තුළ අලුත්ගම - ගාල්ල දුම්රිය ධාවන කටයුතු තාවකාලිකව නතර කරන බව දුම්රිය දෙපාර්තමේන්තුව ප්‍රකාශ කරයි. එම මාර්ගයේ පාලම් දෙකක අලුත්වැඩියා කටයුතු හේතුවෙන් අදාළ දිනවල දුම්රිය ධාවනය සිදුනොවන බව දුම්රිය දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23248", "Category": null, "Parent URL": null}