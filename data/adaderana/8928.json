{"Source": "Adaderana", "Timestamp": "June 10, 2010 10:32 am", "Headline": "කළුතර කර්මාන්ත ශාලාවකට පරිසර බලපත්‍රය අහිමිවෙයි", "News Content": "මහජනතාවට පීඩාකාරී වන අයුරින් කළුතර, නාගොඩ ප්‍ර‍දේශයේ පවත්වාගෙන ගිය කර්මාන්තශාලාවකට ලබාදී තිබූ පරිසර ආරක්ෂණ බලපත්‍රය මධ්‍යම පරිසර අධිකාරිය විසින් අවලංගු කර ඇතැයි නීතිපතිවරයා ශ්‍රේෂ්ඨාධිකරණයට දැනුම් දී තිබේ. අදාළ කර්මාන්තශාලාව මගින් මහජන පීඩාවක් සිදුවන බවට චෝදනා කරමින් ‍ප්‍රදේශවාසීන් පිරිසක් ගොනු කළ මූලික අයිතිවාසිකම් පෙත්සමකට කරුණු ඉදිරිපත් කරමින් නීතිපතිවරයා මෙම දැනුම් දීම සිදුකළේය. අදාළ කර්මාන්තශාලාවෙන් නිකුත් කරන දූවිලි සහ අධික ශබ්දය නිසා මහජන පීඩාවක් සිදුවන බවට එම පෙත්සමෙන් ප්‍රදේශවාසීන් චෝදනා කර තිබුණි. මෙම තත්ත්වය පිළිබඳ අධ්‍යයනය කළ මධ්‍යම පරිසර අධිකාරිය අදාළ කර්මාන්තශාලාවට එරෙහිව නීතිමය පියවර ගන්න‍ා බව ද නීතිපතිවරයා අධිකරණයට දැනුම් දී ඇත. ඒ අනුව පෙත්සම සැප්තැම්බර් මස 14 වැනිදා කැඳවීමට නියම කළ අධිකරණය එදිනට මෙම කටයුතුවල ප්‍රගතිය වාර්තා කරන ලෙස නීතිපතිවරයාට නියෝග කළේය.", "URL": "https://sinhala.adaderana.lk/news.php?nid=8928", "Category": null, "Parent URL": null}