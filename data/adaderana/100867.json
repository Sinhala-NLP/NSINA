{"Source": "Adaderana", "Timestamp": "December 17, 2018 10:04 am", "Headline": "උණුසුම් වු බෙල්ජියම", "News Content": "බෙල්ජියමේ පැවති විරෝධතා පාගමනක් අතරතුර ගැටුම්කාරී තත්ත්වයක් හටගෙන තිබේ. ඒ සඳහා 5000ක පමණ පිරිසක් එක්ව සිටි බව විදෙස් මාධ්‍ය වාර්තා කළේය. පසුගිය සතියේ මොරොක්කෝ රාජ්‍යයේ මරකෑෂ් (Marrakech)නගරයේදී අත්සන් තැබූ එක්සත් ජාතීන්ගේ සංක්‍රමණික ගිවිසුමට විරෝධය පළකිරීම සඳහා බෙල්ජියමේ බ්‍රසල්ස් නුවර පැවති විරෝධතා පාගමනකට දහස් ගණනක් ඒකරාශී වී තිබේ. විරෝධතා සඳහා පොලිසිය මැදිහත් වීමත් සමඟ එහි ගැටුම්කාරී තත්ත්වයක් හටගෙන ඇති බව වාර්තා වෙයි. අදාළ ගිවිසුම ක්‍රියාවට නංවන්නේනම් යුරෝපයට පැමිණෙන සංක්‍රමණිකයින් තවදුරටත් ඉහළ යාමේ අවදානමක් මතුවීම මෙලෙස විරෝධය පළවීමට හේතුවයි. බෙල්ජියමේ දක්ෂිනාංශික පක්ෂ සංවිධානය කළ විරෝධතාව එරට යුරෝපා සංගමයේ ප්‍රධාන ආයතන කේන්ද්‍ර කරගෙන පැවැත් විය. විරෝධතා පාගමන සඳහා 5000ක පමණ පිරිසක් එක්ව සිටි බව පැවසෙයි. මෙහිදී විරෝධතාකරුවන් ඉතාමත් කලහකාරී ලෙස හැසිරී ඇති බව විදෙස් මාධ්‍ය වාර්තා කරයි. මේ අතර බෙල්ජියමේ වාමාංශික කණ්ඩායම් දක්ෂිනාංශිකයින්ට විරෝධය පළකිරීම සඳහා තවත් විරෝධතාවක් නගර මධ්‍යයේ සංවිධානය කර තිබූ අතර ඊට 1000ක පමණ පිරිසක් එක්ව සිටි බව පැවසෙයි. මේ වනවිට බෙල්ජියමේ පාලක සන්ධානයේ දක්ෂිණාංශික පක්ෂවලින් ගිවිසුම අත්සන් කිරීම සම්බන්ධව අගමැතිවරයාට විරෝධය පළවී ඇති බව දැක්වෙයි. පසුගිය ජූලි මාසයේ ආරක්ෂාව සහ සංක්‍රමණිකයින් පිළිබඳව ගෝලීය ගිවිසුමට එක්සත් ජාතීන්ගේ සංවිධානයේ සාමාජික රටවල් 196ක් එකඟත්වය පළ කළේය. කෙසේ වෙතත් පසුගිය සතියේ මොරොක්කෝ රාජ්‍යයේ මරකෑෂ් නගරයේදී ඊට අත්සන් තැබුවේ රටවල් 164ක් පමණයි. මේ අතර අමෙරිකාව ඇතුළුව තවත් යුරෝපා රටවල් කිහිපයක් ඊට අත්සන් තැබීමෙන් වැළකී සිටිය බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=100867", "Category": null, "Parent URL": null}