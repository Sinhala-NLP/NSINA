{"Source": "Adaderana", "Timestamp": "May 16, 2019 08:46 am", "Headline": "පරිගණක පද්ධතිවල ආරක්ෂාව සඳහා ට්‍රම්ප්ගෙන් නියෝගයක්", "News Content": "විදෙස් සතුරු ප්‍රහාර වලින් සිය පරිගණක පද්ධතිය ආරක්ෂා කර ගැනීම සඳහා අමෙරිකාව තුළ හදිසි තත්ත්වයක් ප්‍රකාශයට පත්කිරීමට ජනාධිපති ඩොනල්ඩ් ට්‍රම්ප් පියවර ගෙන තිබේ. අමෙරිකානු සමාගම් විදෙස් විදුලිසන්දේශ උපාංග භාවිතයෙන් වැළැක්වීම සඳහා වන විධායක නියෝගයකට අමෙරිකානු ජනාධිපතිවරයා අත්සන් තැබුවේය. අදාළ විදුලි සන්දේශ පහසුකම් භාවිතය රටේ ආරක්ෂාවට තර්ජනයක් බව ඔහු පෙන්වා දෙයි. එහෙත් මෙම නියෝගයට යටත් වන සමාගම් කවරේද යන්න ජනාධිපතිවරයා අනාවරණ කර නොමැති බව වාර්තා වෙයි. කෙසේ නමුත් විශ්ලේෂණ වාර්තා පෙන්වා දෙන්නේ මෙම නියෝගය චීනයේ දැවැන්ත සන්නිවේදන සමාගමක් ඉලක්ක කර නිකුත් කරන්නට ඇති බවයි. අදාළ සමාගමේ නිෂ්පාදන, චීනයේ නිරීක්ෂණ කටයුතු සඳහා යොදාගත හැකි බවට අමෙරිකාව ඇතුළු රටවල් රැසක්ම කණස්සල්ල පලකර සිටියි. අමෙරිකාව සහ චීනය අතර වෙළඳ යුද්ධයක් උද්ගතව ඇති පසුබිමක මෙම නියෝගය ප්‍රකාශයට පත්කර තිබීමත් විශේෂත්වයකි.", "URL": "https://sinhala.adaderana.lk/news.php?nid=110037", "Category": null, "Parent URL": null}