{"Source": "Adaderana", "Timestamp": "November 30, 2011 04:59 am", "Headline": "පාසල් පුස්තකාලවලට පොත් ගන්න කෝටියයි-වාහනේට තෙල් ගහන්න එක් කෝටි තිස් හත් ලක්ෂයයි", "News Content": "අධ්‍යාපන ඇමතිවරයාගේ වාහනේට තෙල් ගහන්න විතරක් මෙවර අයවැයෙන් එක්කෝටි තිස් හත් ලක්ෂයක් වෙන් කර ඇති බව ජ.වි.පෙ පවසයි. \"උන්ට මගුල් - අපිට උගුල් 2012 අය වැය වාසි කාටද?\"සම්මන්ත‍්‍රණයට එක්වෙමින් පාර්ලිමේන්තු මන්ත‍්‍රී අජිත් කුමාර මහතා කොළඹ ජයවර්ධන කේන්ද්‍රයේදී මේ බව සඳහන් කළේය. එහිදී ඔහු මෙසේද කියා සිටියේය. ඉස්සර අය වැයක් ඉදිරිපත් වෙනවා කියන එක රටේ ලොකු ආන්දෝලනයක්, උද්යෝගයක් තිබුණා. කඩවල්වල සමහර භාණ්ඩ හැංගුවා. සමහර ඒවා ඉක්මනට විකිණුවා. අයවැය කතාව අහන්නත් ලොකු උනන්දුවක් තිබුණා. අය වැය ලේඛනයෙන් ඊළඟ අවුරුද්ද ගැන යම් අදහසක් ගන්න පුළුවන්. නමුත් අද අය වැය ගැන එහෙම උනන්දුවක් නැහැ. සාමාන්‍ය ජනතාව අතර විතරක් නොවෙයි, කෝටි දෙකක් වන ජනතාව නියෝජනය කරන්න ඉන්න 225ක් වුණු මන්ත‍්‍රීවරුන්ගෙනුත් සමහරුන්ට එහෙම උනන්දුවක් නැහැ. අය වැය ඒ තරම් හෑල්ලූ වෙලා තිබෙන්නේ. මොනවා වුණත් මේ අය වැය ලේඛනය සම්මත වුණාට පස්සේ ලබන අවුරුද්දේ, ඒ විතරක් නොවෙයි ඉදිරි අවුරුදු කිහිපයේ රටේ ඉදිරි ගමන තීරණය වෙන්නේ මේ ලියවිල්ල පදනම් කර ගෙන. අය වැය ලේඛනය ඉදිරිපත් කරන්න කලින් සාකච්ඡා දහස් ගණනක් කළා කියලා කිව්වා. මේක ජන සහභාගිත්ව අය වැයක් කියලා කිව්වා. ඒ ඔක්කොම ඉවර වෙලා අන්තිමට පරන විදියටම තමන්ගේ දේ එළියට දාලා තිබෙනවා. මේක විශේෂ අය වැයක් කියලා කිව්වා. නමුත් කියවලා බැලූවාම එහෙම විශේෂත්වයක් නැහැ. 2005 මහින්ද රාජපක්ෂ මහත්තයා ජනාධිපතිවරණයට ඉදිරිපත් වෙන කොට\"මහින්ද චින්තන\"කියලා පොතක් එළිදැක්වූවා. අය වැය හදන්නේ ඒකට අනුවයි කියලා කිව්වා. නමුත් ඒකේ තියෙන දේවල් අය වැයේ තිබුණේ නැහැ. අය වැයේ තිබුණු දේවල් ක‍්‍රියාත්මක වුණේ නැහැ. ඊළඟට 2010 තවත් එකක් එළියට දැම්මා\"මහින්ද චින්තන ඉදිරි දැක්ම\" කියලා. ඒකෙන් කිව්වා, දරුවන්ට කිරි වීදුරුවක් දෙනවා, පෝෂණ මල්ලක් දෙනවා, නිවාස දෙනවා, රැකියා දෙනවා, උපාධිධාරීන්ට ජනසභා ලේකම් පත්වීම් දෙනවා කියලා. නමුත් අය වැයෙන් ඒ ඔක්කොම හැළුනා. ඒ ගැන රටේ ලොකු උද්ඝෝෂණයක් ඇති වුණා. ගිය අවුරුද්දේ අය වැය බැලූවාම ලොකු හීනයක් මැවුනා. නමුත් ඇමතිවරුන්ට තේරුණා, ගමට ගියාම මහජන දිනය කරන්නත් බෑ කියලා. අය වැයේ කරනවා කිව්වාට, කරන්න වැඩපිළිවෙළක් තිබුණේ නැහැ. ඒ අය වැයෙයි මේකෙයි හරයාත්මක වෙනසක් නැහැ. පෙනුමේ නම් පොඩි පොඩි වෙනස්කම් තිබෙනවා. විපක්ෂයේ මන්ත‍්‍රීවරුන්ට පහර දුන්නු එකත් පෙනුමේ වෙනසක්. අලූත් ව්‍යාපෘති නැහැ. නිෂ්පාදන ක‍්‍රමෝපායන් නැහැ. රාජ්‍ය සේවකයින්ගේ වැටුප් 2500කින් වැඩි කරනවා කියලා මහින්ද චින්තන ඉදිරිදැක්මේ කිව්වා. නමුත්ව වැඩි කළේ නැහැ. දැන් මේ සැරේ 2011/2012 කියලා දාලා සියයට දහයකින් වැඩි කරනවා කියලා තියෙනවා. එහෙම කරලා කියනවා 2500කින් වැඩි කරලා කියලා. පසුගිය කාලේ දාපු සද්දේ තරමට වැඩක් වෙලා නැහැ. අපට පෙන්නපු විමානේ තරමට යකා නැහැ. මහින්ද රාජපක්ෂ මහත්තයා පටන් ගන්නේ 1977 හඳුන්වා දුන්නු විවෘත ආර්ථිකය වැරදියි, නව ලිබරල්වාදී ආර්ථිකය වැරදියි, ඒ අහිතකර ප‍්‍රතිපත්ති නිවැරදි කළ යුතුයි කියලා. නමුත් නව ලිබරල් ආර්ථිකය වෙනස් කරන්න පියවර අරන් තිබෙනවාද? නැහැ. ඒ වෙනුවට ඒ ප‍්‍රතිපත්තිම පෙරට ගෙන යන එකයි කරන්නේ. මේ සංවාදය පාර්ලිමේන්තුව තුළ ඇති වුණේ නැහැ. ඒක එළියේ ඇති කළ යුතුයි. දක්ෂිණාංශික පෙනුම හංග ගන්න පුරසාරම් කියන ගමන්, බොරු ප‍්‍රගතිශීලි මුහුණක් පෙන්වන ගමන් තමයි මහින්ද රාජපක්ෂ මහත්තයා මේ ගමන යන්නේ. නිෂ්පාදනය වැඩි කරන ක්ෂේත‍්‍රවලට අත තියලා නැහැ. ජනතාවට කිසියම් හෝ සුභසාධනයක් දීලා තිබුණා නම් ඒකත් කප්පාදු කරලා තිබෙන්නේ. සංදර්ශනවලට නම් උපරිමයෙන් මුදල් වෙන් කරලා තිබෙනවා. මේ අසාර්ථක ක‍්‍රමය පවත්වාගෙන යන්න සංදර්ශන ඕන වගේම වත්මන් පාලනයට ඒක රෝගයක්. රාජ්‍ය අංශය ශක්තිමත් කරනවා කිව්වාට, පෞද්ගලික අංශය හා විදේශ ආයෝජන මත පමණක් යැපෙන තැනට ආර්ථිකය පත් කර තිබෙනවා. අය වැයත් එක්ක ඉදිරිපත් කරනවා, තාක්ෂණික ලියවිල්ලක්. ඒකේ තිබෙනවා ආයෝජකයින්ට උපරිම සහන දෙන්න කටයුතු කරනවා කියලා. විදේශීය ආයෝකයින්ට අපේ රටේ ඉඩම් 99 අවුරුදු බදු පදනම යටතේ දෙන්න කටයුතු කරලා තිබෙනවා. විදේශ ආයෝජන ශක්තිමත් කරන්න අවශ්‍ය නීති ලිහිල් කරනවා. ඉදිරියේදී තවත් සංශෝධන සම්මත කර ගන්න නියමිතයි. ඒ නිසා මහින්ද රාජපක්ෂ මහත්තයාගේ ලියවිල්ල ඔහුට විරුද්ධවම පෙනී ඉන්නවා. දැන් අපි වෙනුවෙන් අපි නොවෙයි, මට එරෙහිව මම. රාජ්‍ය අංශය ශක්තිමත් කරන වැඩපිළිවෙළක් නැහැ. රාජ්‍ය අංශයේ සාතිශය බහුතරයක් ආයතන පාඩු ලබනවා. මිහින් ලංකා පාඩුයි, ඛනිජ තෙල් නීතිගත සංස්ථාව පාඩුයි, ලංගම, දුම්රිය පාඩුයි. ඒ විතරක් නොවෙයි ක‍්‍රිකට් ආයතනයත් පාඩුයි. ආදායම් ගන්න පුළුවන් සියලූම ආයතන පාඩුයි. එවැනි තත්වයක් තුළ ඉන් ගොඩඑන්න යෝජනා කිසිවක් මේ අය වැයට ඇතුළත් කරලා නැහැ. රාජ්‍ය ආයතන 23ක් ගොඩගන්න වෙනම අමාත්‍යාංශයක් ඇති කරලා ඇමති කෙනෙකුත් පත් කළා. ඒ සියල්ල පාඩුයි. ජනවසමට අයත් වතු 17ම පාඩුයි. ජනතා සුබසාධනය ගොඩඑන්න බැරි තරමට කපලා. අධ්‍යාපනය හා සෞඛ්‍ය ක්ෂේත‍්‍ර ගත්තොත්, ඒ ක්ෂේත‍්‍ර ගොඩනගන්න කියලා ලොකු උද්ඝෝෂණයක් රටේ තිබෙනවා. ඇඟයි ඔලූවයි නිරෝගී මිනිසෙක් ඇති කරන්න. ඒක ආණ්ඩුවේ වගකීමක්. නමුත් ඒ ක්ෂේත‍්‍රවලට වෙන් කරන මුදල් කප්පාදු කරලා. ප‍්‍රාථමික අධ්‍යාපනයට වෙන් කරලා තියෙන්නේ කෝටි 20යි. රටේ සියලූම පාසල්වල පුස්තකාලවලට පොත් ගන්න රුපියල් කෝටියයි වෙන් කරලා තිබෙන්නේ. නමුත් ඇමතිවරයාගේ වාහනේට තෙල් ගහන්න විතරක් එක්කෝටි තිස් හත් ලක්ෂයක් වෙන් කරලා තිබෙනවා. ඒ වෙන් කළ මුදලත් ලැබෙනවාද? නෑ, ඒ මුදල ලැබෙන්නෙත් නැහැ. මුළු රටේම පාසල්වලට පරිගණක ලබා දෙන්න වෙන් කරලා තිබෙන්නේ කෝටි දෙකයි. හොඳ තත්වයේ පරිගණකයක් ගන්නත් රුපියල් ලක්ෂයක් විතර වැය වෙනවා. මුළු අධ්‍යාපනයේම බර දෙමාපියන්ගේ කර මතට පටවලා. අර ඉස්කෝලේ හොඳට පේන හොල් එකේ බිත්තියේ ලොකු අකුරෙන් ගහලා තියෙනවානේ, මේ ඔබේ දරුවාගේ පාසලයි කියලා. ඔව් ඒක උඹලගේ දරුවගේ පාසල. ඒ නිසා ඒක උඹලාම හදා ගනිල්ලා කියලා තමයි අය වැයෙන් කියලා තිබෙන්නේ. සෞඛ්‍ය කේෂ්ත‍්‍රයට පසුගිය අවුරුද්දේ අය වැයෙන් 6%ක් වෙන් කර තිබුණා. නමුත් මේ අවුරුද්දේ ඒක 5.8% දක්වා අඩු කරලා. නමුත් කියනවා, ජනතාවගේ අදහස් අරගෙන තමයි අය වැය හැදුවේ, මේක ජන සහභාගිත්ව අය වැයක් කියලා. ඇත්තටම ඒ සාකච්ඡාවලට ගිය ජනතාවගෙන් අහන්න ඕන මොනවාද කිව්වේ කියලා. ජාතික සමගිය ඇති කරන්න ඕන කියලා රටේ ලොකු සංවාදයක් තිබෙනවා. ඒ වගකීම ආණ්ඩුව බාර ගත යුතුයි. උතුරේ අවතැන් වූ ජනතාවට මොකද කරලා තිබෙන්නේ. ඒ ජනතාව නොසලකා හැරලා තිබෙනවා, ඒ නිසා අවිශ්වාසය සැකය වර්ධනය වෙනවා. පසුගිය අවුරුද්දේ ආහාර සලාකය සඳහා රුපියල් මිලියන 200ක් වෙන් කර තිබුණා. මේ සැරේ ඒක මිලියන 100 දක්වා කප්පාදු කරලා. ගෙවල් හදන්න මිලියන 250ක් වෙන් කර තිබුණා. මේ සැරේ මුදල් වෙන් කර නැහැ. ගෙවල් 76,000ක් හදන්න ඕන. නමුත් හදලා තිබෙන්නේ 12391යි. අවතැන් වූ ජනතාවට මනුෂ්‍යත්වයේ නාමයෙන් සලකනවා වෙනුවට පැත්තකට දාලා. මග නැගුම යටතේ කොළඹට කෝටි ගණන් වෙන් කරද්දී මුලතිව්, කිලිනොච්චි දිස්ත‍්‍රික්කවලට මුදල් වෙන් කරලාම නැහැ. ලස්සන නගරවල, ලස්සන මාර්ගවල ඇවිදින පීඩිතයින්, නූගතුන් හා දුප්පතුන් ඇති කරන ආර්ථිකයක් මේ ආණ්ඩුව ගෙන යන්නේ. වටරවුම් ලස්සන කරන්නයි අය වැයෙන් මුදල් වෙන් කර තිබෙන්නේ. පෞද්ගලික අංශයේ සේවකයින්, ඇඟලූම් සේවකයින් නොසලකා හැරලා. අපේ රටට විශාල විදේශ විනිමයක් ගෙන එන විදේශගත ලාංකිකයින් නොසලකා හැරලා. ජනතාවට දෙන සහන කප්පාදු කරන අතරේ, නිෂ්පාදන කේෂ්ත‍්‍ර නොසලකා හරින අතරේ ආණ්ඩුව තමන්ට දිනා ගන්න පුළුවන් කියලා හිතෙන කණ්ඩායම් තෘප්තිමත් කරන්න උත්සාහ කර තිබෙනවා. වැඩිහිටියන්ට දෙන දීමනාව රුපියල් 100 සිට 500 දක්වා වැඩි කරලා තිබෙනවා. රුපියල් 500ක් අරගෙන වැඩක් තිබෙනවාද? රුපියල් 100 ගන්න යන්නෙත් මූල්‍ය වටිනාකම සලකලා නොවෙයි, එතනදි තමයි පරණ කට්ටිය හමු වෙන්නේ. සමෘද්ධි දීමනවා 650 සිට 750 දක්වා වැඩි කරලා තිබෙනවා. ඒක ගන්න මාසෙකට ආණ්ඩුවේ රැස්වීම් තුන හතරකට යන්න වෙනවා. අවුරුදු 25ක් අඛණ්ඩව වැඩ කළ මාධ්‍යවේදීන්ට හා කලාකරුවන්ට ණයක් දෙනවා කියලා කියනවා. නමුත් ඔවුන් කියන්නේ ඔවුන්ට ණය එපා නිදහසේ වැඩ කරන්න ඉඩ දෙන්න කියලා. මිය ගිය හමුදාවේ අයගේ මව්පියන්ට රුපියල් 750ක් දෙනවාලූ. ඒක ගන්නත් 750ට වඩා වියදම් වෙනවා. ගිය අවුරුද්දේ කිව්වා හමුදා පවුල්වල තුන්වන දරුවට ලක්ෂයක් දෙනවා කියලා. දැන් කියලා පොලිසියේ අයටත් ඒක දෙනවා කියලා. අද දරුවෙක් පාසලට දා ගන්නත් ලක්ෂයක් විතර යනවා. ගිය අවුරුද්දේ ඔය කියන දීමනවා ගත්තු කෙනෙක් ගැන නම් අපි දන්නේ නැහැ. ඒ නිසා තමන්ට දිනා ගන්න පුළුවන් කියා ආණ්ඩුව විශ්වාස කරන, අපි විශ්වාස කරන්නේ නැහැ ඔවුන් ආණ්ඩුවට දිනා ගන්න පුළුවන් කියලා, නමුත් ආණ්ඩුව එහෙම හිතන කොටස් තෘප්තිමත් කරන්න හදලා තිබෙනවා, නමුත් ඔවුන්ටත් ඇත්තටම දීපු දෙයක් නැහැ. ඒ නිසා ආණ්ඩුවේ මේ ගමනට විරුද්ධව, ආණ්ඩුවේ මේ ගමන නිසා පීඩාවට පත් වෙලා ඉන්න සියලූම ජන කොටස් එක මිටකට ඒකරාශි විය යුතුයි.", "URL": "https://sinhala.adaderana.lk/news.php?nid=20349", "Category": null, "Parent URL": null}