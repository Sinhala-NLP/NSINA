{"Source": "Adaderana", "Timestamp": "July 21, 2013 08:48 pm", "Headline": "ආණ්ඩුව මේ කරන්නේ අත්හදා බැලීමක්", "News Content": "ඇමති කෙනෙක් යන විට පාරවල් බ්ලොක් වෙන නමුත් සරසවි සිසුන් ජනතාව පීඩාවට පත්වන අයුරින් පා ගමන් සංවිධානය කළ බව කියමින් පොලීසිය උසාවි යන බවත් පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා පවසයි. සිදුව ඇත්තේ හේතුඵල සම්බන්ධය පටලවා ගැනීමක් බවත් උද්ඝෝෂණ නිසා මහජනතාව පීඩාවට පත් වෙනවා නොව, මහජනතාව පීඩාවට පත්වී ඉන්න නිසා ඔවුන් උද්ඝෝෂණ කරන බවත් හෙතෙම පෙන්වාදෙයි. අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මහතා අත්අඩංගුවට ගැනීමට සහ ශිෂ්‍ය ක‍්‍රියාකාරීන් ඉලක්ක කර ගනිමින් ක‍්‍රියාත්මක වන මර්දනය සම්බන්ධයෙන් අදහස් දැක්වීමේ මාධ්‍ය හමුවක් අද (21)කොළඹදී පැවැත් විණි. එම මාධ්‍ය හමුව සඳහා, පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා, නව සමසමාජ පක්ෂය වෙනුවෙන් එහි දේශපාලන මණ්ඩල සභික ධර්මසිරි ලංකාපේලි මහතා, ශ‍්‍රී ලංකාවේ මාඕ වාදී කොමියුනිස්ට් පක්ෂය වෙනුවෙන් එහි ප‍්‍රධාන ලේකම් සුරේන්ද්‍ර අජිත් මහතා සහ සමාජවාදී පක්ෂය වෙනුවෙන් එහි දේශපාලන මණ්ඩල සභික පී.බී. සරණපාල මහතා සහභාගි වූහ. පුබුදු ජයගොඩ මහතා දැක්වූ අදහස්.. “මීට මාස කිහිපයකට කලින්, හිටපු අගවිනිසුරුවරියට එරෙහිව දෝෂාභියෝගය ගෙනා වෙලාවේ සංවාදයක් ආවා අධිකරණය ස්වාධීනද නැද්ද කියලා. සංජීව බණ්ඩාර සහෝදරයා සම්බන්ධයෙන් කටයුතු කරන ආකාරය ඒක දැන ගන්න ලිට්මස් පරීක්ෂාවක්. විශ්වවිද්‍යාල ආචාර්යවරුන් ගාල්ලේ සිට පා ගමනක් එද්දී ශිෂ්‍යයින් නුවර සිට කොළඹට පා ගමනක් ආවා. ඒ පා ගමනේ දෙවැනි දිනයේදී තමයි මුලින්ම සංජීව අත්අඩංගුවට ගත්තේ. ඒකට චෝදනාව වුණේ ඊට කලින් උද්ඝෝෂණයකදී පොලිස් රථයකට හානි කළා කියලා. අත්අඩංගුවට ගෙන දවස් තුනකට පස්සේ සංජීවට ඇප දුන්නා, උද්ඝෝෂණවලට සහභාගි වීම තහනම් කියලා. සංජීව අධිකරණයේ සිට කෙළින්ම ආවේ ලිප්ටන් වටරවුමේ පැවති උද්ඝෝෂණයට. එතැනදී ඔහු කතාවකුත් කළා. පොලිසියට අවශ්‍ය නම් ඒ වෙලාවේ අත්අඩංගුවට ගන්න තිබුණා, ඇප කොන්දේසි කඩ කළා කියලා. නමුත් අත්අඩංගුවට ගත්තේ නැහැ. ඉන් පසුව ගෙවුණු අවුරුදු එක හමාරක විතර කාලය තුළදී විශ්ව විද්‍යාලවල උද්ඝෝෂණ විශාල ගනනක් තිබුණා. ඒ හැම එකකටම සංජීව බණ්ඩාර සහෝදරයා සහභාගි වුණා. ඒ කිසිම අවස්ථාවකදී අත්අඩංගුවට ගත්තේ නැහැ. නමුත් ජූලි තුන්වැනිදා පා ගමනක් සංවිධානය කළාට පස්සේ, ඊට ඇප කොන්දේසි කඩ කළා කියලා අපරාධ පරීක්ෂණ දෙපාර්තමේන්තුව අධිකරණයට ගියා. ඔවුන්ට අවශ්‍ය වුණේ පාගමන නතර කරන්න. ඊට පස්සේ 15 වැනිදා දක්වා රක්ෂිත බන්ධනාගාර ගත කළා. ඒ අතරේ මිරිහාන පොලීසියත් නඩුවක් දැම්මා පා ගමනක් නිසා මහජන පීඩාවක් ඇති කළා කියාල. එහෙම නම් මහ ජනතාව උසාවි එන්න ඕන. පොලීසියයි ආවේ. 15 වැනිදා ඇප දෙද්දී නැවත ඇප කොන්දේසියක් ලෙස විශ්ව විද්‍යාල තුළට සහභාගි වීම තහනම් කර තිබෙනවා. උද්ඝෝෂණය කිරීම තහනම් කර තිබෙනවා. උද්ඝෝෂණය කිරීමේ අයිතිය මූලික අයිතියක්. දැන් කවුරු හරි අත්අඩංගුවට අරගෙන ඇප කොන්දේසියක් දැම්මොත්, ආහාර ගැනීම, නිදා ගැනීම තහනම් කියලා. එහෙම කොහොමද? මේක අත්හදා බැලීමක්. ආණ්ඩුව දැන් මේ අත්හදා බැලීමක් කරනවා, කම්කරු නායකයින් අත්අඩංගුවට ගෙන, උද්ඝෝෂණය කිරීම තහනම් කියලා ඇප කොන්දේසි දාන්න පුළුවන්ද කියලා. මේක සාර්ථක වෙන්න ඉඩ දෙන්න එපා කියලා අපි සියලූම ජනතා බලවේගවලින් ඉල්ලා සිටිනවා. උද්ඝෝෂණය කිරීම, අරගල කිරීම අයිතියක්. ඒ අයිතිය ආරක්ෂා කර ගන්න සියලූ දෙනා එකතු වෙන්න. ඊළඟ කරුණ මහජන පීඩාව. උද්ඝෝෂණ නිසා මහජනතාව පීඩාවට පත් වුණා කියලා පොලීසිය උසාවි යනවා. මේක හේතු ඵල සම්බන්ධය පටලවා ගැනීමක්. උද්ඝෝෂණ නිසා මහජනතාව පීඩාවට පත් වෙනවා නොවෙයි, මහජනතාව පීඩාවට පත් වෙලා ඉන්න නිසා ඔවුන් උද්ඝෝෂණ කරනවා. කවුද ඔය කියන මහජනතාව. කම්කරුවොත්, ගොවියොත්, ධීවරයොත්, ශිෂ්‍යයෝත් නොවන මහජනතාව කවුද? ආණ්ඩුව මේ මහජනතාව කියන්නේ මේ රටේ පීඩිත ජනතාවට නොවෙයි. ඇමති කෙනෙක් යන කොට පාරවල් බ්ලොක් වෙනවා. ජනාධිපතිවරයා කොහේ හරි යන කොට කිලෝමීටර් හතක් අටක් පාර වහනවා. ඒක මහජන පීඩාවක් නොවේ ද? අද ශිෂ්‍යයින් පීඩාවට ලක් කර තිබෙන්නේ. කෑම පැය අයිතියක්. නමුත් කොළඹ විශ්වවිද්‍යාලයේ සිසුන්ට කෑම පැය නෑ. කෑම කන්න ඕන නම් ලෙක්චර්ස් කට් කරලා යන්න ඕන. පසුගිය දවසකට මේ පීඩනය දරා ගන්න බැරිව ශිෂ්‍යාවක් දිවි නිසා ගත්තා. එදා උදේ අටේ සිට හවස පහ වන තුරු ඇයට දේශන තිබුණා. හවස පහට විභාගයකට මුහුණ දෙන්න තිබුණා. ඒ පීඩාව දරා ගන්න බැරිව දිවි නසා ගත්තා. තවත් සිසුවෙක් විභාගය අසමත් වුණා කියලා ලූණාව කළපුවට පැනලා දිවි නසා ගත්තා. තවත් ශිෂ්‍යයෙක්ගේ නිබන්ධනය දින දෙකක් ප‍්‍රමාද වීම නිසා බාර ගන්න බෑ කීවාම ආචාර්යවරියට පිහියෙන් ඇනලා දිවි නසා ගන්න වස පෙති වර්ගයක් බිව්වා. ජනතාවගේ උද්ඝෝෂණය කිරීමේ අයිතියට මේ බලපෑම් කරන්නේ. මීට විරුද්ධව සියලූ බලවේග එක වේදිකාවකට ගේනන කළ හැකි මැදිහත්වීම අපි කරනවා. අපි ජනතාවගෙන් ඉල්ලා සිටිනවා, සිහින පසුපස හඹා යනවා වෙනුවට අයිතීන් වෙනුවෙන් සටන් වදින්න. සිහින යථාර්ථයක් කර ගන්න පුළුවන් වෙන්නේ අයිතීන් දිනා ගත්තොත් විතරයි.“ සුරේන්ද්‍ර අජිත් මහතා දැක්වූ අදහස්.. “ශිෂ්‍ය ව්‍යාපාරය නව ලිබරල් ක‍්‍රමයට එරෙහිවත්, වත්මන් ෆැසිස්ට් ත‍්‍රස්ත මර්දනයට එරෙහිවත් ඍජුව සටන් කරන බලඇණියක්. ඒ නිසා ශිෂ්‍ය ව්‍යාපාරය ආරක්ෂා කළ යුතුයි. ශිෂ්‍ය ව්‍යාපාරයට එරෙහිව දියත් වන මර්දනය තීරණාත්මක තැනකට ඇවිත් තිබෙනවා. සංජීව බණ්ඩාර සහෝදරයා අත්අඩංගුවට ගැනීමෙන් සංකේතවත් වන්නේ ඒක. සංජීව බණ්ඩාර සහෝදරයාට විශ්වවිද්‍යාලවලට ඇතුළුවීම, රැස්වීම්වල කතා කිරීම තහනම් කර තිබෙනවා. අධිකරණ පද්ධතිය විසින් ව්‍යවස්ථාවේ අයිතීන් පවා උල්ලංඝණය කර තිබෙනවා. මේ මර්දනය අනෙක් බලවේගවලටත් එල්ල වෙන්න පුළුවන්. වැඩ වර්ජන කරන්න බෑ, දේශපාලනය කරන්න බෑ, කම්කරුවන්, ගොවීන්, ධීවරයින්, වැඩ කරන ජනතාව සංවිධානය කරන්න බෑ කියන නීතියක් ගේන්නයි මේ යන්නේ. යාපනයේ ශිෂ්‍යයින්ට පහරදීමට විරුද්ධව පැවති උද්ඝෝෂණයකට සහභාගි වුණා කියලා ශ්‍යාමලී ලියනාරච්චි ශිෂ්‍යාවගේ පින්තූරයක් ඇයගේ ගමේ අලවා තිබෙනවා, ඇය එල්.ටීටී.ඊ. කියලා. ශිෂ්‍යයින් 600කගේ විතර ගෙවල්වලට සී.අයි.ඞී. එකෙන් ගිහින් තිබෙනවා. ඔවුන් සිසුන්ගේ දෙමාපියන්ට තර්ජනය කර තිබෙනවා, උද්ඝෝෂණවලට ගියොත් සිසිත්ට සහ ජානක වෙච්ච දේ වෙයි කියලා. ඒ කියන්නේ අපි හිතපු දේ හරි. සිසිත් සහ ජානක ඝාතනය කළේ ආණ්ඩුව. මේ වන විට ශිෂ්‍ය සභා 16ක් තහනම් කර තිබෙනවා. ශිෂ්‍ය සභා කියන්නේ සිසුන්ගේ සාධාරණ අයිතීන් වෙනුවෙන් පෙනී ඉන්න තිබෙන ප‍්‍රජාතන්ත‍්‍රවාදී ක‍්‍රමවේදයක්. ඒක පනතක් මගින් දුන් අයිතියක්. නිදහස සහ ප‍්‍රජාතන්ත‍්‍රවාදය අගයන සැමට අපි ආරාධනා කරනවා මේ ෆැසිස්ට් න්‍යාය පත‍්‍රය පරාජය කරන්න එන්න කියලා.“ ධර්මසිරි ලංකාපේලි මහතා දැක්වූ අදහස්.. “නිදහස් අධ්‍යාපනය ආරක්ෂා කර ගන්න ශිෂ්‍ය ව්‍යාපාරය දිවි පුදමින් අරගලයක නිරත වුණා. ආණ්ඩුවේ සැලැස්ම තිබෙන්නේ නිදහස් අධ්‍යාපනය සංකේතවත් වන විශ්ව විද්‍යාල විනාශ කරලා පෞද්ගලික විශ්ව විද්‍යාල ක‍්‍රමයක් ආරම්භ කරන්න. මේ අනතුර මුලින්ම හඳුනා ගන්නේ ශිෂ්‍ය ව්‍යාපාරය. ඒ නිසා තමයි, ආණ්ඩුවට අනෙක් ක්ෂේත‍්‍රවල තමන්ගේ න්‍යාය පත‍්‍රය ක‍්‍රියාත්මක කරන්න පුළුවන් වුණත් අධ්‍යාපනය පෞද්ගලීකරණය සම්බන්ධයෙන් එහෙම කරන්න බැරි වුණේ. සංජීව ශිෂ්‍යයෙක් නොවෙයි කියලා ඔවුන් කියනවා. අපි කියන්නේ සංජීව ශිෂ්‍යයෙක්. ඔහු උපාධි ලෝගුව දාගෙන එළියට එනවා වෙනුවට නිදහස් අධ්‍යාපනය වෙනුවෙන් සටන් කරනවා. අද ආණ්ඩුව තමන්ගේ මර්දනය සඳහා අධිකරණ පද්ධතියත් යොදා ගෙන තිබෙනවා.නිදහස් අධ්‍යාපනය වළ දමන්න දරන මේ උත්සාහයට ඉඩ දුන්නොත් සමස්ත සමාජයේම අනාගතය අඳුරු වෙනවා. මොන තරම් බිය වැද්දුවත්, තර්ජනය කළත් මේ සටන නතර කරන්න ආණ්ඩුවට ඉඩ ලැබෙන්නේ නැහැ. පී. බී. සරණපාල මහතා දැක්වූ අදහස්.. “මේ අධ්‍යාපන ක‍්‍රමය හරහා තමයි බුද්ධිමතුන්, උපාධිධාරීන්, විද්‍යාඥයින් බිහි වුණේ. දැන් බිහි වෙන උපාධිධාරීන්ට රැකියා නැහැ කියලා, රැකියා වෙළඳ පොළට ගැලපෙන්න අධ්‍යාපනය හදන්න ඕන කියලා කියනවා. මේ රටට අහිමි කරන්න හදන්නේ සැබෑ බුද්ධිමතුන්, විද්‍යාඥයින්. මේ හදන්න යන්නේ රොබෝලා. ඇමතිවරු තමන් විශ්වවිද්‍යාල ශිෂ්‍යයින්ව සිටි කාලයේ කළ සටන් ගැන උජාරුවෙන් කතා කරනවා. ඇයි ඒ අයිතිය වත්මන් සිසුන්ට දෙන්න බැරි? 1980 වැඩ වර්ජනය මර්දනය කරලා ජේ. ආර්. ජයවර්ධන ආණ්ඩුව හිතුවා පහසුවෙන් රට පාලනය කරන්න. නමුත් 1987-90 වෙද්දී මේ රටේ ජනතාව නැඟී සිටියා. ප‍්‍රජාතන්ත‍්‍රවාදී ක‍්‍රමයට පිටස්තර ක‍්‍රමයකින්. ඒ ප‍්‍රජාතන්ත‍්‍රවාදය හකුළපු නිසා. දැන් ශිෂ්‍ය ව්‍යාපාරයට ත‍්‍රස්තවාදීන්, ත‍්‍රස්තවාදීන් කියලා ලේබල් ගහනවා. මේ ජනතාවගෙන් උත්තරයක් ඉල්ලන්නේ, ත‍්‍රස්තවාදීන් නම් මරපං කියලා. ඒකටයි මේ හදන්නේ.“", "URL": "https://sinhala.adaderana.lk/news.php?nid=35983", "Category": null, "Parent URL": null}