{"Source": "Adaderana", "Timestamp": "April 30, 2015 09:25 am", "Headline": "අකුණුසැරින් විදුලිසැරින් මරණ 2ක්", "News Content": "වැලිමඩ - දඹවින්න ප්‍රදේශයේ තරුණයකු විදුලි සැර වැදීමෙන් මියගොස් තිබේ.පොලීසිය සඳහන් කළේ සතුන්ගෙන් වගා ආරක්ෂා කර ගැනීම සඳහා අදින ලද අනවසර විදුලි රැහැනක පැටලී මෙම අනතුර සිදුව ඇති බවයි.මියගොස් ඇත්තේ දඹවින්න ප්‍රදේශයේ පදිංචිව සිටි 17 හැවිරිදි තරුණයෙකි.මළසිරුර වැලිමඩ රෝහලේ මෘත ශරීරාගාරයේ තබා ඇති අතර පශ්චාත් මරණ පරීක්ෂණය සිදු කිරීමට නියමිතය.අනවසර විදුලි රැහැන අදින ලද සැකකරු අත්අඩංගුවට ගැනීම සඳහා පොලීසිය පරීක්ෂණ ආරම්භ කර තිබේ.මේ අතර රක්වාන - පොතුපිටිය ප්‍රදේශයේදී අකුණු සැර වැදීමෙන් පුද්ගලයෙකු මියගොස් තිබේ.පොලීසිය සඳහන් කළේ ප්‍රදේශයේ ඉඩමක තේ දළු නෙළමින් සිටි පුද්ගලයෙකුට මෙලෙස අකුණු සැර වැදී ඇති බවයි.එහිදී තවත් කාන්තාවන් දෙදෙනෙකුට හා පුද්ගලයෙකුට අකුණු සැර වැදී ඇති අතර ඔවුන් ප්‍රතිකාර සඳහා රත්නපුර රෝහලට ඇතුළත් කර ඇත.", "URL": "https://sinhala.adaderana.lk/news.php?nid=51007", "Category": null, "Parent URL": null}