{"Source": "Adaderana", "Timestamp": "September 18, 2019 09:29 am", "Headline": " සුරාබදු බලපත්‍ර දෙන්න සිරිකොත ගිණුමට මුදල් ගියාද?", "News Content": "සුරාබදු බලපත්‍ර නිකුත් කිරිම සම්බන්ධයෙන් පාර්ලිමේන්තුවේදී උණුසුම් තත්ත්වයක් ඇතිවිය. මේ අතර පුරප්පාඩූ වූ එක්සත් ජනතා නිදහස් සන්ධාන පාර්ලිමේන්තු මන්ත්‍රීධුර සඳහා පත්කෙරුණු නව මන්ත්‍රීවරුන් අද පාර්ලිමේන්තුවේදී දිව්රුම් දෙනු ලැබීය. නියෝජ්‍ය කථානායක ආනන්ද කුමාරසිරි මහතා ඉදිරියේ ඩී.බී හේරත්,මනෝජ් සිරිසේන යන මහත්වරු ඊයේ(17) මන්ත්‍රිධුරවල දිවුරුම් දුන් අතර පසුගියදා ජාතික ලැයිස්තු මන්ත්‍රිධුරයෙන් ඉවත් වූ ශාන්ත බණ්ඩාර මහතා ද යළි ජාතික ලැයිස්තු මන්ත්‍රිධුරයේම දිව්රුම් දුන්නේය. පාර්ලිමේන්තුවේ දී අදහස් දක්වමින් පාර්ලිමේන්තු මන්ත්‍රී මහින්ද අමරවීර මහතා පවසා සිටියේ, පුවත්පත්වල විෂයබාර අමාත්‍යවරයාට නොදන්වා නව සුරාබදු බලපත්‍ර ලබාදීම අකටයුත්තක් පිළිබඳව වාර්තා කර තිබු බවයි. මෙය ගැන තොරතුරු සොයා බැලීමේ දී මෙය සත්‍ය තොරතුරක් බව අනාවරණය වු බවත් පැවසු මන්ත්‍රීවරයා, මතට එරෙහිව වැඩසටහන් රැසක් දියත් කරන අවස්ථාවක මෙය කිසිසේත් නොගැළපෙන කටයුත්තක් බවත් පැවසීය. එමෙන්ම මෙම බලපත්‍ර ලබා දීමට මුදල් එකතු කිරීමක් සිදු කරන බවටත් අනාවරණය වී ඇතැයි පැවසු මන්ත්‍රීවරයා, මුදල් ඉල්ලු අයගේ නොම්බරය පවා ලබා දිය හැකි බවද ඔවුන් සිරිකොත ගිණුමට මෙම මුදල් බැර කරන ලෙස පවසා ඇතැයි ද සඳහන් කළේය. මෙයට පිළිතුරු දෙමින් රාජ්‍ය ව්‍යවසාය, කන්ද උඩරට උරුමය සහ මහනුවර නගර සංවර්ධන අමාත්‍ය ලක්ෂමන් කිරිඇල්ල මහතා පවසා සිටියේ, කිසිදු මන්ත්‍රීවරයෙක් බලපත්‍ර අරගෙන නැති බව තමා වගකීමෙන් පවසන බවයි. මේ පිළිබඳව සාකච්ඡාවක්වත් හෝ නොපැවැත්තු බව පැවසු අමාත්‍යවරයා, මැතිවරණ කාලයේ මඩ ගැසීමට මෙය යොදා ගෙන ඇතැයි ද කියා සිටියේය. මේ අතර මෙහිදී එක්සත් ජනතා නිදහස් සන්ධානයේ පාර්ලිමේන්තු මන්ත්‍රීවරු ලක්ෂ්මන් යාපා අබේවර්ධන මහතා පවසා සිටියේ ලැයිස්තුව පාර්ලිමේන්තුවට ඉදිරිපත් කරන ලෙසයි. එහිදී මහින්ද අමරවීර මහතා නැවත වතාවක් තමා සතු දුරකථන අංක ලබා දිය හැකි බවත් ඒවාට කථා කර දැන ගත හැකි බවත් එය ප්‍රසිද්ධියේ ඉදිරිපත් කිරීමට ඔබ තුමාට පවා හොඳ දෙයක් නොවන බවද ලක්ෂ්මන් කිරිඇල්ල මහතාට පැවසීය.", "URL": "https://sinhala.adaderana.lk/news.php?nid=119369", "Category": null, "Parent URL": null}