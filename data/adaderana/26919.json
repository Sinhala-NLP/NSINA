{"Source": "Adaderana", "Timestamp": "August 27, 2012 10:56 am", "Headline": "මැතිවරණ නීති කඩවීම් 214 ක් වාර්තා වෙයි", "News Content": "‍ පළාත් සභා මැතිවරණයට අදාළව මැතිවරණ නීති උල්ලංඝණය කිරිම පිළිබඳ සිදුවීම් 214ක් වාර්තා වී ඇතැයි මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය පවසයි. ඉන් පැමිණිලි 112ක්ම නීති විරෝධි මැතිවරණ ප්‍රචාරක කටයුතු සම්බන්ධ ඒවා බව එහි ප්‍රධාන විධායක ආචාර්ය උදිත ගුණසේකර මහතා පෙන්වාදෙයි. 2012 පළාත් සභා මැතිවරණයට අදාළව උතුරුමැද, සබරගමුව සහ නැගෙනහිර පළාත් පාදක කරගනිමින් 2012. 08. 26 මධ්‍යම රාත‍්‍රිය වන විට මැතිවරණ ප‍්‍රචණ්ඩ ක‍්‍රියා සහ මැතිවරණ නීති උල්ලංඝණය කිරීම් වාර්තා වී ඇත්තේ මේ ආකාරයට බව එම සංවිධානය නිකුත් කළ නිවේදනයක දැක්වෙයි. එය පහත පරිදිය. 1. මැතිවරණ ප‍්‍රචණ්ඩ ක‍්‍රියා - 19 2. නීති විරෝධී මැතිවරණ ප‍්‍රචාරක කටයුතු - 112 3. රාජ්‍ය සම්පත් මැතිවරණ ප‍්‍රචාරක කටයුතු සඳහා යොදාගැනිම - 35 4. රාජ්‍ය බලය මැතිවරණ කටයුතු සඳහා යොදා ගැනිම - 15 5. මහජන මතයට අනිසි බලපෑම් කිරීම් - 24 6 පොලීසියේ පක්ෂපාතී ක‍්‍රියාකලාපය - 09 එකතුව - 214 අනුරාධපුර ජයන්ති විහාරස්ථානයට 2012.08.26 දින සර්වඥ ධාතූන් වහන්සේ වැඳ පුදා ගැනීමට පැමිණෙන බැතිමතුන් උපයෝගී කරගනිමින් එක්සත් ජනතා නිදහස් සන්ධානයේ අපේක්‍ෂක, හිටපු ප‍්‍රධාන අමාත්‍ය බර්ටි පේ‍්‍රමලාල් දිසානායක මහතාගේ ඡායා රූප, මනාප අංකය, ඡන්ද සලකුණ යෙදු පත‍්‍රිකා බෙදා හැරීමේ ව්‍යාපාරයක් දවස පුරාම ක‍්‍රියාත්මක වූ බවට පැමිණිලි කීපයක් මානව හිමිකම් පිළිබඳ විද්වත් සංසදයේ මැතිවරණ නිරීක්‍ෂණ ජාලය වෙත ලැබී තිබුණි. මෙමගින් පැහැදිලි වන්නේ රාජ්‍ය අනුග‍්‍රහය සහිතව පවත්වනු ලබන ආගමික උත්සව පවා යොදා ගනිමින් නීති විරෝධී ලෙස සිය ප‍්‍රචාරක කටයුතු සිදු කිරීමට පෙළඹී ඇති බවයි. මෙය ඉතා කනගාටුදායක, ශෝචනීය සිදුවීමක් බවත්, මෙමගින් නිරීක්‍ෂණය වන්නේ ඉදිරි දින කිහිපය තුළ පවා සර්වඥ ධාතූන් වහන්සේ වැඳ පුදා ගැනීමට පැමිණෙන බැතිමතුන් උපයෝගී කර ගනිමින් නීති විරෝධී මැතිවරණ ප‍්‍රචාරක කටයුතුවල නිරත විය හැකි බවයි. මහජන මතයට අනිසි බලපෑම් කරමින් විවිධ ද්‍රව්‍යාධාර බෙදාදීම නොකඩවාම පවතී. හොරොව්පතාන ප‍්‍රාදේශිය ලේකම් කාර්යාල ගෙවත්තේ විශාල වශයෙන් උළු ගබඩා කර ඇති අතර, පසුගිය දිනවල එම ප‍්‍රදේශය පුරාම උළු බෙදාදීමේ වැඩසටහන් එ.ජ.නි.ස. අපේක්‍ෂකයින්ගේ සහභාගිත්වයෙන් සිදුකර ඇත. එසේම අනුරාධපුර, රාජාංගනය උතුරු මැද හිටපු සභා නායක එක්සත් ජනතා නිදහස් සන්ධානයේ සිරිපාල මහතා විසින් මරණාධාර සමිති සඳහා පුටු බෙදාදීමේ වැඩසටහනක්ද අද (27) දින ක‍්‍රියාත්මක කිරීමට සැලසුම්කර තිබේ. පොලීසියේ පක්‍ෂපාතී ක‍්‍රියා කලාපය වශයෙන් පැමිණිලි රාශියක්ද මේ වන විට ලැබී ඇති අතර 2012.08.26 දින කලවාන පොලිසිය විසින් ප‍්‍රදේශය පුරා අලවා තිබූ විපක්‍ෂ දේශපාලන පක්‍ෂවල පෝස්ටර් පමණක් ඉවත් කරනු ලැබූ බව නිරීක්‍ෂණය විය. එ.ජ.නි.ස. පෝස්ටර් ඉවත් කිරීමට කටයුතු නොකරන කලවාන පොලීසිය ජනතා විමුක්ති පෙරමුණේ නීත්‍යානුකූල ප‍්‍රචාරණයන්ට බාධාවන අයුරින් කටයුතු කරන බවට පැමිණිලි ලැබී තිබේ. 2012.08.25 දිනැතිව පොළොන්නරුව, අරලගංවිල එක්සත් ජාතික පක්‍ෂ කාර්යාලයකට සිදුකල පහරදීමක් ද වාර්තා විය. මරදංකඩවල, මරදංකුලම ගමේ ජ.වි.පෙ. අධාරකරුවකුගේ නිවසට පැමිණි එ.ජ.නි.ස. මැර කණ්ඩායමක් නිවැසියන්ට තර්ජනය කර බර්ටි පේ‍්‍රමලාල් දිසානායක මහතාගේ පෝස්ටර් බලහත්කාරයෙන් නිවසේ දොරෙහි අලවා තිබූ බවට පැමිණිලි ලැබී ඇත. මෙවැනි බලහත්කාරී ක‍්‍රියාවන් මැතිවරණ ප‍්‍රචණ්ඩ ක‍්‍රියා වර්ධනය වීමට හේතුවන බැවින් මැතිවරණ බලධාරීන් එවැනි ක‍්‍රියා පාලනය කිරීමට පියවර ගත යුතු බව මානව හිමිකම් පිළිබඳ විද්වත් සංසදයේ මැතිවරණ නිරීක්‍ෂණ ජාලයේ අදහසයි. රාජ්‍ය සම්පත් භාවිතය දිගින් දිගටම සිදුවෙමින් පවත්නා අතර, වාරිමාර්ග දෙපාර්තමේන්තුව, මහවැලි අධිකාරිය, නිවාස අමාත්‍යංශය, නිවාස අධිකාරිය, ලං.වි.ම, ඇතුළු සියලූ රාජ්‍ය සතු බංගලා ද මේ වන වීටත්, එ.ජ.නි.ස. ආධාරකරුවන් වෙනුවෙන් වෙන්වී ඇති බවට පැමිණිලි ලැබී තිබේ. මහවැලි අධිකාරියේ පිඹුරත්තෑව සහ අරලගංවිල සංචාරක බංගලා මැතිවරණ ප‍්‍රචාරක කටයුතු සඳහා යොදාගෙන ඇති බව තොරතුරු ලැබී ඇත. මේ අයුරින් රාජ්‍ය සම්පත්, රාජ්‍ය බලය මැතිවරණ ප‍්‍රචාරණය සදහා යොදා ගැනීම බරපතළ ලෙස නීති උල්ලංඝණය කිරීමක් බව මානව හිමිකම් පිළිබඳ විද්වත් සංසදයේ මැතිවරණ නිරීක්‍ෂණ ජාලයේ අදහසයි.", "URL": "https://sinhala.adaderana.lk/news.php?nid=26919", "Category": null, "Parent URL": null}