{"Source": "Adaderana", "Timestamp": "May 19, 2016 08:59 am", "Headline": " ආපදා තත්ත්වය සම්බන්ධීකරණය කිරීමට විශේෂ කමිටුවක්", "News Content": "වත්මන් ආපදා තත්ත්වය පිළිබඳව සොයාබලා එම කටයුතු සම්බන්ධීකරණය කිරීම සඳහා විශේෂ කමිටුවක් පත් කර තිබේ. අග්‍රාමාත්‍ය රනිල් වික්‍රමසිංහ මහතා විසින් ආපදා කළමනාකරණ අමාත්‍යංශයේ ලේකම් එස්.එස් මියනවල මහතාගේ ප්‍රධානත්වයෙන් මෙම කමිටුව පත් කර ඇති බව වාර්තා වේ. ආපදාවට පත්වූවන්ට කඩිනමින් සහන සේවා සැලසීම පිළිබඳව මෙතෙක් සිදුකෙරෙමින් පවතින කාර්යභාරය සමාලෝචනය කිරීම සඳහා විශේෂ රැස්වීමක් ඊයේ පස්වරුවේ අග්‍රාමාත්‍යවරයාගේ ප්‍රධානත්වයෙන් පාර්ලිමේන්තු සංකීර්ණයේදී පැවැත්විණි. එහිදී සහන සේවා කාර්යයන් වඩා වේගවත්කරලීම පිළිබඳව ගතයුතු පියවර සම්බන්ධයෙන් දීර්ඝ වශයෙන් සාකච්ඡා වී තිබේ. මේ අතර දිවයිනට බලපා තිබෙන අයහපත් කාලගුණ තත්වය පිළිබඳව 1919 දුකරථන අංකය ඔස්සේ පැමිණිලි 1200ක් පමණ \"ජනපතිට කියන්න\" වැඩසටහනට ලැබී ඇති බව ජනාධිපති මාධ්‍ය අංශය පවසයි.පසුගිය 17 වන දින රාත්‍රී 8.00න් පසු ගතවූ පැය 17ක කාලය තුළ මෙම පැමිණිලි ප්‍රමාණය ලැබී ඇති බව සඳහන්ය. අයහපත් කාලගුණ තත්ත්වය හේතුවෙන් පීඩාවට පත්ව කිසිදු රාජ්‍ය නිළධාරියෙකුගේ ක්ෂේත්‍ර පරීක්ෂාවට ලක්නොවූ ස්ථාන තිබේනම් 1919 දුරකථන අංකය ඔස්සේ ජනපතිට කියන්න වැඩසටහනට දැනුම්දෙන ලෙස ජනාධිපති මෛත්‍රීපාල සිරිසේන මහතා ඉල්ලීමක් කරයි. ලැබී ඇති පැමිණිලි පිළීබඳව ජනාධිපති ලේකම්වරයාගේ සෘජු උපදෙස් පරිදි අදාළ අංශ දැනුවත් කරමින් අවශ්‍ය සහන කටයුතු ක්‍රියාත්මක කර තිබෙන අතර ආපදා තත්ත්වය පහව යනතුරු මෙම සේවාව ක්‍රියාත්මක කිරීමට නියමිතය. මේ අතර ඇතිවී තිබෙන ආපදා තත්ත්වය හමුවේ දරුවන් පිළීබඳව විමසිලිමත් වන ලෙස ජාතික ළමා ආරක්ෂක අධිකාරිය ඉල්ලීමක් කරයි. ජල ගැලීම් හා නායයාම් හේතුවෙන් විශාල පිරිසක් අවතැන්ව සිටින මෙවැනි අවස්ථාවකදී දරුවන් අනාරක්ෂිත වියහැකි නිසා ඒ පිළිබඳ දෙමව්පියන් වැඩි අවධානයක් යොමු කළ යුතු බව ජාතික ළමා ආරක්ෂක අධිකාරිය සඳහන් කරයි. ළමයින් පිළිබඳ යම් කිසි ගැටළුවක් වේ නම් 1929 දුරකථන සේවය අමතා ඒ පිළීබඳව දැනුවත් කරන ලෙසද ළමා ආරක්ෂක අධිකාරිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=60269", "Category": null, "Parent URL": null}