{"Source": "Adaderana", "Timestamp": "September 17, 2019 10:33 am", "Headline": "විරෝධතාවක් අතරතුර උණුසුම් තත්ත්වයක්", "News Content": "වෙනිසියුලාවේ කරාකස් අගනුවර පැවති විරෝධතාවක් අතරතුර උණුසුම් තත්ත්වයක් හටගෙන ඇත. ඒ වෙනත් පාර්ශවයක් විරෝධතාකරුවන්ට බාධා කිරීමත් සමගයි. වැටුප් ඉහළ දමන ලෙස ඉල්ලමින් වෙනිසියුලාවේ ගුරුවරුන් කරාකස් අගනුවර පිහිටි අධ්‍යාපන අමාත්‍යාංශය ඉදිරිපිටදී විරෝධතාවක නිරත වී තිබේ. මේ අතර අදාළ විරෝධතාවට එරෙහිව තවත් පිරිසක් කරාකස් අගනුවරට රැස්ව තිබුණි. එහිදී දෙපාර්ශවය අතර ගැටුමක් හටගත් බව විදෙස් වාර්තා සඳහන් කළේය. යතුරුපැදිවලින් ගමන්ගත් කිසියම් පිරිසක් ගුරු විරෝධතාකරුවන් දෙසට වෙඩි තබා ඇති බව ඇතැම් මාධ්‍ය වාර්තාවල දැක්වේ. එමෙන්ම එහිදී දෙපාර්ශවය අතර ගුටිබැට හුවමාරුවක්ද සිදුව තිබුණි. කලහකාරී ලෙස හැසිරුණු පිරිස විසුරුවාහැරීමට පොලිසිය මෙන්ම ජාතික ආරක්ෂක බලකායේ සෙබළුන්ද යොදවා සිටි බව සඳහන්. වර්ෂ 5ක පමණ සිට වෙනිසියුලාවේ පවතින උග්‍ර ආර්ථික අර්බුදය හේතුවෙන් ජනතාව දැඩි ලෙස පීඩාවට පත්ව සිටියි. ගෑස්, පෙට්‍රල්, ආහාර හා වෛද්‍ය පහසුකම් ප්‍රමාණවත් තරම් නොමැති බව පවසමින් එරට ජනතාව බොහෝවිට විරෝධතාවල නිරතවනු දැකිය හැකියි. එවැනි අවස්ථාවල ජනාධිපති නිකලස් මදුරෝගේ රජය ආරක්ෂක අංශ යොදාගනිමින් විරෝධතාකරුවන් පාලනය කරන බව විදෙස් වාර්තා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=119291", "Category": null, "Parent URL": null}