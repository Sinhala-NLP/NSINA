{"Source": "Adaderana", "Timestamp": "February 12, 2017 09:39 am", "Headline": " රනිල් හෙට ඔස්ට්‍රේලියා යයි", "News Content": "අග්‍රාමාත්‍ය රනිල් වික්‍රමසිංහ මහතා නිල සංචාරයක් සඳහා හෙට(13) දිනයේ ඔස්ට්‍රේලියාව බලා පිටත්ව යාමට නියමිතව තිබේ. ඔස්ට්‍රේලියානු අග්‍රාමාත්‍යවරයාගේ නිල ආරාධනයකට අනුව මෙම සංචාරය සිදුකරන බව අග්‍රාමාත්‍ය කාර්යාලය සඳහන් කළේය. අග්‍රාමාත්‍ය රනිල් වික්‍රමසිංහ මහතා ලබන 17 වන දින දක්වා ඔස්ට්‍රේලියාව තුළ රැඳී සිටීමට නියමිතව තිබේ. මෙම සංචාරය තුළ දී අග්‍රාමාත්‍යවරයා ඔස්ට්‍රේලියානු අග්‍රාමාත්‍ය මැල්කම් ටර්න්බුල් සමඟ ද්වීපාර්ශවික සාකච්ඡා පැවැත්වීමට නියමිතය. ඊට අමතරව අග්‍රාමාත්‍ය රනිල් වික්‍රමසිංහ මහතා එරට රජයේ මැති ඇමතිවරුන් සහ දේශපාලන පක්ෂ නියෝජිතයින් සමඟද සාකච්ඡා පැවැත්වීමට සැලසුම් කර ඇති බව අග්‍රාමාත්‍ය කාර්යාලය සඳහන් කළේය. වර්තමානයේ දේශපාලන සහ ආර්ථික තත්ත්වය පිළිබඳව මෙන්ම රට තුළ ඇති ආයෝජන අවස්ථා පිළිබඳවද අග්‍රාමාත්‍යවරයා මෙහිදී ඔස්ට්‍රේලියානු රජයේ නියෝජිතයින් දැනුවත් කරනු ඇත. මේ අතර අග්‍රාමත්‍ය රනිල් වික්‍රමසිංහ මහතාගේ ඔස්ට්‍රේලියානු නිල සංචාරය හේතුවෙන් ජාතික ප්‍රතිපත්ති හා ආර්ථික කටයුතු අමාත්‍යාංශයේ වැඩබලන අමාත්‍යවරයා ලෙස අකිල විරාජ් කාරියවසම් මහතා පත් කර තිබේ. ඒ පිළිබඳව අග්‍රාමාත්‍ය රනිල් වික්‍රමසිංහ මහතා විසින් ජනාධිපති මෛත්‍රීපාල සිරිසේන මහතා වෙත ලිඛිතව දැනුම්දී ඇති බව වාර්තා වෙයි.", "URL": "https://sinhala.adaderana.lk/news.php?nid=69479", "Category": null, "Parent URL": null}