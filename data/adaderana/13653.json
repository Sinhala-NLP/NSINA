{"Source": "Adaderana", "Timestamp": "January 21, 2011 12:02 pm", "Headline": "ලාහෝර් ප්‍රහාරය -සැලසුම ශ්‍රී ලංකා ක්‍රීඩකයින් පැහැරගැනීමයි", "News Content": "2009 වසරේ පකිස්ථානයේ ලාහෝර් නුවරදී ශ්‍රී ලංකා ක්‍රිකට් කණ්ඩායමට එල්ල වූ ත්‍රස්තවාදී ප්‍රහාරයේ ප්‍රධාන අරමුණ වූයේ ශ්‍රී ලංකා ක්‍රීඩකයින් පැහැරගැනීම බව අදාළ සිද්ධියේ ප්‍රධාන චූදිතයකු අනාවරණය කර තිබේ. එම සාමාජිකයින් ප්‍රාණ ඇපකරුවන් ලෙස තබාගෙන එම ප්‍රහාරය සංවිධානය කරන ලද ලෂ්කර් ඊ ජන්ග්ව් ත්‍රස්තවාදී කණ්ඩායමෙහි අත්අඩංගුවේ පසුවන සාමාජිකයින් මුදවාගැනීම අරමුණ වූ බව ද ඔහු සඳහන් කර ඇත. ශ්‍රී ලංකා කණ්ඩායමට එරෙහි ත්‍රස්තවාදී ප්‍රහාරය වසිරිස්ථානයේදී සැලසුම් කරන ලද බව ද, ඒ සඳහා සාමාජිකයින් 12 දෙනෙකු සූදානම් කළ බව ද දැනට රැඳවුම් භාරයේ සිටින අබ්දුල් වහබ් හෙවත් ඕමාර් ප්‍රකාශ කර ඇති බව විදෙස් මාධ්‍ය වාර්තා කරයි. මෙම මෙහෙයුම සඳහා අදාළ ස්ථානයට රික්ෂෝ රථ හා යතුරු පැදි වලින් පැමිණි බවත්, මෙහෙයුම සඳහා අවශ්‍ය පුහුණුව වසිරිස්ථානයේදී ලැබූ බවත් ඔහු වැඩිදුරටත් අනාවරණය කර තිබේ. 2009 මාර්තු මස පකිස්ථානයේ ලාහෝර් නුවරදී ශ්‍රී ලංකා ක්‍රිකට් ක්‍රීඩකයින් ගමන් ගත් බස් රථයට එල්ල වූ මෙම ත්‍රස්තවාදී ප්‍රහාරයෙන් ශ්‍රී ලාංකික ක්‍රීඩකයින් 5දෙනෙකු තුවාල ලැබූ අතර පකිස්ථාන පොලිස් නිලධාරීන් 6 දෙනෙකු සහ වෑන් රථ රියදුරෙකු මරණයට පත්විය.", "URL": "https://sinhala.adaderana.lk/news.php?nid=13653", "Category": null, "Parent URL": null}