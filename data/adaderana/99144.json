{"Source": "Adaderana", "Timestamp": "November 13, 2018 03:51 pm", "Headline": "ජාත්‍යන්තරයේ සිංහයින්ට අහිමි වුණ තැන", "News Content": "ජාත්‍යන්තර ක්‍රිකට් කවුන්සිලයේ නවතම ක්‍රීඩකයින් ශ්‍රේණිගත කිරීම් ඊයේ(12) එළි දැක්විය. ඒ අනුව පන්දුවාර 20යි 20 පිතිකරුවන්ගේ ශ්‍රේණිගත කිරීම්වල අංක එකේ ස්ථානය තවදුරටත් තහවුරු කර ගැනීමට පාකිස්තානයේ බාබර් අසාම් සමත්ව සිටීම විශේෂත්වයක්. නවසීලන්තය සමඟ පැවති පන්දුවාර 20 යි 20 ක්‍රිකට් තරගාවලියේදී බාබර් අසාම් තුන්වන විස්සයි විස්ස තරගයේ දී ලකුණු 79ක් රැස් කිරීමට සමත් වු අතර දෙවන විස්සයි විස්ස තරගයේ දී ලකුණු 40ක් රැස් කළේය. ඔහු තරගාවලිය පුරාවටම දැක්වු දක්ෂතාවත් සමඟ පිතිකරුවන්ගේ ශ්‍රේණිගත කිරීම් වල තවදුරටත් පළමු ස්ථානය හිමි කර ගැනීමට බාබර් අසාම් සමත් විය. ඔස්ට්‍රේලියාවේ අරොන් ෆින්ච් දෙවන ස්ථානයේ පසුවෙයි. 20යි 20 පිතිකරුවන් ශ්‍රේණිගත කිරීම් වල පළමු 20 දෙනා අතර හෝ එකදු ශ්‍රී ලංකා පිතිකරුවෙක් නොසිටීම කණගාටුවට කරුණක්. විස්සයි විස්ස ශ්‍රේණිගත කිරීම්වල ඉහළම ස්ථානයේ පසුවන ශ්‍රී ලංකා පිතිකරුවා වන්නේ කුසල් ජනිත් පෙරේරා. ඔහු පසුවන්නේ 24 වැනි ස්ථානයේයි.", "URL": "https://sinhala.adaderana.lk/news.php?nid=99144", "Category": null, "Parent URL": null}