{"Source": "Adaderana", "Timestamp": "August 15, 2010 08:11 am", "Headline": "කම්කරු පෙරමුණේ මැතිවරු 2ක් කම්කරු කොංග්‍රසයට", "News Content": "රජයට සහය දැක්වීම සඳහා එක්සත් ජාතික පක්ෂයට අනුබද්ධ ලංකා කම්කරු එක්සත් පෙරමුණේ පළාත් සභා මන්ත්‍රීවරයෙකු සහ ප්‍රාදේශීය සභා මන්ත්‍රීවරයෙකු ලංකා කම්කරු කොංග්‍රසයට එක් වී තිබේ. ලංකා කම්කරු එක්සත් පෙරමුණේ උප සභාපතිවරයා වශයෙන් කටයුතු කරන මධ්‍යම පළාත් සභා මන්ත්‍රී කනපති කනගරාජ් මහතා සහ අඹගමුව ප්‍රදේශීය සභාවේ ප්‍රාදේශීය සභා මන්ත්‍රී එස්. ශිව සුබ්‍රමනියම් මහතා‍ මෙසේ රජයට එක්ව ඇති බව වාර්තා වේ. ලංකා කම්කරු කොංග්‍රසයේ මහලේකම් අමාත්‍ය ආරුමුගන් තොණ්ඩමන් මහතා ඉදිරියේ දී ඊයේ කොටගල ලංකා කම්කරු කොංග්‍රස් මූලස්ථාන‍යේ දී මෙම එක් වීම සිදුවිය. වතුකරයේ ‍ද්‍රවිඩ පක්ෂ වෙන් වෙන් වශයෙන් බෙදීම තුළින් වතු ප්‍රජාවගේ අවශ්‍යතා දිනා ගැනීමට නොහැකි බව එහි දී අදහස් දැක් වූ කනපති කනගරාජ් මහතා සඳහන් කර සිටියේය. එම නිසා ලංකා කම්කරු කොංග්‍රසයට එක් වී රජය තුළින් වතුකරයේ ජනතාවට සේවය කිරීමට බලාපොරොත්තු වන බව කනගරාජ් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=10236", "Category": null, "Parent URL": null}