{"Source": "Adaderana", "Timestamp": "November 25, 2012 01:42 pm", "Headline": " ජනපතිගේ මලයාසියා සංචාරය අත්හිටුවයි!", "News Content": "මලයාසියාවේදී ලබන මස 4 – 6 දක්වා පැවැත්වීමට නියමිත ජාත්‍යන්තර ඉස්ලාමීය සමුළුව සඳහා ශ්‍රී ලංකා ජනාධිපති මහින්ද රාජපක්ෂ මහතා සහභාගි නොවන බව දැනුම්දී ඇතැයි එරට ශ්‍රී ලංකා මහ කොමසාරිස් කාර්යාලය පවසයි. නොවැළැක්විය හැකි හේතුවක් මත මහින්ද රාජපක්ෂ මහතා එම සමුළුවට සහභාගි නොවන බව දැනුම්දී ඇතැයි යන්න මහ කොමසාරිස් කාර්යාලය නිවේදනය කර තිබේ. මලයාසියාවේදී ලබන මස ආරම්භ කිරීමට නියමිත ජාත්‍යන්තර ඉස්ලාමීය සමුළුව සඳහා සහභාගි වන ලෙසට ශ්‍රී ලංකා ජනාධිපති මහින්ද රාජපක්ෂ මහතාට ද ආරාධනා කර තිබිණ. කෙසේ වෙතත් ජනාධිපතිවරයාගේ පැමිණීම වැළැක්වීමට සුදානම් බව මලයාසියානු විපක්ෂයට සම්බන්ධ “පී.කේ.ආර්” නැමැති රාජ්‍ය නොවන සංවිධානයේ නායක එස්. ගොබී නැමැත්තා මේ බව ප්‍රකාශ කර තිබුණි. සමුළුව සඳහා පැමිණෙන ශ්‍රී ලංකා ජනාධිපතිවරයාට උණුසුම් පිළිගැනීමක් සිදුකිරීමට මලයාසියානු රජය කටයුතු කරන බවත් එය යුද්ධය නිසා ඝාතනයට ලක්වු ශ්‍රී ලංකාවේ දෙමළ ජනතාව සම්බන්ධයෙන් හිත් රිදවාගෙන සිටින ඉන්දීය ද්‍රවිඩ ජනතාවට කරන අපහාසයක් බවත් පවසා මහින්ද රාජපක්ෂ මහතාගේ මලයාසියානු සංචාරය වැළැක්වීමට උද්ඝෝෂණ ඇතුළු විවිධ ක්‍රියාමාර්ග ගන්නා බව ඔහු අවධාරණය කරනලදී.", "URL": "https://sinhala.adaderana.lk/news.php?nid=29469", "Category": null, "Parent URL": null}