{"Source": "Adaderana", "Timestamp": "September 13, 2019 10:40 am", "Headline": "විපතට පත් ජනතාව මුදාගැනීමට මෙහෙයුම් ", "News Content": "අධික වර්ෂාව සහිත අයහපත් කාලගුණයෙන් ස්පාඤ්ඤයට දැඩි බලපෑම් එල්ල වී තිබේ. ආපදාවෙන් විපතට පත් ජනතාව මුදාගැනීමට බලධාරීන් මැදිහත් වී මෙහෙයුමක්ද ආරම්භ කළේය. ගිණිකොනදිග ස්පාඤ්ඤයට බලපා ඇති අධික වර්ෂාව සහිත අයහපත් කාලගුණ තත්ත්වය හේතුවෙන් ජනතාව දැඩි පිඩාවට පත්ව සිටියි. ජලගැලීම්වලට හසුව රථවාහන ගසාගෙන ගොස් ඇති අතර මාර්ග රැසක්ද අවහිරව පැවතියේය. මේ හේතුවෙන් දකුණුදිග ස්පාඤ්ඤ නගරයක් වන ඔරිවෙලා (Orihuela) හි වැසියන් පිරිසක් එහි සිරවී තිබේ. උග්‍ර ගංවතුර තත්ත්වය හමුවේ අධිවේගී මාර්ගවල සිරව සිටි ප්‍රදේශවාසීන් සහ කම්කරුවන් මුදා ගැනීමට ගිනි නිවන භටයන් මැදිහත් වී කටයුතු කළේය. මෙහෙයුම් සඳහා එක්වීමට යුද හමුදා සහන සේවා කණ්ඩායම්ද ඔරිවෙලා නගරයට සහ බලපෑමට ලක්වූ සෙසු ප්‍රදේශයන්ට පැමිණ තිබුණි. ගිණිකොනදිග ස්පාඤ්ඤයට බලපාන අයුරින් දැඩි කාලගුණ අනතුරු ඇඟවීම් නිකුත් කර ඇතැයි වාර්තා වෙයි. කාලගුණ අංශ පවසන්නේ ඉදිරියේදී තවදුරටත් වැසි අපේක්ෂා කරන බවයි. මේ අතර ප්‍රදේශයේ පාසල් රැසක්ද වසාදමා ඇති අතර නිවෙස් තුළට වී සිටින ලෙස ජනතාව දැනුවත් කිරීමට බලධාරීන් පියවර ගෙන තිබේ. අයහපත් කාලගුණයෙන් මහාමාර්ග, දුම්රිය මාර්ග සහ වරායවල ගමනාගමනයටද බාධා එල්ල වී ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=119000", "Category": null, "Parent URL": null}