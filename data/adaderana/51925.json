{"Source": "Adaderana", "Timestamp": "June 11, 2015 12:31 pm", "Headline": "ටිරාන්ගේ පෙත්සම ජූනි 29ත් සජින්ගේ ඇප අයදුම ජූනි 19ත් සලකා බැලීමට තීරණය කරයි", "News Content": "තමන් අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී ටිරාන් අලස් මහතා ගොනු කළ පෙත්සම සලකා බැලීම ජුනි මස 29 වනදා දක්වා කල් දමා තිබේ.අදාළ පෙත්සම අද කැඳවු අවස්ථාවේ ශ්‍රේෂ්ඨාධිකරණය මෙම තීරණයට එළඹ ඇත.අදාළ පෙත්සම අගවිනිසුරුවරයා ද ඇතුළත් විනිශ්චය මණ්ඩලයක් හමුවේ විභාගයට ගත යුතු බවට එහිදී ශ්‍රේෂ්ඨාධිකරණය තීරණය කළ බව අප වාර්තාකරු පැවසීය.එතෙක් ටිරාන් අලස් මන්ත්‍රීවරයා අත්අඩංගුවට නොගන්නා බවට රජයේ නීතිඥවරයා එහිදී දැනුම්දුන් බවද අප වාර්තාකරු කීවේය.රෝහිණි මාරසිංහ, බුවනෙක අළුවිහාරේ හා උපාලි අබේරත්න යන ත්‍රිපුද්ගල විනිසුරු මඩුල්ල හමුවේ අද එම පෙත්සම සලකා බැලූ අවස්ථාවේදී මේ බව දැනුම් දී ඇත.මේ අතර පාර්ලිමේන්තු මන්ත්‍රී සජින්ද වාස් ගුණවර්ධන මහතා ගොනුකළ ඇප අයදුම්පත ජුනි මස 19 වනදා සලකා බැලීමට ද කොළඹ මහාධිකරණය තීරණය කළ බව අප වාර්තාකරු පැවසීය.එදිනට කරුණු දක්වන ලෙසට නීතිපතිවරයාටත්, රහස් පොලීසියේ අධ්‍යක්ෂවරයාටත් නොතීසි නිකුත් කෙරුණු බව හෙතෙම කීවේය.ජනාධිපති ලේකම් කාර්යාලය සතු වාහන අයථා ලෙස භාවිතා කළ බවට මන්ත්‍රීවරයාට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=51925", "Category": null, "Parent URL": null}