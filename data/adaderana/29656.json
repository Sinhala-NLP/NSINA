{"Source": "Adaderana", "Timestamp": "December 2, 2012 02:38 pm", "Headline": "මදුරු ටෙන්ඩරයේ අග මුල සොයන්න කමිටුවක්", "News Content": "මදුරුවන් මර්ධනයට දූමායන යන්ත්‍ර 100ක් මිලදී ගැනීමට කටයුතු කිරීම සම්බන්ධයෙන් පරීක්ෂණ පැවැත්වීමට ත්‍රිපුද්ගල කමිටුවක් පත්කර තිබේ. අමාත්‍යාංශ ලේකම්වරයා විසින් අදාළ කමිටුව පත්කර ඇති බව සෞඛ්‍ය අමාත්‍යාංශය සඳහන් කළේය. මදුරු මර්දන ඒකකය සඳහා දූමායන යන්ත්‍ර 100ක් මිලදී ගැනීමට අදාළ ටෙන්ඩරය වහාම අවලංගු කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා පසුගියදා නියෝග කරන ලදී. එම දූමායන යන්ත්‍ර අඩු මිලට මිලදි ගැනීමට හැකියාව තිබියදී වැඩි මිලට මිලදී ගැනීමට උත්සාහ කිරීම හේතුවෙන් එම ටෙන්ඩරය අවලංගු කළ බව සෞඛ්‍ය අමාත්‍යාංශය සඳහන් කළේය. කෙසේ වෙතත් අදාළ දූමායන යන්ත්‍ර වැඩි මිලට මිලදී ගැනීමට තාක්ෂණික කමිටුව විසින් ගෙන තිබු තීරණයට හේතුව කුමක් ද යන්න සොයා බැලීම මෙම කමිටුවේ අරමුණ වී තිබේ. ත්‍රිපුද්ගල කමිටුව සිදුකරන පරීක්ෂණවලින් අනතුරුව මෙම මිලදී ගැනීම සම්බන්ධයෙන් යම් නිලධාරියෙකු වරදක් සිදුකර ඇති බවට තහවුරු වුවහොත් ඔහුට එරෙහිව විනයානූකූල පියවර ගන්නා බව සෞඛ්‍ය අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29656", "Category": null, "Parent URL": null}