{"Source": "Adaderana", "Timestamp": "March 13, 2014 09:24 am", "Headline": "ස්වයංක්‍රීය ඇඟිලි සලකුණු ක්‍රමය - අපරාධකරුවන් 899ක් හඳුනාගැනේ", "News Content": "ස්වයංක්‍රීය ඇඟිලි සලකුණු ක්‍රමය හඳුන්වාදීමත් සමඟ අපරාධකරුවන් 899 දෙනෙකු මේ වනවිට හඳුනාගෙන ඇති බව පොලීසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ස්වයංක්‍රීය ඇඟිලි සලකුණු ක්‍රමය හඳුන්වාදී දින 12 ක වැනි කාලයක් තුළ ඇඟිලි සලකුණු 4035ක් පරීක්ෂාවට ලක් කර ඇති බවයි. ඉන් සියයට 22 ක් අපරාධකරුවන් බවට හඳුනාගෙන ඇති බව අජිත් රෝහණ මහතා පැවසීය. අපරාධවලට සම්බන්ධ වන පුද්ගලයින් හඳුනා ගැනීම සඳහා මෙම ස්වයංක්‍රීය ඇඟිලි සලකුණු ක්‍රමවේදය පසුගිය මස 27 වැනිදා හඳුන්වාදෙන ලදී. මෙම නව ක්‍රමවේදයෙන් මෙතෙක් දින 14 ක් ගත වූ ඇඟිලි සලකුණු පිළිබඳ වාර්තා ලබා ගැනීම විනාඩි 3න් සිදු කළ හැකි බව සඳහන්ය. මේ අතර කොළඹ නගරයේ ක්‍රියාත්මක සී.සී.ටී.වී කැමරා උපයෝගී කර ගනිමින් පසුගිය වසර 03ක කාලය තුළ මාර්ග නීති උල්ලංඝණය කළ රියදුරන් අත්අඩංගුවට ගැනීම් රැසක් සිදුකර ඇති බවද අජිත් රෝහණ මහතා කියා සිටියේය.", "URL": "https://sinhala.adaderana.lk/news.php?nid=41758", "Category": null, "Parent URL": null}