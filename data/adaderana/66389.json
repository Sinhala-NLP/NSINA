{"Source": "Adaderana", "Timestamp": "November 24, 2016 09:43 pm", "Headline": "ඒකාබද්ධ විපක්ෂයේ චෝදනාව මලික් ප්‍රතික්ෂේප කරයි!", "News Content": "මහපොළ භාරකාර අරමුදලේ මුදල් අවභාවිත කර තිබෙන බවට ඒකාබද්ධ විපක්ෂය නඟන චෝදනාව පදනම් විරහිත බව සංවර්ධන උපායමාර්ගික හා ජාත්‍යන්තර වෙළෙඳ අමාත්‍ය මලික් සමරවික්‍රම මහතා පවසයි.ඒ මහතා මේ බව කියා සිටියේ අද(24) කොළඹදී පැවති මාධ්‍ය හමුවකට එක්වෙමිනි.මලික් සමරවික්‍රම මහතා විසින් රජයට රුපියල් බිලියනයක මූල්‍යමය වංචාවක් සිදු කර ඇති බවට ඒකාබද්ධ විපක්ෂය විසින් ඊයේ(23) දින අල්ලස් කොමිසමට පැමිණිල්ලක් ඉදිරිපත් කළේය.ඒ මලික් සමරවික්‍රම මහතා මහපොළ භාරකාර අරමුදලේ මුදල් අවභාවිත කර ඇති බවට චෝදනා නගමිනි.නමුත් ඊට පිළිතුරු වශයෙන් අද දින මාධ්‍ය හමුවක් කැඳවමින් මලික් සමරවික්‍රම මහතා කියා සිටියේ මෙවැනි පදනම් විරහිත චෝදනාවන් ඉදිරිපත් කිරීම ඒකාබද්ධ විපක්ෂයේ සාමාන්‍ය තත්ත්වය බවයි.එමෙන්ම ඒ පිළිබඳව තමන්ගේ කිසිඳු සම්බන්ධයක් නොමැති බව පෙන්වා දුන් ඒ මහතා කියා සිටියේ සිද්ධිය සම්බන්ධයෙන් කඩිනමින් පරීක්ෂණයක් සිදුකරන ලෙසට අල්ලස් කොමිසමෙන්ද තමන් ඉල්ලා සිටින බවයි.", "URL": "https://sinhala.adaderana.lk/news.php?nid=66389", "Category": null, "Parent URL": null}