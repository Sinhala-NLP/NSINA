{"Source": "Adaderana", "Timestamp": "April 4, 2018 06:33 pm", "Headline": "ඉඩමේ සැලැස්ම අනුමත කරන්න අල්ලස් ගත්ත නිලධාරියෙක් අතටම හසුවෙයි", "News Content": "බස්නාහිර පළාත් නාගරික සංවර්ධන අධිකාරියේ සැළසුම් නිලධාරියෙකු අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් අත්අඩංගුවට ගෙන තිබේ. රුපියල් 15,000 ක මුදලක් අල්ලස් වශයෙන් ලබා ගැනීමේ චෝදනාව මත ඔහු මෙලෙස අත්අඩංගුවට ගෙන ඇත. හෝමාගම ප්‍රදේශයේ පදිංචි පුද්ගලයෙකුගේ තම මවට අයත් ඉඩමේ මායිම් සැළැස්ම අනුමත කර දීම සඳහා අවස්ථා 3 කදී රුපියල් 15,000 ක මුදල අල්ලස් වශයෙන් ලබා ගෙන තිබේ. එම ඉඩමේ කට්ටි සැළැස්ම අනුමත කිරීමේ කටයුතු කර දීමට අදාළ කමිටුව වෙත ඉදිරිපත් කිරීම සඳහා රුපියල් 40,000 ක මුදලක් අල්ලස් වශයෙන් ඉල්ලා එම මුදල රුපියල් 15,000 ක් දක්වා අඩුකර පැමිණිලිකරුගෙන් ලබා ගන්නා අවස්ථාවේ දී සැකකරුව මෙලෙස අත්අඩංගුවට පත්ව තිබේ. සැකකරු අදාළ අල්ලස් මුදල බත්තරමුල්ල, සෙත්සිරිපාය පිහිටි බස්නාහිර පළාත් නාගරික සංවර්ධන අධිකාරී කාර්යාලයේ දී ලබා ගන්නා අවස්ථාවේ දී මෙම අත්අඩංගුවට ගැනීම සිදුකර ඇත. මේ සම්බන්ධයෙන් වැඩිදුර විමර්ශන සිදු කරමින් පවතින බව ද අල්ලස් හෝ දුෂණ චෝදනා විමර්ශන කොමිෂන් සභාව පවසයි. විමර්ශනවලින් අනතුරුව සැකකරු කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=86929", "Category": null, "Parent URL": null}