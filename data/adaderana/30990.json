{"Source": "Adaderana", "Timestamp": "January 23, 2013 10:41 am", "Headline": "මංගල උත්සවයට ගිය ගමන රෝහලෙන් කෙළවර වෙලා - 12 ට තුවාලයි", "News Content": "කොස්ගොඩ,දූවමෝදර ප්‍රදේශයේ බස් රථයක් අනතුරට ලක්වීමෙන් පුද්ගලයින් 12 දෙනකු තුවාල ලබා තිබේ. අද අලුයම 3.00 ට පමණ අහංගම සිට පන්නල දක්වා ධාවනය වෙමින් පැවති බස් රථය දූවමෝදර ප්‍රදේශයේ වංගුවකදී පාරෙන් ඉවතට පැන ට්‍රාන්ස්පෝමරයක් සහිත විදුලි කණුවක ගැටී කානුවකට ඇළවී ඇතැයි අද දෙරණ වාර්තාකරු පවසයි. අනතුරට ලක්වන අවස්ථාවේදී බස් රථයේ 30 දෙනකු පමණ ගමන් කරමින් සිටි බවත්, ඔවුන් විවාහ මංගල උත්සවයකට සහභාගීවීම සඳහා යමින් සිටි බවත් සඳහන්ය. කෙසේ වෙතත් බස් රථය අනතුරට ලක්වීමෙන් පසු තුවාල ලැබූ 12 දෙනා බලපිටිය මූලික රෝහලට ඇතුළත් කර ඇති බවත්,එයින් රියදුරු බරපතළ තුවාල ලබා ඇති බවත් අප වාර්තාකරු පවසයි.", "URL": "https://sinhala.adaderana.lk/news.php?nid=30990", "Category": null, "Parent URL": null}