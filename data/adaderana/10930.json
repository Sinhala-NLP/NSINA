{"Source": "Adaderana", "Timestamp": "September 17, 2010 06:00 pm", "Headline": " කරදියනාරු පිපුරුමේ මරණ සංඛ්‍යාව 19 ට අඩුවෙයි-44 ට තුවාලයි", "News Content": "මඩකළපුව කරදියනාරු පොලිස් ස්ථානයේ සිදුවු පිපිරීමෙන් මියගිය පිරිස 19 ක් බව නිල වශයෙන් තහවුරු වී ඇතැයි ආරක්ෂක අමාත්‍යංශය සඳහන් කරයි. පොලිස් නිලධාරීන් 10 දෙනෙකු,සිවිල් වැසියන් 7 දෙනෙකු සහ චීන ජාතිකයන් 2 දෙනෙකු මෙම පිරිසට අයත් බව ආරක්ෂක අමාත්‍යංශයේ ජ්‍යේෂ්ඨ නිලධාරියෙක් කියා සිටියි. එසේම මෙම සිදුවීමෙන් 44 දෙනෙකු තුවාල ලබා ඇතැයිද ආරක්ෂක අමාත්‍යංශය උපුටා දක්වයි. එසේ වුවද අද සවස යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසා තිබුණේ මෙම සිදුවීමෙන් 27 දෙනෙකු ජීවිතක්ෂයට පත් වූ බව හා 49 දෙනෙකු තුවාල ලබා ඇති බවයි. මෙම සිදුවීමෙන් මිය ගිය පිරිස 25 දෙනෙකුට අධික බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා ද අද දෙරණට පවසා තිබුණි. -- චීන සමාගමකට අයත් පුපරන ද්‍රව්‍ය සහිත කන්ටේනර් 3ක් කරදියනාරු පොලිස් ස්ථානයේ රඳවා පැවති බවත් ආරක්ෂාව සඳහා මෙම කන්ටේනර් පොලිස් ස්ථානයේ රඳවා තැබීම දිගින් දිගටම සිදුකෙරුණු බවත් හමුදා ආරංචි මාර්ග තහවුරු කර තිබිණි. අද පෙරවරුවේ චීන සමාගම විසින් කන්ටේනර් ව අසුරා තිබුණු මෙම පුපුරන ද්‍රව්‍ය රැගෙන යාම සඳහා ඩබල් කැබ් රථයක් සහ ඩම්ප් ට්‍රක් දෙකක් කරදියනාරු පොලීසියට පැමිණ ඇති අතර එයින් එක් ඩම්ප් ට්‍රක් රථයක් අත්වැරදීමකින් පුපුරා යාමත් සමග සෙසු රථ සමගම අදාළ කන්ටේනර ත්‍රිත්වයද පුපුරා යාමෙන් මෙම අවාසනාවන්ත සිදුවීම සිදුව තිබේ.", "URL": "https://sinhala.adaderana.lk/news.php?nid=10930", "Category": null, "Parent URL": null}