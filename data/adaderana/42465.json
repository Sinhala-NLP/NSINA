{"Source": "Adaderana", "Timestamp": "April 11, 2014 01:26 pm", "Headline": "මෙවර  හිසතෙල් ගෑමේ රාජ්‍ය මහෝත්සවය ගම්පහදී!", "News Content": "උදාවන සිංහල දෙමළ අලුත් අවුරුද්ද නිමිත්තෙන් හිසතෙල් ගෑමේ රාජ්‍ය මහෝත්සවය මෙවර ගම්පහදී පැවැත්වීමට දේශීය වෛද්‍ය අමාත්‍යාංශය තීරණය කර තිබේ. ඒ අනුව ගම්පහ කොස්සින්න, යටවත්ත රජමහ විහාරස්ථානයේ දී හිසතෙල් ගෑමේ රාජ්‍ය මහෝත්සවය පැවැත්වීමට කටයුතු සංවිධානය කර ඇති බව එම අමාත්‍යාංශය සඳහන් කළේය. ජනාධිපති මහින්ද රාජපක්ෂ මහතාගේ ප්‍රධානත්වයෙන් උත්සවය පැවැත්වීමට නියමිතය. ඊට සමගාමීව හිසතෙල් ගෑමේ නැකත් චාරිත්‍රයට අවශ්‍ය නානු රටපුරා විහාරස්ථාන දස දහසකටත්, ලියාපදිංචි දේශීය වෛද්‍යවරුන් 15,000ටත් නොමිලයේ බෙදාහැරීමට කටයුතු කර ඇති බව ආයුර්වේද දෙපාර්තමේන්තුව සඳහන් කළේය. මෙවර හිසතෙල් ගෑමේ චාරිත්‍රය අප්‍රේල් මස 16 වැනිදා පෙරවරු 11.16ට යෙදී ඇත.", "URL": "https://sinhala.adaderana.lk/news.php?nid=42465", "Category": null, "Parent URL": null}