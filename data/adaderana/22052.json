{"Source": "Adaderana", "Timestamp": "February 12, 2012 03:11 pm", "Headline": " රැඳවියන්ගේ සෞඛ්‍ය රකින්න වැඩපිළිවෙළක්", "News Content": "බන්ධනාගාර රැඳවියන්ගේ සෞඛ්‍ය ආරක්ෂණය සඳහා විශේෂ වැඩපිළිවෙලක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. සෞඛ්‍ය අමාත්‍යාංශය , අධිකරණ අමාත්‍යාංශය බන්ධනාගාර දෙපාර්තමේන්තුව හා ශ්‍රී ලංකා රතු කුරුස සංගමය ඒකාබද්ධව මෙම වැඩපිළිවෙල ක්‍රියාත්ම කිරීමට නියමිතය. බන්ධනාගාර වල පවතින තදබදය හේතුවෙන් බෝ වන රෝග මෙන්ම බෝ නොවන රෝග ද ව්‍යාප්ත වීම ඉහළ ගොස් ඇති බව වාර්තා වේ. මෙම තත්ත්වය පාලනය කිරීම සඳහා බන්ධනාගාර රැඳවියන්ගේ සෞඛ්‍ය ගැටලු පිළිබඳ සොයා බැලීමට විශේෂ කමිටුවක් ද පත් කර තිබේ. ඊට අමතරව ඉදිරි මාස දෙක ඇතුළත බන්ධනාගාර රැඳවියන්ගේ සෞඛ්‍ය ආරක්ෂණය සඳහා සෞඛ්‍ය සතියක් ක්‍රියාත්මක කිරීමට ද නියමිතය. එහි දී බන්ධනාගාර වල සිටින සියලුම රැඳවියන් පූර්ණ වෛද්‍ය පරීක්ෂණයට ලක් කරන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=22052", "Category": null, "Parent URL": null}