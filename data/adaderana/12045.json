{"Source": "Adaderana", "Timestamp": "November 10, 2010 09:39 am", "Headline": "කොහු කර්මාන්ත ශාලාවට ගිනි තබා පොලිස් කොස්තාපල් පැන ගිහින් ", "News Content": "මුන්දලම , මදුරන්කුලිය ප්‍රදේශයේ කොහු කර්මාන්ත ශාලාවකට ගිනි තබා පුද්ගලයින් කිහිප දෙනෙකුට පහර දී පලා ගිය බවට සැකකෙරෙන පොලිස් කොස්තාපල්වරයෙකු අත්අඩංගුවට ගැනීමට පොලිසිය පරීක්ෂණ ආරම්භ කර තිබේ. අදාළ කොස්තාපල්වරයා ඊයේ පස්වරුවේ කොහු කර්මාන්ත ශාලාවේ පිරිසක් සමග ආරවුලක් ඇති කර ගෙන ඇති බවට තොරතුරු ලැබී ඇති බව මුන්දලම පොලිසිය පවසයි. පසුව ඔහු රාත්‍රී 9.00 ට පමණ කර්මාන්ත ශාලාවේ කොහු ගබඩවාට ගිනි තබා පලා ගොස් ඇති බවට සැක කෙ‍රෙන බව පොලිසිය කියා සිටියි. කොස්තාපල්වරයා වව්නියාව ඉරට්ටපෙරියකුලම් පොලිසියට අනුයුක්තව සේවය කරන්නෙකු බව ද සඳහන් වේ. ඔහු අත්අඩංගුවට ගැනීම සඳහා පරීක්ෂණ ආරම්භ කර ඇති බව මුන්දලම පොලිසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=12045", "Category": null, "Parent URL": null}