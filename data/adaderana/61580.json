{"Source": "Adaderana", "Timestamp": "June 28, 2016 01:04 pm", "Headline": " ආණ්ඩුව වරාය විකුණන්න හදනවා", "News Content": "වර්තමාන ආණ්ඩුව ප‍්‍රතිපත්ති තීරණ ගනිමින් වරාය විකිණීමේ ක‍්‍රියාවලියක නිරත වන බවත්, මෙම ක‍්‍රියාමාර්ග ආපසු හකුලා නොගන්නේ නම් දැවැන්ත වෘත්තීය ක‍්‍රියාමාර්ගවලට යාමට කටයුතු කරන බවත් සමස්ත ලංකා වරාය පොදු සේවක සමිතිය පවසයි.ඔවුන් ඒ බව ප්‍රකාශ කර සිටියේ අද (28) කොළඹදී පැවති මාධ්‍ය හමුවක් අමතමිනි.එහිදී ඔවුන් වැඩිදුරටත් අදහස් දක්වමින් කියා සිටියේ,ශ‍්‍රී ලංකා වරාය අධිකාරියේ දකුණු කොළඹ වරායේ නැගෙනහිර පර්යන්තය විකිණීමටත් - ජයබහාලූ පර්යාන්තයේ1-11 කොටස් විකිණීම සඳහා පිඹුරුපත් සකස් කරමින් සිටින බවයි. එමෙන්ම වරාය භූමියට අයත් ඞී.ආර්. විජයවර්ධන මාවතේ පිහිටි භූමි හා බේරේ අංගනයේ පිහිටි භූමි කොටස් විකිණීමට සූදානම් කරමින් සිටින බවත් ඔවුන් පෙන්වා දී තිබේ. එමෙන්ම ත‍්‍රීකුණාමලයේ වරාය කොටස් ඉන්දියාවට විකිණීම සඳහාත්, හම්බන්තොට වරාය චීනයට විකිණීමටත් කටයුතු සූදානම් කරමින් පවතින බවද, ගාල්ල වරායේ රූමස්සල රූමස්සල අභිය භූමිය පිහිටි කොටස් විකිණීමට සූදානම් කරමින් තිබෙන බවද මෙහිදී පැවසීය. මෙම විකිණීමත් සමග දැනට වරාය පාඩු ලබන ආයතනයක් බවට පත්වන බවත්, ඒ හරහා සේවක රැකියා අනතුරට ලක්වන බවත් ඔවුන් පෙන්වා දී තිබේ.වර්තමාන ආණ්ඩුව විකිණීමේ ප‍්‍රතිපත්තිය ඉදිරියට ගෙනයමින් වරාය ජාවාරම්කරුවන්ට ලබාදෙන බවත් එබැවින් වරාය විකිණීමේ ක‍්‍රියාවලිය අහෝසි කරන තෙක් පාරට බැස ක‍්‍රියාමාර්ග ගැනීමට සූදානම් බවත් ඔවුන් මෙහිදී පැවසීය. එමෙන්ම පසුගිය කාලයේ වරාය ඇමතිවරයා ඉවත්කිරීම වෙනුවෙන් ගනු ලැබූ වෘත්තීය ක‍්‍රියාමාර්ග සම්බන්ධයෙන් මාධ්‍යවේදියකු නැගූ ප‍්‍රශ්ණයකට පිළිතුරුදුන් චන්‍ද්‍රසිරි මහතා පැවසූයේ පසුගිය චන්‍ද්‍රිකාගේ කාලයේදීත්, මහින්ද රාජපක්‍ෂ යුගයේත් වරාය විකිණීම සඳහා කටයුතු කරනු ලැබූ බවයි. ඡන්ද කාලයේදී විශාල ලෙස වරායේ සම්පත් පරිහරණය කරමින්, සේවකයින් යොදාගනිමින් පැවති ආණ්ඩු, ඇමතිවරුන් කටයුතු කළ බවත් වර්තමානයේදීද එම ප‍්‍රතිපත්තියම ක්‍රියාත්මකවන බවත් වරායට පත් වූ හැම ඇමතිවරයාම දූෂිතයන් බවත් ඔවුන් පවසයි.පසුගිය කාලයේ වරාය භාරව සිටියේ මහින්ද රාජපක්‍ෂ ජනාධිපතිවරයා බවත් ඔවුන් සියලු දෙනා මෙම වරාය තම උවමනාවන් වෙනුවෙන් පාවිච්චි කළ බවත් එබැවින් දැන් කළ යුත්තේ ප‍්‍රතිපත්ති තීරණ ගෙන වරාය මේ තත්වයෙන් මුදවා රැක ගැනීමට ආණ්ඩුව කටයුතු කිරීම බවත් ඔවුන් වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=61580", "Category": null, "Parent URL": null}