{"Source": "Adaderana", "Timestamp": "July 13, 2019 02:36 pm", "Headline": "අයිස්-කුෂ් සමඟ තරුණියන් තිදෙනෙක් ඇතුළු 9ක් අත්අඩංගුවට", "News Content": "බොරලැස්ගමුව පොලිස් වසමේ අබේරත්න මාවතේ පිහිටි නිවසක් වටලා නිවසේ සාදයක් පවත්වමින් සිටි සැකකරුවන් 06ක් හා සැකකාරියන් තිදෙනෙක් කුෂ් නැමැති මත් ද්‍රව්‍ය මිලි ග්‍රෑම් 45ක්, අයිස් මිලි ග්‍රෑම් 5ක්, සමඟ අත්අඩංගුවට ගෙන ඇත. තවද ඔවුන් සතුව තිබී විදේශීය සිගරට් 63ක් හා මත්ද්‍රව්‍ය පානය කිරීම සඳහා භාවිත කරන නවීන උපකරණ 04ක් ද අත්අඩංගුවට ගෙන තිබේ. අද(13) අළුයම පොලිස් හදිසි ඇමතුම් අංශයට ලද තොරතුරකට අනුව බොරලැස්ගමුව ප්‍රදේශයේ නිවසක සිදුකළ පරීක්ෂාවකදී නීති විරෝදී මත්ද්‍රව්‍ය තොගයක් සමඟ මෙම පිරිස අත්අඩංගුවට ගෙන තිබේ. බොරලැස්ගමුව අබේරත්න මාවතේ පිහිටි නිවසකින් ඊයේ(12) රාත්‍රියේ සිට ඝෝෂාකාරි හඩක් ඇසෙන බවට අසල්වැසියෙකු විසින් 119 පොලිස් හදිසි ඇමතුම් අංශයට දැනුම් දී තිබේ. පොලීසිය අද අළුයම අදාළ නිවස වෙත ගොස් ඇත්තේ ඒ අනුවයි. එම අවස්ථාවේ නිවසේ සාදයක් පවත්වමින් තිබී ඇති අතර තරුණ තරණියන් 09 දෙනෙකු එහි රැඳී සිට තිබූණි. ඔවුන්ගේ හැසිරීම පිළිබඳව සැක සිතූ පොලීසිය නිවස පරීක්ෂා කර තිබේ. නීති විරෝධී මත් පෙති සහ මත්ද්‍රව්‍ය භාවිතා කිරීමට යොදා ගන්නා උපකරණ හමු වී ඇත්තේ එම අවස්ථාවේදීය. එම මත්ද්‍රව්‍ය අතර කෘස් ලෙස හැඳින්වෙන මත් පෙති සහ තවත් නීති විරෝධී මත්ද්‍රව්‍ය කිහිපයක හමුව තිබේ. එහිදී සාදයට එක්ව සිටි තරුණයන් හයදෙනෙකු හා තරුණියන් තිදෙනෙකු පොලීසිය අත්අඩංගුවට ගෙන තිබේ. අත්අඩංගුවට ගත් පිරිස වුරුදු 20-25 අතර වයසේ පසුවන අතර ඔවුන් දෙහිවල, තලංගම, අනුරාධපුර, කටුනායක, මොරටුව, මිගමුව යන ප්‍රදේශවල පදිංචිකරුවන්ය. සිද්ධිය සම්බන්දයෙන් වැඩිදුර පරික්ෂණ බොරලැස්ගමුව පොලීසිය විසින් සිදු කරන අතර සැක කරුවන් අද(13) ගංගොඩවිල මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=114052", "Category": null, "Parent URL": null}