{"Source": "Adaderana", "Timestamp": "March 19, 2014 12:35 pm", "Headline": "ජිනීවා තීන්දුවෙන් මහින්ද රජපක්‍ෂ විදුලි පුටුවේ හිඳුවතියි කීම මුග්ධ ප‍්‍රලාපයක්", "News Content": "ජිනීවා මානව හිමිකම් ප‍්‍රශ්නය හමුවේ ශ‍්‍රී ලංකාව සුවිශාල අවදානමකට තල්ලූ වෙමින් ඇති බවත් මහින්ද රාජපක්‍ෂ ආණ්ඩුව ඒ අවදානම පළාත් සභා දිනා ගැනීමේ තුරුම්පුවක් බවට පත් කර ගෙන ඇති බවත් එක්සත් ජාතික පක්ෂය පවසයි. ජිනීවා තර්ජනය හා රාජපක්‍ෂවරුන් ඒ සම්බන්ධයෙන් අනුගමනය කරන ක්‍රියා පිළිවෙත සම්බන්ධයෙන් එක්සත් ජාතික පක්ෂ නායකත්ව මණ්ඩලයේ සභාපති කරු ජයසූරිය මහතා විසින් මාධ්‍ය නිවේදනයක් නිකුත් කරමින් මේ බව අවධාරණය කරයි. එකී නිවේදනය වැඩිදුරටත් පහත පරිදිය. ජිනීවා මානව හිමිකම් ප‍්‍රශ්නය නිසා ශ‍්‍රී ලංකාව සුවිශාල අවදානමකට තල්ලූ වෙමින් සිටී. මහින්ද රාජපක්‍ෂ ආණ්ඩුව ඒ අවදානම පළාත් සභා දිනා ගැනීමේ තුරුම්පුවක් බවට පත් කර ගෙන ඇත. ජිනීවා තර්ජනය රාජපක්‍ෂවරුන්ට එරෙහි කුමන්ත‍්‍රණයක් බව කියා සිටිති. එහෙත් සත්‍ය නම් එය ලංකාවේ ආර්ථීකය දුර්වල කිරීමට හේතු විය හැකි බවය. ජිනීවා මානව හිමිකම් ප‍්‍රශ්නය රටේ පාලනයට එරෙහි ප‍්‍රශ්නයකි. එය මැනවින් කළමනාකරණය කිරීමට ආණ්ඩුව අපොහොසත් වෙයි නම් එහි ඍජු බලපෑම එල්ල වන්නේ ශී‍්‍ර ලංකාවේ ආර්ථිකයටය. ඒ හරහා පාලක රාජපක්‍ෂලාට සිදුවන අහේනියක් නැත. එයින් සිද්ධ වෙන්නේ ජනතාවට තහංචි පැනවීමය. ඒ තත්ත්වය රාජපක්‍ෂ ආණ්ඩුව මනාව දනී. මේ වන විට ද විදුලිය බිල, බඩු මිල ඉහළ යාම තුළ රාජපක්‍ෂ ආණ්ඩුව ජනතාවට කළ යහපතක් නැත. ජිනීවා තර්ජනය ගැන ආණ්ඩුව මේ ගැහෙන්නේ ජනතාව එරෙහිව නැඟී සිටිතියි බියෙනි. ඒ හැර ජිනීවා තීන්දුවෙන් මහින්ද රජපක්‍ෂ විදුලි පුටුවේ හිඳුවතියි කීම මුග්ධ ප‍්‍රලාපයකි. ජාත්‍යන්තරය තුළ ශී‍්‍ර ලංකාවට එරෙහිව පවත්නා සැබෑ අවදානම ජාතියක් ලෙස අප තේරුම්ගත යුතුව ඇත. එය රටට අවබෝධ කර දීමට ආණ්ඩුව කි‍්‍රයා නොකරයි. එයින් ආණ්ඩුව මේ රටට කරන්නේ ද්‍රෝහිකමකි. තිස් අවුරුදු යුද්ධය අවසන් දිනවල කෲර මිනිස් ඝාතන, යුධ අපරාධ සිදුවී යැයි ලංකාවට එරෙහිව චෝදනා නැගී ඇත. ඒ ගැන නිසි පරීක්‍ෂණ සිදුකොට රටේ නිර්දෝෂී භාවය ආරක්‍ෂා නොකිරීම අපට හානිකරය. එවැනි පරීක්‍ෂණ කළ යුතුය කීමත් දේශද්‍රෝහිකමක් ලෙස ආණ්ඩුව සිතයි. එහෙත් හමුදාමය නොවූවද යම් යම් පුද්ගල බද්ධ සිදුවීම් කිසිවක් සිදු නොවුනා යයි වගකිව යුතු ආණ්ඩුවකට බැහැර කළ නොහැකිය. කතරගම පේ‍්‍රමවති මනම්පේරි, කි‍්‍රෂාන්ති කුමාරස්වාමි සිද්ධි හමුදා මෙහෙයුම් අතර වාර්තා වූ සිද්ධීන්ය. ඒවා හුදෙකලා පුද්ගල කි‍්‍රයාකාරකම් මිස රජය වගකිව යුතු යුධ අපරාධ නොවීය. ඒ බව හෙළිදරව් වුණේ අදාළ චෝදනා ගැන සොයා බැලූ නිසාය. ජාත්‍යන්තරය ඉල්ලා සිටින්නේ එවැනි පරීක්‍ෂණයන්ය. කතරගම පේ‍්‍රමවති මනම්පේරි සිද්ධිය 1971 කැරැල්ලට සමගාමී චෝදනාවකි. ඒ ගැන ලන්ඩන් නගරයෙහි පවා විරෝධතා පැවැත්විණ. එකී චෝදනා මග හැර යන්නට සිරිමා බණ්ඩාරනායක ආණ්ඩුව කි‍්‍රයා කළේ නැත. සාධාරණ පරීක්‍ෂණයක් කර වගකිව යුත්තන්ට නඩු පැවරීය. එහිදී වැරදිකරුවන් වූ පුද්ගලයන්ට දඬුවම් නියම විය. කි‍්‍රෂාන්ති කුමාරස්වාමි දැරිය දූෂණය කොට මරා දැමීම රජයේ හමුදාවන්ට එරෙහිව නැගුන චෝදනාවකි. ඒ සිද්ධිය 1996 දී යාපනේ කයිතඩි හමුදා කඳවුරේදී සිදුවූ එකකි. ඒ ගැන ප‍්‍රශ්න කළේ ජාත්‍යන්තර ක්‍ෂමා සංවිධානය විසිනි. එකී චෝදනා මගහැර යන්නට චන්ද්‍රිකා බණ්ඩාරනායක ආණ්ඩුව කි‍්‍රයා කළේ නැත. සාධාරණ පරීක්‍ෂණයක් කර වගකිව යුත්තන්ට නඩු පැවරීය. එහිදී වැරදිකරුවන් වූ පුද්ගලයන්ට දඬුවම් නියම විය. මුල් සිද්ධිය සිංහල ප‍්‍රදේශයක ද, දෙවන සිද්ධිය දෙමළ ප‍්‍රදේශයක ද සිදුවිය. ඒ අවස්ථා දෙකේදීම රටේ ගරුත්වය ආරක්‍ෂා කිරීමට ශී‍්‍රලනිප ආණ්ඩුවල නායිකාවන් ඍජුව පියවර ගත්හ. ඒ නිසා ජාතිවාදි අරගල හෝ හමුදා කැළඹිලි ඇති වුණේ නැත. එහෙත් මහින්ද රාජපක්‍ෂ ආණ්ඩුවේ හැසිරීම ගැන ශී‍්‍ර ලංකා නිදහස් පක්‍ෂය පවා ලජ්ජා විය යුතුව ඇත. රටක් මුහුණ දිය යුතු මේ චෝදනා ගැන පිළිතුරු දෙන්නේ ආරක්‍ෂක අමාත්‍යාංශ ලේකම්වරයා විසිනි. ඔහු කියන්නේ එවැනි පරීක්‍ෂණ නිසා රණවිරුවන් අපහසුවට පත්වන බවය. එය හාස්‍ය උපදවන කරුණකි. එසේ නම් තිස් අවුරුදු යුද්ධය නිම කළ හමුදා නායක සරත් ෆොන්සේකා යුද්ධාධිකරණයට පමුණුවා දඬුවම් කළේ ඇයි? රාජපක්‍ෂවරුන්ට එරෙහිව දේශපාලනය කළ නිසාද? සරත් ෆොන්සේකා කි‍්‍රයාන්විතය අතර කිහිපවරක් මරණීය තුවාල ලත් සොල්දාදුවෙකි. එපමණක් නොවේ. රාජපක්‍ෂ ආණ්ඩුව ඉන්දීය සාම සාධක හමුදාවට යුධ අපරාධ චෝදනා නඟති. ඔවුන් මෙරටට පැමිණ පෙනී සිටියේ අප වෙනුවෙනි. එසේම එල්ටීටීඊයට යුධ අපරාධ චෝදනා නඟති. එල්ටීටීඊ කාඩරයන් බහුතරය මෙරට ජීවත්වේ. ඔවුන්ට එරෙහිව බොහෝ චෝදනා නැ‍ඟෙයි. සුප‍්‍රකට අරන්තලා භික්‍ෂු ඝාතනය, නැගෙනහිර නිරායුධ පොලිස් නිලධාරීන් ඝාතනය ඉන් සමහරකි. ඒ සිද්ධීන් ගැන චෝදනා එල්ල වන පුද්ගලයන් රට තුළ නිදහසේ සැරිසරයි. ඔවුන්ගේ කි‍්‍රයාකාරකම් අතර, ති‍්‍රවිධ හමුදා සාමාජිකයන් විවිධ වධ බන්ධනවලට ගොදුරු විය. ඝාතනය විය. එහෙත් ඒ පුද්ගලයන් මේ වන විට ආණ්ඩුවේ ආරක්‍ෂාව ලබමින් අමාත්‍ය තනතුරු දරති. එක් පුද්ගලයෙකු ශී‍්‍ර ලංකා නිදහස් පක්‍ෂයේ උප සභාපතිවරයෙකි. ඒ ගැන ආරක්‍ෂක ලේකම් හෝ සේනාධිනායක මහින්ද රාජපක්‍ෂ ප‍්‍රකාශයක් කළ යුතුව තිබේ. එය ජාතීන් අතර සංහිඳීයාවට උදාහරණයක් විය නොහැකිය. අදටත් කුමරන් පද්මනාදන් හෙවත් කේ.පී. ජාත්‍යන්තරයට අවශ්‍ය ත‍්‍රස්තවාදියෙකි. ඔහු ද ආණ්ඩුවේ ආරක්‍ෂාව ලබමින් සැප විඳියි. ආණ්ඩුවේ සිත් දිනා ගැනීම හෝ සිය රැකියා වගකීම් නිල නාම තනතුරු නිසා කිසිදු අපරාධකරුවෙකු විනිර්මුක්තිය නොලැබේ. විශේෂයෙන් සොල්දාදුවන් හමුදා ගෞරවය කෙළෙසා ඇත්නම් ඔවුන් යුදවිරුවන් හෝ රණවිරුවන් ලෙස නොසැලකෙයි. හරියටම සරත් ෆොන්සේකාට එරෙහිව වාගේය. ඔවුන් වරදක් කළා ද යන්න විමසීමට හැම ශිෂ්ඨ සම්පන්න ආණ්ඩුවක්ම බැඳී සිටී. එය ජිනීවා ප‍්‍රඥප්තිය අපේක්‍ෂා කරන තත්ත්වයකි. ආණ්ඩුවක් සතු වගකිමකි. 1971 සහ 1996 ප‍්‍රකට පූර්වාදර්ශ මෙහිදී අනුගම්‍ය වේ. එදා පාලකයින් චෝදනා ගැන නීතිය කි‍්‍රයාත්මක කළා මිස කාටවත් සුදු හුණු ගාන්නට ගියේ නැත. රටට හානිකර සම්ප‍්‍රදායන් ගොඩනැගීමට වර්තමාන පාලකයන්ට අයිතියක් නැත. සිදුවී යයි කියන යුධ අපරාධ ගැන වහා විමර්ශන ආරම්භ කළ යුතුවේ. එය රටට එරෙහි කුමන්ත‍්‍රණයක් හෝ රණවිරුවන් හෑල්ලූ කිරීමක් නොවේ. එය මගහැර යාම නිසා ජාත්‍යන්තර නීතිය අප ලූහුබඳිනු ඇත. ඒ හරහා කෙරෙන අත පෙවීම් නිසා රටේ ස්වෛරීභාවය කෙළෙසෙනු ඇත. එපමණක් ද නොවේ. ගෙවුන තිස් අවුරුදු සිවිල් අරගලය අතර බොහෝ ද්‍රවිඩ ගම්මාන හුදෙකලා විය. එහි විසූ දමිළ වැසියෝ අස්ථානගත වූහ. ඒවා යුද්ධයේ ප‍්‍රතිඵල වෙති. ඒ අවස්ථාවල උතුරේ දමිළ වැසියන්ට ආරක්‍ෂාව, සුභ සාධනය සැලසුවේ අපේ ති‍්‍රවිධ හමුදා සාමාජිකයන් විසිනි. සමහර විට සිය නිල හිස්වැසුමෙන් ගැමියන්ට වියලි සලාක බෙදා දෙන, රෝගී දමිළ ගම්වැසියන් ප‍්‍රතිකාර සඳහා දෑතින් ඔසවාගෙන යන ඡායාරූප ජාත්‍යන්තරයෙහි පවා ප‍්‍රචලිත විය. එවැනි මානුෂික ගුණ ගහන අපේ සොල්දාදුවන් ඉතිහාසය තුළ නිදොස් කොට නිදහස් කිරීමට මේ ආණ්ඩුව කි‍්‍රයා නොකිරීම වීරෝධාර යුදවිරුවන්ට කරන අපරාධයකි. 1988-89 අතර, සමහර සිද්ධින් පවා මේ වනවිට අධිකරණය හමුවේ යුක්තිය විසඳෙමින් පවතී. ඒ නිසා වහා පරීක්‍ෂණ ආරම්භ කොට රටේ පාලනයේ විනිවිද භාවය ජාත්‍යන්තරයට ඒත්තු ගැන්විය යුතු වේ. අපේ ති‍්‍රවිධ හමුදා සාමාජිකයන් කිසි විටෙක සිය නිල තත්ත්වය දඩමීමා කරගෙන හැසිරී නැත. නිරායුධ ජනතාවට රතුපස්වලදී වෙඩි තැබීම, බලධාරින් හමුදාවට කළ නියෝගයක ප‍්‍රතිඵලයකි. යමක් සිදුවී ඇත්නම්, ඒ ගැන සොයා නොබලයි නම් එහි සියලු චෝදනාවල වගකීම පාලකයන් භාරගත යුතුව ඇත. අතළොස්සකගේ අදාන්ත හැසිරීම් නිසා හෝ පාලකයන්ගේ සාවද්‍ය නියෝග නිසා රටේ ගෞරවය, හමුදාවේ කීර්තිය විනාශ කිරීම අපරාධයකි. එවැනි පරීක්‍ෂණ හරහා යම් චෝදනාවක් නිශේධ විනි නම් එය අපට ආඩම්බරයක්ම වනු ඇත. මේ නැගෙන සියලු චෝදනා උගත් පාඩම් හා සංහිඳියා කොමිෂන් සභා වාර්තාවේ අන්තර්ගතයන් වෙති. ඒවා මේ රටේ පුරවැසියන් මිස ජාත්‍යන්තරය ගොණු කළ පැමිණීලි හෝ මැසිවිලි නොවේ. එකී අවලාද අප විසින් විභාග කළ යුතුව ඇත. ඒ ඇයි? එකී මූලාශ‍්‍රය ලංකාණ්ඩුවේ නිල වාර්තාවක අන්තර්ගත හෙයිනි. ඒ හැර ඒවා නොතකා හැරීම තුළ අප ජාතියක්, රටක් ලෙස අසාර්ථක වීම වැළැක්විය නොහැකිය. එපමණක් නොවේ. ලංකාවේ 43 වෙනි අගවිනිසුරුවරියට එරෙහිව කළ නඩු විභාගය, ආගමික ස්ථාන, පල්ලි කෝවිල් වලට පහරදීම, මාධ්‍යවේදින්ට, මානව හිමිකම් කි‍්‍රයාකාරිකයන්ට අඩත්තේට්ටම් කිරීම, 2013 අගොස්තු 1 වෙනි දින නිරායුධ උද්ඝෝෂකයන්ට පහරදී ආරක්‍ෂක හමුදා කළ ප‍්‍රචණ්ඩ කි‍්‍රයා සියල්ල තිස් අවුරුදු යුද්ධයට පසු සිද්ධීන් වෙති. එයින් බහුතරය යුද්ධය පැතිරී පැවති උතුරු නැගෙනහිර පළාතෙන් පිටස්තර, රටේ දකුණෙන් වාර්තාවු සිද්ධීන් වෙති. මේ සියල්ල විසින් ප‍්‍රශ්න කරන්නේ කුමක්ද? රටේ යහපාලනය අනතුරට ලක්වි ඇති බව නොවේද? මේ සියලු අර්බුදයන් ජාත්‍යාලය හෝ දේශපේ‍්‍රමය හරහා ජයගත නො හැකිය. ජිනීවා ගැටලුව ආඩම්බර කයිවාරු හා අවලාද වලින් ජයගත නො හැකිය. මේ ගැටලුවේ කෙටි ඉතිහාසය අනුව තිස් අවුරුදු යුධ ජයග‍්‍රහණයට පසුව විවිධ කණ්ඩායම් ජාත්‍යන්තරය තුළ ඒකරාශීව රටට එරෙහිව විවිධ ව්‍යාපාර දියත් කරමින් සිටිති. ඒ තුළ බෙදුම්වාදින් මෙන්ම යුද්ධය හරහා ආර්ථික වාසි ලැබුවෝද වෙති. නැව් සමාගම් පවා හිමිව සිටි කුමරන් පද්මනාදන්ගේ සඟයන් ඒ ආර්ථික වාසි අත් නොහරිනු ඇත. ඔවුන් මානව හිමිකම් කඩවීම්, යුධ අපරාධ වැනි චෝදනා නඟමින් සිටියි. ගොණු කරමින් සිටියි. මේ උත්සාහයන් ගැන කිසිදු ලාංකිකයෙකු එකඟ නොවනු ඇත. ඒ සද්භාවි පොදු මානසිකත්වය සමග එක්ව අප රටක් ලෙස මේ තත්ත්වයට මුහුණ දිය යුතු වේ. ඒ මිස පවත්නා අවදානම එක්සත් ජනතා නිදහස් සන්ධානයේ බුලත් කොළයේ වාසියට යොදා ගැනීම නිසා රට දැඩි අවදානමකට ලක්වන බව අවධාරණය කර සිටිනු කැමැත්තෙමි. 2014. 03. 19", "URL": "https://sinhala.adaderana.lk/news.php?nid=41910", "Category": null, "Parent URL": null}