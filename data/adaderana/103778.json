{"Source": "Adaderana", "Timestamp": "February 6, 2019 11:50 am", "Headline": "මීටියාගොඩ වෙඩි තැබීමකින් පුද්ගලයෙක් රෝහලට", "News Content": "මීටියාගොඩ, උඩුමුල්ල ප්‍රදේශයේ දී සිදුවු වෙඩි තැබීමකින් පුද්ගලයෙකු තුවාල ලබා තිබේ. ඊයේ(05) සවස 4 ට පමණ උඩුමුල්ල ප්‍රදේශයේ තොටුපලක් ආසන්නයේ මෙය සිදුව ඇති බව අද දෙරණ වාර්තාකරු පවසයි. මෙහිදී තුවාල ලැබූ පුද්ගලයෙකු බරපතළ තත්ත්වයෙන් කරාපිටිය රෝහලට ඇතුළත් කර තිබේ. මෙම පුද්ගලයාගේ අතකට බරපතළ තුවාල සිදුව තිබේ. පසුව ඔහුව ශෛල්‍යකර්මයක් සඳහා යොමු කර තිබේ. මෙම සිදුවීම පිළිබඳ පොලීසියට තොරතුරු අනාවරණය වී නොමැති අතර, රෝහල මඟින් මෙම සිදුවීම පොලීසියට දන්වා ඇත්තේ සිදුවීම සිදුවී පැය 4කට පමණ පසුව බව පොලීසිය සඳහන් කරයි. කෙසේ වෙතත් මීටියාගොඩ පොලීසිය විසින් සිදු කරනු ලැබූ විමර්ශනවලින් පසුව ඊයේ සවස මෙම වෙඩි තැබීම සිදුවු ස්ථානයේ පිරිසක් මත්පැන් පානය කරමින් සිට ඇති බවට තොරතුරු අනාවරණය වී තිබේ. කෙසේ වෙතත් පොලීසිය පවසා සිටින්නේ මෙම වෙඩි වැදී ඇති පුද්ගලයා සම්බන්ධයෙන් පොලීසියට පැමිණිලි කිහිපයක් ඇති බවයි. වෙඩි වැදී ඇත්තේ 29 හැවිරිදි දික්කසාද වු පුද්ගලයෙකි. මෙම සිදුවීම සම්බන්ධයෙන් මීටියාගොඩ පොලීසිය වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=103778", "Category": null, "Parent URL": null}