{"Source": "Adaderana", "Timestamp": "July 18, 2017 01:26 pm", "Headline": " සියලු රේඛීය අමාත්‍යංශ එක්ව කටයුතු කළ යුතුයි ", "News Content": "රටේ සහ පොදු ජනතාවගේ සංවර්ධන අපේක්ෂාවන් ඉටුකරන ජාතික සංවර්ධන වැඩපිළිවෙළේ දී සියලු රේඛීය අමාත්‍යංශ එක්ව කටයුතු කිරීමේ අවශ්‍යතාව ජනාධිපති මෛත්‍රීපාල සිරිසේන මහතා අවධාරණය කර තිබේ. ඒ පිළිබඳ වගකීම් ඇති අමාත්‍යංශයට පමණක් සියලු කටයුතු පවරා නොසිට අදාළ ව්‍යාපෘතිය සාර්ථක කරගැනීම සඳහා තමා උපරිම දායකත්වය ලබාදීම සියලු අමාත්‍යංශ ලේකම්වරුන්ගේ වගකීම බව ද ජනාධිපතිවරයා සඳහන් කළේය.අමාත්‍යංශ ලේකම්වරුන් සමඟ ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.අමාත්‍යවරුන්ගේ සහ අමාත්‍යංශ නිලධාරීන්ගේ විදේශ සංචාර වලදී ඉහළ සිට පහලට යම් පාලනයක් ඇති කිරීමේ අවශ්‍යතාව ද ජනාධිපතිවරයා මෙහිදී පෙන්වා දී තිබේ.එමෙන්ම ප්‍රාදේශීය ලේකම්වරුන්ගේ ස්ථාන මාරුවීම් පිළිබඳව ද මෙහිදී අදහස් දැක්වූ ජනාධිපතිවරයා සඳහන් කළේ කිසිඳු පුද්ගලයෙකුගේ උවමනාවට එකම ප්‍රාදේශීය ලේකම්වරයෙකු දීර්ඝ කාලයක් එකම ස්ථානයක රඳවා සිටිය නොහැකි බවයි.", "URL": "https://sinhala.adaderana.lk/news.php?nid=75378", "Category": null, "Parent URL": null}