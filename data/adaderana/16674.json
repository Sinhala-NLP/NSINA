{"Source": "Adaderana", "Timestamp": "June 10, 2011 02:24 pm", "Headline": "තැපැල් ඡන්දය ලැබෙන්නේ මැතිවරණ රාජකාරියේ යෙදුණොත් පමණයි", "News Content": "පළාත් පාලන මැතිවරණයේ දෙවන අදියර සඳහා තැපැල් ඡන්ද පහසුකම් ලබාදිය යුත්තේ අදාළ රාජ්‍ය නිලධාරියා මැතිවරණ රාජකාරියේ යොදවන්නේ නම් පමණක් බවට මැතිවරණ කොමසාරිස්වරයා දැනුම් දී තිබේ. මෙය ආරක්ෂක අංශ සහ අත්‍යවශ්‍ය සේවා සඳහා සම්බන්ධ වන නිලධාරීන්ට අදාළ නොවන බව මැතිවරණ කොමසාරිස්වරයා පවසයි. පළාත් පාලන 65ක් වෙනුවෙන් පැවැත්වෙන මෙම ඡන්ද විමසීමේ දී යාපනය සහ කි‍ලිනොච්චි දිස්ත්‍රික්ක හැර අනෙකුත් දිස්ත්‍රික්කවල පළාත් පාලන ආයතන එකකට හෝ කිහිපයකට පමණක් ඡන්ද විමසීම සීමාවීම මෙම තීරණයට හේතුව බව මැතිවරණ කොමසාරිස්වරයා පෙන්වාදෙයි. මෙවර ඡන්ද විමසීම 2010 ඡන්ද හිමිනාමලේඛනය යටතේ සිදුකෙරෙන බැවින් ඉල්ලුම් කර ඇති තැපැල් ඡන්ද දායකයින් අතරින් එම ඡන්ද අයිතිය හිමිවන්නේ අදාළ ඡන්ද හිමිනාමලේඛනයේ නම් ඇතුළත් පිරිසට පමණක් බව ද මැතිවරණ ම‍හලේකම් කාර්යාලය පවසයි. එබැවින් තැපැල් ඡන්ද පහසුකම ලැබීම හෝ නොලැබීම අදාළ නිලධාරීන් වෙත පෞද්ගලිකවම දැනුම් දෙන ලෙස මැතිවරණ කොමසාරිස්වරයා තේරීම් භාර නිලධාරීන්ට දැනුම් දී ඇත. මැතිවරණයට අදාළ ඡන්ද පත්‍රිකා අඩංගු පැකැට්ටු තැපැල් කාර්යාල වෙත බාරදීම ජූලී පළමු වැනිදා සිදුකෙරෙන බව ද මැතිවරණ මහලේකම් කාර්යාලය පවසයි.", "URL": "https://sinhala.adaderana.lk/news.php?nid=16674", "Category": null, "Parent URL": null}