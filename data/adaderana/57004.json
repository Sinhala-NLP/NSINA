{"Source": "Adaderana", "Timestamp": "February 7, 2016 04:40 pm", "Headline": " සාකච්ඡා ඉදිරියට යනවා - මං සෑහීමට පත්වුණා", "News Content": "අද දිනයේ උතුරේ සංචාරයේ නිරතවෙමින් තමන් පැවැත්වූ සාකච්ඡාවන් පිළිබඳ සෑහීමට පත්වන බව එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු පවසයි.උතුරේ ප්‍රධාන අමාත්‍ය,රාජ්‍ය නිලධාරීන් හා සාමාන්‍ය ජනයා ඉදිරිපත් කරනු ලැබූ කරුණු කාරණා කෙරෙහි තමාගේ අවධානය යොමුවූ බව ඔහු කියා සිටියේ අද(07) සංචාරයේදී මාධ්‍යවේදීන් විසින් අසන ලද ප්‍රශ්නවලට ප්‍රතිචාර දක්වමිනි.මෙම සාකච්ඡා කේන්ද්‍රවුණේ පළාත මුහුණදෙන අභියෝග,සැලසුම් හා ළඟා කරගනු ලැබූ ඉලක්කයන් සම්බන්ධයෙන් බව හුසෙයින් කුමරු සඳහන් කළේය.විශේෂයෙන්ම අතුරුදහන්වූවන් සම්බන්ධයෙන් ජනතාව ප්‍රශ්න කර සිටි බවත්, එමෙන්ම හමුදා යටතේ පවත්නා තම උපන් ගම්බිම් මුදාගැනීම පිළිබඳව ජනයා විමසා සිටි බවද ඔහු කියා සිටියේය.කෙසේ වෙතත් මෙම සාකච්ඡා කළ කරුණු තවදුරටත් ඉදිරියට ගෙනයාමට තමන් බලාපොරොත්තුවන බවත්, ඒ අනුව අද සහ හෙට දිනයේ රටේ ඉහළපෙළ ප්‍රධානීන් සමග මේ කරුණු තවදුරටත් සාකච්ඡා කිරීමට බලා‍පොරොත්තු වන බව හුසෙයින් කුමරු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57004", "Category": null, "Parent URL": null}