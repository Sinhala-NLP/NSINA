{"Source": "Adaderana", "Timestamp": "May 7, 2018 07:17 am", "Headline": "මහා සිනමාවේදියාගේ රණ මයුර පදක්කම සොරකම් කිරීමේ සිද්ධිය-5ක් කොටු", "News Content": "අභාවප්‍රාප්ත ප්‍රවීන සිනමාවේදී ආචාර්ය ලෙස්ටර් ජේම්ස් පීරිස් මහතාගේ නිවසේ තිබූ රණමයුර සම්මාන පදක්කම සොරා ගැනීමේ සිද්ධිය සම්බන්ධයෙන් පුද්ගලයින් 05 දෙනෙකු අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ සිදු කළ විමර්නවලදී ප්‍රදේශ කිහිපයකදී අදාළ සැකකරුවන් අත්අඩංගුවට ගත් බවයි. ‍අභාවප්‍රාප්ත ප්‍රවීන සිනමාවේදී ආචාර්ය ලෙස්ටර් ජේම්ස් පිරිස් මහතාගේ අවසන් කටයුතු සිදු කරන දනියේ මෙම රණමයුර සම්මානය අතුරුදන්ව තිබුණි. මේ සම්බන්ධයෙන් බම්බලපිටිය පොලිස් ස්ථානයේ පැමිණිල්ලක් ද කර තිබූ අතර ඒ අනුව පොලිසිය අංශ කිහිපයක් ඔස්සේ විමර්ශන ආරම්භ කළේය. කෙසේවෙතත් මෙම රණමයුර සම්මාන පදක්කම මාර්ග අංක 177 කඩුවෙල - කොල්ලුපිටිය සුඛෝපබෝගී බස් රථයක තිබී පසුගිය සෙනසුරාදා දිනයේ සොයා ගත්තේය. අදාළ පුද්ගලික බස් රථයේ රියදුරු සහ කොන්දොස්තරවරයා විසින් මේ සම්බන්ධයෙන් කොල්ලුපිටිය පොලිස් ස්ථානයට දැනුම්දීමෙන් අනතුරුව පොලීසිය විසින් රණ මයුර සම්මාන පදක්කම සිය බාරයට ගත් බව සඳහන්ය. ඒ අනුව සිදු කළ විර්ශනවලදී සැකකරුවන් අත්අඩංගුවට ගැනීමට හැකි වූ බව පොලීසිය සඳහන් කළේය.", "URL": "https://sinhala.adaderana.lk/news.php?nid=88654", "Category": null, "Parent URL": null}