{"Source": "Adaderana", "Timestamp": "December 11, 2017 08:35 am", "Headline": "ට්‍රම්ප්ගේ තීරණය ශ්‍රී ලංකා - පලස්තීන මිත්‍රත්ව සංගමය හෙළාදකී", "News Content": "අමෙරිකානු ජනාධිපති ඩොනල්ඩ් ට්‍රම්ප් විසින් ඊශ්‍රායලයේ අගනුවර ලෙස ජෙරුසෙලම පිළිගැනීම හෙළා දකින බව ශ්‍රී ලංකා - පලස්තීන පාර්ලිමේන්තු මිත්‍රත්ව සංගමය පවසයි. එම සංගමයේ සභාපති අමාත්‍ය රාජිත සේනාරත්න මහතා සහ ලේකම් පාර්ලිමේන්තු මන්ත්‍රී බිමල් රත්නායක මහතා ඒකාබද්ධ නිවේදනයක් නිකුත් කරමින් මේ බව සඳහන් කර තිබේ. අමෙරිකානු ජනාධිපතිවරයාගේ මෙම තීරණය සාමයට හා ප්‍රජාතන්ත්‍රවාදයට දැඩි ලෙස ආදරය කරන මිනිසුන් විසින් හෙළා දකින අතර එය ඒකපාර්ශවීය හා හිතුවක්කාරී ලෙස ගනු ලැබූ තීරණයක් බව අදාළ නිවේදනයෙන් පෙන්වා දී ඇත. එමෙන්ම මෙය මැදපෙරදිග කලාපයට ගැටළුකාරී තත්ත්වයක් මතු කරන තීරණයක් බව ශ්‍රී ලංකා - පලස්තීන පාර්ලිමේන්තු මිත්‍රත්ව සංගමය පවසයි. පලස්තීනය නිදහස් රාජ්‍යය ලෙසත් ජෙරුසෙලම එහි අගනගරය ලෙස පෙර සිටි ස්ථාවරයේ තවමත් සිය සංගමය සිටින අතර රටවල් 140 ක මතය ද එය බව එම සංගමය නිකුත් කළ නිවේදනයේ වැඩිදරටත් සඳහන්ය.", "URL": "https://sinhala.adaderana.lk/news.php?nid=81329", "Category": null, "Parent URL": null}