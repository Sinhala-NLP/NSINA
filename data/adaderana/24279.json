{"Source": "Adaderana", "Timestamp": "May 15, 2012 09:48 pm", "Headline": "අධ්‍යාපනයේ අර්බුද රැසක් තිබියදී ඇමති රට ගිහින් ", "News Content": "2011 උසස් පෙළ ප්‍රතිඵල සම්බන්ධයෙන් මෙන්ම 2012 උසස් පෙළ පන්ති සදහා සිසුන් ඇතුළත් කිරීම පිළිබදව බරපතළ ලෙස ප්‍රශ්න මතුවී ඇති අවස්ථාවක අධ්‍යාපන ඇමැතිවරයා විදේශගත වී ඇති බව ලංකා ගුරු සංගමයේ ලේකම් ජෝසප් ස්ටාලින් මහතා පවසයි. පළමු වසරට ඇතුළත් කළ සිසුන් පාස‍ල් අධ්‍යාපනය අවසන් කරන තීරණාත්මක විභාගයක් වූ උසස් පෙළ විභාගයේ විශ්වසනීයත්වය අභියෝ ගයට ලක්කරමින් 2011 වසරේ උසස් පෙළ ප්‍රතිඵල නිකුත් කෙරුණු අතර පැරණි නිර්දේශය හා නව නිර්දේශය ලෙස විභාග දෙකක් පවත්වා එකම ඉසෙඩ් අගයක් මත ප්‍රතිඵල නිකුත් කිරීම තුළ බරපතළ ලෙස සිසුන්ට අසාධාරණයක් සිදු කළ බව ජෝසප් ස්ටාලින් මහතා නිවේදනයක් නිකුත් කරමින් සදහන් කරයි. එම නිවේදනය මගින් වැඩිදුරටත් මෙලෙස දක්වා ඇත. “දෙලක්ෂ අනූ හතර දහසකට ආසන්න පිරිසක් උසස් පෙළ විභාගයට පෙනී සිට එක් ලක්ෂ හතළිස් දහසකට වැඩි පිරිසක් නැවත සමීක්ෂණයට අයදුම් කිරීමෙන් දරුවන් තුළ විභාග ප්‍රතිඵල සම්බන්ධයෙන් පැවැති අපැහැදිලි භාවය ප්‍රදර්ශනය විණි. මෙම තත්ත්වයන් නිවැරදි කිරීම වෙනුවට අධ්‍යාපන ඇමැතිවරයා හා උසස් අධ්‍යාපන ඇමැතිවරයා වරද සාධාරණීකරණය කළ අතර මේ වන විට ඒ සම්බන්ධයෙන් පැවරුණු නඩුවක තීන්දුව ප්‍රකාශයට පත් කිරීමට නියමිතව තිබියදී තවත් කමිටුවක් පත් කර සාධාරණයක් ඉටුකරන බව ප්‍රකාශ කරයි.. 2012 උසස් පෙළ පන්තිවලට සිසුන් ඇතුළත් වීමේදී ජනප්‍රිය පාසල්වලට ඇතුළත් වීමට පැවැති අවස්ථාව අවහිර කළ අධ්‍යාපන ඇමැතිවරයා පාසල්වලින් තම අස්වීම් සහතිකය ලබාගෙන වෙනත් පාසලකට ඇතුළත් කළ හා ඇතුළත් වීමට අපේක්ෂා කළ සිසුන් බරපතළ ව්‍යාකූලත්වයකට පත් කොට ඇත. මේ වන විට රාජකීය විද්‍යාලයට ඇතුළත්වීමට අපේක්ෂා කළ සිසුන් පිරිසක් HRC/1836/2012 අංකයෙන් මානව හිමිකම් කොමිසමට පැමිණිල්ලක් ද සිදු කර ඇත. මෙවැනි ව්‍යාකූලත්වයන් අධ්‍යාපන පද්ධතිය තුළ පවතිද්දී ඒවාට විසඳුම් ලබා දිය යුතු ඇමැතිවරයා රටෙන් බැහැරව සිටියි. ‍ හතළිස් ලක්ෂයකට ආසන්න ළමුන්ගේ ජීවිත සම්බන්ධයෙන් වගකීම් විරහිතව කටයුතු කරන ආකාරය ඇමැතිවරයාගේ ක්‍රියාකලාපයෙන් පැහැදිලිවේ. ගුරුවරුන්ගේ වැටුප් ප්‍රශ්න අධ්‍යාපන පද්ධතියේ විෂය මාලාව ආශිත ගැටලු, අවිධිමත් පරිපාලනය, දූෂණ වැනි ප්‍රශ්න ගණනාවක් පද්ධතිය තුළ මතුව පවතින අතර ඇමැතිවරයා ඒ සම්බන්ධයෙන් විසඳුම් ලබාදෙනවා වෙනුවට රුපියල් දෙදහස් පන්සීයෙන් ජීවත් වන ආකාරය ප්‍රකාශ කරමින් රටට විහිළු සපයමින් සිටී.\"", "URL": "https://sinhala.adaderana.lk/news.php?nid=24279", "Category": null, "Parent URL": null}