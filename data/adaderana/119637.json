{"Source": "Adaderana", "Timestamp": "September 21, 2019 10:42 am", "Headline": "හැමිල්ටන් මසකඩ්සාගේ අවසන් තරගයත් ජයග්‍රහණයකින් අවසන්", "News Content": "සිය අවසන් විස්සයි විස්ස ජාත්‍යන්තර තරගය ජයග්‍රහණයකින් අවසන් කිරීමට සිම්බාබවේ කණ්ඩායමේ නායක හැමිල්ටන් මසකඩ්සා ඊයේ සමත් වුණි. ඒ බංග්ලාදේශයේ පැවැත්වෙන තුන්කොන් විස්සයි විස්ස තරගාවලියේ ඇෆග්නිස්ථානය සමඟ පැවති තරගය කඩුලු 7කින් ජය ගනිමින්. චිතගොංහිදී පැවති තරගයේ කාසියේ වාසිය දිනූ ඇෆ්ගනිස්තාන නායකයා පළමුව පන්දුවට පහරදීමට තීරණය කළේය. ඒ අනුව පිටියට පිවිසි ඇෆ්ගනිස්තාන කණ්ඩායම නියමිත පන්දුවාර 20 අවසානයේදී කඩුලු 8ක් දැවී රැස් කල ලකුණු සංඛ්‍යාව 155ක්. එහිදී රහමනුල්ලා ගුර්බාස් පන්දු 47කදී හයේ පහර 4ක් සහ හතරේ පහර 4ක් සමඟින් ලකුණු 61ක් රැස් කිරීමට සමත් වුණි. පන්දු යැවීමේදී ක්‍රිස් බොබී ලකුණු 30කට කඩුලු 4ක් දවා ගත්තේය. ලකුණු 156ක ජයග්‍රාහී ඉලක්කය හඹායාම සඳහා පිටියට පිවිසි සිම්බාබ්වේ පිල පන්දුවාර 19යි පන්දු 3කදී කඩුලු 3ක් පමණක් දැවී එම ඉලක්කය පසු කර ගියේය. සිම්බාබ්වේ පිල වෙනුවෙන් නායක හැමිල්ටන් මසකඩ්සා හයේ පහර 5ක් සහ හතරේ පහර 4ක් සමඟින් රැස් කළ ලකුණු සංඛ්‍යාව 71ක්. එම පරාජයත් සමඟින් තුන්කොන් විස්සයි විස්ස තරගාවලියේ ඇෆ්ගනිස්තානය මෙතෙක් රැකගෙන සිටිය අපරාජිත වාර්තාව බිඳ වැටුණි.", "URL": "https://sinhala.adaderana.lk/news.php?nid=119637", "Category": null, "Parent URL": null}