{"Source": "Adaderana", "Timestamp": "June 4, 2010 08:47 am", "Headline": "හොර කළමනාකරු හිර ගෙදරට", "News Content": "ශ්‍රි ලංකා මහවැලි අධිකාරියේ මූල්‍ය කළමනාකාර අධ්‍යක්ෂවරයෙකු බවට ‍ව්‍යාජ ලෙස පෙනී සිටිමින් වංචා සිදුකළ බවට චෝදනා මත සැකකරුවෙකු රක්ෂිත බන්ධනාගාර ගත කර තිබේ. පොළොන්නරුව පොලිසිය සැකකරු අත්අඩංගුවට ගෙන අධිකරණය වෙත ඉදිරිපත් කර තිබුණි. ඔහු හිඟුරක්දමන ප්‍රදේශයේ පදිංචිකරුවෙකු බව පොලිසිය සඳහන් කළේය. ඉඩම්, රැකියා සහ රාජ්‍ය අමාත්‍යාංශ වලින් ‍පොලී රහිත ණය ලබාදෙන බව පවසමින් සැකකරු විසින් විවිධ පුද්ගලයන්ගෙන් මුදල් අය කරගෙන තිබේ. අත්අඩංගුවට ගන්නා අවස්ථාවේදී ඔහු සතුව තිබු ව්‍යාජ ලෙස සකස් කළ උප්පැන්න සහතික, අසභ්‍ය වීඩියෝපට, රැකියා ලබාදීම සඳහා ලබාගන්නා ලද අයදුම්පත් විශාල සංඛ්‍යාවක්, ජාතික හැඳුනුම්පත් සහ අධ්‍යාපන සහතික ඇතුළු ලියකියවිලි රැසක් පොලිස් භාරයට ගෙන ඇත. මීට අමතරව මොරගහකන්ද ව්‍යාපෘතිය යටතේ ඉඩම් ලබාදීම සඳහා ලබාගන්නා ලද අයදුම්පත් විශාල සංඛ්‍යාවක්ද ඒ අතර වු බව පොලිසිය පැවසුවේය.", "URL": "https://sinhala.adaderana.lk/news.php?nid=8798", "Category": null, "Parent URL": null}