{"Source": "Adaderana", "Timestamp": "September 13, 2010 01:08 pm", "Headline": "වැටුප් වැඩි කරගැනීමේ දැවැන්ත අරගලයකට සූදානම් ", "News Content": "වැඩ කරන ජනතාවගේ වැටුප් වැඩි කරගැනීම සඳහා දැවැන්ත අරගලයකට අවශ්‍ය මූලික සූදානම් වීමේ කටයුතු මේ වන විට ආරම්භ කර ඇතැයි ජාතික වෘත්තීය සමිති මධ්‍යස්ථානය පවසයි. ජීවන වියදම දිනෙන් දින ඉහළ ගිය ද ජනතාවගේ වැටුප් ඉහළ නැංවීම සඳහා වත්මන් රජයට කිසිදු අවශ්‍යතාවක් නොමැති බව එහි සභාපති කේ.ඩී. ලාල්කාන්ත මහතා සඳහන් කළේය. වැටුප් වැඩිකරගැනීම වෙනුවෙන් ජනතාව පෙළගස්වා දැවැන්ත වැඩ වර්ජන හා උද්ඝෝෂණ ක්‍රියාමාර්ගවලට තවත් නොබෝ දිනකින් අවතීර්ණ වන බව කේ.ඩී. ලාල්කාන්ත මහතා වැඩිදුරටත් අවධාරණය කර සිටියේය. වත්මන් රජය බලයට පත්වූ පසුව වැටුප් වැඩිකිරිමක් සිදුකළ බව ද, මීළඟ අයවැයෙන් ද වැටුප් වැඩිකිරීම සම්බන්ධව අවධානය යොමුවනු ඇති බව විශ්වාස කරන බව ද ලාල්කාන්ත මහතාගේ චෝදනා සම්බන්ධයෙන් කම්කරු සබදතා හා ඵලදායිතා අමාත්‍ය ගාමිණි ලොකුගේ මහතාගෙන් අද දෙරණ කළ විමසීමකදී ඔහු සඳහන් කළේය.", "URL": "https://sinhala.adaderana.lk/news.php?nid=10833", "Category": null, "Parent URL": null}