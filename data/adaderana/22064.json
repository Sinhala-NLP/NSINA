{"Source": "Adaderana", "Timestamp": "February 13, 2012 09:49 am", "Headline": "ජලය බෙදන නලයකට හානි - අම්බලන්ගොඩ ජල සැපයුමට බාධා", "News Content": "අම්බලන්ගොඩ ප්‍රදේශයේ ජලය බෙදා හරින නලයකට සිදු වූ හානියක් හේතුවෙන් එම ප්‍රදේශයේ ජල සැපයුමට බාධා එල්ල වී තිබේ. ඊයේ(12) රාත්‍රී 10 ට පමණ අදාළ නලයට හානි සිදුව ඇති බව ජාතික ජලසම්පාදන හා ජලපවාහන මණ්ඩලයේ අම්බලන්ගොඩ ජල සැපයුම් මධ්‍යස්ථානයේ ප්‍රකාශකයෙකු සඳහන් කළේය. මේ හේතුවෙන් අම්බලන්ගොඩ ජල සැපයුම් මධ්‍යස්ථානයෙන් ජලය නිකුත් කිරීම තාවකාලිකව නවතා දමා ඇත. එබැවින් ජල සැපයුම අඩාල වී ඇති අම්බලන්ගොඩ නගරය ආශ්‍රිත ප්‍රදේශ වලට අද(13) පස්වරුව වන විට ජල සැපයුම යථා තත්ත්වයට පත් කිරීමට හැකි වනු ඇති බව අම්බලන්ගොඩ ජල සැපයුම් මධ්‍යස්ථානයේ ප්‍රකාශකයා පැවසීය.", "URL": "https://sinhala.adaderana.lk/news.php?nid=22064", "Category": null, "Parent URL": null}