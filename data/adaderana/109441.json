{"Source": "Adaderana", "Timestamp": "May 7, 2019 01:28 pm", "Headline": "පාසල්වලට ළමුන්ගේ පැමිණීමේ සුළු වර්ධනයක්", "News Content": "දෙවන පාසල් වාරය සඳහා ඊයේ() දිනයේදී පාසල් ආරම්භ කෙරුණද සිසුන්ගේ පැමිණීමේ අඩුවක් දක්නට ලැබුණත් ඊට සාපේක්ෂව අද සිසුන්ගේ පාසල් පැමිණීමේ වර්ධනයක් පෙන්නුම් කරන බව විදුහල්පතිවරුන් පවසයි. කෙසේ නමුත් දිවයිනේ ඇතැම් ප්‍රදේශවල සිසුන්ගේ පැමිණීමේ අඩුවක් අදත් දක්නට ලැබුණි. කොළඹ හා තදාසන්න ප්‍රදේශවල පාසල්වල සිසුන්ගේ පැමිණීම ඊයේ දිනයට වඩා තරමක් වර්ධනය වී ඇති බව විදුහල්පතිවරුන් පවසයි. අප වර්තාකරුවන් සඳහන් කළේ පාසල් අවට සහ මාර්ග අවට ආරක්ෂාව තර කිරීමට පොලීසිය හා ත්‍රිවිධ හමුදාව මෙන්ම සිසුන්ගේ දෙමාපියන්ද කටයුතු කර ඇති බවයි. මේ අතර කලුතර දිස්ත්‍රික්කයේද පාසල්වල සිසුන්ගේ පැමිණිමේ වර්ධනයක් පෙන්නුම් කරන බව අප වාර්තාකරුවන් සඳහන් කළේය. එමෙන්ම කළුතර තිස්ස ජාතික පාසල ඉදිරිපිට එම පාසලේ ඉගෙනුම ලබන සිසුන් තිදෙනෙකුගේ පියෙකු උපවාසයක් ආරම්භ කළේ රටේ පවතින තත්ත්වය හේතුවෙන් ළමුන් පාසල් එවීම සඳහා ප්‍රමාණවත් ආරක්ෂාවක් නොමැති බව පවසමින්. පසුව ආරක්ෂක අංශ නිලධාරීන් පැමිණ එම පාසලේ ආරක්ෂාව පිළිබඳව සහතික වන බවට පැවසීමෙන් අනතුරුව ඔහු උපවාසය අවසන් කළේය. මේ අතර අනුරාධපුර දිස්ත්‍රික්කයේද සිසුන්ගේ පාසල් පැමිණීම සැළකිය යුතු මට්ටමක පවතින බව විදුහල්පතිවරුන් පවසයි. කෙසේ නමුත් පාසල් පවත්වන සාමාන්‍ය දිනයකදී පැමිණෙන සිසුන්ගේ ප්‍රමාණයට වඩා අඩු ප්‍රමාණයක් අදත් පැමිණ ඇති බව ඔවුන් සඳහන් කළේය. එමෙන්ම ගාල්ල දිස්ත්‍රික්කයේ පාසල්වල සිසුන්ගේ පැමිණීමත් සැළකිය යුතු මට්ටමක පවතින බව වාර්තා වෙයි. එම දිස්ත්‍රික්කයේ පාසල් හා ප්‍රදේශ අවට ආරක්ෂාව තර කිරීමට ආරක්ෂක අංශ පියවර ගෙන තිබේ. මේ අතර පුත්තලම දිස්ත්‍රික්කයේ පාසල්වලට සිසුන්ගේ පැමිණීමේ අඩුවක් පවතින බව එම පාසල්වල විදුහල්පතිවරුන් පවසයි. එමෙන්ම මාතර දිස්ත්‍රික්කයේ පාසල්වල සිසුන්ගේ පැමිණීමේ අඩුවක් දක්නට ලැබුණු බව අප වාර්තාකරුවන් සඳහන් කළේය. කෙසේ නමුත් එම ප්‍රද්ශවල හා පාසල් අවට ආරක්ෂාව තර කිරීම සඳහා ආරක්ෂක අංශ පියවර ගෙන තිබේ.", "URL": "https://sinhala.adaderana.lk/news.php?nid=109441", "Category": null, "Parent URL": null}