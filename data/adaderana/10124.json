{"Source": "Adaderana", "Timestamp": "August 9, 2010 05:21 pm", "Headline": "සක්විතිගේ දරුවන් ගැන අධිකරණයෙන් නියෝගයක් ", "News Content": "සක්විති රණසිංහගේ දරුවන් දෙදෙනා පරිවාස හා ළමාරක්ෂක දෙපාර්තමේන්තු‍වේ අධීක්ෂණය යටතේ පවතින සුදුසු ස්ථානයක රඳවා තැබීමට නුගේගොඩ මහේස්ත්‍රාත් අධිකරණය තීරණය කර තිබේ. අපරාධ පරීක්ෂණ දෙපාර්තමේන්තුව සහ ජාතික ළමාරක්ෂණ අධිකාරිය විසින් දරුවන් දෙදෙනා අද අධිකරණය වෙත ඉදිරිපත් කර තිබේ. ආරක්ෂක හේතුන් මත දරුවන් රඳවා තබන ස්ථානය හෙළි නොකරන ලෙස එහි දී මහේස්ත්‍රාත්වරයා නියෝග කර ඇත. දරුවන් රඳවා තැබීමේ ස්ථානය පිළිබඳ පරිවාස දෙපාර්තමේන්තුව හා ජාතික ළමාරක්ෂණ අධිකාරිය එකඟතාවයකට පැමිණ ඇති බව සඳහන්ය. ඒ අනුව ලබන 17 වන දා මීළඟ නඩු දිනය තෙක් සක්විති රණසිංහගේ දරුවන් දෙදෙනා අදාළ ස්ථානයේ රඳවා තබනු ඇත.", "URL": "https://sinhala.adaderana.lk/news.php?nid=10124", "Category": null, "Parent URL": null}