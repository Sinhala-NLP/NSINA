{"Source": "Adaderana", "Timestamp": "May 11, 2013 10:33 am", "Headline": "දැරියන් 11ක් කෙළෙසු ගුරුවරයා අද උසාවියට", "News Content": "ගල්කිරියාගම ප්‍රදේශයේ පාසලක 4 ශ්‍රේණියේ දැරියන් 11 දෙ‍නෙකු කෙළෙසු බව කියන ගුරුවරයා අද (11) කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතව තිබේ. නීතිඥයෙකු සමග ගල්කිරියාගම පොලීසියට සැකකාර ගුරුවරයා ඊයේ පස්වරුවේ බාරවිය. පාසල් වෙලාවෙන් පසු සවස උපකාරක පන්තියේදී මෙම ගුරුවරයා සිය කාර්යාලයේදී දැරියන් කෙළෙසා ඇතැයි අප වාර්තාකරු පවසයි. මේ ගැන කිසිවෙකුටත් නොපවසන ලෙසට දැරියන්ව බිය ගන්වා සැකකාර ගුරුවරයා ළමුන් අපයෝජනයට ලක්කර ඇති බව හෙතෙම කියයි. උපකාරක පන්ති නිමවා නිවසට පැමිණෙන දැරියකගේ ඇඳුමක ලේ තැවරී ඇති දුටු මවක් මේ ගැන දැරියගෙන් ප්‍රශ්න කර ඇති අතර ඒ අනූව සිද්ධිය පිළිබඳ පොලීසියට පැමි‍ණිලි කිරීමෙන් පසු ඒ ගැන සියලු තොරතුරු අනාවරණය කර ගැනීමට පොලීසියට ද හැකි වී ඇත. 45 හැවිරිදි සැකකාර ගුරුවරයා දෙදරු පියෙකු බවද අප වාර්තාකරු පවසයි. දීර්ඝ කාලයක සිට මොහු එම සිසුවියන් අපයෝජනය කර ඇති බව පරීක්ෂණවලදී හෙලි වී ඇත.", "URL": "https://sinhala.adaderana.lk/news.php?nid=33991", "Category": null, "Parent URL": null}