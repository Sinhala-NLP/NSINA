{"Source": "Adaderana", "Timestamp": "November 15, 2012 01:03 pm", "Headline": "මරදාන ඩීන්ස් පාරේ රථ වාහන තදබදයක්", "News Content": "සෞඛ්‍ය අමාත්‍යංශය ඉදිරිපිට හෙද සේවයේ සේවක සේවිකාවන් පිරිසක් විසින් පවත්වනු ලබන විරෝධතා ව්‍යාපාරයක් හේතුවෙන් මරදාන, ඩීන්ස් පාර හා ඒ ආශ්‍රිත ප්‍රදේශයේ දැඩි රථ වාහන තදබදයක් නිර්මාණය වී ඇති බව අද දෙරණ වාර්තාකරු පවසයි. රජයේ හෙද නිලධාරීන්ගේ සංගමය විසින් අද (15) දහවල් කොළඹ ජාතික රෝහලේ සිට සෞඛ්‍ය අමාත්‍යංශය දක්වා විරෝධතා පාගමනක් සංවිධානය කර තිබිණි. මෙම විරෝධතා පාගමන අවසානයේ සෞඛ්‍ය අමාත්‍යංශය ඉදිරිපිට මේ වනවිටත් දැවැන්ත උද්ඝෝෂණයක් පැවැත්වේ. දිගින් දිගටම ඉල්ලීම් කළද නොවිසඳුණු ගැටලු කිහිපයක් හේතුවෙන් අද දිනයේ පැය 24 ක සංකේත වැඩවර්ජනයක් දිවයින පුරා දියත් කරන බව රජයේ හෙද නිලධාරීන්ගේ සංගමය මීට පෙරාතුව නිවේදනය කර තිබිණි. හෙද සේවාවේ අතිකාල දීමනා වැඩි නොකිරීම, හෙද සේවාවේ අනතුරු දීමනා හා ඉන්වෙන්ට්‍රි දීමනා වැඩි නොකිරීම, දින 05 සතියේ නියමු ව්‍යාපෘතිය ක්‍රියාත්මක නොකිරීම, නව බඳවා ගැනීම් පළාත් සභාවලට පවරමින් ඔක්තෝම්බර් 05 වන දින නිකුත් කළ අංක 1779 දරණ ගැසට් පත්‍රය අවලංගු නොකිරීම, පැරණි ව්‍යවස්ථාව අනුව ශ්‍රේණිගත උසස්වීම් ලබා නොදීම ආදී කරුණු ගණනාවක් හේතුවෙන් මෙම වර්ජනය ක්‍රියාත්මක කරන බව රත්නප්‍රිය මහතාගේ අත්සනින් යුතුව නිකුත් කළ නිවේදනයක දැක්වෙයි. මෙම සංකේත වැඩ වර්ජනය හේතුවෙන් රෝගීන්ට සිදුවන අපහසුතාව සෞඛ්‍ය බලධාරීන් හා භාණ්ඩාගාර ලේකම්වරයා විසින් බාරගත යුතු බව එහි සඳහන්ව තිබිණි. එහෙත් මානුෂීය තත්ත්වයන් සැලකිල්ලට ගෙන රිජ්වේ රෝහල, කාසල් රෝහල, ද සොයිසා කාන්තා රෝහල, ඇස් රෝහල සහ මහරගම පිළිකා රෝහල යන රෝහල් මෙම සංකේත වැඩවර්ජනයට යොදා නොගන්නා බව පැවසිණි.", "URL": "https://sinhala.adaderana.lk/news.php?nid=29208", "Category": null, "Parent URL": null}