{"Source": "Adaderana", "Timestamp": "June 22, 2019 09:05 am", "Headline": "ඉල්ලා අස්වෙන්නෙත් කප්පමට-ආයෙ ඇමතිකම් ගන්නෙත් කප්පමට", "News Content": "වත්මන් දූෂිත දේශපාලන ක්‍රමය වෙනස් කිරීම සඳහා සැබෑ ජනතාවාදී කඳවුරක අවශ්‍යතාවය මේ වන විට මතුව ඇතැයි ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. මහනුවරදී මාධ්‍ය වෙත අදහස් දක්වමින් ඔහු මේ අදහස් පළ කළේය. පුරාවස්තු මංකොල්ලකරුවන්, කුඩු ජාවාරම්කරුවන් තම පක්ෂයේ නොමැති බවත් ඒ සියල්ලන් එක්සත් ජාතික පක්ෂයට, ශ්‍රී ලංකා නිදහස් පක්ෂයට, පොදුජන පෙරමුණට අයිති අය බව ඒ මහතා පවසයි. නමුත් මඩ ප්‍රහාර එල්ල කිරීමට උත්සාහ කරන්නේ තම පක්ෂයට බවත් පොදු ජන අරගලයෙන් තම පක්ෂය ඈත් කිරීමට එසේ සිදු කරන බවත් ඒ මහතා ප්‍රකාශ කළේය. එසේම දූෂිත පාලකයන් බලයට ගෙනෙන පොදු ජනතාවත් මෙම තත්ත්වයන්ට ‍වගකිවයුතු බවත් ඒ මහතා ප්‍රකාශ කරයි. \"ලංකාවේ දේශපාලනය පක්ෂවලට බෙදලා හරියන්නේ නෑ. දේශපාලනය අද තියෙන්නේ කඳවුරු දෙකක. පක්ෂ දෙක තුනක්ම ඉන්නේ එක කඳවුරේ. එජාපය, ශ්‍රීලනිපය, පොදුජන පෙරමුණ ඔක්කොම ඉන්නේ එක කඳවුරක. ඒ ලංකාවේ දූෂිතව කඳවුර. හොර ගිවිසුම්වලින් රට විනාශ කරලා බෙදලා විකුණන්න පුලුවන් කඳවුර. තව පැත්තකින් ජාතිවාදී අන්තවාදී කඳවුරක්. කප්පම් දේශපාලනය, ඇමතිකම් බෙදාගන්න දේශපාලනය, ඉල්ලා අස්වෙන්නේත් කප්පමට, ආයෙ ඇමතිකම් ගන්නෙත් කප්පමට. මේ ජරාජීර්ණ දේශපාලනය වෙනස් කරන්න ජනතාවට සැබෑ සමගියේ කඳවුරක් නිර්මාණය කරන්නට ඕනෙ.\" යනුවෙන් ඒ මහතා සිය අදහස් පල කළේය.", "URL": "https://sinhala.adaderana.lk/news.php?nid=112520", "Category": null, "Parent URL": null}