{"Source": "Adaderana", "Timestamp": "October 13, 2018 12:24 pm", "Headline": "පාරේ අයිතියත් අහිමි කරමින් ගොඩ නැගෙන ඉදිකිරීමක්", "News Content": "නීතිවිරෝධීව හා පදිකයින්ට අවහිරයක්වන අයුරින් මාවනැල්ල නගරයේ සිදුකෙරෙන අනවසර ඉදිකිරීමක් පිළිබඳව අද දෙරණ වෙත වාර්තා විය. ඒ සම්බන්ධයෙන් තොරතුරු සොය බැලීම සඳහා අප එම ප්‍රදේශයට යන විටත් එහි ඉදිකිරීම් කටයුතු සිදුකරමින් පැවතුණි. එමෙන්ම මෙම ගොඩනැඟිල්ල ඉදිරිපිට තිබෙන පදික මාරුවද අවහිර වන අන්දමින් මෙහි භාණ්ඩ ගොඩගසා තිබුණි. අනතුරුව මේ සම්බන්ධයෙන් කරුණු තහවුරු කරගැනීම සඳහා අප එක්සත් ජාතික පක්ෂයට බලය හිමි මාවනැල්ල ප්‍රාදේශීය සභාවේ සභාපති චන්දන කුමාර මහතාගෙන් විමසීමක් කළේය. අනතුරුව අප එහි සිටින අවස්ථාවේදී එහි එක්සත් ජාතික පක්ෂයේ තවත් ප්‍රාදේශීය සභා මන්ත්‍රීවරයෙකු වන අස්කර් නැමැත්තා සමඟ අදාල ගොඩනැඟිල්ලේ හිමිකරු එම ස්ථානයට පැමිණියේය. එහිදී ගොඩනැඟිල්ලේ හිමිකරු පැවසුවේ මීට පෙර අවස්ථාවකදී මාර්ග සංවර්ධන අධිකාරිය විසින් මාවනැල්ල නව මාර්ගය පුළුල් කිරීමේදී මෙම ඉඩමේ කොටසක් ඒ සඳහා ලබාගැනීමට සිදූවීම හේතුවෙන් තමන්ට ලක්ෂ 16ක මුදලක් ලබා දුන් බවයි. එමෙන්ම මෙම ඉදිකිරීම නීති විරෝධී අයුරින් සිදුකරන බවද ඔහු එහිදී පිළිගනු ලැබීය. අනතුරුව මද වේලාවකින් අස්කර් නැමැති ප්‍රාදේශීය සභා මන්ත්‍රීවරයා අද දෙරණ වාර්තාකරුට දුරකථන ඇමතුමක් ලබා දී මෙම ප්‍රවෘත්තිය ප්‍රචාරය වීම වළක්වා ගැනීම සඳහා උත්සහ කළේය. වහාම මේ සම්බන්ධයෙන් තොරතුරු සොයා බලා කටයුතු කරන තෙක් අද දෙරණ අවධානයෙන්.", "URL": "https://sinhala.adaderana.lk/news.php?nid=97624", "Category": null, "Parent URL": null}