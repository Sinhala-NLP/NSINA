{"Source": "Adaderana", "Timestamp": "March 26, 2019 08:53 am", "Headline": "ලංකාවේ සියය‍ට 99.9ක් දුවන්නේ ලොරි චැසිවලට සීට් හයිකරපු බස්", "News Content": "මගී ප‍්‍රවාහනයේ 99.9% ක්ම ධාවනය වන්නේ මගීන් ගෙනයන බස්රථ නොවන බවත් ලොරි චැසිවලට සීට් හයිකරපු බස්රථ බවත් මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අමාත්‍යවරයා මෙම අදහස් පළකර සිටියේ ඊයෙ(25) පාර්ලිමේන්තුවේදී ය. එහිදී අදහස් දැක්වූ අමාත්‍යවරයා, (\" ස්ථාවර සාමයත්, ජාතික ආරක්‍ෂාව තහවුරු කිරීමක් වෙන්න ඕනේ. ඒ වගේම නීතිය හා සාමය ශක්තිමත්ව පවත්වාගෙන යන්න ඕනේ. හොඳ අධිකරණ පද්ධතියක් තියෙන්න ඕනේ, ස්වාධින, කාරයක්‍ෂම, අපක්‍ෂපාතී. ඒ වගේම හොඳ ස්ථාවර දේශපාලන ස්ථාවරත්වයක් වගේම මූල්‍ය ප‍්‍රතිපත්තියක්, ආර්ථික ප‍්‍රතිපත්තියක්, අයෝජකයින්ට, පාරිභෝගිකයින්ට මේ හැම කෙනාටම විශ්වාසය තියන්න පුළුවන් වෙළෙඳපොළක අවශ්‍යතාවයක් තියෙන්න ඕනේ. ඒ වගේම නිදහස් වෙළෙඳපොල කි‍්‍රයාත්මක වීමට භාණ්ඩ හා සේවා ප‍්‍රවාහනය ඉතාමත්ම අත්‍යාවශ්‍යයි. විශේෂයෙන්ම හොඳ ප‍්‍රවාහන පද්ධතියක්, හොඳ සන්නිවේදන පද්ධතියක් රටක ආර්ථික ඉදිරියට ගෙනයන්න ඉතාම අත්‍යාවශයයි. විශේෂයෙන්ම අද මධ්‍ය ආදායම් රටක් හැටියට අවුරුදු 20 ක් එකතැන හිරවෙලා ඉන්න රටක් හැටියට අධි ආදායම් කලාපයට පිවිසෙන්න අපට තිබෙන ලොකුම බාධාවක්, හිරවීමක් හැටියට අපේ ප‍්‍රවාහන ක්‍ෂෙත‍්‍රය. ලංකාවේ අද ප‍්‍රශ්නය ගත්තොත් අපට බටහිර රටවල්වලින් තමයි මේ නූතන ප‍්‍රවාහන මාදිලිය ලැබුණේ. 1860 ගණන්වල දුම්රිය සේවය එක්දහස් නමසිය දෙකේ, තුනේදී බස්රථ මේ රටට ඇවිල්ලා පොදු ප‍්‍රවාහනය හඳුන්වාදීමක් උනා. පෞද්ගලික ප‍්‍රවාහනයේ වර්ධනයක්, මෝටර් සයිකලය, මෝටර් රථය ලැබීමෙන් ලැබුණා. අපට නිදහස ලැබිලා 1950 දී මේ රටේ ජනගහනය ලක්‍ෂ 80 කට ආසන්න වෙලා තිබෙන කොට මේ රටේ රථවාහන ප‍්‍රමාණය තිබුණේ 5000 යි. මෝටර් සයිකල්, මෝටර් රථ සහ බස්රථ මේ ඔක්කොම එකතුවෙලා තිබුණේ. අද මොකද්ද තත්වය අද අපගේ ජනගහනය ආසන්න වශයෙන් අවුරුදු 70කට පසුව තුන් ගුනයකට ආසන්න වෙලා තිබෙනවා. ලක්ෂ 210 - 220 ක් වෙලා තිබෙනවා. ඒ වගේම අපගේ වාහන පද්ධතිය ආසන්නයෙන් දහස් ගුනයකින් වැඩිවෙලා අද මිලියන 7 කටත් වඩා අධික මෝටර් රථ ප‍්‍රමාණයක් රටතුළ සංසරණය වෙන තත්වයක් ඇතිවෙලා තිබෙනවා. දැන් මේක නිසා තමයි මේ ප‍්‍රවාහන තදබදය ඇතිවී තිබෙන්නේ. අද මහමග ඇතිවී තිබෙන ප‍්‍රවාහන තදබදය නිසා දවසකට නාස්තිවෙන ධනය, ඉන්ධනවලින් ශ‍්‍රමකාලයෙන් ඇතිවන ධනය මොරටු විශ්ව විද්‍යාලයේ අධ්‍යනයන්ට අනුව ආසන්නයෙන් දිනකයට මිලියන 1000ක්. අපේ රටේ ප‍්‍රවාහනයේ දියුණුවට, මාර්ගපද්ධතියේ දියුණුවට, මේ අයවැයෙන් වියදම් කරන ප‍්‍රාග්ධන වියදමට වඩා වැඩි ප‍්‍රමාණයක් මේ මහමග තදබදය නිසා විනාශ වන බව කියන්න ඕනේ. දැන් අපේ ගමන් මග කොයි දෙසටද? අපි දන්නවා මේ රටේ පොදු ප‍්‍රවාහනය 70 දශකයේ, 80 දශකයේ අපේ ශ‍්‍රී ලංගම සේවය සහ ශ‍්‍රී ලංකා දුම්රිය දෙපාර්තමේන්තුව ඉතාම ශක්තිමත්ව තිබුණා. ඒ වගේම මගීන්ගෙන් 80% කට වැඩි ප‍්‍රමාණයක් භාවිතා කළේ මේ පොදු ප‍්‍රවාහනය. නමුත් අද ඒ තත්ත්වය සම්පූර්ණයෙන්ම වෙනස් වෙලා අනුක‍්‍රමයෙන් මේ රට ඒක පුද්ගල ආදායම ඩොලර් 3000 සීමාව ඉක්මනවත් එක්කම පහළ මැදි ආදායම් රටක් බවට පත්වනවාත් එක්කම පෞද්ගලික වාහන ගෙන්වීම ඉතා සීග‍්‍ර වශයෙන් වැඩිවෙලා ඒ පෞද්ගලික වාහන වලින් අද මාර්ගය තෙරපුමකට ලක්වෙලා තමයි මේ මහා මාර්ග තදබදය ඇතිවී තිබෙන්නේ. මේ රටේ මගී ප‍්‍රවාහනයේ 99.9% ක්ම දුවන්නේ මගීන් ගෙනයන බස්රථ නෙමෙයි. ලොරි චැසිවලට සීට් හයිකරපු බස්රථ තමයි මේ රටේ තිබෙන්නේ. මේ රටේ නියම මගී ප‍්‍රවාහන බස්රථ සේවාවක් ඉදිරියේ අවශ්‍යයි. තවදුරටත් මේ බස්රථ ප‍්‍රමාණය එන්න එන්න වැඩි කිරීමෙන්, බස් පර්මිට් දීමෙන් මේ ප‍්‍රශ්නය විසඳෙන්නේ නැහැ. මේ රටේ, මධ්‍ය ආදායම් සහිත රටක ජනතාවට ගමන් කරන්න පුළුවන් පෞද්ගලික මෝටර් රථයට, තී‍්‍රවීල් එකට, මෝටර් සයිකලයට ගිහින් තමන්ගේ ප‍්‍රවාහන සේවාව සපයා ගන්න පුළුවන් අයට තමන්ගේ ආත්ම ගරුත්වය ඇතිව යන්න පුළුවන් බස්රථ සේවාවක් අපි විසින් දියත් කළ යුතුයි අපේ ප‍්‍රවාහන ක්‍ෂෙත‍්‍රයේ. ඒ අනුව සැලකිය යුතු සංවාදයකින් පසුව අපි 2017 දී තීරණය කලා මේ රටට සුදුසු කි‍්‍රයාදාමය වන්නේ බස් සීග‍්‍රගාමී සේවාවක් ඇති කිරීමත් ඒ වගේම සැහැල්ලූ දුම්රිය පද්ධති සේවාවක් ඇති කිරීමත් කියන එක අපි තීරණය කලා. ඒ අනුව අපි ඒ සඳහා මූලික වැඩකටයුතු ආරම්භ කලා. \") යැයි පැවසීය.", "URL": "https://sinhala.adaderana.lk/news.php?nid=106749", "Category": null, "Parent URL": null}