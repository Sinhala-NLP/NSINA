{"Source": "Adaderana", "Timestamp": "April 24, 2018 02:32 pm", "Headline": "පුංචි ඡන්දෙක ප්‍රතිඵල එක්ක අපි මොකට ද කලබල වෙන්නේ", "News Content": "ඇතැම් පුද්ගලයින් රටේ පාලන බලය ලබා ගැනිමට සිදුකරන විවිධ ක්‍රියාකාරකම් හේතුවෙන් වර්තමානයේ රට භාරකාරයෙක් නොමැති තත්ත්වයකට පත්ව ඇතැයි කෘෂිකර්ම අමාත්‍ය දුමින්ද දිසානායක මහතා පවසයි. අනුරාධපුර දිස්ත්‍රික්කයේ වගා හානි වු ගොවින් සඳහා වන්දි ප්‍රදාන උත්සවයකට එක්වෙමින් අමාත්‍යවරයා මේ බව සඳහන් කළේය. \"රන් දෑතට රැකවරණය\" නමින් ගොවි ජනතාව වෙත වගා හානි සඳහා වන්දි බෙදා දීමේ සමාරම්භක උත්සවය පැවැත්වුණේ කෘෂිකර්ම අමාත්‍ය දුමින්ද දිසානායක මහතාගේ ප්‍රධානත්වයෙනි. මෙහිදි මහ කන්නයේ වගා හානි වූ ගොවින් සඳහා රුපියල් ලක්ෂය බැගින් ගොවි ගෙවිලියන් 500 කට ආසන්න පිරිසකට බෙදා දීම සිදු කෙරුණි. 2020 වන තෙක් මේ රට පාලනය කිරීමට ආණ්ඩුවට වගකීමක් ඇති බවත් නමුත් ප්‍රාදේශීය සභා මැතිවරණයක ප්‍රතිඵල සමඟ ජනාධිපතිවරයා හෝ ආණ්ඩුව කිසි විටෙකත් කලබල විය යුතු නොවන බවත් අමාත්‍යවරයා මෙහිදී වැඩිදුරටත් පැවසීය. අනවශ්‍ය බලපෑම් කිරීම තුළින් රට කිසි විටෙකත් ඉදිරියට නොයන බවත් අද වන විට සිදුව ඇත්තේ එය බව ද ඔහු සඳහන් කරයි.", "URL": "https://sinhala.adaderana.lk/news.php?nid=87947", "Category": null, "Parent URL": null}