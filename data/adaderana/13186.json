{"Source": "Adaderana", "Timestamp": "December 31, 2010 08:15 pm", "Headline": "එජනිස ජාතික මට්ටමේ නාම යෝජනා කමිටුව ලබන සතියේ නම් කරයි", "News Content": "ඉදිරි පළාත් පාලන මැතිවරණයට අදාළ එක්සත් ජනතා නිදහස් සන්ධාන අපේක්ෂකයින් තෝරා ගැනීම සඳහා ජාතික මට්ටමේ නාම යෝජනා කමිටුව ලබන සතිය ඇතුළත නම් කිරීමට නියමිතව තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් අද(31) පැවති සන්ධානයේ පක්ෂ නායක රැස්වීමේ දී මෙම තීරණයට එළඹි බව එක්සත් ජනතා නිදහස් සන්ධානයේ මහලේකම් සුසිල් ප්‍රේම්ජයන්ත් මහතා පවසයි. ඒ අනුව පළමුව දිස්ත්‍රික් කමිටු පිහිටුවීමට නියමිත අතර එමගින් නාමයෝජනා ලබාදීම සම්බන්ධව සාකච්ඡා කිරීමට නියමිත බව අමාත්‍යවරයා සඳහන් කරයි. ජාතික කමිටු සහ දිස්ත්‍රික් කමිටු පිළිබඳ තවදුරටත් සාකච්ඡා කිරීම සඳහා සන්ධානයේ පක්ෂ නායකයින් අග්‍රාමාත්‍යවරයාගේ ප්‍රධානත්වයෙන් ලබන සතියේදී රැස්වීමට නියමිතය.", "URL": "https://sinhala.adaderana.lk/news.php?nid=13186", "Category": null, "Parent URL": null}