{"Source": "Adaderana", "Timestamp": "April 24, 2015 11:43 am", "Headline": "ශ්‍රී ලංකා නව රජයේ ප්‍රතිපත්ති ජාත්‍යන්තරයේ ඇගයීමට ලක්වෙලා", "News Content": "එක්සත් ජාතීන්ගේ සංවිධානයේ නිව්යෝක්හි ශ්‍රී ලංකා නිත්‍ය නියෝජිතවරයා ලෙස පත්කෙරුණු ආචාර්ය රොහාන් පෙරේරා මහතා අක්තපත්‍ර බාරදී තිබේ.එක්සත් ජාතින්ගේ සංවිධාන මුලස්ථානයේදී මහලේකම් බෑන්කී මූන් මහතා වෙත එම අක්තපත්‍ර බාරදීම සිදුකර ඇති බව විදේශ කටයුතු අමාත්‍යංශ්‍ය සඳහන් කළේය.ඉන් අනතුරුව ශ්‍රී ලංකා නිත්‍ය නියෝජිත ආචාර්ය රොහාන් පෙරේරා මහතා සහ මහලේක්ම් බෑන්කී මූන් මහතා අතර විශේෂ සාකච්ඡාවක්ද පවත්වා තිබේ.දෙපාර්ශවයට අන්‍යෝන්‍ය වශයෙන් වැදගත් වන කරුණු කිහිපයක් සම්බන්ධයෙන් එහිදී අවධානය යොමු වී ඇති බව විදේශ කටයුතු අමාත්‍යංශය පැවසුවේය.ශ්‍රී ලංකා නව රජයේ ප්‍රතිපත්ති හේතුවෙන් ශ්‍රී ලංකාව, එක්සත් ජාතීන්ගේ සංවිධානය සහ ජාත්‍යන්තර ප්‍රජාව අතර වඩාත් පුළුල් සහයෝගීතාවකට අවශ්‍ය ධනාත්මක වතාවරණයක් නිර්මාණය වී ඇති බව බැන්කී මූන් මහතා එහිදී ප්‍රකාශ කර ඇත. එක්සත් ජාතීන්ගේ සංවිධානය සහ ශ්‍රී ලංකාව අතර සහයෝගීතාව වර්ධනය කිරිම සඳහා නව නිත්‍ය නියෝජිතවරයාට තමාගේ සහ කාර්ය මණ්ඩලයේ සම්පූර්ණ සහයෝගය ලබාදෙන බව ජගත් මහලෙක්ම්වරයා ප්‍රකාශ කර තිබේ. එක්සත් ජාතීන්ගේ සංවිධානයේ නිව්යෝක් හි ශ්‍රී ලංකා නිත්‍ය නියෝජිත ආචාර්ය රොහාන් පෙරේරා මහතා ජාත්‍යන්තර ත්‍රස්තවාදය මුලිනුපුටා දැමිම සඳහා වන එක්සත් ජාතින්ගේ කමිටුවේ වර්තමාන සභාපතිවරයාද වේ. 2007 වසරේ සිට 2011 වසර දක්වා ජාත්‍යන්තර නීති කොමිසමේ සමාජිකයෙකු වන ඒ මහතා උගත් පාඩම් හා ප්‍රතිසන්ධාන කොමිසමේ සාමාජිකයෙකු වශයෙන්ද කටයුතු කර ඇත.", "URL": "https://sinhala.adaderana.lk/news.php?nid=50868", "Category": null, "Parent URL": null}