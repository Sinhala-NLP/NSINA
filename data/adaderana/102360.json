{"Source": "Adaderana", "Timestamp": "January 15, 2019 11:14 am", "Headline": "රිය අනතුරු දෙකකින් පුද්ගලයෙක් මරුට-2කට තුවාල", "News Content": "ප්‍රදේශ දෙකක රිය අනතුරුවලින් පුද්ගලයෙක් මියගොස් තවත් පුද්ගලයින් දෙදෙනෙකු තුවාල ලබා තිබේ. අනුරාධපුර - ත්‍රිකුණාමලය ප්‍රධාන මාර්ගයේ කහටගස්දිගිලිය තල්ගහපොතාන ප්‍රදේශයේදී යතුරුපැදියක් මාර්ගයෙන් ඉවතට පැන අසල තිබු බොක්කුවක ගැටී සිදුවු අනතුරින් යතුරුපැදිකරු එම ස්ථානයේදීම මියගොස් තිබේ. ඊයේ(14) රාත්‍රී 10ට පමණ මෙම අනතුර සිදුව ඇති අතර පොලීසිය පවසන්නේ ඔහු බීමත්ව රිය පැදවීම මෙම අනතුරට හේතුවී ඇති බවයි. අනතුරින් මියගොස් ඇත්තේ කහටගස්දිගිලිය මැතිඑවාව ප්‍රෙද්ශයේ පදිංචි 31 හැවිරිදි එක්දරු පියෙක්. මේ අතර අනුරාධපුර, දෙකේ කණුව, පුල්ලේයාර් දේවාලය අසලදී ඊයේ සවස 4ට පමණ කුඩා ප්‍රමාණයේ ලොරි රථයක් මාර්ගය හරහා හැරවීමට යාමේදී ධාවනය වූ යතුරුපැදියක් ගැටී අනතුරක් සිදුව තිබේ. අනතුරින් යතුරුපැදියේ ගමන්ගත් කාන්තාවගේ පාදයට බරපතළ තුවාල සිදුවු ඇති අතර එහි ගමන්ගත් දරුවා ද සුළු තුවාල ලබා තිබේ. පසුව ප්‍රදේශවාසීන් විසින් ඔවුන්ව අනුරාධපුර ශික්ෂණ රෝහලට ඇතුළත් කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=102360", "Category": null, "Parent URL": null}