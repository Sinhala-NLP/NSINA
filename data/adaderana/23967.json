{"Source": "Adaderana", "Timestamp": "May 2, 2012 02:45 pm", "Headline": "විලච්චියේ නොසන්සුන්වීම ගැන පොලීසිය කියන්නේ මෙහෙමයි", "News Content": "පොලිස් විශේෂ කාර්ය බලකා නිලධාරීන් පිරිසක් ප්‍රදේශයේ නිධන් හෑරූ බවට චෝදනා කරමින් අනුරාධපුර-විලච්චිය ප්‍රදේශයේ ප්‍රදේශවාසීන් හා විශේෂ කාර්ය බලකා නිලධාරීන් සමඟ ඇතිකරගත් ගැටුම මේවන විට සමථයකට පත්ව ඇතැයි පොලීසිය පවසයි. කෙසේ වෙතත් ඒ සම්බන්ධයෙන් කරුණු දක්වමින් පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා විසින් නිවේදනයක් නිකුත් කර තිබේ. එකී කරුණු දැක්වීම පහත පරිදිය. මැයි 01 වන දින සවස පොලිස් මූලස්ථානය වෙත පැමිණි පිරිසක් අනුරාධපුර ප‍්‍රදේශයේ වැවක් සකස් කිරීමේදී මීට අවුරුදු 04කට පමණ පෙර යම් පෞරාණික වස්තුවක් හමු වී ඇති බවත්, එම වස්තුව විලච්චිය ප‍්‍රදේශයේ ස්ථානයක සඟවා ඇති බවත් එය ඊයේ දින කිසියම් පිරිසක් එය ගැනීමට සූදානමින් සිටින බවත් දැනුම් දෙන ලදී. කොළඹ විශේෂ කාර්ය බලකා මූලස්ථානයේ සහකාර පොලිස් අධිකාරිවරයෙකුගෙන් යුත් කණ්ඩායමක් අදාළ තොරතුර පරීක්ෂා කිරිම සඳහා පිටත් කර යැවූ අතර අදාළ බළධාරීන් සියලුදෙනා මේ සම්බන්ධයෙන් දැනුවත් කරන ලදී. කෙසේ වෙතත් ප‍්‍රාදේශීය පොලිසි වෙත දැනුම් දීමක් නොකළ අතර එයට හේතුව මෙය විශේෂ වැටලීමක් වු බැවිනි. ලද තොරතුර අනුව වීශේෂ කාර්ය බලකා නිලධාරීන් අනුරාධපුර කඳවුර වෙත ගොස් එහි සිටි තවත් නිලධාරීන් කණ්ඩායමක් සමඟ විලච්චිය පොලිස් වසමේ සිවලාපිටිය ප‍්‍රදේශයට ගිය අතර වේලාව පාන්දර 0300 පමණ වු අතර බිම හාරමින් සිටි පිරිසක් වීශේෂ කාර්ය බලකා නිලධාරීන් එම ස්ථානයට ළඟා වන විට පලා යන ලදී. පසුව එම ස්ථානය පරික්ෂා කිරිමේදි මල් බුලත් ආදියද තබා යම් ආකාරයක යාගයක් සිදුකර ඇති බවටද පෙනී යන ලදී. පලා ගිය පුද්ගලයින් විසින් හාරන ලද ස්ථානයේ ඔත්තුකරුවන් සඳහන් කළ ආකාරයට යම් පෞරාණික වස්තුවක් තිබෙන්නට ඇතැයි සැකකර පොලිස් විශේෂ කාර්ය බළකා නිළධාරීන් විසින් බැකෝ යන්ත‍්‍රයක්ද එම ස්ථානයට ගෙන්වා ගෙන තවදුරටත් කැණීම් සිදුකරන ලදී. එසේ කැනීම් සිදුකරනු ලද්දේ සැකකරුවන් විසින් යම් වස්තුවක් වළදමන්නට ඇතැයි හෝ ගොඩ ගන්නට ඇතැයි සැකකළ බැවිනි. කෙසේ වෙතත් ගම්වාසීන් පිරිසක් එම ස්ථානයට පැමිණිම නිසා නොසන්සුන් වාතාවරණයක් ඇති වී ඇති අතර එම නිසා විශේෂ කාර්ය බළකා නිළධාරීන් හා ගම්වාසීන් අතර අනවබෝධයක්ද හටගෙන ඇත. විශේෂ කාර්ය බලකාය සමඟ ගිය ඔත්තුකරුවන්ද ගම්වාසීන්ගේ ග‍්‍රහණයට හසු වී ඇති අතර පසුව ඔවුන් මුදා ගෙන ඇත. පසුව උතුරු මැද පළාත භාර ජ්‍යේෂඨ නියෝජ්‍ය පොලිස්පතිවරයා සහ එම ප‍්‍රදේශයේ ජ්‍යේෂ්ඨ පොලිස් නිළධාරීන් එම ස්ථානයට ගොස් ඇත. තත්ත්වය පාලනය කර ඇති අතර දැනට සිදුවීම් කිසිවක් නැත. තවදුරටත් අවධාරණය කරන්නේ ඊයේ රාත‍්‍රී පුරා වස්තුවක් ලබාගැනීමට උත්සාහ කරන ලද බවට ලද තොරතුරක් මත පාන්දර 0300ට පමණ විශේෂ කාර්ය බලකායේ නිලධාරීන් විලච්චිය- සිවලාපිටිය ප‍්‍රදේශයට ගිය අතර ඔවුන් එසේ ගියේ ඔවුන්ට පැවරුණු රාජකාරියක් ඉටු කිරිමට බවයි. එමෙන්ම පුරාවස්තු, ළඟ තබාගන්නා හෝ විනාශ කරන හෝ සඟවා තබන අයවළුන් අත්අඩංගුවට ගැනීමට විශේෂ කාර්ය බළකාය හා පොලිසිය අඛණ්ඩ මෙහෙයුම් ක‍්‍රියාත්මක කර ඇති අතර 2010 වර්ෂයේ වැටලීම් 294ක් සිදුකර රුපියල් එක්කෝටි විසිනම ලක්ෂ හතලිස් දෙදහකට වැඩි දඩ මුදලක්ද, 2011 වර්ෂයේ වැටලීම් 220ක් පිළිබඳව අධිකරණයේ නඩු පවරා රුපියල් දෙකෝටි හැට එක් ලක්‍ෂ තිස් එක් දහසක මුදලක් දඩ වශයෙන් රජයට අය කර දී ඇති අතර 2012 වර්ෂයේ පුරාවස්තු සම්බන්ධ නඩු 92ක් මේ වන විට ලබාගෙන ඇත. මෙම වැටලීම් අඛණ්ඩව සිදුකරගෙන යනු ලබයි.", "URL": "https://sinhala.adaderana.lk/news.php?nid=23967", "Category": null, "Parent URL": null}