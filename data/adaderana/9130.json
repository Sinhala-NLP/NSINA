{"Source": "Adaderana", "Timestamp": "June 21, 2010 09:36 am", "Headline": "එල්. ටී. ටී. ඊ සාමාජිකාවන් ඇඟළුම් සේවයට ", "News Content": "පුනරුත්ථාපනය ලැබූ එල්. ටී. ටී. ඊ කාන්තා සාමාජිකයින් 400 ක් පමණ කොළඹ ප්‍රදේශයේ ඇඟළුම් කම්හල් කිහිපයක අද සිට සේවයේ නිරත වන බව වාර්තා වේ. වව්නියාව ප්‍රදේශයේ පිහිටුවා ඇති එල්. ටී. ටී. ඊ පුනරුත්ථාපන කඳවුරු දෙකකදී පුහුණුව ලැබූ එම පිරිස ඊයේ දහවල් බස්රථවලින් කොළඹ බලා රැගෙනවිත් තිබේ. කෙසේවුවද මෙම පිරිස රැඳවුම් භාරයෙන් මෙතෙක් නිදහස් කර නොමැති බව ආරක්ෂක අංශ පවසයි. ඒ අනුව රැකියා සඳහා පැමිණි අදාළ කාන්තාවන්ට තවදුරටත් ආරක්ෂක අංශ භාරයේ පසුවීමට සිදුව ඇත. මේ අතර වව්නියාව පුනරුත්ථාපන මධ්‍යස්ථානවල සිටින සෙසු එල්. ටී. ටී. ඊ සාමාජිකයන්ට ද පරිගණක, රූපලාවන්‍ය, විදුලි කාර්මික, වඩුවැඩ සහ මේසන් වැඩ ඇතුළු වෘත්තීය පුහුණු පාඨමාලා රැසක් ක්‍රියාත්මක වන බව සඳහන්ය.", "URL": "https://sinhala.adaderana.lk/news.php?nid=9130", "Category": null, "Parent URL": null}