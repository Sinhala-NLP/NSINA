{"Source": "Adaderana", "Timestamp": "May 3, 2016 01:47 pm", "Headline": "ලංගම ලාභය නොව පාඩුව පියවීම බලාපොරොත්තුවයි", "News Content": "ලංගම බස් රථ ඇත්තේ 6000ක් පමණක් බවත්, එහෙත් සේවකයින් 36,000ක් සිටින බවත්,ඒ අනුව එක් බස් රථයකට සේවකයින් 6 දෙනෙකු සිටින බවත් ප්‍රවාහන අමාත්‍ය නිමල් සිරිපාල ද සිල්වා මහතා පවසයි.ලංගම සේවකයෙකුගේ දල වැටුප රු.40,000ක් පමණ වන බැවින් එක් බස් රථයකින් වැටුප් පමණක් ආවරණය කිරීමට බස් රථයකින්2,40 000 ක් මාසිකව ඉපයිය යුතුව ඇති බවත්,මීට අමතරව ඉන්ධන,අමතර කොටස් ආදී වෙනත් සේවාවන් සඳහාද සැලකිය යුතු මුදල් වැයවන බැවින් එයද ඉපයිය යුතුව ඇති බව අමාත්‍යවරයා කියා සිටියි.ලංගම පාඩු ලබන ආයතනයක් බවට පත්ව මේවන විට සේවකයින් ගණනාවක පාරිතෝෂික මුදල් ලබාදී නොමැති බවත්,වසර ගණනාවකින් අර්ථ සාධක අරමුදල් බැරකර නොමැති බවත් ඔහු සඳහන් කළේය.ඒ අනුව ලංගමයේ මිලියන 10 ක අර්ථසාධක අරමුදල් බැර කළ යුතුව හිඟ මුදල් ලෙස පවතින බවත්,නව රජය බලයට පැමිණි පසු ක්‍රමයෙන් එම හිඟ මුදල් පියවමින් සිටින බවත් අමාත්‍යවරයා කියා සිටියේ අද(03)කොළඹ පැවති මාධ්‍ය හමුවකදීය.හිඟ පාරිතෝෂික මුදල් ඉල්ලා සේවකයින් විසින් මේවන විට ලංගම පාලනාධිකාරියට එරෙහිව නඩු පවරා ඇති බවත්,එසේ නඩු පවරා නොමැති 1133 දෙනෙකුට පාරිතෝෂික මුදල් ලබාදීමට ක්‍රියා කළ බවත් අමාත්‍යවරයා සඳහන් කළේය.තවත් සේවකයින් 1320 දෙනෙකුට පාරිතෝෂික මුදල් ලබාදීමට ඉදිරියේදී ක්‍රියා කරන බවද අමාත්‍යවරයා මෙහිදී සිහිපත් කළේය.ලංගම ලාභදායි කිරීම කෙසේ වෙතත් වියදම ලබන ආදායමට සමකොට පාඩු පියවා ගැනීම එකම අපේක්ෂාව බවත්,ඒ වෙනුවෙන් ක්‍රියා මාර්ග රැසක් ගැනීමට ක්‍රියාකරන බවත් අමාත්‍යවරයා මෙහිදී සඳහන් කළේය.ඒ අනුව සේවකයින්ට ස්වකීය කැමැත්තෙන් විශ්‍රාම යාමට අදාළව වන්දි සූත්‍රයක් හඳුන්වාදීමට කටයුතු කරන බවත්,කාර්මික සේවා-රියදුරු-කොන්දොස්තර හැරුණු විට වෙනත් සේවකයින්ට කැමැත්තෙන් වන්දියක් රැගෙන විශ්‍රාමයා හැකි බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=59771", "Category": null, "Parent URL": null}