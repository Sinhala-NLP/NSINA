{"Source": "Adaderana", "Timestamp": "August 12, 2013 08:37 am", "Headline": "ආහාර, ඖෂධ ඇතුළු ආනයන භාණ්ඩවලටත් කමිටුවක් පත්කරයි", "News Content": "විදේශ රටවලින් මෙරටට ගෙන්වනු ලබන ආහාර, ඖෂධ ඇතුළු වෙනත් ද්‍රව්‍යවල ගුණාත්මක බව පවත්වාගෙන යාම සඳහා අවශ්‍ය ක්‍රියාමර්ග ගැනීමට අන්තර් අමාත්‍යංශ කමිටුවක් පත් කරන ලෙස සෞඛ්‍ය අමාත්‍යවරයා සෞඛ්‍ය සේවා අධ්‍යක්ෂ ජනරාල්වරයා වෙත උපදෙස් ලබාදී ඇති බව සෞඛ්‍ය අමාත්‍යංශය පවසයි. මේ වන විට විදෙස් රටවලින් මෙරටට ගෙන්වනු ලබන කිරිපිටි වර්ග කිහිපයක් තහනම් කිරීමට පියවර ගෙන තිබේ. සෞඛ්‍ය අමාත්‍යංශයේ පූර්ණ මැදිහත්වීම මත මෙම පියවර ගෙන ඇති බව සඳහන් වෙයි. කෙසේ වෙතත් විදෙස් රටවලින් ආහාර ද්‍රව්‍ය පමණක් නොව වෙනත් ද්‍රව්‍ය ද මෙරටට ගෙන්වනු ලබන අතර ඒවායේ ගුණාත්මක බව පවත්වාගෙන යාම අත්‍යවශ්‍ය කරුණක් බවට පත්ව තිබේ. එම නිසා සෞඛ්‍ය අමාත්‍යංශයට පමණක් එම කටයුත්ත සම්පූර්ණයෙන්ම සිදුකළ නොහැකි නිසා මේ සම්බන්ධයෙන් කටයුතු කිරීමට අන්තර් අමාත්‍යංශ කමිටුවක් පත් කිරිමට තීරණය වී ඇති බව සඳහන් වෙයි. ඒ සඳහා සෞඛ්‍ය, වෙළඳ හා පාරිභෝගික, පරිසර, කෘෂිකර්ම, විද්‍යා හා තාක්ෂණ යන අමාත්‍යංශ එක්ව කටයුතු කිරීමට නියමිතයි. මීට අදාළ කැබිනට් පත්‍රිකාව ඉදිරි දින කිහිපයේදී අමාත්‍ය මණ්ඩලය වෙත ඉදිරිපත් කිරීමට නියමිත බව සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=36557", "Category": null, "Parent URL": null}