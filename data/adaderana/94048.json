{"Source": "Adaderana", "Timestamp": "August 8, 2018 11:59 am", "Headline": "මධ්‍යම පාන්තිකයන්ට දැරිය හැකි මිලකට රජයෙන් ගෙවල්", "News Content": "මධ්‍යම පාන්තිකයන් සඳහා දැරිය හැකි මිලකට නිවාස ලබා දීමේ වැඩපිළිවෙල සඳහා කැබිනට් අනුමැතිය හිමිව තිබේ. අද (08) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය ගයන්ත කරුණානාරත්න මහතා පැවසීය. මධ්‍යම පාන්තික ප්‍රජාවගේ ඉහළ යන නිවාස ඉල්ලුමට සරිලන ලෙස නිවාස සැපයීම සඳහා රජයේ අවධානය යොමු වී ඇති බව ද කියා සිටි අමාත්‍යවරයා, මේ අනුව වෘත්තීයවේදීන් හා විධායක ශ්‍රේණියේ නිලධාරීන්ගේ නිවාස අවශ්‍යතා වෙනුවෙන් කොට්ටාව, ඔරුගොඩවත්, අනුරාධපුර, නුවරඑළිය, අවිස්සාවේල්ල හා හොරණ යන ප්‍රදේශවල නිවාස 1900 ක ව්‍යාපෘතියක් ආරම්භ කිරීමට යෝජනා වු බව ද පැවසීය. මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා ඉදිරිපත් කළ මෙම යෝජනාවට කැබිනට් මණ්ඩල අනුමැතිය හිමිව තිබේ.", "URL": "https://sinhala.adaderana.lk/news.php?nid=94048", "Category": null, "Parent URL": null}