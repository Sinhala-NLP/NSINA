{"Source": "Adaderana", "Timestamp": "August 2, 2013 11:27 am", "Headline": "රන් කොල්ලයට හමුදා සෙබළෙක් ඇතුළු 3ක් මාට්ටු", "News Content": "බදුල්ල - නුවරඑළිය මාර්ගයේ ඇටම්පිටිය ප්‍රදේශයේ සිදුවූ රන් භාණ්ඩ කොල්ලකෑමක් සම්බන්ධයෙන් යුධ හමුදා සෙබළෙකු, වැඩ තහනමට ලක්වූ පොලිස් නිලධාරියෙකු ඇතුළු පුද්ගලයින් තිදෙනෙකු අත්අඩංගුවට ගෙන තිබේ. පසුගිය 23 වැනිදා යතුරු පැදියකින් පැමිණි පුද්ගලයින් දෙදෙනෙකු විසින් ගිනිඅවි පෙන්වා තර්ජනය කර රුපියල් ලක්ෂ දෙකකට ආසන්න වටිනාකමකින් යුතු රන් භාණ්ඩ කොල්ලකා පලාගොස් තිබුණි. මේ සම්බන්ධයෙන් ඇටම්පිටිය පොලීසියට ලැබුණු පැමිණිල්ලකට අනුව සිදුකළ විමර්ශනයකදී කොල්ලකෑමට සම්බන්ධ පුද්ගලයින් දෙදෙනා, ඔවුන් ගමන් ගත් යතුරු පැදිය සහ අත්බෝම්බයක් ද සමඟ අත්අඩංගුවට ගත් බව පොලීසිය පැවසුවේය. ඔවුන් දෙදෙනාගෙන් එක් අයෙකු වැඩ තහනමට ලක්වූ පොලිස් නිලධාරියෙකු වන අතර එම සැකකරුවන් දෙදෙනාගෙන් සිදුකළ ප්‍රශ්න කිරිම්වලදී කොල්ලකැමට සම්බන්ධ යුද හමුදා සෙබළෙකුද අත්අඩංගුවට ගැනීමට හැකිව ඇත. එම හමුදා සෙබළා සතුව තිබී මයික්‍රෝ වර්ගයේ පිස්තෝලයක් සහ එම උණ්ඩ 22 ක් සිය භාරයට ගත් බව පොලීසිය පැවසුවේය. සිද්ධිය සම්බන්ධයෙන් ඇටම්පිටිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=36307", "Category": null, "Parent URL": null}