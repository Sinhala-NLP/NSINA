{"Source": "Adaderana", "Timestamp": "July 4, 2010 03:23 pm", "Headline": "ලෝක කුසලානයෙන් පසු වාස් ක්‍රිකට් පිටියට සමුදෙයි", "News Content": "ශ්‍රි ලංකා‍ ක්‍රිකට් කණ්ඩායමේ වේග පන්දු යවන ක්‍රීඩක චමින්ද වාස් එළඹෙන ලෝක කුසලාන ක්‍රිකට් තරගාවලියෙන් පසු ජාත්‍යන්තර ක්‍රිකට් ‍ක්‍රීඩාවෙන් සමුගන්නා බව ප්‍රකාශ කර තිබේ. 2011 වසරේ පැවැත්වෙන ලෝක කුසලාන ක්‍රිකට් තරගාවලියට ක්‍රීඩා කර එම කුසලානය ශ්‍රි ලංකාවට දිනා දීම තම අභිප්‍රාය බව විදෙස් මාධ්‍යයක් වෙත ඔහු සඳහන් ක‍ර ඇත. හොඳින් පන්දු යැවීමේ නිරත වුවද පසුගිය කාලය තුළ තමා ශ්‍රි ලංකා කණ්ඩායමට ඇතුළත් කර ගැනීමට බලධාරීන් කටයුතු නොකළ බව ඔහු පෙන්වා දෙයි. කෙසේ වුව ද තමන් ක්‍රිකට් ක්‍රීඩාවෙන් විශ්‍රාම ගැනීමෙන් අනතුරුව පන්දු යැවීමේ පුහුණුකරුවෙකු ලෙස කටයුතු කිරීමට සැළසුම් කර ඇති බව චමින්ද වාස් සඳහන් කර තිබේ. දේශපාලනයට යොමු වීමේ කිසිදු අදහසක් තමන් වෙත නොමැති බව ඔහු වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=9389", "Category": null, "Parent URL": null}