{"Source": "Adaderana", "Timestamp": "November 19, 2014 09:06 am", "Headline": "අද මධ්‍යම රාත්‍රියෙන් පසු ජනාධිපතිවරණය ප්‍රකාශයට පත්වෙයිද? ", "News Content": "ජනාධිපති මහින්ද රාජපක්ෂ මහතා දෙවන වරට ජනාධිපති ධුරයට පත්ව අදට සිව් වසරක් සපුරා තිබේ. 2005 වසරේ නොවැම්බර් 19 වැනිදා ප්‍රථමවරට මහින්ද රාජපක්ෂ මහතා ජනාධිපති ධුරයට පත්වුණි. පසුව වසර 06 ක නිල කාලය අවසන්වීමට ප්‍රථම එනම් 2009 වසරේ නොවැම්බර් 23 වැනිදා ජනාධිපතිවරණයක් ප්‍රකාශයට පත් කළේය. ඒ අනුව 2010 ජනවාරි 26 වැනිදා පැවති 06 වැනි ජනාධිපතිවරණයෙන් 57.88% ක ජන්ද ප්‍රතිශතයක් ලබා ගනිමින් මහින්ද රාජපක්ෂ මහතා ජය හිමි කර ගත්තේය. කෙසේ වෙතත් ජනාධිපති මහින්ද රාජපක්ෂ මහතා සිය දෙවන ධුර කාලයේ දිවුරුම් දුන්නේ 2010 වසරේ නොවැම්බර් 19 වැනිදාය. දෙවන ධුර කාලය අවසන්වීමට තවත් වසර 02 ක් තිබිය දී ජනාධිපතිවරයා විසින් යළි ජනාධිපතිවරණයක් ප්‍රකාශයට පත් කරනු ඇති බවට වාර්තා පළ ‍වුණි. රජයේ ඇතැම් මැති ඇමතිවරු පවසන්නේ අද(19) මධ්‍යම රාත්‍රියෙන් පසු එළඹෙන පැය කිහිපය තුළ ජනාධිපතිවරණයක් පැවැත්වෙන බවට ප්‍රකාශයට පත් කෙරෙනු ඇති බවයි.", "URL": "https://sinhala.adaderana.lk/news.php?nid=47472", "Category": null, "Parent URL": null}