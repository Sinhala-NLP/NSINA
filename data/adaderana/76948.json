{"Source": "Adaderana", "Timestamp": "August 31, 2017 04:20 pm", "Headline": " ආපදාවට ලක්වූ කුඩා තේ වතු හිමියන්ට මූල්‍යාධාර", "News Content": "ආපදා තත්ත්වයෙන් බලපැම් එල්ල වූ ගාල්ල දිස්ත්‍රික්කයේ කුඩා තේ වතු හිමියන් සඳහා රුපියල් කෝටි 17ක මූල්‍ය ආධාර පිරිනමන බව ස්වදේශ කටයුතු අමාත්‍ය වජිර අබේවර්ධන මහතා පවසයි. දිස්ත්‍රිකයේ කුඩා තේ වතු හිමියන් 5500 දෙනෙකුට මෙම ආධාර පිරිනැමීම සැප්තැම්බර් මස 09 වනදා අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිදුකරන බව අමාත්‍යරයා කියා සිටියේය. වැවිලි කර්මාන්තය සමඟ එක්ව මෙම වැඩසටහන ක්‍රියාත්මක කෙරෙන අතර කුඩා තේ වතු සංවර්ධන අධිකාරිය සහ තේ ශක්ති අරමුදල මඟින් මුදල් පරිත්‍යාගය සිදු කෙරෙන බව වජිර අබේවර්ධන අමාත්‍යවරයා පැවසීය. ආපදා තත්ත්වය හේතුවෙන් පූර්ණ හානි සිදුවූ තේ වතු හිමියන්ට මෙන්ම අර්ධ හානි සිදුවූ තේ වතු හිමියන්ට මේ යටතේ මූල්‍යාධාර ලබාදීම සිදුකෙරෙන අතර සිදුව ඇති හානිය තක්සේරු කිරීමෙන් අනතුරුව රුපියල් 1500 ක අවමයක සිට රුපියල් ලක්ෂ 6ක උපරිමයක් දක්වා වන්දි පිරිනැමීමට රජය කටයුතු කරන බව අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=76948", "Category": null, "Parent URL": null}