{"Source": "Adaderana", "Timestamp": "July 24, 2011 10:14 am", "Headline": "සිවගංගෙයි අවතැන් කඳවුරුවල එල්.ටී.ටී.ඊ. සාමාජිකයින්?", "News Content": "ඉන්දියාවේ සිවගංගෙයි දිස්ත්‍රික්කයේ පිහිටි අවතැන් කඳවුරු තුළ එල්.ටී.ටී.ඊ. සාමාජිකයින් සිටින බවට තොරතුරු ලැබී ඇතැයි කියුබ්‍රාන්ච් පොලිසිය පවසයි. සිවගංගෙයි දිස්ත්‍රික්කය තුළ අවතැන් කඳවුරු පහක් පමණ ඇති අතර එහි පවුල් 100ක් පමණ ජීවත් වන බව ඉන්දීය මාධ්‍ය වාර්තා කරයි. එම පිරිස් අතර එල්.ටී.ටී.ඊ. සාමාජිකයින් සිටින බවට තොරතුරු වාර්තා වී ඇති බව කියුබ්‍රාන්ච් පොලිසිය පෙන්වා දෙයි. ඒ පිළිබඳව නිසි විමසිල්ලෙන් පසුවන බව කියුබ්‍රාන්ච් පොලිසිය ඉන්දීය මාධ්‍ය වෙත පවසා තිබේ. ශ්‍රී ලංකාවේ පැවති යුද්ධයේ අවසන් සමයේ දී පැන ආ එල්.ටී.ටී.ඊ. සාමාජිකයින්, රාමේෂ්වරන් මුහුදු තීරයෙන් ඉන්දියාවට ඇතුළු වී සිවගංගෙයි දිස්ත්‍රික්කයට පැමිණ ඇති බව වාර්තා වේ. මීට වසර දෙකකට පෙර ආන්ද්‍රාප්‍රදේශ් වල සිටි ශ්‍රී ලාංකිකයින් පිරිසක් නීති විරෝධී ලෙස ඕස්ට්‍රේලියාවට පිටත් කර හැරීමේ චෝදනාව මත අත්අඩංගුවට ගත් එල්.ටී.ටී.ඊ. සාමාජිකයෙකු පැන ගොස් සිටියදී මීට දින කිහිපයකට පෙර සිවගංගෙයි ප්‍රදේශයේ දී අත්අඩංගුවට ගෙන තිබේ. එම සැකකරු අත්අඩංගුවට ගැනීමත් සමග කියුබ්‍රාන්ච් පොලිසිය අදාළ දිස්ත්‍රික්කයේ අවතැන් කඳවුරුවල සිටින පුද්ගලයින් සම්බන්ධයෙන් විමර්ශන ආරම්භ කර ඇති බව වාර්තා වේ.", "URL": "https://sinhala.adaderana.lk/news.php?nid=17600", "Category": null, "Parent URL": null}