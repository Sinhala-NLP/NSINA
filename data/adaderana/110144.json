{"Source": "Adaderana", "Timestamp": "May 17, 2019 01:33 pm", "Headline": "ආණ්ඩුවේ ඇතැම් අය ජනතාව අතරට එන්න උත්සාහ ගන්නේ දේශපාලන වාසි වෙනුවෙන්", "News Content": "ත්‍රස්ත ප්‍රහාරයෙන් පසු ආණ්ඩුව නියෝජනය කරන ඇතැම් දේශපාලන නායකයින් ජනතාව අතරට පැමිණීමට උත්සාහ කරන්නේ දේශපාලන වාසි ලබා ගැනීමේ අරමුණින් බව එක්සත් ජනතා නිදහස් සන්ධාන පාර්ලිමේන්තු මන්ත්‍රී රංජිත් සොයිසා මහතා පවසයි. රටේ ජනතාව තුළ වත්මන් ආණ්ඩුව පිළිබඳව දැඩි අප්‍රසාදයක්, පිළිකුලක් ඇති වී තිබීම හේතුවෙන් ආණ්ඩුවේ ඇමතිවරුන් තම කඳවුර අතැර දමා ජනතාවගේ දිශාවට ඒමට උත්සාහ ගන්නා බව ඒ මහතා ප්‍රකාශ කරයි. පාඨලී චම්පික රණවක අමාත්‍යවරයා ජාතික මඟ නමින් වෙනමම සංවිධානයක් ගොඩනඟා ආණ්ඩුවට එරෙහිව ඔහුගේ දේශපාලන සටනට පණ පොවන බව ප්‍රකාශ කරන අතර අතුරලියේ රතන හිමි ත්‍රස්තවාදය පරාජය කිරීමේ පංචවිධ ප්‍රතිපත්තියක් ගෙන යන බවත් තව නොබෝ දිනකින් සජිත් ප්‍රේමදාස මහතා සහ රාජිත සේනාරත්න මහතා විසින් ද ආණ්ඩුවට එරෙහි වැඩසටහනක් ක්‍රියාත්මක කළ හැකි බව රංජිත් සොයිසා මහතා ප්‍රකාශ කරයි. ඔවුන්ගේ අපේක්ෂාව වන්නේ ළඟ එන මැතිවරණයේදී ජනතාව අතර ඇතිවී ඇති අප්‍රසාදය හේතුවෙන් ජයග්‍රහණය කළ නොහැකි බව හැඟෙන විට ජන මනස විකෘති කර පුහු වීරයන් බවට පත්වී පාර්ලිමේන්තුවට තේරී පත්වීම බවත් ඉන් පසු තම සුපුරුදු අරාජිකවාදී ප්‍රතිපත්තිය අනුගමනය කිරීම බවත් මන්ත්‍රීවරයා ප්‍රකාශ කර සිටියි. රත්නපුර කහවත්ත ප්‍රදේශයේ පැවති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය.", "URL": "https://sinhala.adaderana.lk/news.php?nid=110144", "Category": null, "Parent URL": null}