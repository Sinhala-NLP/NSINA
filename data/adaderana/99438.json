{"Source": "Adaderana", "Timestamp": "November 19, 2018 12:41 pm", "Headline": "රෝහලෙන් අවසන් වුණ රේස් එක", "News Content": "කල්පිටිය පාලවිය මාර්ගයේ යතුරු පැදි ධාවන තරගයක් අතර තුර සිදුවූ අනතුරකින් තුවාල ලැබූ යතුරු පැදිකරුවෙකු බරපතළ තත්ත්වයෙන් කොළඹ ජාතික රෝහල වෙත ඇතුළත් කර ඇත. ඊයේ (18) නොරොච්චෝල පොලිස් බල ප්‍රදේශයේ මේ අනතුර සිදුව තිබේ. මෙහිදී සිදුව ඇත්තේ යතුරුපැදියකට වේගය පාලනය කර ගත නොහැකිව තිරෝද රථයක ගැටීමයි. මේ අනතුරින් ත්‍රි රෝද රථයට හා යතුරු පැදියට බරපතළ හානි සිදුව ඇති අතර යතුරු පැදිය කොටස් කීපයකට කැඩී ඇත. ප්‍රදේශයේ හෝටලයක සංවිධානයෙන් කාලයක සිට කල්පිටිය ,පාලවිය මාර්ගයේ යතුරු පැදි ධාවන තරග සංවිධානය කරන අතර මේ සඳහා ප්‍රදේශවාසීන්ගේ දැඩි විරෝධයක් කලක පටන් එල්ල විණි. මෙවැනි තරග හේතුවෙන් මාර්ගය භාවිතා කරන්නන්ද අපහසුතාවයට පත්වූ අතර මේ පිළිබඳව වගකිවයුතු ආයතනවලට පැමිණිලි කල බවද ප්‍රදේශවාසින් පැවසිය. ත්‍රි රෝද රථයට මුළු අලාභය ගෙවීමට තරග සංවිධායකයන් එකඟත්වය පල කල බව වාර්තා වෙයි. මිට පෙර හලාවත කුරුණෑගල මාර්ගයේ සිදුවූ මෙවැනි අනතුරු කීපයක් හේතුවෙන් කීප දෙනෙකු බරපතළ තුවාල ලබා දෙදෙනෙකු මිය ගොස් තිබේ. නොරොච්චෝල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99438", "Category": null, "Parent URL": null}