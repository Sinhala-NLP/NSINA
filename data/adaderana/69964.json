{"Source": "Adaderana", "Timestamp": "February 22, 2017 01:45 pm", "Headline": "ෆයිසර් අත්සන් කලත් මැතිවරණ තියන්න බැහැ", "News Content": "සීමා නීර්ණ කමිටු වාර්තාව මේ වන විට මුද්‍රණාලය වෙත යොමු කර තිබුණ ද එයට විෂයභාර අමාත්‍යවරයාගේ අත්සන හිමි වුවත් මැතිවරණ කොමිසමට මැතිවරණයක් පැවැත්වීමේ නෛතික බලයක් හිමි නොවන බවට පාර්ලිමේන්තු මන්ත්‍රී ඩලස් අලහප්පෙරුම මහතා පැවසීය. අද (22) දින ඒකාබද්ධ විපක්ෂයේ මාධ්‍ය හමුව අමතමින් මන්ත්‍රීවරයා මේ බව පැවසීය. මුළු රටම මැතිවරණය සම්බන්ධයෙන් ස්වාධීන තීරණයක් බලා සිටි නමුත් මෙවැනි පසුබිමක් නිර්මාණය වීම තුළින් එය යථාර්ථයක් බවට පත් වීම කල් යනු ඇතැයි ද මන්ත්‍රීවරයා මෙහිදී කියා සිටියේ ය. එමෙන්ම මේ අයුරින් මැතිවරණය පැවැත්වීමේ බලය මැතිවරණ කොමිසමට ගිලිහී යන්නේ මුලික කරුණු දෙකක් මත බව ද ඩලස් අලහප්පෙරුම මහතා ප්‍රකාශ කළේය. ඒ අනුව සෑම පළාත් පාලන ආයතනයක්ම සංස්ථාපනය කර ඒ සම්බන්ධයෙන් ගැසට් නිවේදනයක් ද නිකුත් විය යුතු බවත් දෙවැන්න වශයෙන් සභිකයින් තෝරා ගැනීමේ දී කාන්තා නියෝජනය සියයට 25 ක් වශයෙන් ගෙන අදාළ පළාත් සභාවට වෙන්වුණු මන්ත්‍රී නියෝජනයක් ගැසට් නිවේදනයක් මඟින් නිකුත් කළ යුතු බව ද අලහප්පෙරුම මහතා කියා සිටියේ ය. මේ අතර පළාත් පාලන මැතිවරණය කඩිනමින් පවත්වන ලෙස ඉල්ලා පනස් තුන් ලක්ෂයක පෙත්සමකට අත්සන් ලබා ගැනීමට මාර්තු 19 වන දින ආරම්භ කරන බව ද මන්ත්‍රීවරයා වැඩි දුරටත් පැවසීය. මෙම මාධ්‍ය හමුවට එක් වු පාර්ලිමේන්තු මන්ත්‍රී ජී.එල්. පීරිස් මහතා පවසා සිටියේ මෙරට ආරක්ෂාව සම්බන්ධයෙන් අද වන විට විශාල ගැටළුවක් ගොඩනැඟි ඇති බවත් ඒ අනුව ත්‍රස්ථවාදය මෙරට හිස ඔසවීමේ ප්‍රවණතාවයක් දක්නට ලැබෙන බවයි. එය මනාව පිළිහිඹු වන අවස්ථාවක් වශයෙන් පාර්ලිමේන්තු මන්ත්‍රීවරයෙක් ඝාතනය සඳහා යොමු වීම දැක්විය හැකි බවත් මේ වන විට ඒ පිළිබඳ සාක්ෂි පොලීසිය විසින් සිදු කරන බවත් පැවසීය.", "URL": "https://sinhala.adaderana.lk/news.php?nid=69964", "Category": null, "Parent URL": null}