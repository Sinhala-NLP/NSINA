{"Source": "Adaderana", "Timestamp": "May 20, 2011 02:50 pm", "Headline": "වාර්තා වන ආකාරයේ ආහාර වර්ජනයක් නෑ", "News Content": "විරෝධතාවක නිරතව සිටින මරණ දඩුවම නියම වූ බන්ධනාගාර රැඳවුම්කරුවන් සමග සාකච්ඡා පැවැත්වූ බව බන්ධනාගාර දෙපාර්තමේන්තුව පවසයි. පවතින නීතිමය තත්ත්වය පිළිබඳ එම රැඳවුම්කරුවන් දැනුවත් කළ බව බන්ධනාගාර කොමසාරිස් ජනරාල් මේජර් ජෙනරාල් වී. ආර්. ද සිල්වා මහතා සඳහන් කළේය. කෙසේවෙතත් වාර්තා වන ආකාරයේ ආහාර වර්ජනයක ඔවුන් නිරතව නොමැති බව බන්ධනාගාර කොමසාරිස් ජනරාල්වරයා පැවසීය. මරණ දඩුවම් සහ ජීවිතාන්තය දක්වා සිරදඩුවම් නියම වී සිරගතව සිටින රැඳවුම්කරුවන් පිරිසක් තමන්ගේ දඩුවම ලිහිල් කරන ලෙස හෝ මරණ දඩුවම ක්‍රියාත්මක කරන ලෙස ඉල්ලා ආහාර වර්ජනයක නිරත වී සිටින බව ඊයේ(19) දිනයේ වාර්තා විය.", "URL": "https://sinhala.adaderana.lk/news.php?nid=16221", "Category": null, "Parent URL": null}