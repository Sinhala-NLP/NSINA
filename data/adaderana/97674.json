{"Source": "Adaderana", "Timestamp": "October 14, 2018 06:39 pm", "Headline": "අවුරුදු 60ක කාන්තාවක් මහ මඟ දී කපා කොටා ඝාතනය කරයි", "News Content": "අද(14) සවස 5 ට පමණ ජා ඇල පොලිස් ව‍සමේ කණුවන, රජමාවත ප්‍රදේශයේ දී කාන්තාවක් ඝාතනය කර තිබේ. අදාළ ප්‍රදේශයේ දී මාර්ගයේ ගමන් කළ මෙම කාන්තාව තියුණු ආයුධයකින් කපා කොටා ඝාතනය කර ඇති බවට පොලීසියට ලද තොරතුරකට අනුව විමර්ශන ආරම්භ කර ඇති බව පොලිස් මාධ්‍ය ප්‍රකාශක කාර්යාලය පවසයි. මෙලෙස ඝාතනයට ලක්ව ඇත්තේ වයස අවුරුදු 60 ක් වන අංක 64, රජගහ මාවත, කණුවන, ජාඇල යන ලිපිනයේ පදිංචි ඉන්ද්‍රා පෝලින් ද සිල්වා වික්‍රමතිලක නැමති කාන්තාවක් බව පොලීසිය සඳහන් කරයි. මිය ගිය කාන්තාවගේ මෘත ශරීරය මේ වන විටත් සිද්ධිය වු ස්ථානයේ ඇති බව ද පොලීසිය සඳහන් කරයි. ඝාතනය සිදු කළේ කවුරුන්ද යන්න මෙතෙක් අනාවරණය වී නොමැති අතර, සිදුවීම සම්බන්ධයෙන් ජා ඇල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=97674", "Category": null, "Parent URL": null}