{"Source": "Adaderana", "Timestamp": "July 5, 2011 08:52 am", "Headline": "ඉන්දීය ධීවර ගැටලු ගැන සෙවීමට විශේෂ නියෝජිතයෙක් ", "News Content": "ඉන්දියානු ධීවරයින් සම්බන්ධයෙන් මතුව ඇති ගැටලුව පිළිබඳව සොයා බැලීමට කඩිනමින් විශේෂ නියෝජිතයෙකු ශ්‍රී ලංකාවට එවීමට කටයුතු කරන බව ඉන්දීය විදේශ කටයුතු අමාත්‍යවරයා පවසයි. දෙරටේ රජයන් අතර මේ පිළිබඳව අන්‍යෙන්‍ය අවබෝධයක් ඇති කර ගත යුතු බව ඉන්දීය විදේශ කටයුතු අමාත්‍ය එස්.එම් ක්‍රිෂ්ණා මහතා සඳහන් කරයි. ඉන්දියාවේ තමිල්නාඩු ධීවරයින් 14 දෙනෙකු ශ්‍රී ලංකා නාවික හමුදාව විසින් ඊයේ(04) අත්අඩංගුවට ගෙන ඇති බවට එල්ල වන චෝදනාව සම්බන්ධ‍යෙන් මාධ්‍ය වෙත අදහස් දක්වමින් ඉන්දීය විදේශ කටයුතු අමාත්‍යවරයා මෙම අදහස් පළ කර තිබේ. පසුගිය කාලය පුරාම ඉන්දීය ධීවරයින් අත්අඩංගුවට ගැනීම සම්බන්ධයෙන් වාර්තා පළ වන අතර මේ පිළිබඳව කඩිනමින් ශ්‍රී ලංකා රජය සමඟ සාකච්ඡා කර විසඳුමක් ලබා ගැනීම සඳහා විශේෂ නියෝජිතයෙකු ශ්‍රී ලංකාවට එවීමට කටයුතු කරන බව එහි දී ඔහු පවසා ඇත. කෙසේ වෙතත් ඉන්දීය ධීවරයින් 14 දෙනෙකු ශ්‍රී ලංකා නාවික හමුදාව විසින් අත්අඩංගුවට ගෙන ඇති බවට ඉන්දීය මාධ්‍ය පළ කරන වාර්තා ශ්‍රී ලංකා නාවික හමුදාව ප්‍රතික්ෂේප කරයි. එලෙස කිසිදු ඉන්දීය ධීවරයෙකු නාවික හමුදාව විසින් අත්අඩංගුවට නොගත් බව නාවික හමුදා මාධ්‍ය ප්‍රකාශක කමාන්ඩර් කෝසළ වර්ණකුලසූරිය මහතා ප්‍රකාශ කළේය. ඉන්දීය මාධ්‍ය විසින් පළ කරන වාර්තා සම්පූර්ණයෙන්ම අසත්‍ය බව ඔහු අවධාරණය කළේය.", "URL": "https://sinhala.adaderana.lk/news.php?nid=17193", "Category": null, "Parent URL": null}