{"Source": "Adaderana", "Timestamp": "January 28, 2016 03:18 pm", "Headline": " ජනපති එකක් කියනවා - අගමැති තව එකක් කියනවා", "News Content": "යුද අපරාධ චෝදනා විමර්ශනය ගැන ජනාධිපතිවරයා එක් ප්‍රකාශයකුත් අගමැතිවරයා තවත් ප්‍රකාශයකුත් කරන බව හිටපු විදේශ කටයුතු ඇමති මහචාර්ය ජී.එල් පීරිස් මහතා කියයි.ඒකාබද්ධ විපක්ෂය අද කැඳවූ මාධ්‍ය හමුවකදී ඒ මහතා පැවසුවේ පසුගියදා ජනාධිපතිවරයා බී.බී.සීයට දුන් සම්මුඛ සාකච්ඡාවේදී දේශීය යාන්ත්‍රණයක් ගැන පමණක් ප්‍රකාශ කළ බවයි.එහෙත් අගමැතිවරයා විදේශීය සහයෝගය එම විමර්ශනයට ලබා ගැනීම ගැන අදහස් පළ කිරීම තුළ ජනපති හා අගමැති ඒ සම්බන්ධයෙන් මත දෙකක් ප්‍රකාශ කරන බව පැහැදිලි යැයි ජී.එල්. පීරිස් මහතා පැවසීය.ඔහු කියා සිටියේ ඇතැම් විට ජනාධිපතිවරයා මෙම යෝජනාවේ ඇති කරුණු සම්බන්ධයෙන් ඇතැම්විට නිවැරදි අවබෝධයක් ලබාගෙන නැතිදැයි සැකයක් මතුවන බවයි.මේ අතර අගමැතිවරයාගේ ස්විස්ටර්ලන්ත සංචාරයට 40ට වැඩි පිරිසක් එක්ව ඇති බව එම මාධ්‍ය හමුව ඇමතු පා.ම දිනේෂ් ගුණවර්ධන මහතා පැවසීය.මහින්ද රාජපක්ෂ සමයේ විදේශීය සංචාරවලට ගිය ගණන ගැන ලොකුවට කතා කළ බව පෙන්වාදුන් ඒ මහතා මහින්ද රාජපක්ෂ මහතා විදෙස් සංචාරවලින් රටට සල්ලි ගෙනා බවත්, මෙම සංචාරයෙන් අගමැතිවරයා‍ ගෙනාවේ කුමක්දැයි හෙළි කළ යුතු බවත් කියා සිටියේය.පෝට් සිටි ව්‍යාපෘතිය නැවත ආරම්භ කරන ලෙස චීනය ළඟ දැන් දණින් වැටී සිටින තත්ත්වයට ආණ්ඩුව පත්ව ඇති බවද, ආයෝජකයින් තවමත් එන්නේ නැති බවද, කොටස් වෙළඳපළ කඩා වැටී ඇති බවද, එකල කොටස් වෙළඳපළ ගැන කතා කළ හර්ෂ ද සිල්වා වැනි ඇය අද නිහඬ බවද, පැවසුවේය.මුදල් ඇමතිවරයා මුදල් ඇති බව කියුවත් අපට කියන්න ඇත්තේ \"අනේ දෙව්දත් නොදිටි මොක්පුර\" යනුවෙන් ද හෙතෙම කියා සිටියේය.එම මාධ්‍ය හමුවට පූජ්‍ය බද්දේගම සමිත හිමියන්ද එක්වෙමින් අගමැතිවරයාගේ ස්විස්ටර්ලන්ත සංචාරය ගැන අදහස් පළ කළේය.උන්වහන්සේ කියා සිටියේ එය කාර්මික විප්ලවය සම්බන්ධයෙන් පැවැති සමුළුවක් බවයි.එම සමුළුවට අනූව රොබෝ තාක්ෂණය ගැන කතා වී ඇති බවත්, ලංකාවට රොබෝවරුන් ගෙන්වා රක්ෂා ටික නැති කරන්නද යන්නේ යැයි උන්වහන්සේ එහිදී ප්‍රශ්න කළේය.වොක්ස් වැගන් කර්මාන්ත ශාලාවද තවමත් ආරම්භ කර නැති බව උන්වහන්සේ වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=56728", "Category": null, "Parent URL": null}