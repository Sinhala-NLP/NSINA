{"Source": "Adaderana", "Timestamp": "July 8, 2012 10:18 am", "Headline": "සූර් පිට රාජකාරී කළ පොලිස් පොඩ්ඩන් දෙදෙනකුට වැඩවරදියි", "News Content": "බීමත්ව බීට්ටු රාජකාරියක යෙදී සිටි පොලිස් නිලධාරීන් දෙදෙනකුගේ වැඩතහනම් කිරීමට වයඹ දිසාව භාර නියෝජ්‍ය පොලිස්පතිවරයා විසින් කටයුතු කර තිබේ. වාර්තාවන අන්දමට සිද්ධිය මෙසේය. වැල්ලව පොලිස්බල ප්‍රදේශයේ බීට්ටු රාජකාරියක යෙදී සිටි පොලිස් නිලධාරීන් දෙදෙනකු බීමත්ව රාජකාරියේ යෙදී සිටින බවට මහජනයාගෙන් කෙනෙකු විසින් කුරුණෑගල කොට්ඨාසය භාර පොලිස් අධිකාරී වරයා වෙත දුරකථනයෙන් දන්වා තිබුණි. ඒ අනුව පොලිස් අධිකාරී වරයා විසින් අදාළ රාජකාරියේ යෙදී සිටි පොලිස් සැරයන්වරයා සහ පොලිස් කොස්තාපල්වරයා වෛද්‍ය වරයකු ලවා පරීක්ෂා කරවන ලද අතර එහිදී ඔවුන් බීමත්ව සිටින බවට අනාවරණය වී ඇත. ඉන් පසුව ඔවුන් දෙදෙනා ඊයේ දින කුරුණෑගල මහේස්ත‍්‍රාත් අධිකරණයට ඉදිරිපත් කර ඇති අතර එහිදී එක් අයකුට රු.5000/- බැගින් මුදලින් ඇප සහ රු.100000/- බැගින් ශරීර ඇප මත මුදාහැර ඇති බව පොලිස් මාධ්‍ය ප්‍රකාශක කාර්යාලය පවසයි. ඉන් පසුව වයඹ දිසාව භාර ජ්‍යෙෂ්ඨ නියෝජ්‍ය පොලිස්පති අශෝක විජේතිලක මහතා විසින් ඔවුන්ගේ වැඩ තහනම් කර ඇති බවත්,කුරුණෑගල කොට්ඨාසය භාර පොලිස් අධිකාරී සිසිල් සිල්වා මහතා මේ සම්බන්ධයෙන් තවදුරටත් පරීක්ෂණ පවත්වාගෙන යනු ලබන බවත් පොලිස් මාධ්‍ය ප්‍රකාශක කාර්යාලය කියා සිටියි. විශේෂයෙන්ම පොලිස් නිළධාරීන්ගේ මෙවැනි විෂමාචාර ක‍්‍රියා සම්බන්ධයෙන් මහජනතාව තොරතුරු සැපයීම පොලීසිය ඉතා අගය කරන අතර සැමවිටම පලදායී සේවයක් සිදු කිරීමට හැකි වන්නේ මෙවැනි මග පෙන්වා දීම් තුළින් බව පොලිස් මූලස්ථානය නිකුත් කළ නිවේදනයේ දැක්වෙයි.", "URL": "https://sinhala.adaderana.lk/news.php?nid=25600", "Category": null, "Parent URL": null}