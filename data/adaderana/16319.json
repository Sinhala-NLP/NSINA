{"Source": "Adaderana", "Timestamp": "May 25, 2011 01:17 pm", "Headline": "යාපනය රැඳවියෝ උපවාසය අත්හරිති", "News Content": "යාපනය බන්ධනාගාරයේ උපවාසයේ යෙදී සිටි රැඳවියන් පිරිස මේවන විට සිය උපවාසය අත්හැර ඇතැයි අද දෙරණ වාර්තාකරු සඳහන් කරයි. ඒ අනුව තමන් නිදහස් කරන ලෙස ඉල්ලා දින කිහිපයක සිට උපවාසයේ නිරත වූ රැඳවියන් 8 දෙනෙකු යළි සෙසු රැඳවියන් හා එක්වී තිබේ. යාපනයේ බෞද්ධ-හින්දු සංසදයේ සාමාජිකයින් පිරිසක් හා උපවාසකරුවන් පවත්වන ලද සාකච්ඡාවකින් අනතුරුව දෙසතියක් ඇතුළත ජනාධිපතිවරයා සමග කතාබහ කිරීමෙන් රැඳවියන්ගේ ගැටලුවලට විසඳුම් ලබාදෙන බවට බෞද්ධ-හින්දු සංසදයේ සභාපති එස්.රාමචන්ද්‍රන් මහතා පොරොන්දු වී ඇත. යාපනයේ බෞද්ධ-හින්දු සංසදයේ සභාපතිවරයා ලෙස කටයුතු කරන එස්.රාමචන්ද්‍රන් මහතා ජනාධිපතිවරයාගේ සම්බන්ධීකාරකයෙකු ලෙසද කටයුතු කරන බැවින් රැඳවියන්ගේ ගැටලුවලට විසඳුම් ලබාදෙනු ඇති බවට විශ්වාසයෙන් මොවුන් සිය උපවාසය අත්හැර තිබේ. එසේ වුවද අද දෙරණ කළ විමසුමකට පිළිතුරු දෙමින් එස්.රාමචන්ද්‍රන් මහතා කියා සිටියේ ජනාධිපතිවරයා සමග සාකච්ඡා කිරීමට ප්‍රථම අධිකරණ අමාත්‍ය රාවුෆ් හකීම් මහතා හමුවී මෙම රැඳවියන් මුදාහැරීමට ඇති ඉඩකඩ හා ගැටලු පිළිබඳ සාකච්ඡා කිරීමට තමන් බලාපොරොත්තුවන බවයි. මේවන විට අධිකරණ අමාත්‍යවරයා විදෙස්ගතව සිටින හෙයින් අමාත්‍යවරයා යළි දිවයිනට පැමිණි වහාම මේ පිළිබඳ මැදිහත්වන්නට තමන් අපේක්ෂා කරන බව එස්.රාමචන්ද්‍රන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16319", "Category": null, "Parent URL": null}