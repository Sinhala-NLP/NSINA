{"Source": "Adaderana", "Timestamp": "September 14, 2013 08:07 am", "Headline": "යාල්දේවී අද කිලිනොච්චි යයි", "News Content": "යාල්දේවි දුම්රිය අද (14) කිළිනොච්චිය බලා යළි ගමන් ආරම්භ කිරීමට නියමිතව තිබේ. මෙහි ප්‍රථම මගියා ලෙස ජනාධිපති මහින්ද රාජපක්ෂ මහතා ගමන් කිරීමට සුදානම් ව සිටින බවද වාර්තා වෙයි. උතුර, දකුණ යා කරමින් යාපනය, කන්කසන්තුරේ දක්වා ධාවනය වූ යාල්දේවි දුම්රිය 1990 වසරේ ජූනි මස 23 වනදායින් පසුව වව්නියාව දක්වා පමණක් ගමන් ගත්තේය. 1985 ජනවාරි මස 19 වැනිදා යාල්දේවි දුම්රිය රුදුරු ත්‍රස්තවාදයේ ගොදුරක් බවටද පත්විය. ඒ මුරුකන්ඩි හා කොකාවිල් අතරදීය. යුධ ගැටුම් උත්සන්න වීමත් සමඟ වව්නියාවට ගමන් ගත් යාල්දේවිය මැදවච්චිය දක්වා සීමා කිරීමටත් සිදුවිය. 2009 මැයි මස මානුෂීය මෙහෙයුම නිමා වීමෙන් අනතුරුව යාල්දේවී දුම්රිය යළි උතුර බලා ගමන් යන ගමන ආරම්භ කළේය. 2009 ජූනි 07 වැනි දින තාණ්ඩිකුළම් දක්වා ද 2011 මැයි 29 වැනිදා ඕමන්තෙ දක්වා ද යාල්දේවි දුම්රිය ධාවනය කළේය.. වසර 23 කට පසුව යාල්දේවි දුම්රිය අද උදෑසන 09.00ට අනුරාධපුරයෙන් කිළිනොච්චිය බලා පිටත්වීමට නියමිත බව දුම්රිය සාමාන්‍යාධිකාරී බී.ඒ.පී ආරියරත්න මහතා කීය. කිළිනොච්චිය සහ ඕමන්තෙ අතර නව දුම්රිය ස්ථාන 03ක් ද අදින් ආරම්භ වේ. පුළියන්කුළම, මුරුක්කන්ඩි සහ මාන්කුළම් එලෙස යළි ආරම්භ වන දුම්රිය ස්ථාන වන බව සඳහන්ය. කිළිනොච්චියේ සිට යාපනය හරහා කන්කසන්තුරය දක්වා දුම්රිය මාර්ගය ලබන වසර තුළ ඉදිකර අවසන් කරන බව දුම්රිය සාමාන්‍යාධිකාරී බී.ඒ.පී ආරියරත්න මහතා වැඩිදුරටත් කීය.", "URL": "https://sinhala.adaderana.lk/news.php?nid=37388", "Category": null, "Parent URL": null}