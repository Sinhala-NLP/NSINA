{"Source": "Adaderana", "Timestamp": "October 17, 2012 09:27 am", "Headline": "අකුණු සැරෙන් නාවික සෙබළා දෑස් පියයි", "News Content": "අකුණු සැර වැදීමෙන් ඩෙල්ෆ් නාවික හමුදා කඳවුරේ සේවය කරමින් සිටි නාවික හමුදා සෙබළෙකු ජීවිතක්ෂයට පත්ව තිබේ. හමුදා සෙබළා ජංගම දුරකථනයකින් කථා කරමින් සිටිය දී මෙලෙස අකුණු සැර වැදී ඇති බව ඩෙල්ෆ් පොලීසිය සඳහන් කළේය. මළ සිරුර යාපනය රෝහලේ මෘත ශරීරාගාරයේ තබා ඇති අතර පශ්චාත් මරණ පරීක්ෂණය අද (17) සිදු කිරීමට නියමිතය. මෙලෙස මිය ගොස් ඇත්තේ 21 හැවිරිදි පාදුක්ක ප‍්‍රදේශයේ පදිංචි තරුණයෙකි. මේ අතර අද දිනයේ අපරභාගයේ සහ රාත‍්‍රී කාලයේ දිවයිනේ බොහෝ ප‍්‍රදේශවල වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. අන්තර් නිවර්තන අභිසාරී කළාපය ශ‍්‍රී ලංකාව හරහා පවතින බැවින් මෙලෙස අකුණු සහිත වැසි ඇති වන බව කාලගුණ විද්‍යා දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=28351", "Category": null, "Parent URL": null}