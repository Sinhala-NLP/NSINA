{"Source": "Adaderana", "Timestamp": "July 21, 2017 01:06 pm", "Headline": " ශ්‍රී ලංකා රජය ගැන ජගත් මහ ලේකම්ගේ ප්‍රශංසාව", "News Content": "අතුරුදන්වූවන් පිළිබඳ සොයා බැලීමේ කාර්යාලය ස්ථාපිත කිරීමට ශ්‍රී ලංකා රජය ගනු ලැබූ පියවර සම්බන්ධයෙන් එක්සත් ජාතීන්ගේ සංවිධානයේ මහ ලේකම් අන්තෝනියෝ ගුටේරස් මහතා සිය ප්‍රශංසාව පළ කර තිබේ.තවමත් අතුරුදන් වූ තම ආදරණීයන් පිළිබඳ සත්‍ය තොරතුරු සොයන ශ්‍රී ලාංකිකයන්ට මෙය ඉතා වැදගත් පියවරක් වනු ඇති බව මහ ලේකම්වරයා පෙන්වා දී ඇත.2016 අංක 16 දරණ අතුරුදන්වූවන් පිළිබඳ සොයා බැලීමේ කාර්යාලය පිහිටුවීම හා පරිපාලන කර්තව්‍ය ඉටු කිරීම පිළිබඳ පනතට අදාළ ගැසට් නිවේදනයට ජනාධිපති මෛත්‍රීපාල සිරිසේන මහතා ඊයේ අත්සන් තබා තිබුණි.එම ක්‍රියාවලිය සඳහා සහය ලබාදීමට එක්සත් ජාතීන්ගේ සංවිධානය සූදානම් බව නිවේදනයක් නිකුත් කරමින් මහලේකම්වරයා ප්‍රකාශ කර ඇත.අතුරුදන්වූවන් පිළිබඳ සොයාබැලීමේ කාර්යාලය සඳහා ස්වාධීන කොමසාරිස්වරුන් පත්කර එහි කටයුතු කඩිනමින් ආරම්භ වනු ඇති බවට තම අපේක්ෂා කරන බවද අන්තෝනියෝ ගුටේරස් මහතා සඳහන් කර තිබේ.මේ අතර අතුරුදන් වූවන් පිළිබඳ සොයාබැලීමේ කාර්යාලය ස්ථාපිත කිරීම සඳහා ශ්‍රී ලංකා රජය ගෙන ඇති පියවර සම්බන්ධයෙන් ශ්‍රී ලංකාවේ අමෙරිකානු තානාපති කාර්යාලය මෙන්ම කැනේඩියානු මහකොමසාරිස් කාර්යාලය ද සිය ප්‍රශංසාව පළ කර තිබේ.", "URL": "https://sinhala.adaderana.lk/news.php?nid=75480", "Category": null, "Parent URL": null}