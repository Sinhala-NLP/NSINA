{"Source": "Adaderana", "Timestamp": "November 7, 2011 03:54 pm", "Headline": "ශ්‍රී ලංකාව ඉනිම අත්හිටුවයි -පන්දුවට පහරදීම පකිස්ථානයට ", "News Content": "ශ්‍රී ලංකාව හා පකිස්ථානය අතර පැවැත්වෙන තෙවන ටෙස්ට් තරගයේ අවසන් දිනය වූ අද(07) දිනයේ කඩුලු 06 ක් පමණක් දැවී ලකුණු 181 ක් ලබාසිටියදී ඉනිම අත්හිටුවා පන්දුවට පහරදීමේ අවස්ථාව පකිස්ථානයට ලබාදීමට ශ්‍රී ලංකාව තීරණය කර තිබේ. ඒ අනුව සාජාහි පැවැත්වෙන මෙම තරගයේ මේ වනවිට පන්දුවට පහරදෙන පකිස්ථාන කණ්ඩායම ලකුණු 255 ක ඉලක්කයක් හඹායයි. ඊයේ(06) දිනය නිමාවන විට සිය දෙවන ඉනිම ක්‍රීඩා කරමින් සිටි ශ්‍රී ලංකා කණ්ඩායම කඩුලු 5 ක් දැවී ලකුණු 164 ක් ලබා සිටියේය. තරගයේ සිව්වන දිනය වූ ඊයේ දිවා ආහාරයට පෙර පකිස්ථානු කණ්ඩායමේ සියලු දෙනා දවා ගැනීමට ශ්‍රී ලංකා පන්දුයවන්නන් සමත් විය. චානක වෙලගෙදර ලකුණු 87 ට කඩුලු 5 ක් දවාගැනීමට සමත් වීම විශේෂත්වයකි. රංගන හේරත් ද කඩුලු 3ක් දවා ගැනීමට සමත් විය. ශ්‍රී ලංකා කණ්ඩායම සිය පළමු ඉනිම සඳහා සියලුදෙනා දැවී ලකුණු 413ක් රැස් කළ අතර ඊට පිළිතුරු වශයෙන් පකිස්ථානු කණ්ඩායම සිය පළමු ඉනිම වෙනුවෙන් ලබා ගත්තේ ලකුණු 340 ක් පමණි.", "URL": "https://sinhala.adaderana.lk/news.php?nid=19844", "Category": null, "Parent URL": null}