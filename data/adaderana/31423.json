{"Source": "Adaderana", "Timestamp": "February 7, 2013 11:24 am", "Headline": " විද්‍යා ප්‍රශ්න පත්‍රය පන්නපු අයට ඇප", "News Content": "2012 අ.පො.ස (සා/පෙ) විභාගයේ විද්‍යා ප්‍රශ්න පත්‍රය පිටකළ බවට චෝදනා ලැබ සිටින ටියුෂන් විද්‍යා ගුරුවරයා ඇතුළු සැකකරුවන් පස් දෙනා ඇප මත මුදාහැරීමට අධිකරණය තීරණය කර තිබේ. ඒ අනුව අදාළ සැකකරුවන් එක් අයෙකුට ලක්ෂ 2 බැගින් වන ශරීර ඇප හා රු.15,000 බැගින්වන මුදල් ඇපයකට යටත්ව මුදාහැරීමට අධිකරණය විසින් නියෝග කර ඇත. අදාළ නඩුව අද (07) කැඳවූ අවස්ථාවේ කඩුවෙළ මහේස්ත්‍රාත් ලංකා ජයරත්න මෙනවිය සැකකරුවන් ඇප මත මුදා හැරීමට තීරණය කළාය. ගම්පහ ප්‍රදේශයේ අමතර පන්ති ගුරුවරයෙකු වු සම්පත් අත්තටගේ ඇතුළු සැකකරුවන් 5 දෙනෙකු මෙලෙස ඇප මත මුදා හැරුණි. ඔවුන්ට සැම ඉරිදා දිනයකම උදෑසන 9 ත් දහවල් 12 ත් අතර අපරාධ පරීක්ෂණ දෙපාර්තමේන්තුවේ වානිජ කොට්ඨාසයේ පෙනී සිටින ලෙසද මහේස්ත්‍රාත්වරිය නියෝග කළාය. අදාළ නඩුව ලබන මාර්තු මස 8 වැනිදා යළි කැඳවීමට කඩුවෙල මහේස්ත්‍රාත්වරිය නියෝග කර තිබේ.", "URL": "https://sinhala.adaderana.lk/news.php?nid=31423", "Category": null, "Parent URL": null}