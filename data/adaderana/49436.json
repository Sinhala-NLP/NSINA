{"Source": "Adaderana", "Timestamp": "February 18, 2015 04:56 pm", "Headline": "බැසිල්ට මාස 3ක් නිවාඩු අනුමතයි - නිවාඩු ඉල්ලන්න හේතුව කුමක්දැයි අනුර අසයි", "News Content": "හිටපු ඇමති බැසිල් රාජපක්ෂ මහතාට මාස 3ක නිවාඩුවක් අනුමත කරන්නැයි ඉල්ලා විපක්ෂනායක නිමල් සිරිපාලද සිල්වා මහතා අද පාර්ලිමේන්තුවට යෝජනාවක් ඉදිරිපත් කර තිබේ.එම අවස්ථාවේදී නැඟි සිටි ජවිපෙ නායක අනුර කුමාර දිසානායක මහතා විමසා සිටියේ එසේ නිවාඩු අනුමත කරන්න ඇති විශේෂ හේතුව කුමක්ද යන ලෙසයි.එම අවස්ථ‍ාවේ කතානායකවරයා කියා සිටියේ “ඔව් ඔව් හේතුවත් කිවුවානම් ‍තමයි හොඳ” යනුවෙනි.තමන්ද විශේෂ හේතුවක් නොදන්නා නමුත් එම යෝජනාව සභාගත කරනවා යැයි එහිදී විපක්ෂනායකවරයා පැවසූ බව අද දෙරණ වාර්තාකරු පැවසීය.ඒ අනූව පාර්ලිමේන්තුව ඔහුට මාස 3ක නිවාඩු කාලයක් අනුමත කර ඇත.මේ අතර ජාතික ඖෂධ පනත් කෙටුම්පත ශ්‍රී ලංකා ආණ්ඩුක්‍රම ව්‍යාවස්ථාවට අනුකූල බව ශ්‍රේෂ්ඨාධිකරණය දන්වා ඇතැයි කතානායකවරයා අද පාර්ලිමේන්තුවේදී ප්‍රකාශ කර තිබේ. ජාතියේ හිත සුව පිණිස වහා සම්මත කරගත යුතු පනතක් ලෙස ජනපති විසින් මෙම පනත ශ්‍රේෂ්ඨාධිකරණයට ඉදිරිපත් කර තිබුණි.", "URL": "https://sinhala.adaderana.lk/news.php?nid=49436", "Category": null, "Parent URL": null}