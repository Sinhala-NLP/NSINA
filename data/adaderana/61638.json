{"Source": "Adaderana", "Timestamp": "June 30, 2016 03:23 pm", "Headline": " මගේ නායකයා දැන් රනිල්!", "News Content": "මින් ඉදිරියට තමාගේ දේශපාලන නායකයා එක්සත් ජාතික පක්ෂයේ නායක අග්‍රාමාත්‍ය රනිල් වික්‍රමසිංහ මහතා යැයි ප්‍රාදේශීය සංවර්ධන අමාත්‍ය ෆීල්ඩ් මාර්ෂල් සරත් ෆොන්සේකා මහතා පවසයි.අද සිරිකොතදී එජාප සාමාජිකත්වය ලබා ගැනීම නිමිත්තෙන් පැවැති උත්සවය අමතමින් හෙතෙම මේ බව පැවසීය.තමා තවදුරටත් ප්‍රජාතන්ත්‍රවාදී පක්ෂයේ නායකයා නොවන බවත්, එසේ වුවද එම පක්ෂය විසුරුවා හැරීමක් සිදුනොවන බවත්, ඔහු පැවසීය.2020 දී එක්සත් ජාතික පක්ෂ ආණ්ඩුවක් පිහිටුවීම අරමුණු කරගෙන තමා එක්සත් ජාතික පක්ෂය සමග එක්වූ බවද සිය පක්ෂයේ සාමාජිකයන් ඇතුළුව ප්‍රබලයන් සියලුදෙනා එජාපයේ සාමාජිකත්වය ලබාගන්නා බවද ඔහු පවසා සිටියේය.තමාගේ ආරාධනය මත සරත් ෆොන්සේකා මහතා එජාපය සමග එක්වූ බවමෙහිදී අදහස් දැක්වූ එක්සත් ජාතික පක්ෂයේ නායක අග්‍රාමාත්‍ය රනිල් වික්‍රමසිංහ මහතා කියා සිටියේය.එම පක්ෂයේ සාමාජිකයන්ට දිස්ත්‍රික් මට්ටමින් සහ ප්‍රාදේශීය මට්ටමින් එක්සත් ජාතික පක්ෂයේ වගකීම් පවරන බවද ඔහු පැවසීය.මෙහිදී සරත් ෆොන්සේකා මහතාට එජාප සාමාජිකත්වය පිරිනමනු ලැබුවේ රනිල් වික්‍රමසිංහ මහතා විසිනි. එක්සත් ජාතික පක්ෂයේ මහලේකම් අමාත්‍ය කබීර් හෂිම් මහතා විසින් ප්‍රජාතන්ත්‍රවාදී පක්ෂයේ පළාත් සභා මන්ත්‍රීවරුන්ට සහ ආසන සංවිධායකයන්ටද මෙහිදී එජාප සාමාජිකත්වය පිරිනමනු ලැබීය.ඡායා රූ - ඔසඳ දහම් නිම්සර", "URL": "https://sinhala.adaderana.lk/news.php?nid=61638", "Category": null, "Parent URL": null}