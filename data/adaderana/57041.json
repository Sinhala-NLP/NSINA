{"Source": "Adaderana", "Timestamp": "February 9, 2016 10:09 am", "Headline": "තැන් 3ක මරණ 3යි ", "News Content": "දඹුල්ල - කුරුණෑගල මාර්ගයේ ගලේවෙල ප්‍රදේශයේදී සිදුවු රිය අනතුරකින් පුද්ගලයෙකු මියගොස් තවත් 12 දෙනෙකු තුවාල ලබා තිබේ.යතුරුපැදියක් බස් රථයක ගැටීමෙන් අනතුර සිදුව ඇති බව පොලීසිය පවසයි. අනතුරෙන් බරපතළ තුවාල ලැබු යතුරුපැදිකරු ගලේවෙල රෝහලට ඇතුළත් කිරීමේ දී මියගොස් ඇති අතර බස් රථයේ ගමන් ගත් මගීන් 12 දෙනෙකුද තුවාල ලබා ගලේවෙල සහ දඹුල්ල රෝහල් වෙත ඇතුළත් කර තිබේ.අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති බව ගලේවෙල පොලීසිය පවසයි.මේ අතර කොළඹ - හලාවත මාර්ගයේ කොච්චිකඩේ ප්‍රදේශයේදී ද සිදුවු රිය අනතුරකින් පුද්ගලයෙකු මියගොස් තිබේ.මෝටර් රථයක් යතුරුපැදියක ගැටීමෙන් අනතුර සිදුව ඇති බව පොලීසිය පවසයි.අනතුරෙන් බරපතළ තුවාල ලැබු යතුරුපැදිකරු මීගමුව රෝහලට ඇතුළත් කිරීමේදී මියගොස් තිබේ. මියගොස් ඇත්තේ 29 හැවිරිදි කොච්චිකඩේ ප්‍රදේශයේ පදිංචිව සිටි අයෙකි.අනතුරෙන් මෝටර් රථයේ රියදුරු ඇතුළු එහි ගමන් කළ පුද්ගලයින් සිව්දෙනෙකු තුවාල ලබා ඇති අතර ඔවුන් ප්‍රතිකාර සඳහා මීගමුව රෝහලට ඇතුළත් කර තිබේ.මේ අතර බණ්ඩිරිප්පුව ප්‍රදේශයේ දී සිදුවු අනතුරකින් යතුරුපැදිකරුවෙකු මියගොස් තිබේ.බණ්ඩිරිප්පුව දෙසට ගමන්ගත් වෑන් රථයක් එම දිශාවටම ධාවනය වු යතුරුපැදියක් පසුකර යාමට උත්සාහ කිරීමේ දී මෙම අනතුර සිදුව ඇති බව පොලීසිය පවසයි.අනතුරෙන් බරපතළ තුවාල ලැබු යතුරුපැදිකරු ලුණුවිල රෝහලට ඇතුළත් කර පසුව වැඩිදුර ප්‍රතිකාර සඳහා මාරවිල රෝහලට ඇතුළත් කිරීමෙන් පසු මියගොස් තිබේ.මියගොස් ඇත්තේ 63 හැවිරිදි වයික්කාල ප්‍රදේශයේ පදිංචිව සිටි අයෙකි.අනතුරට සම්බන්ධ වෑන් රථයේ රියදුරු අත්අඩංගුවට ගෙන ඇති අතර වෙන්නප්පුව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=57041", "Category": null, "Parent URL": null}