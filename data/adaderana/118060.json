{"Source": "Adaderana", "Timestamp": "September 2, 2019 11:51 am", "Headline": "පිඳුරුතලාගල රක්ෂිතයේ අතරමං වු දරුවන් සොයා ගනී", "News Content": "පිඳුරුතලාගල රක්ෂිතයේ අතරමං වී ගොස් සිටි දරුවන් දෙදෙන් ප්‍රදේශවාසීන් විසින් සොයා ගෙන තිබේ. හඟුරන්කෙත-මන්දාරම්නුවර ප්‍රදේශයේ පිහිටා ඇති කොළ පතන දිය ඇල්ල ආශ්‍රිත වනයේ ඇවිදීමට ගොස් අතරමංව සිටි වයස අවුරුදු 15 ක පිරිමි දරුවන් දෙදෙනෙක් මෙලෙස හමු වී ඇත. මන්දාරම්නුවර පොලීසිය, වනජීවි දෙපාර්තමේන්තුව හා ප්‍රදේශයේ සංචාරක මඟ පෙන්වන්නන් විසින් රාත්‍රීය පුරා කළ මෙහෙයුමකින් අනතුරුව මෙම ළමුන් දෙදෙනා සොයා ගෙන ඇති බව අද දෙරණ වාර්තාකරු පවසයි. පන්නිපිටිය ප්‍රදේශයේ පදිංචිකරුවන් පිරිසක් සමඟ මෙම පිරිස ඊයේ(01) දිය ඇල්ල නැරඹීමට ගොස් ඇති අතර, පවුලේ සමාජිකයින් පසුකර මෙම දරුවන් ‍කඳුකරයට ගොස් තිබේ. දරුවන් අතරමංව ඇත්තේ පිඳුරුතලාගල කඳු පන්තියේ නැගෙනහිර බෑවුම් ප්‍රදේශයේ ය. මෙම ස්ථානයට දුරකථන සංඥා නොමැති අතර දරුවන් නොමැති බව දෙමාපියන් විසින් සවස 4 ට පමණ දැන ගෙන ඇත. පසුව රාත්‍රීය පුරා සෝදිසි මෙහෙයුම් සිදු කර තිබේ. අළුයම් කාලයේ දී ගල් තලාවක් මත සිටියදී දරුවන් දෙදෙනා සොයා ගෙන ඇත. මෙය පිඳුරුතලාගල රක්ෂිතයේ සිට රන්දෙණිගල ජලාශයට ගලා බසින බෙලිහුල්ඔය මෙම කොළපතන දිය ඇල්ල නිර්මාණය කර ඇත. මෙය හඟුරන්කෙත ප්‍රාදේශීය සභාව හා වනජීවි දෙපාර්තමේන්තුව විසින් සංචාරක කලාපයක් බවට පත් කර තිබේ.", "URL": "https://sinhala.adaderana.lk/news.php?nid=118060", "Category": null, "Parent URL": null}