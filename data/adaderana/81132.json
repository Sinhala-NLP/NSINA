{"Source": "Adaderana", "Timestamp": "December 6, 2017 04:27 pm", "Headline": "දෙමළ ජාතික සන්ධානයට එරෙහි නව සන්ධානයක් බිහි කරයි ", "News Content": "දෙමළ ජාතික සන්ධානයෙන් ඉවත්වු ද්‍රවිඩ එක්සත් විමුක්ති පෙරමුණ පක්ෂය හා ඊ.පි.ආර්.එල්.එෆ් පක්ෂය එක්ව සූර්යා ලකුණ යටතේ දෙමළ විමුක්ති සන්ධානය ලෙසට නව සන්ධානයක් බිහි කරමින් එළැඹෙන පළාත් පාලන මැතිවරණය වෙනුවෙන් ඉදිරිපත්වීමට නියමිත බව පාර්ලිමේන්තු මන්ත‍්‍රී ශිවශක්ති ආනන්දන් මහතා පවසයි. ද්‍රවිඩ එක්සත් විමුක්ති පෙරමුණ පක්ෂය හා ඊ.පි.ආර්.එල්.එෆ් පක්ෂය එක්ව බිහිකළ සන්ධානය සම්බන්ධයෙන් ඊ.පි.ආර්.එල්.එෆ් පක්ෂ නියෝජ්‍ය නායක ශිවශක්ති ආනන්දන් මහතාගෙන් විමසීමේදී හෙතෙම මේ බව පැවසීය. ආනන්දන් මහතා පැවසූවේ දෙමළ ජාතික සන්ධානයෙන් ඉවත්වු ඊ.පි.ආර්.එල්.එෆ් පක්ෂය හා ආනන්ද සංගරී මහතාගේ නායකත්වයෙන් යුතු ද්‍රවිඩ එක්සත් විමුක්ති පෙරමුණ එක්ව දෙමළ ජාතික සන්ධානයට එරෙහිව නව සන්ධානයක් අද (06) බිහිකළ බවයි. දෙමළ ජාතික සන්ධානයට එරෙහිව බිහිකළ නව සන්ධානය දෙමළ විමුක්ති සන්ධානය ලෙස නම්කළ බවත්,නව සන්ධානය වෙනුවෙන් එක්වීමට තවත් පක්ෂ කිහිපයක් කැමැත්ත පළකොට ඇති බවද ආනන්දන් මහතා පැවසීය. දෙමළ ජාතික සන්ධානය තුළ ක‍්‍රියාත්මක වන ඉලංගෙයි තමිල් අරසු කච්චි පක්ෂ නියෝජිතයින්ගේ බලපෑම මත ඊ.පි.ආර්.එල්.එෆ් පක්ෂය දෙමළ ජාතික සන්ධානයෙන් ඉවත්විණ. නව සන්ධානය වෙනුවෙන් ගජේන්ද්‍රකුමාර් පොන්නම්බලම් මහතාගේ සමස්ත ලංකා දෙමළ කොංග‍්‍රස් පක්ෂය එක්වීමට නියමිත අතර, වර්තමානයේ දෙමළ ජාතික සන්ධානයේ පවතින අර්බුද හමුවේ ටෙලෝ පක්ෂයද දෙමළ ජාතික සන්ධානයෙන් ඉවත්වුවහොත් ටෙලෝ පක්ෂයද නව සන්ධානයට එක්වනු ඇති බවද ආනන්දන් මහතා සඳහන් කළේය. ඉලංගෙයි තමිල් අරසු කච්චි පක්ෂයේ නායකයින්ගේ ප‍්‍රතිපත්ති පිළිගත නොහැකි බව සඳහන් කරමින් ද්‍රවිඩ එක්සත් විමුක්ති පෙරමුණු නායක ආනන්ද සංගරී මහතා පසුගිය පාර්ලිමේන්තු මැතිවරණයට පෙර දෙමළ ජාතික සන්ධානයෙන් ඉවත්විණ. නව සන්ධානය බිහිකිරීමේ අවස්ථාවට ඊ.පි.ආර්.එල්.එෆ් පක්ෂ නායක සුරේෂ් පේ‍්‍රමචන්ද්‍ර මහතා හා ද්‍රවිඩ එක්සත් විමුක්ති පෙරමුණ නායක ආනන්ද සංගරී මහතා ඇතුළු පක්ෂ නියෝජිතයින් එක්ව සිටියහ.", "URL": "https://sinhala.adaderana.lk/news.php?nid=81132", "Category": null, "Parent URL": null}