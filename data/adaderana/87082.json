{"Source": "Adaderana", "Timestamp": "April 7, 2018 04:29 pm", "Headline": "කොන්ක්‍රීට් දමමින් තිබූ ගොඩනැගිල්ලේ කොටසක් කඩා වැටෙයි", "News Content": "දඹුල්ල ආර්ථික මධ්‍යස්ථාන පිටුපස ඉදිකරමින් තිබූ පුද්ගලික ව්‍යාපාරික ස්ථානයක තෙමහල් ගොඩනැගිල්ලක් තෙවැනි මහලේ කොන්ක්‍රීට් දමමින් තිබියදී එහි කොටසක් අද (07) දින පස්වරුවේ කඩාවැටී එහි සේවය කරමින් සිටි දෙදෙනෙකු තුවාල ලබා දඹුල්ල රෝහලට ඇතුළත් කර ඇති බව පොලීසිය පවසයි. මෙම තෙමහල් ගොඩනැගිල්ලේ කොන්ක්‍රීට් ඇතිරීම යන්ත්‍රානුසාරයෙන් සිදු කරමින් තිබී ඇත. ඒ අනුව එකවරම විශාල ශබ්දයක් සමඟ කොන්ක්‍රීට් යොදමින් තිබූ තෙවැනි මහලේ කොටසක් දෙවැනි මහලට කඩා වැටී ඇති බව අද දෙරණ වාර්තාකරු පැවසීය. දඹුල්ල පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=87082", "Category": null, "Parent URL": null}