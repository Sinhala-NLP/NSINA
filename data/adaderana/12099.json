{"Source": "Adaderana", "Timestamp": "November 12, 2010 12:38 pm", "Headline": "ආපදාවට පත් ජන සහයට අදත් නාවික හමුදා සහන සේවා කණ්ඩායම් 9 ක් ", "News Content": "කොළඹ සහ තදාසන්න ප්‍රදේශවල සහන සේවා කටයුතු සඳහා යොදවා සිටි නාවික හමුදා සහන සේවා කණ්ඩායම් 9 ක් අද(12) දිනය පුරා ද එම කටයුතුවලට සහය වෙමින් සිටින බව නාවික හමුදාව පවසයි. රාජගිරිය, ග්‍රෑන්ඩ්පාස් සහ දියවන්නා ඔය ප්‍රදේශ‍යේ අද පෙරවරු කාලයේ ද මගී ප්‍රවාහන කටයුතු සඳහා නාවික හමුදා යාත්‍රා යොදාගැනීමට සිදුවූ බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා පැවසුවේය. කෙසේවෙතත් එම ප්‍රදේශවල ජලගැලීම් තත්ත්වය ද මේ වන විට පහව යමින් තිබෙන බව සෙනරත් මහතා සඳහන් කළේය. තවදුරටත් පීඩාවට පත්ව සිටින ජනතාව සඳහා පිසූ ආහාර බෙදා හැරීමේ කටයුතුවලට ද නාවික හමුදා කණ්ඩායම් තම සහය ලබාදෙන බව අතුල සෙනරත් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=12099", "Category": null, "Parent URL": null}