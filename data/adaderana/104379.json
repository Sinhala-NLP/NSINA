{"Source": "Adaderana", "Timestamp": "February 15, 2019 12:44 pm", "Headline": "ශ්‍රී ලංකා-දකුණු අප්‍රිකා පළමු ටෙස්ට් තරගයේ තුන්වන දිනය අද", "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකා කණ්ඩායම අතර පැවැත්වෙන පළමු ටෙස්ට් ක්‍රිකට් තරගයේ තුන්වන දිනය අදයි. තරගයේ සිය දෙවන ඉනිම ක්‍රීඩා කරන දකුණු අප්‍රිකාව ඊයේ දිනයට තරගය නතර කරන විට සිය දෙවන ඉනිම වෙනුවෙන් කඩුළු 4 ක් දැවි ලකුණු 126 ක් රැස් කරගෙන සිටියේය. ශ්‍රී ලංකාව සිය පළමු ඉනිමට ඊයේ දිනයේ දි සියලු දෙනා දැවි ලකුණු 191ක් රැස් කළ අතර දකුණු අප්‍රිකාව සිය දෙවන ඉනිම ඇරඹුවේ ලකුණු 44ක වාසියක් සමඟින්. ඒ අනුව දකුණු අප්‍රිකා පිලේ මුල් කඩුළු 3 ලකුණු 77කදි දවා ගැනීමට ශ්‍රී ලංකා පන්දු යවන්නන් සමත් විය. සිව්වන කඩුල්ල ලෙස ඩින් එල්ගා ලකුණු 35කට දැවි ගියේය. ශ්‍රී ලංකාව වෙනුවෙන් ලසින් ඇඹුල්දෙනිය කඩුළු 2ක් දවා ගත්තේය. දකුණු අප්‍රිකාව සිය පළමු ඉනිමට සියලු දෙනා දැවි ලකුණු 235ක් රැස් කළ අතර ශ්‍රී ලංකාව සිය පළමු ඉනිමට ලකුණු 191ක් රැස් කළේය.", "URL": "https://sinhala.adaderana.lk/news.php?nid=104379", "Category": null, "Parent URL": null}