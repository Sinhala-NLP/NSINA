{"Source": "Adaderana", "Timestamp": "November 18, 2013 01:35 pm", "Headline": "රටවල් 54න් ආවේ 21යි- එක නායකයෙකුට කෝටි 70ට වැඩියි- චොගම් ටැක්ස් ළඟයි", "News Content": "රනිල් වික්‍රමසිංහ මහතා එවකට රෝම ප්‍රඥප්තියට අත්සන් නොතැබීම නිසා මෙරට යුදාධිකරණයට ගෙනයාම වැළකි ගිය නමුත් පොදුරද සමුළුව අවසානයේදී එකඟ වූ සම්මුතිය අනූව පෙනී යන්නේ මහින්ද රාජපක්ෂ ආණ්ඩුව ශ්‍රී ලංකාව මානව හිමිකම් පිළිබඳ ජාත්‍යන්තර අධිකරණ ක්‍රියාවලියකට රට විවෘත කර ඇති බවක් යැයි එජාප මහලේකම් පා.ම. තිස්ස අත්තනායක මහතා පවසයි. පොදුරද සමුළුවේදී එළඹුණු සම්මුතියට අනූව ශ්‍රී ලංකාවට එවැනි තත්ත්වයක් වත්මන් රජය උදාකර දී ඇති බවත් එක්සත් ජාතික පක්ෂය සැමවිටම කීවේ එල්.එල්.ආර්.සී. වාර්තාවේ නිර්දේශ ක්‍රියාත්මක කරන ලෙස බවත් යැයි මන්ත්‍රීවරයා සඳහන් කරයි. එකී වාර්තාවේ නිර්දේශ ක්‍රියාත්මක කළා නම් ශ්‍රී ලංකාවට ජාත්‍යන්තරයෙන් මෙතරම් බලපෑමක් එල්ල නොවන බවද තිස්ස අත්තනායක මහතා කොළඹදී අද (18) පෙරවරුවේ පැවැති මාධ්‍ය හමුවකදී පැවැසීය. චාල්ස් කුමරු සමග පොටෝ එකක් ගැසීම වෙනුවෙන් රුපියල් බිලියන 10ත් 14ත් අතර මුදලක් වැය කරමින් ශ්‍රී ලංකාව වාර්තාවක් තබා ඇති බවත් සමුළුවට ගිය වියදම් මෙතෙක් ආණ්ඩුව හෙළි කර නැතැයිද හෙතෙම කීවේය. බස්, මෝටර් රථ ඇතුළු ගමන් වියදම් සඳහා වැය කර ඇති මුදල රුපියල් මිලියන 4300ට වැඩි බවද තිස්ස අත්තනායක මහතා පැවසීය. අමුත්තන්ට සංග්‍රහ වියදම රුපියල් මිලියන 3000ක්ද ඔවුන්ට ආරාධනා කිරීම සඳහා විදෙස් ගමන් ඇතුළුව වැය කර ඇති මුදල රුපියල් මිලියන 500ක් බවද මාධ්‍යවේදියෙකු සඳහා වියදම රුපියල් 100,000ක් බවද හෙතෙම කීවේය. චොගම් සමුළුවේ සමාරම්භක උත්සවයට රුපියල් මිලියන 400ක් ද වැය කර ඇති බවත් ඒ අනූව සමස්තයක් ලෙස රුපියල් බිලියන 10 -14ත් අතර මුදලක් මේ සඳහා වැය කර ඇති බවත් එය ජනතාවගෙන් චොගම් ටැක්ස් ලෙස බදු අය කර ගනු ඇති බවත් ඔහු පැවසීය. රටවල් 54කින් රාජ්‍ය නායකයින් පැමිණියේ 21ක් බවත් එක් රාජ්‍ය නායකයෙකු වෙනුවෙන් ආණ්ඩුව වැය කර ඇති මුදල රුපියල් කෝටි 70ට වැඩි බවත් මෙම ගණන් වැරදී නම් නිවැරදි ගණන් හෙළිකරන්නැයි ආණ්ඩුවට බල කරන බවද අත්තනායක මහතා කියා සිටියේය. රාජ්‍ය සේවකයින්ට රුපියල් 10,000ක වැටුප් වැඩිවීමක් ලබාදිය නොහැකි, ගොවි විශ්‍රාම වැටුප් ලබාදීමට නොහැකි, රෝහල්වලට බෙහෙත් පෙත්තක් ලබාදීමට නොහැකි ආණ්ඩුව මෙතරම් ධනස්කන්ධයක් චොගම් සමුළුවට වැය කළේ කෙසේදැයි ඔහු ප්‍රශ්න කළේය. චාල්ස් කුමාරයා සමග පොටෝ එකක් ගැසීමට මෙතරම් මුදලක් වැය කළ ආණ්ඩුව වෙනුවෙන් ඉදිරියේදී ජනතාවට චොගම් ටැක්ස් ගෙවීමට සිදුවනු ඇති බවත් හෙතෙම පැවසීය. චැනල් ෆෝ නාලිකාවේ මාධ්‍යවේදීන් සිරිකොතට ගෙන ආ බව කියමින් එජාපයට චෝදනා නැඟු බවත් ඔවුන් සිරිකොතට පැමිණීම නොව වැරැද්ද ආණ්ඩුව ඔවුන්ට ශ්‍රී ලංකාවට පැමිණීමට වීසා ලබාදීම යැයිද ඔහු පෙන්වාදුන්නේය. සිරිකොත සිද්ධියේදී විපක්ෂනායකවරයාගේ වාහනයට පවා විරෝධතාකරුවන් පහරදුන් බවත් බලපිටියේදීත් මෙවැනිම සිද්ධියකට මෑතකදී ඔහු මුහුණදුන් බවත් පැවසූ තිස්ස අත්තනායක මහතා විපක්ෂනායවරයාගේ වාහනය පොදු දේපළක් යටතට ගැනෙන බවද ඊට කළ හානි ගැන පාර්ලිමේන්තුවේදී විශේෂ ප්‍රකාශයක් කරන බවද පැවසීය. මේ අතර අද රැස්වීමට නියමිතව තිබූ එජාප නායකත්ව මණ්ඩලය පාර්ලිමේන්තු මන්ත්‍රී කරු ජයසූරිය මහතා අසනීප බැවින් කල්දැමූ බවද පැවසූ තිස්ස අත්තනායක මහතා කැසිනෝ පනත හකුළා ගන්නා ලෙසට බලකරමින් ලබන 27 වැනිදා කොළඹදී සඟ සමුළුවක් පවත්වන බවද කීවේය.", "URL": "https://sinhala.adaderana.lk/news.php?nid=38931", "Category": null, "Parent URL": null}