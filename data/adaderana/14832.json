{"Source": "Adaderana", "Timestamp": "March 14, 2011 11:06 am", "Headline": "නාම යෝජනා ඉල්ලූ පෙත්සම් 03 ක් කුණු කූඩයට  ", "News Content": "නාම යෝජනා ප්‍රතික්ෂේප කිරීම් වලට එරෙහිව ගොනු කර තිබූ පෙත්සම් 03 ක් ප්‍රතික්ෂේප කිරීමට අභියාචනාධිකරණය තීරණය කර තිබේ. එරාවුර් ප්‍රාදේශීය සභාව සඳහා එක්සත් ජාතික පක්ෂය විසින්ද, කුච්චවේලි ප්‍රාදේශීය සභාව සඳහා ලංකා සම සමාජ පක්ෂය විසින් ද, කන්තලේ ප්‍රාදේශීය සභාව සඳහා ස්වාධීන කණ්ඩායමක් විසින් ද සිය නාම යෝජනා පත්‍ර ප්‍රතික්ෂේප කිරීම් වලට එරෙහිව අභියාචනාධිකරණය හමුවෙහි පෙත්සම් ගොනුකර තිබුණි. එම පෙත්සම් අභියාචනාධිකරණය විසින් දීර්ඝ ලෙස විභාග කරනු ලැබීය. අදාළ පෙත්සම් විභාගයට නොගෙන ප්‍රතික්ෂේප කරන බව අද(14) තීන්දුව ලබාදෙමින් අභියාචනාධිකරණ සභාපති සත්‍යා හෙට්ටිගේ සහ උපාලි අබේරත්න යන විනිසුරුවරුන් ප්‍රකාශ කරනු ලැබීය. එම පෙත්සම් විභාග කිරීම සඳහා පැහැදිලි කරුණක් නොමැති බව සඳහන් කළ අභියාචනාධිකරණය ඒ අනුව ඒවා ප්‍රතික්ෂේප කරන බව කියා සිටියේය. සිය නාම යෝජනා පත්‍ර ප්‍රතික්ෂේප කිරීම මැතිවරණ නීතියට පටහැනි බැවින් ඒවා නැවත බාරගන්නා ලෙස මැතිවරණ කොමසාරිස්වරයාට නියෝගයක් පනවන ලෙස අදාළ පෙත්සම් අභියාචනාධිකරණයට ඉදිරිපත් කර තිබිණි.", "URL": "https://sinhala.adaderana.lk/news.php?nid=14832", "Category": null, "Parent URL": null}