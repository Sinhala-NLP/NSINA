{"Source": "Adaderana", "Timestamp": "August 6, 2018 01:44 pm", "Headline": "ක්‍රිකට් තරගාවලි අතරට එක්වෙන ලංකාවේ අලුත්ම තරගාවලිය ", "News Content": "ලොවපුරා පැවැත්වෙන විවිධාකාර වූ ක්‍රිකට් තරගාවලි අතරට එක්වන අසිරිමත් අපූරු ක්‍රිකට් තරගාවලිය “මයි ඩෑඩ් මයි සුපර් ස්ටාර් - ඩෑඩ්ස් ක්‍රිකට් තරගාවලිය නිල වශයෙන් ප්‍රකාශයට පත් කර කිබේ. ඒ ලෝකශූර අනූහයේ ක්‍රිකට් කණ්ඩායමේ ක්‍රීඩකයින්ගේ සහභාගිත්වයෙන් පැවැති එකඟතා ගිවිසුමට එළැඹීමේ නිල උත්සවයකින් අනතුරුවයි. කොළඹ හෝටලයක ඊයේ(05) පැවැති එම උත්සවයට අනූහයේ ලෝකශූර ක්‍රිකට් කණ්ඩායමේ නායක අමාත්‍ය අර්ජුන රණතුංග, අසංග ගුරුසිංහ, හෂාන් තිලකරත්න, සනත් ජයසූරිය, චමින්ද වාස්, ප්‍රමෝද්‍ය වික්‍රමසිංහ, රවීන්ද්‍ර පුෂ්පකුමාර, උපුල් චන්දන එක්ව සිටියහ. මීට අමතරව හිටපු ටෙස්ට් ක්‍රිකට් ක්‍රීඩකයින් වන නුවන් සොයිසා, ලංකා ද සිල්වා, අවිශ්ක ගුණවර්ධන ඇතුළුව ජ්‍යේෂ්ඨ සහ ප්‍රවීණ ක්‍රීඩකයින් රැසක් එම උත්සවයට එක්ව ඇත. තරගාවලියේ උපදේශක ලෙස කටයුතු කරන්නේ හිටපු ටෙස්ට් ක්‍රිකට් නායක අමාත්‍ය අර්ජුන රණතුංග මහතායි. අනූහයේ‍ ලෝකශූර කණ්ඩායමේ සෙසු ක්‍රීඩකයෝ තරගාවලියට එක්වන එක් එක් කණ්ඩායමේ කණ්ඩායම් නායකයින් ලෙස කටයුතු කරයි. මයි ඩෑඩ් මයි සුපර් ස්ටාර් - ඩෑඩ් ක්‍රිකට් තරගාවලියට එක්වන කණ්ඩායම් ගණන 18කි. කණ්ඩායම් නම් කිරීම පාසල් පදනම් කර ගනිමින් සිදු කෙ‍රේ. “තාත්තට ආදරෙන්” යන තේමාව යටතේ පැවැත්වෙන තරගාවලිය සඳහා එක්විය හැක්කේ පියවරුන්ට පමණක් වීමද විශේෂත්වයකි. ලබන සැප්තැම්බර් මස පැවැත්වෙන තරගාවලියේ සියලු තරග කොළඹ එන්.සී.සී. බ්ලූම්ෆීල්ඩ්, බී. ආර්. සී සහ කෝල්ට්ස් ක්‍රීඩාංගණයේදී පැවැත් වෙයි. තරගාවලියේ අවසන් පූර්ව තරග සහ අවසන් මහා තරගය දිවා රාත්‍රී තරගයක් ලෙස පැවැත්වීමටත් සංවිධායක ආයතනය තීරණය කර තිබේ. තරගාවලිය ප්‍රකාශයට පත් කිරීමේ නිල උත්සවයට එක් වෙමින් අනූහයේ ලෝකශූර ක්‍රිකට් කණ්ඩායමේ නායක අමාත්‍ය අර්ජුන රණතුංග මහතා කියා සිටියේ, ඩෑඩ්ස් ක්‍රිකට් තරගාවලිය යනු හුදු තරගාවලියක් පමණක් නොවන බවයි. සෑම ක්‍රීඩකයෙක්ම ඉස්සරහට ගේන්න ලොකු කැපකිරීමක් සිදු කරන්නේ තාත්තලා වන බැවින් ක්‍රිකට්වලට ආදරේ තාත්තලා වෙනුවෙන් යම් දෙයක් කිරීමට මෙම සංකල්පය ගෙන ආ බව ද ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=93919", "Category": null, "Parent URL": null}