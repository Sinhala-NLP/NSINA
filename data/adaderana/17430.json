{"Source": "Adaderana", "Timestamp": "July 16, 2011 10:58 am", "Headline": "කතරගම ඇසළ මංගල්‍යය නිමාවට පත්වෙයි", "News Content": "රුහුණු කතරගම දේවාලයේ ඇසළ මංගල්‍යය අද(16) උදෑසන නිමාවට පත්විය. අද උදෑසන 8 ට පමණ මැණික් ග‍ඟේ දිය කැපීමෙන් අනතුරුව මෙවර ඇසළ මංගල්‍යය චාරිත්‍රානුකූලව අවසන් වූ බව වාර්තා වේ. දියකැපීමේ අවස්ථාව සඳහා හින්දු සහ බෞද්ධ බැතිමතුන් පන් දහසකට අධික පිරිසක් සහභාගී වී සිටි බව කතරගම අද දෙරණ ප්‍රාදේශීය වාර්තාකරු කියා සිටියේය. පාද යාත්‍රාවෙන් කතරගමට පැමිණ සිටි බැතිමතුන් ද දියකැපීමෙන් අනතුරුව එම ස්ථානයේ ජලය ද රැගෙන සිය ගම්බිම් බලා පිටත්ව යාම ආරම්භ කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=17430", "Category": null, "Parent URL": null}