{"Source": "Adaderana", "Timestamp": "June 1, 2015 11:30 am", "Headline": "ජනපතිගේ රැස්වීමට ගිනි අවි රැගෙන ඒම-සැකකරුවන්ට ඇප ලැබෙයි", "News Content": "ජනාධිපති මෛත්‍රීපාල සිරිසේන මහතා සහභාගී වූ රැස්වීමකට ගිනි අවියක් රැගෙන පැමිණි බව කියන හමුදා කෝප්‍රල්වරයාගේ සිද්ධියට අදාළව අත්අඩංගුවට ගනු ලැබූ සහකාර පොලිස් අධිකාරී,හමුදා කෝප්‍රල් සහ පොලිස් සැරයන් යන තිදෙනාම අධිකරණයෙන් ඇප මත නිදහස් කර තිබේ.තිදෙනා අද (01) අඟුණකොළපැලැස්ස මහේස්ත්‍රාත් අධිකරණයට ඉදිරිපත් කිරීමෙන් පසු ප්‍රධාන මහේස්ත්‍රාත් මයුර සමරතුංග මහතා විසින් සැකකරුවන්ට ඇප ලබාදී ඇති බව අද දෙරණ වාර්තාකරු පවසයි.ඒ අනුව එක් සැකකරුවෙකුට ලක්ෂ 2 බැගින් ශරීර ඇප හා රු.25,000 බැගින් මුදල් ඇප මත නිදහස් කර ඇති අතර සෑම සති දෙකකට වරක්ම අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසද අධිකරණය විසින් දැනුම්දී තිබේ.ඉකුත් අප්‍රේල් මස පසුගිය 25 වන දින අඟුණකොළපැලැස්ස ප්‍රදේශයේ පැවති ජනාධිපතිවරයා සහභාගිවූ රැස්වීමකට හිටපු ජනාධිපතිවරයාගේ ආරක්ෂක අංශයේ සේවයේ නියුතුව සිටි හමුදා කෝප්‍රල්වරයෙකු ගිනි අවියක් රැගෙන පැමිණ ඇතැයි සඳහන්ය.ඉන් ඉක්බිතිව මැයි මස 14 වන දින සැකකාර හමුදා කෝප්‍රල්වරයා අත්අඩංගුවට ගත් අතර පසුව සහකාර පොලිස් අධිකාරීවරයා සහ පොලිස් සැරයන්වරයා පොලිස් විශේෂ විමර්ශන ඒකකය විසින් අත්අඩංගුවට ගෙන අධිකරණයට ඉදිරිපත් කරන ලදුව රක්ෂිත බන්ධනාගාර ගත කර තිබිණි.", "URL": "https://sinhala.adaderana.lk/news.php?nid=51710", "Category": null, "Parent URL": null}