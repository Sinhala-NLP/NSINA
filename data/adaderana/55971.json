{"Source": "Adaderana", "Timestamp": "December 27, 2015 12:31 pm", "Headline": "සුමන්තිරන්  විග්නේෂ්වරන්ට  දෙහිකපයි ", "News Content": "උතුරු පලාත් ප්‍රධාන අමාත්‍යවරයා දෙමළ ජාතික සන්ධානයට හිතවාදී දමිළ ජනතාව අතරමං කරමින් සිටින බව එම සන්ධානයේ පාර්ලිමේන්තු මන්ත්‍රී එම්.ඒ.සුමන්තිරන් මහතා පවසයි. උතුරු පළාත් ප්‍රධාන අමාත්‍යවරයාගේ ප්‍රධානත්වයෙන් දෙමළ ජනතාවගේ ගැටලු විසඳීම සඳහා පත්කරගත් නව කමිටුව පිළිබඳ අදහස් පළ කරමින් මන්ත්‍රීවරයා මේ බව ප්‍රකාශ කර ඇති බව සඳහන්ය.උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා බලයට ගෙන ආ දෙමළ ජාතික සන්ධානය පසෙකළා කටයුතු කිරිමට ඔහුට හැකියාවක් නොමැති බව පෙන්වාදෙන එම්.ඒ.සුමන්තිරන් මන්ත්‍රීවරයා පවසන්නේ විග්නේෂ්වරන් මහතාට සන්ධානයේ නායකත්වය නොසලකා කටයුතු කළ නොහැකි බවයි. දෙමළ ජාතික සන්ධානය නොසලකා කටයුතු කරන දෙමළ දේශපාලනඥයින් පිළිබඳ ද්‍රවිඩ ජනතාව ඉදිරියේ දී සුදුසු තීරණයක් ගනු ඇති බව සුමන්තිරන් මන්ත්‍රීවරයා පවසයි.මේ අතර දෙමළ ජාතික සන්ධානයේ නායක ආර්.සම්.සම්බන්ධන් මහතා සහ උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා අතර දෙමළ ජාතික සන්ධානය තුළ මතුව ඇති මෙම ගැටලුකාරී තත්ත්වය සම්බන්ධයෙන් පැවති සාකච්ඡාව අසාර්ථක බව වාර්තා වෙයි. දෙමළ ජාතික සන්ධානයේ ජ්‍යෙෂ්ඨ ප්‍රකාශකයෙකු ඉන්දීය මාධ්‍ය වෙත ප්‍රකාශ කර ඇත්තේ සි.වි.විග්නේෂ්වරන් මහතා දෙමළ ජාතික සන්ධානයට ද්‍රෝහිකම් කරන බවට චෝදනා කර ඇති බවයි. කෙසේවෙතත් උද්ගතව ඇති තත්ත්වය සම්බන්ධයෙන් දෙපාර්ශවයම ඉදිරියේ දී යළිත් හමුවී සාකච්ඡා කිරීමට නියමිත බවයි වාර්තා වන්නේ.", "URL": "https://sinhala.adaderana.lk/news.php?nid=55971", "Category": null, "Parent URL": null}