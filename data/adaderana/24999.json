{"Source": "Adaderana", "Timestamp": "June 13, 2012 03:07 pm", "Headline": "මැගසින් බන්ධනාගාරයේ ගැටුමට සම්බන්ධ 58 දෙනා තවදුරටත් රිමාන්ඩ්", "News Content": "පසුගියදා මැගසින් බන්ධනාගාරයේ ඇතිවූ ගැටුම සම්බන්ධයෙන් අත්අඩංගුවට ගත් සැකකරුවන් 58 දෙනා තවදුරටත් රිමාන්ඩ් භාරයේ තබන ලෙස කොළඹ මහේස්ත්‍රාත් අධිකරණය නියෝග කර තිබේ. අදාළ නඩුව අද (13) කැඳවූ අවස්ථාවේ බන්ධනාගාර නිලධාරීන් විසින් සැකකරුවන් අධිකරණය හමුවට ඉදිරිපත් කර තිබිණි. මෙම සිද්ධියට අදාළ පරීක්ෂණ අවසන් කොට ඇති බව කොළඹ අපරාධ කොට්ඨාසය විසින් අධිකරණයට වාර්තාවක් ඉදිරිපත් කරමින් ප්‍රකාශ ක‍ර තිබේ. එම පරීක්ෂණ වාර්තා නීතිපති දෙපාර්තමේන්තුව වෙත ඉදිරිපත් කර ඇති බවත් එහෙත් නීතිපති උපදෙස් මේ වන තෙක් ලැබී නොමැති බවත් පොලිසිය සඳහන් කරයි. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා මෙම සියලු සැකකරුවන් ලබන 26 වන දින දක්වා තවදුරටත් රිමාන්ඩ් භාරයේ තබන ලෙස නියෝග කළේය.", "URL": "https://sinhala.adaderana.lk/news.php?nid=24999", "Category": null, "Parent URL": null}