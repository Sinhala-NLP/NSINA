{"Source": "Adaderana", "Timestamp": "February 13, 2017 03:28 pm", "Headline": " අලුත්ගම සිද්ධිය-හෙට අධිකරණයට කරුණු වාර්තා කරනවාලු", "News Content": "අලුත්ගම, මොරගල්ල ප්‍රදේශයේ නිවාඩු නිකේතනයක සංචාරකයින් රැදී සිටි කාමර තුළ තිබී, බීර සහ මත්පැන් බෝතල් කිහිපයක් සුරාබදු නිලධාරීන් විසින් රැගෙන යාම පිළිබඳව හෙට(14) දිනයේ අධිකරණයට කරුණු වාර්තා කරන බව පොලීසිය පවසයි.මොරගල්ල සුරාබදු කාර්යාලයේ නිලධාරීන් පිරිසක් විසින් පසුගියදා නිවාඩු නිකේතනයක් පරීක්ෂා කර තිබේ.එම අවස්ථාවේදී විදේශිකයන් බැහැරව ගොස් සිට ඇති අතර එම නිලධාරීන් භීර සහ මත්පැන් බෝතල් රැගෙන ගොස් තිබේ.මේ සම්බන්ධයෙන් ජර්මානු ජාතිකයන් දෙදෙනෙකු සහ නිවාඩු නිකේතනයේ හිමිකරු අලුත්ගම පොලීසියට පැමිණිලි කර තිබුණි.සුරාබදු නිලධාරීන්ගේ පරීක්ෂාවෙන් පසු සංචාරකයෙකු සතුව තිබූ ජංගම දුරකථනයක් ද අස්ථාන ගතවී ඇති බවට පොලීසියට පැමිණිලි කර තිබේ.වැටලීම සිදුකරන අවස්ථාවේ නිවාඩු නිකේතනයේ හිමිකරුට ද සුරාබදු නිලධාරීන් තර්ජනය කොට තිබේඅදාළ පැමිණිල්ල විභාගය සඳහා වැටලීම සිදුකළ මොරගල්ල සුරාබදු කාර්යාලයේ නිලධාරීන්ට සහ පැමිණිලිකාර පාර්ශවයට අද(13) පෙරවරු 10.00ට අලුත්ගම පොලීසියට පැමිණෙන ලෙස දැනුම්දී තිබුණි.දැනුම් දුන් වේලාවට සංචාරකයන් පොලීසියට පැමිණ ඇති අතර සුරාබදු නිලධාරීන් පැමිණ ඇත්තේ පැය එකහමාරක පමණ ප්‍රමාදයකින් පසුව බව වාර්තා වෙයි.සිද්ධියට අදාළව සුරා බදු නිලධාරීන් හත් දෙනෙකුට එරෙහිව පැමිණිල්ල ඉදිරිපත් කර ඇති අතර පැමිණ ඇත්තේ විත්තිකරුවන් දෙදෙනෙක් පමණක් බව පොලීසිය සඳහන් කරයි.ඒ හේතුවෙන් වැටලීම සිදුකළ ප්‍රධාන සුරාබදු වැටලීම් නිලධාරීයා ඇතුළු සෙසු විත්තිකරුවන්ට හෙට දිනයේ අලුත්ගම පොලීසියට පැමිණෙන ලෙසත් ඉන් අනතුරුව මේ පිළිබඳව අධිකරණයට කරුණු වාර්තා කරන බවත් අද දෙරණ කළ විමසීමකදී පොලීසිය ප්‍රකාශ කරයි.", "URL": "https://sinhala.adaderana.lk/news.php?nid=69566", "Category": null, "Parent URL": null}