{"Source": "Adaderana", "Timestamp": "August 17, 2013 12:47 pm", "Headline": "මැ.කො උතුරේ සංචාරයේ!", "News Content": "මැතිවරණ කොමසාරිස් මහින්ද දේශප්‍රිය මහතා ලබන සතියේ දී උතුරු ප්‍රදේශයේ සංචාරයක නිරත වීමට සැලසුම් කර තිබේ. ලබන 21 වන දින මැතිවරණ කොමසාරිස්වරයා උතුරු ප්‍රදේශයේ සංචාරය කිරීමට නියමිත බව මැතිවරණ මහලේකම් කාර්යාල ප්‍රකාශකයෙකු සඳහන් කළේය. උතුරු ප්‍රදේශයේ රාජ්‍ය නිලධාරීන් මුණගැසි සාකච්ජා කිරීම මැතිවරණ කොමසාරිස්වරයාගේ මෙම සංචාරයේ ප්‍රධාන අරමුණය. එමෙන්ම මෙවර පළාත් සභා මැතිවරණයට උතුරු ප්‍රදේශයෙන් තරගවදින අපේක්ෂකයන් මුණගැසී සාකච්ජා කිරීම කොමසාරිස්වරයාගේ සංචාරයේ තවත් අරමුණක් බව මැතිවරණ මහලේකම් කාර්යාලයේ එම ප්‍රකාශකයා සඳහන් කළේය. මෙවර මැතිවරණයට තරග කරන අපේක්ෂකයන්ට පවතින ගැටලු පිළිබඳවද මෙම සංචාරයේදී මැතිවරණ කොමසාරිස්වරයා එම අපේක්ෂකයන් සමඟ සාකච්ජා කිරීමට නියමිතය. එමෙන්ම රාජ්‍ය දේපළ භාවිතා කිරීම පිළිබඳවත්, ඒ සම්බන්ධයෙන් ගත යුතු ක්‍රියාමාර්ග පිළිබඳවත් එම සංචාරයේ දී මැතිවරණ කොමසාරිස් මහින්ද දේශප්‍රිය මහතාගේ අවධානය යොමු වනු ඇති බව එම ප්‍රකාශකයා වැඩිදුරටත් සඳහන් කළේය. මේ අතර ඉදිරි සතිවල දී මැතිවරණ කොමසාරිස් මහින්ද දේශප්‍රිය මහතා මෙවර පළාත් සභා මැතිවරණය පැවැත්වෙන සෙසු පළාත්වල සංචාරය කිරීමට නියමිතව තිබේ.", "URL": "https://sinhala.adaderana.lk/news.php?nid=36699", "Category": null, "Parent URL": null}