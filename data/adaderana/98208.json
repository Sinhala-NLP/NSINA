{"Source": "Adaderana", "Timestamp": "October 25, 2018 02:32 pm", "Headline": "උණ්ඩ දුන්න හමුදා නිලධාරීන් පොලීසියට මාට්ටු", "News Content": "පසුගිය දා සියඹලාණ්ඩුව ප්‍රදේශයේදී ටී-56 වර්ගයේ උණ්ඩ 2958ක් අත්අඩංගුවට ගැනීමේ සිද්ධිය සම්බන්ධයෙන් යුද හමුදා මේජර්වරයෙකු ඇතුළු සෙබළුන් දෙදෙනෙකු පොලීසිය විසින් අත්අඩංගුවට ගෙන තිබේ. පසුගිය ඔක්තෝබර් මස 21 වන දා උදෑසන 10ට පමණ සියඹලාණ්ඩුව පොලිස් වසමේ දොඹගහවෙ ප්‍රදේශයේ දී සියඹලාණ්ඩුව පොලිස් ස්ථානයේ නිලධාරීන්ට ලද තොරතුරක් මත මෙම වැටලීම සිදු කර ඇත. වැල්ලවාය දෙසට ධාවනය වු වෑන් රථයක ගමන්ගත් සැකකරුවෙකු ගමන් මල්ලේ තිබී ටී-56 ගිනි අවි සඳහා භාවිතා කරන පතරොම් 2958ක් සහ පිස්තෝල අවි සඳහා භාවිතා කරන මිලිමීටර 9 වර්ගයේ පතරොම් 32 ක් සමඟ සැකකරුවකු අත්අඩංගුවට ගෙන තිබේ. අත්අඩංගුවට ගත් සැකකරු හික්කඩුව ප්‍රදේශයේ පදිංචි ලද්දු රෝෂාන් යන අය බව පොලීසිය පවසයි. සංවිධානාත්මක අපරාධකරුවෙක් වන කොස්ගොඩ සුජීගේ ගෝලයෙකු දැනට ගාල්ල බන්ධනාගාරයේ සිටින ජයලත් සුද්දා යන අයගේ කොන්ත්‍රාත්තුවක් මත මෙම පතරොම් තොගය සියබලාණ්ඩුවේ සිට ගාල්ල ප්‍රදේශයට රැගෙන යමින් සිටි බවට සැකකරුගෙන් සිදු කළ ප්‍රශ්න කිරීම්වලදී අනාවරණය වී තිබේ. මේ සම්බන්ධයෙන් සියඹලාණ්ඩුව පොලීසිය විසින් වැඩිදුර විමර්ශන පවත්වා තිබේ. ඒ අනුව ඊයේ(24) දිනයේ දී පදවි පරාක්‍රම පුර යුද හමුදා කඳවුරේ දී සියඹලාණ්ඩුව පොලීසිය මඟින් මෙම සිද්ධිය සම්බන්ධ මේජර්වරයෙකු ඇතුලු සැකකරුවන් තිදෙනෙක් අත්අඩංගුවට ගෙන තිබේ. අත්අඩංගුවට පත් සැකකරුවන් අතර, වයස අවුරුදු 40 ක් වන කුලියාපිටියේ පදිංචි යුද හමුදා මේජර්වරයෙකු වන ශිරන්ත සංජීව දිසානායක, වයස අවුරුදු 29 ක් වු හෙට්ටිපොල ප්‍රදේශයේ පදිංචි හවඩියලාගේ ගෙදර අකිල සම්පත් යන ලාන්ස් කෝප්‍රල්වරයෙක් හා වයස අවුරුදු 20 ක් වු මහියංගනය ප්‍රදේශයේ පදිංචි දෙහිකිඳවල මුදියන්සේලාගේ මලින්ද මධුසංක යන සෙබලෙකු අයත් වෙයි. මෙම මේජර්වරයා රැඳී සිටි යුද හමුදා නිවස්නය පිටුපස කැලෑබද ප්‍රදේශයේ තිබී පතරොම් බහාලා තිබු පෙට්ටි 4 ක් සියඹලාණ්ඩුව පොලීසිය විසින් සොයා ගෙන ඇත. සියඹලාණ්ඩුව පොලීසිය වැඩි දුර පරීක්ෂණ සිදු කරයි.", "URL": "https://sinhala.adaderana.lk/news.php?nid=98208", "Category": null, "Parent URL": null}