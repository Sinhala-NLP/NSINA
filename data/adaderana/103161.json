{"Source": "Adaderana", "Timestamp": "January 27, 2019 02:26 pm", "Headline": "අවම උෂ්ණත්වයක පවත්වන පිහිනුම් ඉසව්වක්", "News Content": "දකුණුදිග ජර්මනියේ ඩැනියුබ් ගංගාවේ පිහිනුම් ඉසව්වක් සංවිධානය කර තිබේ. එය පැවැත්වුණේ සෙල්සියස් අංශක 2.5ක ඉතාමත් අවම උෂ්ණත්වයක් තුළයි. දකුණුදිග ජර්මනියේ ඩැනියුබ් ගංගාව ආශ්‍රිතව වාර්ෂිකව පැවැත්වෙන මෙම පිහිනුම් ඉසව්ව මෙවර පැවැත්වුණේ පිහිනුම් ක්‍රීඩකයින් 1917කගේ සහභාගීත්වයෙන්. එහිදී ඔවුන් අයිස් මිදුණු ජලයේ පිහිනා තරණය කළ යුතු මුළු දුර මීටර් 400ක්. මේ වනවිට දශක පහක් සපිරෙන මෙම පිහිනුම් ඉසව්ව ජර්මනිය තුළ අතිශය ජනප්‍රිය අංගයක් බවට පත්ව තිබේ. ඩැනියුබ් ගංගාවේ මෙම පිහිනුම් ඉසව්ව් පැවැත්වුණේ සෙල්සියස් අංශක 2.5ක අවම උෂ්ණත්වයක් තුළයි. ශරීර උෂ්ණත්වය අස්වාභාවිකව අඩුවු නිසා පිහිනුම් ක්‍රීඩකයින් 20 දෙනෙකුට පමණ අතරමඟදී ඉන් ඉවත් වීමට සිදු විය. මේ අතර පිහිනුම් ක්‍රීඩකයින්ට ශරීරය උණුසුම් කරන ආහාර පාන වලින් සංග්‍රහ කිරීමට ස්වේච්ඡා සේවකයින් කටයුතු කළේය. වාර්ෂිකව පැවත්වෙන මේ සඳහා පිහිනුම් ක්‍රීඩකයින් ඉතාමත් උනන්දුවෙන් සහ උද්යෝගයෙන් සහභාගී වන බව විදෙස් වාර්තාවල වැඩිදුරටත් සඳහන්.", "URL": "https://sinhala.adaderana.lk/news.php?nid=103161", "Category": null, "Parent URL": null}