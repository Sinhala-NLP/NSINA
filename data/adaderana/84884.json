{"Source": "Adaderana", "Timestamp": "February 27, 2018 06:55 am", "Headline": "‍නීතිය හා සාමය සති දෙකකින් ෆොන්සේකාගේ අතට", "News Content": "නීතිය හා සාමය පිළිබද අමාත්‍ය ධුරය සඳහා ෆීල්ඩ් මාෂල් සරත් ෆොන්සේකා මහතා පත් කරන බව සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි. ඔහු පෙන්වා දෙන්නේ අග‍්‍රාමාත්‍ය රනිල් වික‍්‍රමසිංහ මහතා නීතිය හා සාමය පිළිබඳ අමාත්‍යාංශය බාරගෙන ඇත්තේ සති දෙකක කාලයක් සඳහා පමණක් බවයි. සරත් ෆොන්සේකා මහතා නීතිය හා සාමය පිළිබඳ අමාත්‍යාංශයට පත්වීමට පොලිස් දෙපාර්තමේන්තුවේ ඉහළ නිලධාරීන් අකමැත්ත පල කළ ද පහළ ශ්‍රේණියේ නිලධාරීන් කැමැත්ත පල කරන බව රාජිත සේනාරත්න අමාත්‍යවරයා පවසයි. සෘජු තීන්දු තිරණ ගන්නා දක්ෂයින් නීතිය හා සාමය පිළිබඳ අමාත්‍යාංශයට අවශ්‍ය වන අතර ඩබල් ගේම් ගසන පුද්ගලයින් මෙම තනතුරුට සුදුසු නොවන බව අමාත්‍යවරයා පෙන්වා දෙයි. සෞඛ්‍ය අමාත්‍යාංශයේ ඊයේ26 පැවති සාකච්ඡාවකදී සෞඛ්‍ය අමාත්‍ය රාජිත සේනාරත්න මහතා මෙම කරුණු අනාවරණය කර ඇති බව සඳහන් වෙයි. ඇමතිවරුන්ට අවශ්‍ය පරිදි කැබිනට් මණ්ඩලය සංශෝධනය කිරීමට නොහැකි බවත් ඉදිරි වසර දෙකක කාලය තුළ දී රජය ජනතාව වෙනුවෙන් සේවය කළ යුතු බවත් රාජිත සේනාරත්න අමාත්‍යවරයා මෙහිදි ප‍්‍රකාශ කර තිබේ.", "URL": "https://sinhala.adaderana.lk/news.php?nid=84884", "Category": null, "Parent URL": null}