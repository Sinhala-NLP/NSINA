{"Source": "Adaderana", "Timestamp": "May 15, 2016 09:03 am", "Headline": "කැළඹිල්ල තවමත් - දිවයිනේ ප්‍රදේශ රැසකට තවදුරටත් වැසි ", "News Content": "වායුගෝලයේ පවතින කැළඹිලි සහගත තත්ත්වය හේතුවෙන් දිවයිනේ ප්‍රදේශ රැසකට වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි.ගත වු පැය 24ක කාලය තුළ දී ද දිවයිනේ ප්‍රදේශ රැසකට තද වැසී වාර්තා වී ඇත.වැසි පවතින අවස්ථාවල දී සිදුවිය හැකි අකුණු අනතුරු වළක්වා ගැනීමට පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියි.මේ අතර පවත්නා වර්ෂාපතනය හේතුවෙන් දැදුරුඔය ජලාශයේ වාන් දොරටු 05ක් විවෘත කර ඇති බව පුත්තලම ආපදා කළමණාකරන ඒකකය පවසයි.අඩි 04 බැගින් වාන් දොරටු 05ක් විවෘත කර ඇති බැවින් දැදුරුඔය ආශ්‍රිත පහත් බිම්වල ජිවත්වන ජනතාව විමසිලිමත්විය යුතු බව එම ඒකකය කියයි.ඉගිනිමිටිය, රාජාංගනය සහ තබ්බෝව යන ජලාශවල ද ජල මට්ටම ඉහලයා හැකි බව පුත්තලම දිස්ත්‍රික් ආපදා කළමණාකරණ ඒකකය පැවසීය.මේ අතර කලාඔයේ ජල මට්ටම ඉහළයාම හේතුවෙන් පුත්තලම මන්නාරම මාර්ගය එළුවන්කුලම ප්‍රදේශයෙන් යටවී ඇති බව සඳහන්ය.කොළඹ දිස්ත්‍රික්කයේද නිවාස කිහිපයක ජනතාව ජල ගැලීම් හේතුවෙන් පීඩාවට පත්ව ඇති බව ආපදා කළමණාකාරණ මධ්‍යස්ථානය පවසයි.මධ්‍යම කඳුකරයේ ද බටහිර බෑහුම් ප්‍රදේශවලට ඊයේ රාත්‍රීයේ සිට අධික වර්ෂාවක් ඇඳ හැලෙන බව අද දෙරණ වාර්තාකරුවන් පැවසුවේය.පවතින වැසි සහිත කාලගුණ තත්ත්වය හේතුවෙන් හැටන් - කොළඹ ප්‍රධාන මාර්ගයේ සහ හැටන් - නුවරළුළිය ප්‍රධාන මාර්ගයේ දැඩි මීදුම් තත්ත්වයක් පවතින අතර රථ වාහන ධාවනයේදී සැලකිලිමත්විය යුතු බව පොලිසිය කියයි.", "URL": "https://sinhala.adaderana.lk/news.php?nid=60153", "Category": null, "Parent URL": null}