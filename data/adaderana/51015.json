{"Source": "Adaderana", "Timestamp": "April 30, 2015 02:53 pm", "Headline": "ද්විත්ව පුරවැසියන්ට පාර්ලිමේන්තුවට යන්න බෑ", "News Content": "ද්විත්ව පුරවැසිභාවය හිමි අයට පාර්ලිමේන්තු මහ මැතිවරණයකට තරඟ කළ නොහැකි බවට 19 වන ආණ්ඩුක්‍රම ව්‍යවස්ථා සංශෝධනය තුළ විධිවිධාන ඇතුළත් බව විදේශ කටයුතු නියෝජ්‍ය අමාත්‍ය අජිත් පී පෙරේරා මහතා පවසයි.ශ්‍රී ලාංකික පුරවැසියෙකුට වෙනත් රටක පුරවැසිභාවය ලැබෙන විට අනුශංගික ලෙස ශ්‍රී ලංකාවේ පුරවැසිභාවය අහිමිවන බව හෙතෙම අද දෙරණ කළ විමසීමකදී සඳහන් කළේය.එසේ වුවද යළි උපන්බිමේ පුරවැසිභාවය ඉල්ලා සිටිය හැකි බවද,එකී ඉල්ලීමට අවසර ලැබුණහොත් කිසියම් අයෙකුට ඒ අනුව ද්විත්ව පුරවැසිභාවය හිමිවන බවද ඔහු පෙන්වා දු‍න්නේය.මේ අතර අද (30) කොළඹ පැවති මාධ්‍ය හමුවකදී ආණ්ඩුක්‍රම ව්‍යවස්ථා කෙටුම්පත් කණ්ඩායමේ සාමාජික,ජනාධිපති නීතිඥ,ආචාර්ය ජයම්පති වික්‍රමරත්න මහතා කියා සිටියේ මහමැතිවරණයකට තරඟ කිරීම සඳහා 'ශ්‍රී ලාංකික පුරවැසියෙකුවීම\"අත්‍යවශ්‍ය සුදුසුකමක් බවයි.මේ අතර ආගමන විගමන පාලක එන්.එම් රණසිංහ මහතා කියා සිටියේ බැසිල් රාජපක්ෂ මහතාට සහ ගෝඨාභය රාජපක්ෂ මහතාට ද්විත්ව පුරවැසිභාවය හිමි බවයි.අද දෙරණ කළ විමසීමකදී ආගමන විගමන පාලකවරයා වැඩිදුරටත් කියා සිටියේ අද ඊයෙක සිට නොව දිගු කාලයක සිට මොවුන් දෙදෙනා ද්විත්ව පුරවැසියන් වන බවයි.", "URL": "https://sinhala.adaderana.lk/news.php?nid=51015", "Category": null, "Parent URL": null}