{"Source": "Adaderana", "Timestamp": "December 21, 2011 01:11 pm", "Headline": "සිසු පා ගමන නිසා පේරාදෙණියට දැඩි රැකවල් යොදයි", "News Content": "පේරාදෙණිය විශ්ව විද්‍යාලයේ සිසුන් පිරිසක් අද(21) දිනයේ පැවැත්වීමට නියමිතව තිබූ පා ගමනක් හේතුවෙන් පේරාදෙණිය නගරය සහ විශ්ව විද්‍යාලය අවට ප්‍රදේශවල දැඩි පොලිස් හා හමුදා රැකවල් යොදා ති‍බේ. පෞද්ගලික විශ්ව විද්‍යාල පනත ගෙන ඒම ඇතුළු කරුණු කිහිපයක් සම්බන්ධයෙන් විරෝධය පළ කිරීම සඳහා පේරාදෙණියේ සිට කොළඹ දක්වා පාගමනින් පැමිණීමට සිසුන් සංවිධානය කර තිබුණි. එහෙත් පේරාදෙණියේ සිට කොළඹ දක්වා විශ්ව විද්‍යාල සිසුන් සහභාගී වීමට නියමිතව තිබූ පා ගමන අත්හිටුවන ලෙස මහනුවර මහේස්ත්‍රාත් අධිකරණය නියෝග කර තිබේ. මේ සම්බන්ධයෙන් පේරාදෙණිය පොලිසිය කළ ඉල්ලීමක් සලකා බැලූ මහනුවර මහේස්ත්‍රාත් අධිකරණය අදාළ පෙළපාලිය අත්හිටුවන ලෙස පේරාදෙණිය විශ්ව විද්‍යාලයේ ශිෂ්‍ය සංගමයේ සභාපතිවරයා ඇතුළු නිලධාරීන්ට සහ සාමාජිකයින්ට නියෝග කරනු ලැබීය. අද දහවල් වන තෙක් විශ්ව විද්‍යාලය අවට ප්‍රදේශවල උණුසුම්කාරී තත්ත්වයක් පැවති බව අද දෙරණ ප්‍රාදේශීය වාර්තාකරු කමල් සුරවීර ප්‍රකාශ කළේය. මේ අතර විශ්ව විද්‍යාල සිසුන්ගේ මව්පියන් යැයි හඳුන්වාගත් කණ්ඩායමක් ගලහ මංසන්ධිය ආසන්නයේ විරෝධතාවක නිරත වී තිබේ. දේශපාලන කණ්ඩායම්වල අතකොළු බවට පත්වීමට තම දරුවන්ට ඉඩදීමට නොහැකි බව ඔවුන් සඳහන් කළ බව අද දෙරණ වාර්තාකරු ප්‍රකාශ කළේය. පොලිසිය සහ යුද හමුදාව මගින් අදාළ පිරිස එම ස්ථානයෙන් ඉවත්කිරීමට කටයුතු කළ බව ඔහු සඳහන් කළේය. කෙසේ වුව ද යෝජිත පාගමන පැවැත්වීමට පියවර ගන්නා බව අන්තර් විශ්ව විද්‍යාලයීය ශිෂ්‍ය බල මණ්ඩලයේ සභාපති සංජීව බණ්ඩාර සඳහන් ‍කළේය. ආණ්ඩුව විසින් ගෙනඒමට කටයුතු කරන පෞද්ගලික විශ්ව විද්‍යාල පනත වහා අහෝසි කිරීමට කටයුතු කළ යුතු බව ද ඔහු අවධාරණය කළේය. මේ වන විට විශ්ව විද්‍යාලයේ සිසුන් පා ගමන ආරම්භ කර ඇති බව ද වාර්තා වේ.", "URL": "https://sinhala.adaderana.lk/news.php?nid=20845", "Category": null, "Parent URL": null}