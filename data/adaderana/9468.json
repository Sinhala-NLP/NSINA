{"Source": "Adaderana", "Timestamp": "July 8, 2010 10:44 am", "Headline": "මූන්ට එරෙහිව විමල් මාරාන්තික උපවාසයේ ", "News Content": "ජාතික නිදහස් පෙරමුණේ නායක නිවාස,ඉදිකිරීම් හා පොදුපහසුකම් අමාත්‍ය විමල් වීරවංශ මහතා සිය පක්ෂය විසින් එක්සත් ජාතීන්ගේ කොළඹ කාර්යාලය ඉදිරිපිට සංවිධානය කර ඇති උපවාසයට වාඩි වූ බව අද දෙරණ වාර්තාකරු සඳහන් කරයි. එක්සත් ජාතීන්ගේ සංවිධානය විසින් ශ්‍රී ලංකාවේ යුද අපරාධ සිදුවූ බවට වන චෝදනා සැලකිල්ලට ගෙන ඒ පිළිබඳ තමන්ට උපදෙස් ලබාගැනීම සඳහා මහ ලේකම් බෑන්කී මූන් විසින් පත් කළ විද්වත් කමිටුව ඉල්ලා අස්කර ගන්නා ලෙස ඉල්ලා මෙම උපවාසය පවත්වමින් තිබුණි. ජාතික නිදහස් පෙරමුණ විසින් පෙරේදා(06) දිනයේ එක්සත් ජාතීන්ගේ කොළඹ කාර්යාලය ඉදිරිපිට දැවැන්ත විරෝධතා ව්‍යාපාරයක් ආරම්භ කළ අතර එයින් පසුව එය උපවාසයක් බවට පරිවර්තනය කරන ලදී. බෑන්කී මූන් විසින් මෙම කමිටුව ඉවත්කර ගැනීම වෙනුවෙන් තීරණයක් ඊයේ දිනයේ ලබාදිය යුතු බවත්, එසේ නොවුණහොත් එම උපවාසය මාරාන්තික උපවාසයක් බවට පරිවර්තනය කරන ලද බවත් විමල් වීරවංශ මහතා විසින් මීට පෙරාතුව ප්‍රකාශ කර තිබුණි. ජාතික නිදහස් පෙරමුණේ තීරණයට බෑන්කී මූන් විසින් යහපත් ප්‍රතිචාරයක් නොදැක්වීම හේතුවෙන් මාරාන්තික උපවාසයක් ආරම්භ කළ බවත්,එම උපවාසයට තමන්ද එක්වීමට තීරණය කළ බවත් හෙතෙම මීට ස්වල්ප මොහොතකට පෙර මාධ්‍යවේදීන් අමතා ප්‍රකාශ කර ඇත.", "URL": "https://sinhala.adaderana.lk/news.php?nid=9468", "Category": null, "Parent URL": null}