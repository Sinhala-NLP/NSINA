{"Source": "Adaderana", "Timestamp": "June 8, 2018 10:38 pm", "Headline": "ලක්ෂ 30 ආපහු දෙන්න මම ලෑස්තියි-සුජීව", "News Content": "පර්පචුවල් ට්‍රෙෂරීස් සමාගමට අනුබද්ධිත ඩබ්ලිව්.එම් මෙන්ඩිස් සමාගමෙන් ලැබුණු රුපියල් ලක්ෂ 30ක මුදල ඉල්ලීමක් කළහොත් නැවත පරිත්‍යාග කිරීමට තමන් සූදානම් බව රාජ්‍ය අමාත්‍ය සූජීව සේනසිංහ මහතා පවසයි. අද විශේෂ මාධ්‍ය හමුවක් කැඳවමින් රාජ්‍ය අමාත්‍යවරයා මේ බව සදහන් කළේය. මේ අතර අල්ලස් හෝ දූෂණ චෝදනා විමර්ශන කොමිෂන් සභාවේ කොමසාරිස් සී.නෙවිල් ගුරුගේ මහතා රත්නපුර පැවති සම්මන්ත්‍රණයකට සහභාගි වූ අවස්ථාවේදී සඳහන් කළේ අර්ජුන් ඇලෝෂියස්ගෙන් මුදල් ලබාගත් මන්ත්‍රීවරුන්ට එරෙහිව මෙතෙක් කිසිඳු පැමිණිල්ලක් කොමිසම වෙත ඉදිරිපත් වී නොමැති බවයි. මේ අතර පර්පචුඅල් ට්‍රෙෂරීස් සමාගමෙන් එක්සත් ජාතික පක්ෂ ප්‍රභලයින් රැසක් මුදල් ලබාගෙන ඇති බවට චෝදනා එල්ලවී ඇතැයි එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්දානන්ද අලුත්ගමගේ මහතා පවසයි. ඔහු මේ බව සඳහන් කළේ ඊයේ කොළඹ පැවැති සම්මන්ත්‍රණයකට සහභාගී වෙමිනි.", "URL": "https://sinhala.adaderana.lk/news.php?nid=90593", "Category": null, "Parent URL": null}