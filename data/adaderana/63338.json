{"Source": "Adaderana", "Timestamp": "August 22, 2016 12:28 pm", "Headline": "නාමල්ට ඇප ලැබෙයි", "News Content": "රක්ෂිත බන්ධනාගාර ගත කර සිටි පාර්ලිමේන්තු මන්ත්‍රී නාමල් රාජපක්ෂ මහතා ඇප මත මුදාහැරීමට කොළඹ මහේස්ත්‍රාත් අධිකරණය නියම කර තිබේ.මුදල් විශූද්ධිකරණ පනත යටතේ අත්අඩංගුවට ගත් පාර්ලිමේන්තු මන්ත්‍රී නාමල් රාජපක්ෂ මහතා සහ තවත් සැකකරුවන් දෙදෙනෙකු අද(22) අධිකරණයට ඉදිරිපත් කළ අවස්ථාවේ ඇප නියම කළ බව අද දෙරණ අධිකරණ වාර්තාකරු සඳහන් කළේය.මෙම අවස්ථාවේ සැකකරුවන්ට ඇප ලබාදීමෙන් ඉදිරි පරීක්ෂණ සඳහා බාධාවක් විය හැකි බව පොලිස් මූල්‍ය අපරාධ කොට්ඨාසය අධිකරණයට දැනුම්දී තිබේ.කෙසේ වෙතත් ඊට විරෝධය පළ කරමින් විත්තිකාර පාර්ශවයේ නීතිඥවරුන් සඳහන් කර ඇත්තේ සැකකරුවන් පරීක්ෂණවලට බාධා කළ බවට තහවුරු කෙරෙන කිසිම සාක්ෂියක් පොලීසිය අධිකරණය වෙත ඉදිරිපත් කර නොමැති බවයි.ඒ නිසා පොලීසියේ ඉල්ලීම ප්‍රතික්ෂේප කර ඇප ලබා දෙන ලෙස විත්තියේ නීතිඥවරුන් අධිකරණයෙන් ඉල්ලා සිටි බව අද දෙරණ අධිකරණ වාර්තාකරු සඳහන් කළේය.එම ඉල්ලීම පිළිගත් කොළඹ අතිරේක මහේස්ත්‍රාත් නිශාන්ත පිරිස් මහතා නීතිය ඉදිරියේ සෑම පුද්ගලයෙකුම සමාන බවත්, සැකකරුවන් පරීක්ෂණවලට බාධා සිදු කරන්නේ නම් ඒ පිළිබඳ අධිකරණයට වාර්තා කිරීමට හැකියාව පවතින බවත් ප්‍රකාශ කර තිබේ.නාමල් රාජපක්ෂ මහතාට සහ සෙසු සැකකරුවන් දෙදෙනාට ඇප ප්‍රතික්ෂේප කිරීමට සාධාරණ හේතුවක් නොමැති බව නිශාන්ත පිරිස් මහතා ප්‍රකාශ කර ඇත.ඒ අනුව එක් එක් සැකකරුවන් රුපියල් ලක්ෂය බැගින් වූ මුදල් ඇප සහ රුපියල් ලක්ෂ 400 බැගින් වූ ශරීර ඇප 04ක් මත මුදාහැරීමට කොළඹ අතිරේක මහේස්ත්‍රාත්වරයා නියෝග කර තිබේ.සැකකරුවන්ගේ විදේශ ගමන් තහනම් කළ අතර සෑම මසකම පළමු සහ අවසන් ඉරිදා පොලිස් මූල්‍ය අපරාධ විමර්ශන කොට්ඨාසය වෙත වාර්තා කළ යුතු බවට ද අධිකරණය නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=63338", "Category": null, "Parent URL": null}