{"Source": "Adaderana", "Timestamp": "October 26, 2013 05:12 pm", "Headline": "පොදුරද සමුළුව වර්ජනය කළ යුතු බව මලයාසියානු විපක්ෂයත් කියයි", "News Content": "කැනඩාව සමඟ එක්ව ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කළ යුතු බව මලයාසියාවේ ප්‍රධාන විපක්ෂය පවසයි. නිවේදනයක් නිකුත් කරමින් එම පක්ෂයේ මහලේකම් ලින්ග් ගුවාන් ඉන්ග් මෙම අදහස් පළ කර ඇති බව විදෙස් මාධ්‍ය වාර්තා කළේය. එම පක්ෂයේ මධ්‍යම කාරකසභාවේ දී මේ පිළිබදව ඒකමතිකව තීරණයක් ගෙන ඇති බව ද ඔහු පවසා ඇත. මෙහිදී වැඩිදුරටත් අදහස් දක්වා ඇති මහලේකම්වරයා පවසා ඇත්තේ ශ්‍රී ලංකාවේ සිදුවු මානව හිමිකම් කඩවීම් සැලකිල්ලට ගනිමින් පොදුරාජ්‍ය මණ්ඩලයීය සමුළුව වර්ජනය කළ යුතු බවයි. ශ්‍රී ලංකාවේ යුද්ධය පවතින අවස්ථාවේදී සිදුවු ඝාතන, පැහැරගැනීම් සහ දුෂණ පිළිබඳව පරීක්ෂණයක් පැවැත්විය යුතු බව ජාත්‍යන්තර මානව හිමිකම් සංවිධාන ඇතුළු සංවිධාන පැවසුව ද මේ වන තෙක් එවන් පරීක්ෂණයක් සිදුවී නොමැති බව ලින්ග් ගුවාන් ඉන්ග් පවසා ඇත. මෙරවර පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරමින් මලයාසියාව මානව හිමිකම් කඩවීම් වලට විරුද්ධත්වය පළ කරන බව ජාත්‍යන්තරයට පෙන්විය යුතු බව මලයාසියාවේ ප්‍රධාන විපක්ෂයේ මහලේකම් ලින්ග් ගුවාන් ඉන්ග් මහතා පවසා තිබේ.", "URL": "https://sinhala.adaderana.lk/news.php?nid=38399", "Category": null, "Parent URL": null}