{"Source": "Adaderana", "Timestamp": "October 20, 2011 09:43 am", "Headline": "ගංවතුරින් උතුරු තායිලන්තයේ දිස්ත්‍රික්ක 7 ට පීඩා ", "News Content": "උතුරු තායිලන්තයට බලපා ඇති ගංවතුර තත්ත්වය හේතුවෙන් දිස්ත්‍රික්ක 7 ක ජනතාව පීඩාවට පත්ව තිබේ. තායිලන්තයේ බැංකොක් අගනුවර ඇතුළු ප්‍රදේශ රැසක් මෙලෙස ජලයෙන් යට වී ඇති බව විදෙස් මාධ්‍ය වාර්තා කරයි. මේ හේතුවෙන් තායිලන්තයේ පුද්ගලයින් 300 දෙනෙකු පමණ මේ වන විට ජීවිතක්ෂයට පත් වී ඇති බව වාර්තා වේ. ගංවතුරින් පීඩාවට පත් පුද්ගලයින් බේරාගැනීම සඳහා යුද හමුදාව සහ සහන සේවා කණ්ඩායම් කටයුතු කළ ද පවතින අධික වර්ෂාව එම කටයුතුවලට බාධාවක් වී තිබේ. තායිලන්තයේ දස දහසකට අධික පිරිසකට නිවාස අහිමි වී ඇති බව වාර්තා වේ. ගංවතුරින් පීඩාවට පත් පුද්ගලයින්ට අවශ්‍ය සහන‍ සේවා සැපයීමට රජය පියවර ගෙන ඇති බව තායිලන්ත අග්‍රාමාත්‍ය යෙන්ගුලක් ෂිනවාත්‍රා පවසයි.", "URL": "https://sinhala.adaderana.lk/news.php?nid=19467", "Category": null, "Parent URL": null}