{"Source": "Adaderana", "Timestamp": "January 5, 2018 11:00 am", "Headline": "LTTE ට මුදල් රැස් කරපු ලාංකික තරුණයින් 13 ගෙන්  ස්විස්ටර්ලන්තයේ අධිකරණය කරුණු අසයි", "News Content": "ස්විස්ටර්ලන්තයේ පෙඩරල් සාපරාධී අධිකරණයක් මඟින් එල්.ටී.ටී.ඊ.සංවිධානය වෙත මුදල් රැස් කරන ලද ශ්‍රී ලාංකික දෙමළ තරුණයින් 13 දෙනෙකුගෙන් 4 දා සාක්කි සටහන් කරගෙන තිබේ. මෙම තරුණයින් 13 දෙනාම දෙමළ ඩයස් පෝරාවට සම්බන්ධ පිරිසක් වන අතර ඔවුන්ගෙන් එක් සාමාජිකයෙකු ස්විස්ටර්ලන්ත ෆෑන්ක් මිලියන 15.3 ක මුදලක් වංචා කිරීමේ සිද්ධියක් සම්බන්දයෙන් විභාග වූ නඩුවකදී ඒ සඳහා නම් ඉදිරිපත් වූ ශ්‍රී ලාංකික දෙමළ තරුණයින් 13 දෙනා සාක්කි සටහන් කරගැනීම පිණිස ස්වීස්ටර්ලන්ත අධිකරණය වෙත කැදවා තිබේ. මෙම සාක්කි ලබාගැනීමේදී 1999 සිට 2009 දක්වා කාලය තුල ස්විස්ටර්ලන්තයේ සිටින දෙමළ වැසියන්ගෙන් එල්.ටී.ටී.ඊ.සංවිධානය සඳහා එකතු කරණ ලද මුදල් සම්බන්ධයෙන් සියළු විස්තර සැපයීමට එම තරුණයින් 13 දෙනාට සිදු වී ඇත. එම තොරතුරු සියල්ල අධිකරණයට ලබා දීමට කාලය අවශ්‍ය බව දැණුම් දීමෙන් පසුව ඔවුන්ට ඒ සදහා දින 20 ක කාලයක් ලබා දී තිබේ. ස්විස්ටර්ලන්තයෙදී එකතු කරන ලද මුදල් ඩුබායි හා සිංගප්පූරුව හරහා ශ්‍රී ලංකාවට එවා ඇති අතර 1999 සිට එසේ එවන ලද මුදල් ප්‍රමාණයද අධිකරණය මගින් විමසා ඇත. ස්විස්ටර්ලන්තය තුල එල්.ටී.ටී.ඊ.සංවිධානය තහනම් සංවිධානයක් නොවන නමුත් මහා පරිමාණයෙන් සිදුව ඇති මුදල් වංචාවක් සම්බන්ධයෙන් මෙම නඩුව ගොණු කොට තිබීම නිසා එම අධිකරණයට තොරතුරු සාක්කි වශයෙන් ලබා ගැනීමට සිදුව ඇත.", "URL": "https://sinhala.adaderana.lk/news.php?nid=82539", "Category": null, "Parent URL": null}