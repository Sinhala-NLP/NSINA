{"Source": "Adaderana", "Timestamp": "February 13, 2019 11:01 am", "Headline": "කුම්භමේලා සැණකෙලිය ඉලක්ක කරමින් රොක් සංගීත ප්‍රසංගයක් ", "News Content": "ලොව විශාලතම ආගමික උත්සවය ලෙසින් ඉන්දියාවේ කුම්භමේලා සැණකෙලිය සැලකෙයි. එහි පැමිණෙන තරුණ ප්‍රජාව ඉලක්ක කර පැවැති රොක් සංගීත සන්ධ්‍යාවක් පිළිබඳව වූ මේ පුවත ලොව පුරා කාගේත් අවධානය දිනාගත්තේය. මෙම අවස්ථාව පැවැත්වුණේ ඉන්දියාවේ උතුරුදිග ප්‍රායාග්‍රාජ් නගරයේදීයි. එය නැරඹීමට විශාල පිරිසක් එක්ව සිටි බවද විදෙස් මාධ්‍ය අනාවරණය කර තිබුණි. එම ප්‍රසංගය සංවිධානය වී තිබුණේ තරුණයන් වෙනුවෙන් වැඩසටහන් පවත්වන හින්දු පූජකවරයෙකුගේ ප්‍රධානත්වයෙනි. අධ්‍යාත්මික වැඩසටහන් සඳහා ඉන්දීය තරුණයන්ගේ වැඩි දායකත්වයක් ලබාගැනීම ඔහුගේ අපේක්ෂාවයි. සංගීතය මගින් නූතන තරුණයන් වෙත ආගමික පණිවිඩ සරළව යොමුකළ හැකි බව එම පූජකවරයා වැඩිදුරටත් සඳහන් කළේය. වසර 2000කට වැඩි ඉතිහාසයක් පවතින කුම්භමේලා සැණකෙලි සමයේදී හින්දු සාධුවරයන් හමුවීම සිදුවෙයි. ඒ සඳහා මිලියන ගණනක් වූ බැතිමතුන්ද එක්වන අතර ඊට සමගාමීව රොක් සංගීත ප්‍රසංගයක් පැවැති පළමු අවස්ථාව මෙයයි.", "URL": "https://sinhala.adaderana.lk/news.php?nid=104212", "Category": null, "Parent URL": null}