{"Source": "Adaderana", "Timestamp": "February 14, 2013 02:18 pm", "Headline": "පාලමකට මුවාවී අත යටින් ගාණ ඉල්ලූ කාර්මික නිලධාරියාට වැඩ වරදියි", "News Content": "තණමල්විල ප‍්‍රාදේශීය සභාවේ කාර්මික නිලධාරියෙකු අල්ලස් ගැනීමේ සිද්ධියක් සම්බන්ධයෙන් අල්ලස් හා දූෂණ විමර්ශන කොමිසන් සභාවේ නිලධාරීන් විසින් අත්අඩංගුවට ගෙන තිබේ. රුපියල් 25,000 ක අල්ලසක් ලබාගන්නා අවස්ථාවේ දී මොහු අත්අඩංගුවට ගත් බව එහි නිලධාරියෙකු පැවසුවේය. කන්තලේ සීනි සමාගමේ පරිපාලකවරයා විසින් සාදන ලද පාලමක් වැඩ අවසන් කිරීමෙන් අනතුරුව අදාළ කාර්මික නිලධාරියා විසින් නිර්දේශ ලබාදීම සඳහා මෙලෙස අල්ලස් මුදලක් ඉල්ලා තිබේ. පාලමක් ඉදිකිරීමේ දී ප‍්‍රාදේශීය සභාව මගින් අය කරගන්නා ඇප මුදල නැවත නිදහස් කිරීම සඳහා අදාළ නිර්දේශ ලබාදීම සඳහා මුදල් ඉල්ලා එය ලබාගන්නා අවස්ථාවේ දී ප‍්‍රාදේශීය සභා භූමියේ දී කාර්මික නිලධාරියා අත්අඩංගුවට ගනු ලැබීය. සැකකරු අද (14) දින වැල්ලවාය මහේස්ත‍්‍රාත් අධිකරණයට ඉදිරිපත් කිරීමට කටයුතු කරන බව අල්ලස් හා දූෂණ විමර්ශන කොමිසන් සභාවේ නිලධාරීන් පැවසුවේය.", "URL": "https://sinhala.adaderana.lk/news.php?nid=31627", "Category": null, "Parent URL": null}