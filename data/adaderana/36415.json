{"Source": "Adaderana", "Timestamp": "August 6, 2013 10:15 am", "Headline": " ත්‍රීපෝෂ නිෂ්පාදන කටයුතු වේගවත් කරන්න  ", "News Content": "ඉදිරි වසර පහ සඳහා ත්‍රිපෝෂ ලබාදීමේ ප්‍රධාන සැලැස්මක් සකස් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා ලංකා ත්‍රිපෝෂ සමාගමට උපදෙස් ලබාදී තිබේ. මේ වන විට මෙරට තුළ ත්‍රිපෝෂ ලාභීන් ලක්ෂ 13ක් සිටින අතර ඔවුන්ට ත්‍රිපෝෂ සැපයීම නොමිලේ සිදුකරනු ලබයි. කෙසේ වෙතත් දැනට මාසිකව ලබාදෙන පැකට් දෙක පැකට් හතර දක්වා ඉහළ නැංවීම සඳහා අවශ්‍ය පියවර ගන්නා ලෙස සෞඛ්‍ය අමාත්‍යවරයා උපදෙස් ලබාදී තිබේ. ඒ අනුව ඒ සඳහා තවත් නිෂ්පාදන යන්ත්‍රයක් ස්ථාපිත කරන ලෙස අමාත්‍යවරයා උපදෙස් ලබාදී ඇත. ත්‍රිපෝෂ නිෂ්පාදන කටයුතු පසුගිය වසරේ සිට වේගවත් කළ අතර එතෙක් පැවති නිෂ්පාදන ධාරිතාව වන 60% මේ වන විට 80% දක්වා ඉහළ නංවා තිබේ. මේ අතර ත්‍රිපෝෂ නිෂ්පාදනය සඳහා භාවිත කරන සෝයා බෝංචි, ඩබ ඉරිගු සහ මුං ඇට ඇතුළත් නිෂ්පාදන දේශීය ගොවියාගෙන් මිලදී ගැනීම සඳහා එම ගොවි සංවිධාන ලියාපදිංචි කිරීමේ වැඩපිළිවෙළක් ආරම්භ කිරීමට ද තීරණය කර ඇති බව සෞඛ්‍ය අමාත්‍යාංශය සඳහන් කරයි. එමෙන්ම ත්‍රිපෝෂ ප්‍රාදේශීය වශයෙන් ගබඩා කිරීම සඳහා සුදුසු පහසුකම් නොමැති ස්ථාන හඳුනාගෙන එම ස්ථානවලට අවශ්‍ය ගබඩා පහසුකම් ලබාදෙන ලෙස ද සෞඛ්‍ය අමාත්‍ය මෛත්‍රිපාල සිරිසේන මහතා උපදෙස් ලබාදී තිබේ.", "URL": "https://sinhala.adaderana.lk/news.php?nid=36415", "Category": null, "Parent URL": null}