{"Source": "Adaderana", "Timestamp": "March 24, 2014 09:06 pm", "Headline": "ගුවන් යානය කඩා වැටුණු බව තහවුරුයි ", "News Content": "මේ වන විට ලැබී ඇති දත්ත අනුව අතුරුදහන් වු මලයාසියානු ගුවන් යානය දකුණු දිග ඉන්දියන් සාගරයේ කඩා වැටී ඇති බවට තහවුරු වී ඇති බව මලයාසියානු අග්‍රාමාත්‍යවරයා පවසයි. එසේම මේ වන විට කිසිදු අභිරහසක් අදාළ ගුවන් යානය සම්බන්ධයෙන් නොමැති බවද ඔහු සඳහන් කර සිටියේය. චන්ද්‍රිකා තාක්ෂණයෙන් ලබා ගන්නා ලද ඡායා රූප අනුව මේ බව තවදුරටත් තහවුරු වන බවද මලයාසියානු අග්‍රාමාත්‍ය වන නජීබ් රසාක් මහතා අද පෙරවරුවේ ප්‍රකාශ කරන ලදී. පසුගිය 8 වැනිදා මැලයාසියාවේ ක්වාලාලාම්පූර් නුවරින් ගුවන්ගත වුණු මෙම යානයේ ගමනාන්තය වී තිබුණේ චීනයේ බීජිං නුවරයි. යානය ගුවන් ගත කර පැය කිහිපයකට පසු පාලක මැදිරිය සමඟ පැවැති සබඳතා ඇණ හිට තිබුණි. ඉන් අනතුරුව යානය සොයා පරීක්ෂණ ආරම්භ කළ අතර ඒ සඳහා රටවල් 25ක සහාය ලබා ගැනීමට ද මලයාසියානු බලධාරීන් පියවර ගන්නා ලදී. වියට්නාමයට ඉහළින් දකුණු චීන මුහුදේ දී යානය රේඩාර් පද්ධතියෙන් ගිලිහුණු අතර පසුව එය යළි ක්වාලාලාම්පූර් නුවර දෙසට හරහා ඇති බවට එහි අවසන් වරට සටහන් වී තිබුණි.", "URL": "https://sinhala.adaderana.lk/news.php?nid=42036", "Category": null, "Parent URL": null}