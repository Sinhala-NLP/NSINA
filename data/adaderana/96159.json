{"Source": "Adaderana", "Timestamp": "September 16, 2018 10:17 am", "Headline": "දියණියන් සිව් දෙනෙකු සමඟ අසරණ වු මව් සෙනෙහස", "News Content": "සිය පියා නොමැතිව ඉතා අසරණව දිවි ගෙවන පාසල් වියේ පසුවන දියණියන් හතර දෙනෙකු සහ මවක සිගිරිය ගෙඩිගස්වලාන ගම්මානයේ පදිංචිව සිටින බව අද දෙරණට වාර්තා විය. කුඩාවට කටුමැටි ගැසූ නිවසක දැඩි ආර්ථික දුෂ්කරතා මධ්‍යයේ දිවි ගෙවන මෙම කුඩා දියණියන් සිව් දෙනා සමඟ දිනකට එක වේලක් ආහාර ගනිමින් හරිහමන් ඇඳුමක් හෝ නොමැතිව දිවිගෙවන බව දරුවන්ගේ මව වූ 32 හැවිරිදි සුභාෂිනි හේරත් මහත්මිය හැඬු කඳුළින් පැවසීය. වැඩිමහල් දියණිය වූ භාග්‍යා ශීමාලී දොළොස් හැවිරිදි වියේ පසුවන්නීය. දෙවැනි දියණිය සෙව්වන්දි තවමත් දස වැනි වියේ පසුවන අතර තුන්වැනි දියණිය නවෝද්‍යා අවුරුදු හයක දැරියකි. සිව්වන දැරිය නෙහන්සිකා තවමත් පෙර පාසල් වියේ පසුවන්නීය. මෙම දියණියන් සිවු දෙනාට කුඩා අවධියේ සිට ම පිය සෙනෙහස අහිමි වී ඇත්තේ ඔවුන්ගේ පියා වෙනත් විවාහයක් කරගෙන ප්‍රදේශයෙන් පලා ගොස් ඇති බැවිනි. දරුවන්ගේ සියලු බර කරටගත් මව කුලී වැඩක් කරමින් දිනකට එක වේලක් හෝ දරුවන්ගේ කුස පුරවන්නට දැඩි වෙහෙසක් දරන බව අද දෙරණ වාර්තාකරු පැවසීය. වන අලින්ගෙන් ගහන වූ සීගිරිය ගෙඩිගස්වලාන ප්‍රදේශ කටුමැටි බිත්ති හතරකට කොටු වී නිසියාකාරව දොර වසා ගැනීමට වත් නොහැකි තත්ත්වයේ දිවි ගෙවන මෙම පවුල වන අලින් රාත්‍රියේ එනවිට නිවසේ ඇති එකම ඇඳ යට සැඟවී සිටින බව කුඩාම දියණිය අද දෙරණ වාර්තාකරු සමඟ පැවසා ඇත. සීගිරිය ගෙඩිගස්වලාන ප්‍රාථමික විදුහලට මෙම දියණියන් තිදෙනෙකු පාසල් යන අතර ඔවුන්ට අධ්‍යාපනය ලැබීමට ද දක්ෂතා ඇතත් අඩුපාඩු නිසා ඔවුහු අසීරුතාවයකට පත්ව සිටිති. ඔවුන්ගේ අධ්‍යාපන කටයුතු සහ ආහාර සෙවීම බරපතළ ප්‍රශ්නයක් බව ඔවුන්ගේ මව පවසා ඇත. තවමත් කුප්පි ලාම්පු එළියෙන් දිවිගෙවන මෙම අහිංසක දරු පවුල බරපතල ආර්ථික දුෂ්කරතාවයකට ආහාර හිඟයකට ඇඳුම් පැළඳුම් හිගයකට පාසල් උපකරණ හිගයකට මුහුණ පා සිටිති. සුභාෂිණී හේරත් මහත්මිය කියා සිටියේ තමන්ට දියණියන් සිවු දෙනෙකුම සිටින නිසා ඔවුන් වැඩිවියට පත්වූ විට කිසිදු ආරක්ෂාවක් නොමැතිව මෙම කුඩා කටුමැටි පැලේ දමා යෑමට නොහැකි වීම තමන්ට ඇති එකම ගැටලුව බවය. කෙසේ හෝ ඔවුන්ගේ කුස පිරවීමට තමන්ට හැකියාව ලැබුණද ආරක්ෂාව සහිත කුඩා කාමරයක් තනා ගැනීමට නොහැකි වීම නිසා ඇය සිත්තැවුලට පත්ව සිටින බව ඇය පැවසීය. ඔබට හැකි නම් මෙම දියණියන් සිව් දෙනාට සහ ඔවුන්ගේ මවට යම් හො පිලිසරණක් වන්න ඔවුන් සම්බන්ධ කරගැනීමට හැකි දුරකථන අංකය 076 326 72 74 මහජන බැංකුවේ හබරණ ශාඛාව ගිණුම් අංකය එච් .එම් .සුභාෂිනි හේරත් 203- 200 2100 193 91 වෙයි . (ඡායා රූප- කාංචන කුමාර ආරියදාස )", "URL": "https://sinhala.adaderana.lk/news.php?nid=96159", "Category": null, "Parent URL": null}