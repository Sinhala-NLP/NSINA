{"Source": "Adaderana", "Timestamp": "February 6, 2019 12:39 pm", "Headline": "සුබ සාධන වැඩසටහන් සඳහා ප්‍රතිලාභීන් තෝර ගන්න ක්‍රමවේදයක්", "News Content": "රට තුළ ක්‍රියාත්මක වන සුබසාධන වැඩසටහන් සඳහා ප්‍රතිලාභීන් තෝරා ගැනීමේ ක්‍රමවේදයක් ස්ථාපිත කිරීමට කැබිනට් අනුමැතිය හිමිව තිබේ. මෙම පුද්ගලයින් වඩාත් විනිවිඳ භාවයකින් යුත් ක්‍රමවේදයක් තුළින් තෝරා ගැනීම සඳහා සුබසාධක ප්‍රතිලාභ තොරතුරු පද්ධතියක් ස්ථාපනය කිරීමට සැළසුම් කර තිබේ. ඒ අනුව ප්‍රතිලාභ සඳහා අයඳුම් කිරීමේ ක්‍රමය, තේරීම් කමිටු හා අභියාචනා කමිටු පිහිටුවීම, ඒවා පත් කිරිම සඳහා වන සුදුසුකම්, එම කමිටුවල වගකීම්, අයඳුම්පත්වල සඳහන් තොරතුරුවල නිරවද්‍යතාවය තහවුරු කර ගැනීමේ දී භාවිත කළ යුතු ක්‍රමවේදයන් ප්‍රතිලාභයන් වැඩසටහනට ඇතුළත් කර ගැනීමට හා අභියාචනා සම්බන්ධයෙන් කටයුතු කළ යුතු ආකාරය පිළිබඳ විධි විධාන යනාදිය ඇතුළත් කරමින් මෙම කෙටුම්පත සැකසීමට නියමිතයි. 2002 අංක 24 දරණ සුභසාධන ප්‍රතිලාභ පනතේ 27 වන වගන්තිය යටතේ කෙටුම්පත් කරනු ලැබ ඇති නියෝග නීති කෙටුම්පත් සම්පාදක වෙත යොමු කිරීම පිණිස මුදල් හා ජනමාධ්‍ය අමාත්‍ය මංගල සමරවීර මහතා විසින් ඉදිරිපත් කළ මෙම යෝජනාවට කැබිනට් මණ්ඩලයේ අනුමැතිය හිමිව තිබේ.", "URL": "https://sinhala.adaderana.lk/news.php?nid=103786", "Category": null, "Parent URL": null}