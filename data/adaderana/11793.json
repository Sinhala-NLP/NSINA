{"Source": "Adaderana", "Timestamp": "October 28, 2010 05:04 pm", "Headline": "සිසුවාට පහරදුන්නේ මර්වින්ගේ මැරයෝයි-කප්පම් මංජු,පොලී සෝමේ හඳුනාගනියි", "News Content": "කැලණිය විශ්ව විශ්ව විද්‍යාලයේ සිසුවාට පහර දුන්නේ නියෝජ්‍ය අමාත්‍ය මර්වින් සිල්වාගේ මැර පිරිස් බව ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතා පවසයි. කිරිබත්ගොඩ පොළේ සල්ලි එකතු කරන,කප්පම් ලබා ගන්නා\"කප්පම් මංජු\"කිරිබත්ගොඩ නිවාස සංකීර්ණයේ ‍පොලියට මුදල් ලබාදෙන\"පොලී සෝමේ\"ආදීන් මෙම පහරදීමට සම්බන්ධ බව ඡායා රූප වලින් පැහැදිලි වන බව ද මන්ත්‍රීවරයා පෙන්වාදුන්නේය. අන්තර් විශ්ව විද්‍යාල ශිෂ්‍ය බල මණ්ඩලයට එරෙහිව කැලණිය විශ්ව විද්‍යාලයේ සිසුන්ගේ මව්පියන් උද්ඝෝෂණය කළ බව කීවද කැලණිය ආසනයෙන්ම කැලණිය විශ්ව විද්‍යාලයට තේරී ඉගෙනුම ලබන්නේ සිසුන් 50 ක පමණ පිරිසක් බවද,උද්ඝෝෂණයට 250 ක පමණ පිරිසක් සහභාගී වී සිටි බවද අනුර දිසානායක මහතා සඳහන් කළේය. මෙම උද්ඝෝෂණයට බීමත් කාන්තාවන් පවා කැඳවා තිබුණු බවට වීඩියෝ දර්ශන වලින් අනාවරණය වන බවත්,මොවුන් කිසිසේත්ම සරසවි සිසුන්ගේ මව්පියන් නොවන බවත් මන්ත්‍රීවරයා අවධාරණය කළේය. මීට ප්‍රථමයෙන් රාත්‍රීයේ පැන පැන පහරදුන් මැර පිරිස් මේ වන විට මහ දවාලේ පොලීසිය හා මාධ්‍යවේදීන් බලා සිටියදී එළිපිට පහරදෙන තත්ත්වයක් උද්ගත වී ඇතැයිද,එසේ වුවද ජනාධිපතිවරයා කියා සිටින්නේ නීතියක් විනයක් ඇති රටක් තමන්ට දකින්නට අවශ්‍ය බවත් යයි හෙතෙම චෝදනා කළේය. මහින්ද රාජපක්ෂ ජනාධිපතිවරයා අපේක්ෂා කරනු ලබන නීතිය හා විනය පවත්නා රට නම් තමන්ගේ මැරයින්ට මහ දවාලේ ක්‍රියාත්මකවීමට ඉඩ කඩ සාදාදීමදැයි මන්ත්‍රීවරයා ප්‍රශ්න කළේය. පොලිස්පති මහින්ද බාලසූරිය නමැත්තා ජනාධිපති මහින්දටම ගැලපෙන කෙනෙකු බවත්,පොලිස් නිල ඇඳුමට නිග්‍රහ කරන්නට එපා යයි තමන් පොලිස්පතිවරයාට කියා සිටින බවත් අනුර කුමාර මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11793", "Category": null, "Parent URL": null}