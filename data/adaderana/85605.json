{"Source": "Adaderana", "Timestamp": "March 13, 2018 12:04 pm", "Headline": "රඹුක්වැල්ලගේ  රියදුරු බලපත්‍රය තාවකාලිකව අත්හිටුවයි", "News Content": "බීමත්ව රිය පැදවීම, රිය අනතුරක් වළක්වා ගැනීමට කටයුතු නොකිරීම ඇතුළු චෝදනා එල්ල වී ඇති පාර්ලිමේන්තු මන්ත්‍රී කෙහෙළිය රඹුක්වැල්ල මහතාගේ පුත් ක්‍රිකට් ක්‍රීඩක රමිත රඹුක්වැල්ල ඇප මත මුදාහැරීමට අධිකරණය නියෝග කර තිබේ. පසුගිය 9 වැනිදා නාරාහේන්පිට , නාවල ප්‍රදේශයේ දී බීමත්ව රිය පැදවීම, රිය අනතුරක් වළක්වා ගැනීමට කටයුතු නොකිරීම, රිය අනතුරින් පසු ඒ පිළිබඳ පොලීසියට කරුණු වාර්තා නොකිරීම ඇතුළු චෝදනා 4ක් යටතේ නාරාහේන්පිට පොලීසිය විසින් රමිත රඹුක්වැල්ලට එරෙහිව නඩු පවරනු ලැබීය. අදාළ නඩුව අද කැඳවූ අවස්ථාවේ සැකකාර රමිත රඹුක්වැල්ල අදාළ චෝදනාවලට තමන් නිවැරදි කරු බවට ප්‍රකාශ කිරීම හේතුවෙන් අදාළ සිද්ධිය සම්බන්ධයෙන් නඩු විභාගයක් පැවැත්වීමට කොළඹ අතිරේක මහේස්ත්‍රාත් චන්දන කලංසූරිය මහතා තීරණය කළ බව අද දෙරණ අධිකරණ වාර්තාකරු පැවසුවේය. ඒ අනුව නඩු විභාගය ලබන ජුනි මස 19 වැනිදා පැවැත්වීම නියම කළ අතිරේක මහේස්ත්‍රෙත්වරයා සැකකාර රමිත රඹුක්වැල්ල රුපියල් ලක්ෂ 5ක ශරීර ඇපයක් මත මුදාහැරීමට නියෝග කර තිබේ. සැකකරුගේ රියදුරු බලපත්‍රය තාවකාලිකව අත්හිටුවීමට ද අතිරේක මහේස්ත්‍රාත්වරයා නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=85605", "Category": null, "Parent URL": null}