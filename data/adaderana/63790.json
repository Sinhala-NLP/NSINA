{"Source": "Adaderana", "Timestamp": "September 4, 2016 09:06 pm", "Headline": "  මහා පරිමාන කසිප්පු ස්කාගාරයක් වටලයි", "News Content": "ආරච්චිකට්ටුව - ආනවිළුන්දාව, රම්සා අභය භූමිය තුළ පවත්වා ගෙන ගිය මහා පරිමාන කසිප්පු ජාවාරමක් වැටලීමට හලාවත කොට්ඨාස විෂ මත් ද්‍රව්‍යය ඒකකය සමත්වී ඇත.අද(4) දින පස්වරුවේ මෙම වැටලීම සිදු කර ඇති අතර ආනවිළුන්දාව, රම්සා අභය භූමිය ආසන්නයෙන් ගලා යන හැමිල්ටන් ඇළට යාබදව මෙම කසිප්පු නිෂ්පාදනාගාරය පවත්වා ගෙන ගොස් තිබේ.එම කසිප්පු නිෂ්පාදනාගාරයේ තිබී නිෂ්පාදනය කරන ලද කසිප්පු ඩ්‍රෑම්ස් 2000 ක් (බෝතල් 450 ක්),තඹ දගර 05 ක්,බැරල් 20 ක්,ගෑස් සිලින්ඩර කීපයක්,ගෑස් ලිප් 03 ක්ද පොලිස් බාරයට ගෙන ඇති බව වාර්තා වෙයි.ගෑස් භාවිතා කරමින් මෙම ස්ථානයේ කසිප්පු නිෂ්පාදනය කර තිබීම හේතුවෙන් එම ස්කාගාරය අවට පදිංචිකරුවන්ට මෙය රහසක් වී තිබී ඇති බවද සඳහන්ය.නමුත් මෙම ස්කාගාරයේ තත්ත්වය අනුව එය මෑතකදී ආරම්භ කරන ලද්දක් බවට සැක පළ කරන බව වැටලීම කළ නිලධාරීන් පවසයි.වැටලීම සිදු කරන විට එම කසිප්පු ස්කාගාරයේ හිමිකරු හෝ සේවකයින් සිට නොමැති බවත්, අත්අඩංගුවට ගෙන ඇති කසිප්පු සහ කසිප්පු නිපදවීමට ගන්නා සෙසු දෑ හලාවත දිසා අධිකරණයට ඉදිරිපත් කිරීමට නියමිත බවත් පොලීසිය පවසයි.", "URL": "https://sinhala.adaderana.lk/news.php?nid=63790", "Category": null, "Parent URL": null}