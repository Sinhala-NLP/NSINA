{"Source": "Adaderana", "Timestamp": "August 23, 2012 08:56 am", "Headline": "ඩීසල්වල ප්‍රමිතිය ගැන විද්‍යාත්මක රසායනාගාර පරීක්ෂණයක් කළ යුතුයි", "News Content": "මතභේදයට භාජනය වූ ඩීස‍ල් ‍තොගයේ ප්‍රමිතිය පිළිබඳව විද්‍යාත්මක රසායනාගාර පරීක්ෂණයක් සිදුකළ යුතු බව ඒ පිළිබඳව පරික්ෂා කිරීමට පත්කළ ත්‍රිපුද්ගල කමිටුව නිර්දේශ කර ති‍බේ. අදාළ ත්‍රිපුද්ගල කමිටු‍වේ අවසන් වාර්තාව ඊ‍යේ (22) අමාත්‍යාංශ ලේකම්වරයාට භාරදුන් බව ඛණිජ තෙල් කර්මාන්ත අමාත්‍යාංශය සඳහන් කළේය. අදාළ ඩීසල් භාවිතා කළ ඇතැම් වාහනවල ෆිල්ටර් තුළින් පෙරීමේ හැකියාව දුර්වල වීමට මෙතෙක් අනාවරණය නොවූ රසායනික සංඝටක සහ වර්ධනය වූ ක්ෂුද්‍ර ජීවීන් එම ඩීසල්වල අඩංගුවීමක් හේතුවිය හැකි බව එම කමිටුව නිරීක්ෂණය කර ඇත. මේ හේතුවෙන් එම ඩීසල් පිළිබඳ කාර්මික තාක්ෂණ ආයතනය ලවා විද්‍යාත්මක රසායනාගාර පරීක්ෂණයක් සිදුකිරීම සුදුසු බව නිර්දේශ කර ඇති අතර ඊට එම ආයතනයේ එකඟතාව පළ කර ඇති බව ද ඛණිජ තෙල් කර්මාන්ත අමාත්‍යාංශය පවසයි. ත්‍රිපුද්ගල කමිටුවේ අවසන් වාර්තාව අනුව අවශ්‍ය පියවර ගැනීම සඳහා ලංකා ඛණිජ තෙල් නීතිගත සංස්ථාවේ හා ලංකා ඛණිජ තෙල් ‍තොග ගබඩා පර්යන්ත සමාගමේ සභාපතිවරුන්ට අමාත්‍යාංශය විසින් දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=26813", "Category": null, "Parent URL": null}