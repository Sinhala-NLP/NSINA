{"Source": "Adaderana", "Timestamp": "January 6, 2019 08:25 pm", "Headline": "ඉතිහාස පොතට එක් වුණු පළමු දුම්රිය මාර්ගය", "News Content": "මාතර සිට කතරගම දක්වා වන දුම්රිය මාර්ගය ඉදිකෙරෙන්නේ බ්‍රිතාන්‍ය සමයෙන් පසු මෙරට දුම්රිය මාර්ගයක් පළමුවරට තවදුරටත් දීර්ඝ කිරීමේ ඓතිහාසික සුවිශේෂත්වය සනිටුහන් කරමින්. ඒත් එහි පළමු අදියර යටතේ ඉදි කළ මාතර - බෙලිඅත්ත දුම්රිය මාර්ගයේ පරීක්ෂණ ධාවනය සිදු කෙරුණු අද(06) දිනයේ පාර්ශ්ව කිහිපයක් එයට බාධා කරමින් විරෝධතා පැවැත්විය. ඒ ව්‍යාපෘතියට පුරෝගාමී වූ හිටපු ජනාධිපති මහින්ද රාජපක්ෂ මහතාට ඒ සඳහා ඇරයුම් නොකළ බව පවසමින්. වැඩ අවසන් කළ මාතර - බෙලිඅත්ත දුම්රිය මාර්ගයේ පරීක්ෂණ ධාවනය සිදු කෙරුණේ අද උදෑසනදී. එහිදී බෙලිඅත්ත දුම්රිය ස්ථානයේ සිට මාතර දුම්රිය ස්ථානය දක්වා දුම්රියක් ගමන්ගත් අතර ප්‍රවාහන හා සිවිල් ගුවන්සේවා අමාත්‍ය අර්ජුණ රණතුංග මහතා ද ඊට එක්විය. පරීක්ෂණ ධාවනය ආරම්භ වීමට පෙර එහි පැමිණි ශ්‍රී ලංකා පොදුජන පෙරමුණේ බෙලිඅත්ත ප්‍රාදේශිය සභා සභාපති සිරිල් මුණසිංහ මහතා ඇතුළු නියෝජිතයින් පිරිසක් එහි විරෝධතාවක නිරත වුණේ මෙම ව්‍යාපෘතිය ආරම්භ කිරීමේ පුරෝගාමීත්වය දැරූ හිටපු ජනාධිපති මහින්ද රාජපක්ෂ මහතාට එහි පැමිණෙන්නැයි ආරාධනා නොකිරීමට විරෝධය කළ කරමින්. \"අපේ රජා බෙලි අත්තට කෝච්චියක් ගෙනාවා\" යැයි මිනිසුන් පැවසීය. කෙසේ වෙතත් දුම්රිය පරීක්ෂණ ධාවනය ආරම්භ විය. දුම්රිය ධාවනය වන අතරවාරයේ ඔයිලාන ප්‍රෙද්ශයේ තවත් විරෝධතාවක් පැවැත්විය. බෙලිඅත්ත දුම්රිය ස්ථානය ඉදිකිරීමේදී හදිසි අනතුරකින් ජීවිතක්ෂයට පත් ඉදිකිරීම් සේවකයෙකුට සාධාරණය ඉටු නොවුණු බව පවසමින් ඔහුගේ ඥාතීන් ඇතුළු පිරිසක් මෙලෙස විරෝධතාවයේ නිරත වූ බව අද දෙරණ වාර්තාකරු සඳහන් කළේය. ඒ අතර දුම්රිය මඟ දෙපස රැස්ව සිටි ජනතාව හිටපු ජනාධිපති මහින්ද රාජපක්ෂ මහතාගේ රුව සහිත පුවරු ප්‍රදර්ශනය කරමින් සිටිනු දැකිය හැකිවිය. අනතුරුව දුම්රිය බඹරැන්ද දුමිරිය ස්ථානය වෙත ළඟා වූ අතර එහිද ප්‍රෙද්ශයේ පළාත් පාලන ආයතන නියෝජිතයින් ඇතුළු පිරිසක් පැමිණ විරෝධය පළ කළේය. අදාළ දුම්රිය ස්ථානය නිරීක්ෂණය කිරීමෙන් අනතුරුව යළි දුම්රියට පිවිසීමේදී විෂයභාර අමාත්‍යවරයාට ජනතාවගෙන් එල්ල වූයේ හු හඬක්. පසුව පරීක්ෂණ ධාවනය අවසන් කරමින් දුම්රිය මාතර දුම්රිය ස්ථානය වෙත ළඟාවූ අතර අනතුරුව අමාත්‍යවරයා මාධ්‍යයට අදහස් පළ කර සිටියේය. කොහොමවුණත් ඉදිකිරීම් සිදු වන මාතර-කතරගම දුම්රිය මාර්ගයේ වැඩ නිම කෙරුණු, බෙලිඅත්ත දක්වා වන පළමු අදියර කරුණු කිහිපයක් නිසාම මෙරටට විශේෂිතයි. බ්‍රිතාන්‍යයන් විසින් දුම්රිය මාර්ග පද්ධතිය ඉදිකරපු කාලේ පටන් දකුණෙ එහි ගමනාන්තය තිබුණේ මාතර. කොහොමවුණත් ඒ දුම්රිය මාර්ගය මාතර ඉඳන් කතරගම දක්වා තවත් කිලෝමීටර 113 කින් දීර්ඝකිරීමට සැලසුම් කර තිබේ. බෙලිඅත්ත දක්වා වන කිලෝමීටර 26 ක පළමු අදියර මේ වන විට වැඩ අවසන් අතර දෙවන අදියර යටතේ එය හම්බන්තොට දක්වාත් , තුන් වන අදියර යටතේ එය කතරගම දක්වාත් ඉදිකෙරෙයි. කිලෝමීටර 26 ක දිගින් යුත්, දුම්රිය මාර්ගයේ පළමු අදියර කැකණදුර , බඹරැන්ද , වැවුරුකන්නල , බෙලිඅත්ත යන ප්‍රධාන දුම්රිය නැවතුම්පොළ හතරකින් සහ උප දුම්රියපොළ දෙකකින් සමන්විතයි. එම දුම්රිය නැවතුම්පොළ වල වේදිකා අතර හුවමාරුවීම සඳහා මගීන්ට උමං මාර්ග පද්ධති ඉදිකර තිබේ. එසේම අත්‍යාවශ්‍යම ස්ථාන 8ක හැරුණු කොට අන් කිසිදු ස්ථානයක දුම්රිය හරස් මාර්ග මෙහි දක්නට නොලැබීමත් විශේෂත්වයක් වන අතර දුම්රිය ධාවනය සඳහා හරස්මාර්ග වැසෙන්නේද ස්වයංක්‍රීය ක්‍රමයටයි. මෙරට අධිවේගයෙන් ගමන් කළ හැකි එකම දුම්රිය මාර්ගය ද මෙය වන අතර එහි වේගය පැයට කිලෝ මීටර් 120 ක්. මෙරට වැඩිම උසකින් යුතු දුම්රිය පාලම වන මීටර 21 ක උසින් යුත් වෙහෙරගොඩ පාලම මේ දුම්රිය ධාවනයේදී හමු වන අතර , කැකණදුර නාකුටිය කන්ද මැදින් ඉදිකර ඇති මීටර් 615 ක දිගින් යුතු මෙරට දිගින් වැඩිම බිම්ගෙය ද මෙහිදී හමුවෙයි. එමෙන්ම මෙරට දිගම දුම්රිය ගුවන් පාලම වන කිලෝමීටර එකහමාරක දිගින් යුත් වත්තේගම පාලම හමුවන්නේද මේ දුම්රිය ගමනේදීයි. චීන සමාගමක් ඉදිකළ කතරගම දුම්රිය මාර්ගයේ බෙලිඅත්ත දක්වා වූ මේ පළමු අදියර සඳහා චීන එක්සිම් බැංකුව මුල්‍ය ප්‍රතිපාදන සැපයූ අතර එහි ඇස්තමේන්තුගත වියදම ඇමෙරිකානු ඩොලර් මිලියන 278.2 ක්. බ්‍රිතාන්‍යයන් මෙරටින් ගිය පසු අලුතින් ඉදිකෙරුණු පළමු දුම්රිය මාර්ගය ලෙස මෙය ඉතිහාස පොතට එක් වනු ඇති.", "URL": "https://sinhala.adaderana.lk/news.php?nid=101902", "Category": null, "Parent URL": null}