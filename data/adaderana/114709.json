{"Source": "Adaderana", "Timestamp": "July 22, 2019 11:22 am", "Headline": "ඉරාන නෞකා 2ක් ඉන්ධන නැතුව බ්‍රසීල මුහුදේ හිරවෙයි", "News Content": "ඉරානයට ධාන්‍ය රැගෙන යන නෞකා දෙකක් ඉන්ධන නොමැතිව බ්‍රසීලය ආසන්න මුහුදේ සිරව සිටින බවට තොරතුරු වාර්තා වෙයි. විදෙස් මාධ්‍ය වාර්තා කළේ අමෙරිකාව ඉරානයට පනවා ඇති සම්බාධක හේතුවෙන් බ්‍රසීල ඉන්ධන සමාගම් එම නෞකාවලට ඉන්ධන ලබාදීම ප්‍රතික්ෂේප කර ඇති බවයි. අමෙරිකාව ඉරානය මත පනවා ඇති සම්බාධක නොතකා කටයුතු කිරීමෙන් අත්විය හැකි අනිටු ඵලවිපාක පිළිබඳව බ්‍රසීල රජය දැනටමත් දේශීය සමාගම්වලට අනතුරු අඟවා ඇති බව ජනාධිපති ජායිර් බොල්සොනාරෝ පවසයි. ඔහු එම ප්‍රකාශය සිදුකළේ ඉන්ධන නොමැති වීමෙන් ඉරානයට ධාන්‍ය ප්‍රවාහනයට යොදාගත් නෞකා ද්විත්වයක් බ්‍රසීල වෙරළ තීරයට ඔබ්බෙන් වූ මුහුදු ප්‍රදේශයේ සති කිහිපයක් සිරව සිටින බව රොයිටර් පුවත් සේවය වාර්තා කිරීමෙන් අනතුරුවයි. නෞකාවලට ආපසු ඉරානය බලා පිටත් වීම සඳහා අවශ්‍ය ඉන්ධන ලබාදීම බ්‍රසීල ඉන්ධන සමාගම් ප්‍රතික්ෂේප කර ඇත. විදෙස් මාධ්‍ය වාර්තා කළේ අමෙරිකාව පනවා ඇති සම්බාධක හේතුවෙන් අවදානමක් ගැනීමට බ්‍රසීල සමාගම් කිසිසේත්ම සූදානම් නොවීම හේතුවෙන් එම නෞකාවලට මෙම ඉරණම අත්ව ඇති බවයි. එමෙන්ම ජනාධිපති බොල්සොනාරෝ අමෙරිකාව සමඟ වඩාත් ශක්තිමත් ද්විපාර්ශ්වික සබඳතාවක් ගොඩනගා ගැනීමට කටයුතු කරමින් සිටින අතර මේ හේතුවෙන් අමෙරිකාවේ අප්‍රසාදයට හේතු විය හැකි කිසිදු ක්‍රියාමාර්ගයක් නොගැනීමට බ්‍රසීල නව රජය වගබලා ගන්නා බව විචාරකයින් පෙන්වා දෙයි. ඉරානය සැළකෙන්නේ බ්‍රසීලයේ විශාලම ධාන්‍ය ආනයනකරුවා ලෙසයි. ඉරානයට ආහාර අපනයනය සඳහා අමෙරිකාව සම්බාධක පනවා නැතත් ඉන්ධන මත පැනවූ සම්බාධකවලට අනිටු ප්‍රතිවිපාක අත්විඳීමට ඔවුන්ට සිදුව ඇති බව සඳහන්ය. මේ වනවිට බ්‍රසීලය සහ ඉරානය අතර වෙළඳ සබඳතා අවිනිශ්චිත තත්ත්වයකට පත්ව ඇති අතර බ්‍රසීල වෙළෙන්දන්ද උද්ගතව ඇති තත්ත්වය පිළිබඳව දැඩි විමසිලිමත්භාවයෙන් පසුවෙයි. මේ අතර බ්‍රසීලය ලෝකයේ ඉතාමත් සාමකාමී රටක් බවත් එම ගරුත්වය ඉදිරියටද ආරක්ෂා කර ගත යුතු බවත් ජනාධිපති බොල්සොනාරෝ පවසයි. සෙසු රටවල අර්බුද විසඳීමට පෙර සිය රටේ ගැටළු විසඳීමට ප්‍රමුඛස්ථානයක් ලබාදීම වැදගත් බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114709", "Category": null, "Parent URL": null}