{"Source": "Adaderana", "Timestamp": "June 18, 2013 12:37 pm", "Headline": "රනිල්ට බාධා කළාට මන්ත්‍රීවරු කළු අඳිති", "News Content": "බලපිටියේ ධීවර අවමඟුල් උත්සව කිහිපයකට සහභාගි වීමට පැමිණි විපක්ෂනායක රනිල් වික්‍රමසිංහ මහතාගේ ගමනට බාධා කරමින් සිදුවූ මැර ප්‍රහාරයට විරෝධය පළකර දකුණු පළාත් සභාවේ හා ප්‍රාදේශීය සභාවල මන්ත්‍රීවරුන් පිරිසක් අද (18) කළු පැහැති ඇඳුම් ඇඳ බලපිටිය ප්‍රාදේශීය සභාව ඉදිරිපිට විරෝධතාවයක නිරතව තිබේ. දකුණු පළාත් සභාවේ එජාප මන්ත්‍රී අශෝක ධනවංශ මහතාගේ ප්‍රධානත්වයෙන් පැවැති මෙම විරෝධතාවයට දකුණු පළාතේ ප්‍රාදේශීය සභාවල මන්ත්‍රීවරුන් පිරිසක් සහභාගි වූ බව අප වාර්තාකරු පැවසීය. අවමඟුල් උත්සවවලට සහභාගි වීමට පැමිණි විපක්ෂනායකවරයාට ඊට සහභාගි වීමට ඉඩ නොදී මැර ප්‍රහාරයක් එල්ල කළ බවට එජාප මන්ත්‍රීවරුන් එහිදී දොස් කී බව හෙතෙම කීවේය. විපක්ෂ නායක රනිල් වික්‍රමසිංහ, පාර්ලිමේන්තු මන්ත්‍රී විජයදාස රාජපක්ෂ ඇතුළු විපක්ෂයේ මන්ත්‍රීවරුන් පිරිසක‍ට ඉකුත් 11 වැනිදා සවස 4.30 ට පමණ බලපිටිය - මි‍ගෙට්ටුවත්ත ප්‍රදේශයේදී ගල් මුල් ප්‍රහාරයක් එල්ල විය. ධීවර කටයුතු සඳහා මුහුදු ගොස් අයහපත් කාලගුණික තත්ත්වය හේතුවෙන් අනතුරට මුහුණදී ජීවිතක්ෂයට පත්වූ ධීවරයින් කිහිපදෙනකුගේ අවමංගල්‍යයට සහභාගීවීම සඳහා විපක්ෂ නායකවරයා ඇතුළු පිරිස එම ප්‍රදේශයට ගොස් තිබු අතර එහිදී එල්ල වූ ගල් මුල් ප්‍රහාරයෙන් විපක්ෂ නායකවරයාගේ නිල රථයටද හානි සිදුවිය. මේ අතර නැගෙනහිර පළාත් සභාවේ දෙමළ ජාතික සන්ධානයේ මන්ත්‍රීවරුන් පිරිසක්ද අද කළුපටි පැළැඳ පළාත් සභාවට පැමිණ තිබේ. 13 වන ආණ්ඩුක්‍රම ව්‍යවස්ථාවට සංශෝධන ගෙන ඒමට විරෝධය පළ කරමින් මොවුන් මෙලෙස කළු පටි පැළැඳ පැමිණි බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=35029", "Category": null, "Parent URL": null}