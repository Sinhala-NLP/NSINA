{"Source": "Adaderana", "Timestamp": "May 12, 2016 04:10 pm", "Headline": " එල්.ටී.ටී.ඊ සමරු බෑ-ඥාතී සමරු බැරි නෑ", "News Content": "එල්.ටී.ටී.ඊ සැමරුම් තහනම් වුවද උතුරේ ජනයාට මිය ගිය ඥාතීන් සැමරිය හැකි බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි.අද(12)රණවිරු සමරු මාසයේ වැඩසටහන් පිළිබඳ දැනුවත් කිරීම සඳහා රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට එක්වුණු අමාත්‍යවරයාගෙන් මාධ්‍යවේදියෙකු ඇසූ ප්‍රශ්නයකට ප්‍රතිචාර දක්වමින් හෙතෙම මේ බව සඳහන් කළේය.එල්.ටී.ටී.ඊ ධජ ප්‍රදර්ශනය කිරීම,නායකයින් සැමරීම සිදුකිරීම නීතියෙන් තහනම් කර ඇති බැවින් එවැන්නක් සිදුවුවහොත් ඊට එරෙහිව පොලීසිය විසින් නීතිය ක්‍රියාත්මක කරනු ඇති බව අමාත්‍යවරයා අවධාරණය කළේය.උතුරේ මිය ගිය ඥාතීන් වෙනුවෙන් වෙනම සමරුවක් පවතින විට දකුණේ රණ විරුවන් වෙනම සමරන විට ජාතික සංහිඳියාව එයින් අභියෝගයට ලක්නොවන්නේදැයි මෙහිදී මාධ්‍යවේදියෙකු ඇසූ ප්‍රශ්නයකට ප්‍රතිචාර දක්වමින් අමාත්‍යවරයා කියා සිටියේ දෙපසම අන්තවාදීන් විසින් ගැටළු ඇති කිරීමට සූදානමින් සිටින බවයි.උතුරු පළාත් සභා මන්ත්‍රී එම්.කේ ශිවාජිලිංගම් මහතා ද උතුරේ මිය ගිය විරුවන් සමරන බවට ප්‍රකාශයක් කර ඇති බව මාධ්‍යවේදියෙකු විසින් සිහිපත් කළ පසු ඊට ප්‍රතිචාර දක්වමින් අමාත්‍යවරයා කියා සිටියේ ඥාතීන් සැමරීට ගැටළුවක් නොවන නමුත් ඔහු සිය දේශපාලන අරමුණු සඳහා ක්‍රියාකරන්නේනම් පොලීසිය විසින් නීතිමය ක්‍රියාමාර්ග ගනු ඇති බවයි.මේ අතර විපක්ෂ නායක ආර්.සම්බන්ධන් මහතා යුද හමුදා කඳවුරකට ඇතුළුවීම සම්බන්ධයෙන් විමර්ශනය කිරීමේදී ඔහු එහි ගොස් ඇත්තේ ආරක්ෂකයින් සමග බවත්, එහි ගැටළුවක් ඇති බවක් ‍පෙනී ගොස් නැති බවත් ආරක්ෂක රාජ්‍ය අමාත්‍යවරයා සඳහන් කළේය.රණවිරු සැමරුම් මාසය මැයි මස 05 වන දින සිට 18 වන දින දක්වා ක්‍රියාත්මක බවත්, ඒ වෙනුවෙන් පළාත් මට්ටමින් සැමරුම් උත්සව සංවිධානය කර ඇති බවත්,ප්‍රදර්ශන පැවැත්වීම සඳහා විශාල මුදලක් වැය වන බැවින් මෙවර ප්‍රදර්ශන නොපැවැත්වෙන බවත්,ප්‍රදර්ශන පැවැත්වීම වෙනුවෙන් වැය කරන මුදල් රණවිරු පවුල්වල සුබ සාධනය සඳහා යොදවන බවත් ඔහු මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=60099", "Category": null, "Parent URL": null}