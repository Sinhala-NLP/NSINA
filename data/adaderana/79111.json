{"Source": "Adaderana", "Timestamp": "October 25, 2017 09:18 am", "Headline": "ජාතික අපස්මාර මධ්‍යස්ථානය ජනතා අයිතියට", "News Content": "කොළඹ ජාතික රෝහලේ ඉදිකළ “ජාතික අපස්මාර මධ්‍යස්ථානය“ ජනාධිපති මෛත්‍රීපාල සිරිසේන මහතා විසින් ජනතා අයිතියට පත් කර තිබේ. මහල් 10කින් සමන්විත එම මධ්‍යස්ථානය ශ්‍රී ලංකා රජයේ සහ “සංවර්ධනය සඳහා වන සෞදි අරමුදලේ“ ආධාර මත රුපියල් බිලියන 4.5ක වියදමින් මෙය සාදා නිම කර ඇති බව ජනාධිපති මාධ්‍ය අංශය සඳහන් කළේය. මෙම ජාතික අපස්මාර මධ්‍යස්ථානය ලොව දියුණු අධි තාක්ෂණික උපකරණවලින් සමන්විත වන අතර ස්නායු රෝග සායන, ස්නායු ඖෂධාගාරයක්, ජංගම විද්‍යුත් නිකර්පණ ඒකකයක්, සෞඛ්‍ය අධ්‍යාපන ඒකකයක් හා මහජන ඇමතුම් පද්ධතියකින් සමන්විත බව සඳහන් වෙයි. ඊට අමතරව රෝගීන්ට හා රෝගීන්ගේ පවුල්වල සාමාජිකයින් හට උපදේශන සේවා හා දේශන ශාලා පහසුකම් සහිත සම්මන්ත්‍රණ ශාලාවක් ද එහි ස්ථාපිත කර තිබේ. මෙම අපස්මාර මධ්‍යස්ථානයෙහි රෝගීන් 100කට පමණ එකවර නේවාසිකව ප්‍රතිකාර ලබාගැනීමට හැකි බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=79111", "Category": null, "Parent URL": null}