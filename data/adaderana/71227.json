{"Source": "Adaderana", "Timestamp": "March 22, 2017 05:10 pm", "Headline": "රේගුවේ වැඩ බලන්න රවි නොකියම ගිහින්", "News Content": "මුදල් අමාත්‍ය රවී කරුණානායක මහතා රේගු දෙපාර්තමේන්තුව වෙත ගොස් එහි කටයුතු පිළිබඳ නිරීක්ෂණය කර තිබේ. කිසිදු පූර්ව දැනුම්දීමකින් තොරව මුදල් අමාත්‍යවරයා රේගු දෙපාර්තමේන්තුව වෙත ගොස් ඇති බව මුදල් අමාත්‍යාංශය සඳහන් කළේය. රේගු දෙපාර්තමේන්තුවේ ඔරුගොඩවත්ත බහාලුම් අංගන 2 වෙත මුදල් අමාත්‍යදවරයා පළමුව ගොස් ඇති අතර අනතුරුව රේගු මූලස්ථානය වෙත ගොස් එහි කටයුතු නිරීක්ෂණය කර තිබේ. රේගු දෙපාර්තමේන්තුවේ කටයුතු මන්දගාමීව සිදු කෙරෙන බවට ලැබී ඇති පැමිණිලි හේතුවෙන් අමාත්‍යවරයා මෙලෙස රේගු දෙපාර්තමේන්තුවේ කටයුතු පිළිබඳ හදිසි නිරීක්ෂන චාරිකාවක නිරත වී ඇති බව සඳහන් වෙයි. බහාලුම් අංගනය වෙත ගිය මුදල් අමාත්‍ය රවී කරුණානායක මහතා බහාලුම් නිදහස් කර ගෙන යාමට පැමිණි ආනයනකරුවන්ගේ නියෝජිතයින් සමඟ ද සුහද කතාබහක නිරතව ඇති අතර රේගුවේ කටයුතුවල යම් ප්‍රමාදයක් වන්නේ නම් ඒ පිළිබඳ තමන් දැනුවත් කරන ලෙස ද පවසා තිබෙනවා.", "URL": "https://sinhala.adaderana.lk/news.php?nid=71227", "Category": null, "Parent URL": null}