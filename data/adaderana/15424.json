{"Source": "Adaderana", "Timestamp": "April 12, 2011 11:03 am", "Headline": "ෆුකුෂිමා බලාගාරයේ විකිරණ කාන්දුවීමේ අවදානම උපරිම මට්ටමට", "News Content": "ජපානයේ ෆුකුෂිමා න්‍යෂ්ටික බලාගාරයේ විකිරණ කාන්දුවීමේ අවදානම් තත්ත්වය උපරිම මට්ටමට පැමිණ තිබේ. 1986 වසරේ ‍චර්නෝබිල් න්‍යෂ්ටික බලාගාරයෙන් පිට වූ විකිරණ මට්ටමට පමණක් මෙම තත්ත්වය දෙවැනි වන බව එරට බලධාරීන් පවසයි. පසුගිය මස 11 වැනි දින සිදු වූ භූකම්පනය හේතුවෙන් ෆුකුෂිමා න්‍යෂ්ටික බලාගාරයට හානි සිදු වූ අතර එහි විකිරණ කාන්දුවීම වැළැක්වීමට බලධාරීන් ක්‍රමවේදයන් රැසක් අනුගමනය කළේය. එහෙත් එම ක්‍රම මඟින් විකිරණ කාන්දු වීම පාලනය කිරීමට මෙතෙක් සමත් වී නැත. මේ අතර ඊයේ(11) දිනයේ දී ද රිච්ටර් මාපක‍යේ 6 . 3ක ප්‍රබලත්වයෙන් යුත් භූකම්පනයක් ජපානයෙන් වාර්තා වූ අතර ඉදිරියේදීද තවත් භූකම්පන රැසක් ඇතිවිය හැකි බවට භූවිද්‍යාඥයින් අනතුරු අඟවා තිබේ.‍", "URL": "https://sinhala.adaderana.lk/news.php?nid=15424", "Category": null, "Parent URL": null}