{"Source": "Adaderana", "Timestamp": "June 10, 2019 08:45 am", "Headline": "තැබෑරුමකින් දුර ගිය ආරවුලෙන් තරුණයෙක් මහමඟ දී කඩුවකින් කපා ඝාතනය කරයි", "News Content": "දුන්ගල්පිටිය පොලිස් වසමේ සේතතප්පාඩුව ප්‍රදේශයේ මාර්ගයේ දී පුද්ගලයින් පිරිසක් විසින් කඩුවකින් කපා කොටා බරපතළ තුවාල ලබා සිටි තරුණයෙක් රෝහලට ඇතුළත් කිරීමෙන් පසු මිය ගොස් තිබේ. ඊයේ(09) රාත්‍රී 8 ත් 9.40 ත් අතර කාලයේ දී මෙම සිදුවීම සිදුවු බවට දුන්ගල්පිටිය පොලීසියට ලද තොරතුරක් මත විමර්ශන ආරම්භ කර ඇත. තුවාල ලබා සිටි තරුණයා මීගමුව රෝහලට ඇතුළත් කිරීමෙන් අනතුරුව මිය ගොස් තිබේ. මෙසේ මිය ගොස් ඇත්තේ වයස අවුරුදු 24 ක් වු සෙත්තප්පාඩුව, පමුණු ගම ප්‍රදේශයේ පදිංචි විජේසිංහ මුදියන්සේලාගේ දිල්හාන් ඇන්ටන් දිලූෂ නැමැත්තෙකි. මෘත ශරීරය මේ වන විට මීගමුව ජාතික රෝහලේ තැන්පත් කර ඇත. මරණකරු හා තවත් පිරිසක් අතර තැබෑරුමක මත්පැන් පානය කරමින් සිටිය දී ඇති වු ආරවුලක් හේතුවෙන් එම පිරිස විසින් මාර්ගයේ දී මෙලෙස තරුණයා ඝාතනය කර ඇති බවට පොලීසියට අනාවරණය වී තිබේ. මෙම මනූෂ්‍ය ඝාතනය සම්බන්ධයෙන් සැකකරුවන් 4 දෙනෙකු ඝාතනය සඳහා උපයෝගී කර ගත් කඩුවක් ද සමඟ අත්අඩංගුවට ගෙන ඇත. දුන්ගල්පිටිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=111656", "Category": null, "Parent URL": null}