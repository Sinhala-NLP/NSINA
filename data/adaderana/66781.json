{"Source": "Adaderana", "Timestamp": "December 6, 2016 01:13 pm", "Headline": "අම්බලන්ගොඩ ඝාතකයින් හොයන්න පොලිස් කණ්ඩායම් 3ක්", "News Content": "අම්බලන්ගොඩ, ඉඩම්තොට ප්‍රදේශයේ දී එකම පවුලේ පුද්ගලයින් තිදෙනෙකු වෙඩි තබා ඝාතනය කිරීමේ සිද්ධියට අදාළව පොලිස් කණ්ඩායම් තුනක් පරීක්ෂණ ආරම්භ කර තිබේ. ගාල්ල දිශාව භාර නියෝජ්‍ය පොලිස්පති කිත්සිරි ජයලත් මහතාගේ උපදෙස් මත අදාළ පරීක්ෂණ කටයුතු සිදුකරන බව උසස් පොලිස් නිලධාරියෙකු අද දෙරණ සමග සඳහන් කළේය.ඊයේ රාත්‍රී ඉඩම්තොට ප්‍රදේශයේ ව්‍යාපාරිකයෙකු, ඔහුගේ බිරිඳ සහ සිව් හැවිරිදි දරුවා ඔවුන්ට අයත් ව්‍යාපාරික ස්ථානය තුළදීම වෙඩි තබා ඝාතනය කර තිබුණි. යතුරුපැදියකින් පැමිණි නාඳුනන තුවක්කුකරුවෙකු විසින් අදාළ වෙඩි තැබීම සිදුකර පළාගොස් ඇති බව සිදුකළ මූලික පොලිස් විමර්ශනවල දී අනාවරණය වී ඇත.කෙසේවෙතත් සිද්ධිය සම්බන්ධයෙන් මේ වන තෙක් කිසිදු සැකකරුවෙකු අත්අඩංගුවට ගෙන නොමැති බව ද වාර්තා වේ.මේ අතර අදාළ ව්‍යාපාරික ස්ථානය තුළ සී.සී.ටී.වී.කැමරා පද්ධතියක් සවි කර තිබුණ ද ඊයේ උදෑසන පටන්ම එය ක්‍රියා විරහිතව පැවති බව ද පොලීසිය සඳහන් කළේය.", "URL": "https://sinhala.adaderana.lk/news.php?nid=66781", "Category": null, "Parent URL": null}