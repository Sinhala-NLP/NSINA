{"Source": "Adaderana", "Timestamp": "July 18, 2017 05:29 pm", "Headline": " ඩී.එම්.අමරතුංග උතුරු මැද පළාතේ නව සභාපති වෙයි", "News Content": "දීර්ඝ විවාදයකින් හා ගැටුමකින් පසුව උතුරු මැද පළාත් සභාවේ සභාපති ලෙස ඩී.එම්.අමරතුංග මහතා පත් කර තිබේ.උතුරු මැද පළාත් සභාවේ සභාපති ටී.එම්.ආර්. සිරිපාල මහතාට එරෙහි විශ්වාසභංග යෝජනාවකට අදාළ කරුණක් මුල් කරගනිමින් පක්ෂ විපක්ෂ මන්ත්‍රීවරුන් අතර ගුටිබැට හුවමාරුවක් සිදුවුණි.ඒ අද (18) පෙරවරුවේ සභාව රැස්වූ අවස්ථාවේදීය.ප්‍රධාන අමාත්‍ය පේෂල ජයරත්න ධූරයෙන් ඉවත් කළ යුතු බවට ආණ්ඩුකාරවරයා හමුවේ යෝජනා කිරීම සම්ප්‍රදායට පටහැනි බව පවසමින් උතුරු මැද පළාත් සභාවේ විපක්ෂ කණ්ඩායම පළාත් සභාපතිවරයාට එරෙහිව විශ්වාසභංග යෝජනාවක් ගෙනඒමට ඉකුත් 13 වැනිදා උත්සහ කළේය.කෙසේ වෙතත් එය සභාවේ න්‍යායපත්‍රයට ඇතුළත් නොවූ බැවින් අද සභාවාරයට කල් දැමීමට සභාපතිවරයා තීරණය කළ පසුබිමක එදින එය විවාදයට ගැනීම අදට කල් දමා තිබුණි.අද සභාව ආරම්භ වූ අවස්ථාවේ එය න්‍යායපත්‍රයට ඇතුළත් කර තිබීම සම්බන්ධයෙන් හිටපු පළාත් සභා අමාත්‍ය එස්.බී සේමසිංහ මහතා වරප්‍රසාද ප්‍රශ්ණයක් මතුකළේය.ඉන් සඳහන් කර තිබුණේ විශ්වාස භංග යෝජනාව න්‍යාය පත්‍රයට ඇතුළත් කරනවානම් සභාපතිවරයා සමඟ සාකච්ඡා කළ යුතු වුවද එය එසේ නොකරමින් ලේකම්වරයා සමඟ පමණක් සාකච්ඡා කර එය න්‍යාය පත්‍රයට ඇතුල් කිරීම ව්‍යවස්ථා විරෝධී ක්‍රියාවක් බවයි.එහිදී විපක්ෂ නායක අනිල් රත්නායක මහතා සඳහන් කළේ බහුතර මන්ත්‍රී කණ්ඩායමක කැමැත්ත අනුව න්‍යාය පත්‍රයට ඇතුළත් කළ හැකි බවයි.මේ මත ගැටුම අවසානයේ ගුටිබැට හුවමාරුවක් දක්වා වර්ධනය වූ අතර සෙංකෝලයට ද හානි සිදුවුණි.පසුව විපක්ෂ මන්ත්‍රීවරු එක්සත් ජාතික පක්ෂ මන්ත්‍රී ටී.එම්. අමරතුංග මහතා සභාපති පුටුවේ වාඩිකරවමින් සභාව පවත්වාගෙන යාමට උත්සහ කළ අතර ඊට ආණ්ඩු පක්ෂයේ මන්ත්‍රීවරුන්ගෙන් බාධා එල්ලවුණි.මේ තත්ත්වය මත අමරතුංග මහතා සභාව සවස දෙක දක්වා කල්දමනු ලැබීය.ඉන් අනතුරුව පළාත් විපක්ෂ මන්ත්‍රී කණ්ඩායම මාධ්‍ය හමුවක් කැදවා තිබුණි.මේ මාධ්‍ය හමුවෙන් පසු සවස 2 ට සභාව යළි රැස්වීමට නියමිතව තිබුණද සෙංකෝලය අස්ථාන ගතවීම නිසා ඊට බාධා එල්ලවුණි.පසුව පොලීසිය සහ විපක්ෂ මන්ත්‍රීවරු සභාපතිවරයාගේ කාමරයට ඇතුල් වී පරීක්ෂා කිරීමට උත්සහ කිරීමත් සමඟ දෙපාර්ශ්වය අතර යළිත් ගැටුමක් ඇතිවුණි.කෙසේ වෙතත් අවසානයේ ස්ථාන දෙකක සඟවා තිබූ සෙංකෝලයේ කොටස් දෙකක් විපක්ෂයේ මන්ත්‍රීවරු සොයාගැනීමෙන් පසු සභාව යළි කැඳවනු ලැබීය.එහිදී විශ්වාස භංග යෝජනාව සම්මත කරගත් අතර නව සභපතිවරයා ලෙස එක්සත් ජාතික පක්ෂ පළාත් සභා මන්ත්‍රී ඩී.එම්. අමරතුංග මහතා එම තනතුරට පත් කර ගෙන තිබේ.පසුව නව සභාපතිවරයා සභාව අගෝස්තු අට වැනිදා දක්වා සභාව කල් තබනු ලැබීය.", "URL": "https://sinhala.adaderana.lk/news.php?nid=75389", "Category": null, "Parent URL": null}