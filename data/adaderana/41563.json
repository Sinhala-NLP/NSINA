{"Source": "Adaderana", "Timestamp": "March 5, 2014 04:01 pm", "Headline": "හිටපු අගවිනිසුරුවරියට එරෙහි අල්ලස් නඩුවේ පරිගණක සාක්ෂි පිරික්සන්න අවසරයි ", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව අල්ලස් කොමිසම විසින් පවරා ඇති නඩුවට අදාළ පරිගණක ගත සාක්ෂි පරීක්ෂා කිරීම සඳහා අවසර ලබා දී තිබේ. අදාළ නඩුව අද(05) කැඳවු අවස්ථාවේ දී කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් මෙම අවසරය ලබා දුන් බව අද දෙරණ අධිකරණ වාර්තාකරු කියා සිටියි. හිටපු අගවිනිසුරු ආචාර්ය ශිරාණි බණ්ඩාරනායක මහත්මිය වෙනුවෙන් පෙනීසිටි ජනාධිපති නීතීඥ නලීන් ලද්දුවහෙටිටි මහතා අධිකරණයට අද ගොනුකළ මෝසමක් සලකා බැලීමෙන් අනතුරුව මහේස්ත්‍රාත්වරයා මෙම අවසරය ලබා දී තිබේ. එම මෝසම මගින් සඳහන්කර ඇත්තේ දින 45 ක් ඇතුළත අගවිනිසුරුවරියට විරුද්ධව ඇති සාක්ෂි සම්බන්ධයෙන් විරෝධතා මතු කිරීමට අධිකරණයෙන් දැනුම්දී ඇතත් පරිගණක මගින් ඉදිරිපත් කරන සාක්ෂි පිළිබදව පරීක්ෂා කර බැලීමට විත්තියට අවශ්‍යයවී ඇති බවයි. එහිදී අදාළ පරිගණකයේ ඇති සාක්ෂි පරීක්ෂා කිරීම සඳහා ශිරාණි බණ්ඩාරනායක මහත්මිය වෙනුවෙන් පෙනී සිටි නීතිඥයින්ටත්, යෝජනා කරන ලද පරිගණක විශේෂඥයින් දෙදෙනෙකුටත්, විගණකාධිකාරීවරයෙකුටත් අවසර ලබා දී ඇති බව සඳහන්ය.", "URL": "https://sinhala.adaderana.lk/news.php?nid=41563", "Category": null, "Parent URL": null}