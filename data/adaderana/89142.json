{"Source": "Adaderana", "Timestamp": "May 15, 2018 01:51 pm", "Headline": "භූමිතෙල් මිලට විරෝධය පා ධීවරයෝ දෙවැනි දිනටත් මුහුදු නොයයි", "News Content": "ධිවර ප්‍රජාව සඳහා භූමිතෙල් පැවති මිලටම ලබා දෙන ලෙස රජයට බලකරමින් දිවයිනේ ප්‍රදේශ කිහිපයක ධීවරයින් අදත් මුහුදු යාමෙන් වැළකී සිය විරෝධය පල කළේය. මේ හේතුවෙන් මීගමුව හලාවත ඇතුළු ප්‍රදේශ කිහිපයක ප්‍රධාන මත්ස්‍ය වෙළඳසැල්වලට මසුන් මිලදී ගැනීමට පැමිණ සිටි ජනතාව දැඩි අසීරුතාවයට පත්ව සිටියේය. ධිවර ප්‍රජාව සඳහා භූමිතෙල් පැවති මිලටම ලබා දෙන ලෙස රජයට බලකරමින් මීගමුව සුළුපන්න ධීවරයින් අද දෙවන දිනටත් මුහුදු යාමෙන් වැළකී සිය විරෝධය පල කළේය. ධීවරයින් මුහුදු නොයෑම නිසා මීගමුව මත්ස්‍ය වෙළෙඳසැල අද දිනයේදීත් වසා දමා තිබුණි. එය අද දිනයේදීත් වසා තැබීම හේතුවෙන් මසුන් මිලදී ගැනීමට පැමිණ සිටි ජනතාව දැඩි අසීරුතාවයට පත්ව සිටියේය. මේ අතර හලාවත ඇතුළු වෙරළ තීරයේ ගම්මාන රැසක ධීවරයින්ද අදත් මුහුදුයාමෙන් වැළකී කළු කොඩි ඔසවා සිය විරෝධය පළ කළේය. ධීවරයින් මුහුදු නොයෑම හේතුවෙන් හලාවත ප්‍රධාන මත්ස්‍ය වෙළඳසැල ඇතුළු මත්ස්‍ය වෙළඳසැල් කිහිපයක්ම පාළු ස්වභාවයක් ගෙන තිබුණි.", "URL": "https://sinhala.adaderana.lk/news.php?nid=89142", "Category": null, "Parent URL": null}