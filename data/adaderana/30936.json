{"Source": "Adaderana", "Timestamp": "January 21, 2013 10:50 am", "Headline": "සමූහ මිනී වලෙන් හිස් කබල් 79 ක් හා අස්ථි කොටස් 78 ක්", "News Content": "මේ දක්වා සිදු කරන ලද කැණීම් කටයුතුවලින් මාතලේ සමූහ මිනී වලෙන් මිනිස් හිස් කබල් 79 ක් සහ අස්ථි කොටස් 78 ක් සොයාගෙන තිබේ. මාතලේ රෝහල් භූමියේ නව ගොඩනැගිල්ලක් ඉදිකිරීමට යෑමේ දී එහි තිබී මිනිස් හිස් කබල් සහ අස්ථි කොටස් හමුවිය. ඒ අනුව අධිකරණ උපදෙස් මත පරීක්ෂණ කටයුතු ආරම්භ කළේය. මේ වන විට අධිකරණ වෛද්‍ය නිලධාරීවරු තිදෙනෙකු මෙහි පරීක්ෂණ කටයුතු සිදුකරමින් පවතියි. සොයා ගන්නා ලද මෙම හිස් කබල් සහ ශරීර කොටස් කාල නිර්ණ පරීක්ෂණ සඳහා යොමු කොට තිබේ. මෙම ශරීර කොටස් සම්බන්ධයෙන් පුරා විද්‍යා පශ්චාත් උපාධි ආයතනය ද පරීක්ෂණ ආරම්භ කළ අතර අදාළ පරීක්ෂණ වාර්තා බලධාරීන් වෙත ලබා දී ඇති බව සදහන්ය. අදාළ පරීක්ෂණ කණ්ඩායම් විසින් ලබා දී ඇති කෙටි වාර්තාවක් අනුව මෙම මළ සිරුරු මෑත කාලයේ දී වල දැමූ ඒවා බවට සනාථ වී තිබෙනවා. කෙසේ වෙතත් මෙම අස්ථි කොටස් සහ හිස් කබල් සම්බන්ධයෙන් විවිධ මත පළවී ඇති අතර දැනට සිදු කෙරෙන පරීක්ෂණවල පූර්ණ වාර්තාවක් ඉදිරියේ දී මාතලේ අධිකරණ වෛද්‍ය නිලධාරීවරයා වෙත භාරදීමට නියමිතය.", "URL": "https://sinhala.adaderana.lk/news.php?nid=30936", "Category": null, "Parent URL": null}