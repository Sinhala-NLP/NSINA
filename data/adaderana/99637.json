{"Source": "Adaderana", "Timestamp": "November 23, 2018 09:22 am", "Headline": "විසි දෙවන ලෝක ධීවර දිනය සමරයි ", "News Content": "සුළු පන්න ධීවර කර්මාන්තයට හා සුළු පන්න ධීවරයාට පසුගිය රජයන් කිසිදු සේවයක් කර නොමැති බව ලෝක ධීවර සම්මේලනයේ මෙරට නියෝජිත හර්මන් කුමාර මහතා පැවසිය. විසි දෙවන ලෝක ධීවර දිනය සමරමින් පොළොන්නරුව රාජකීය විදුහල් ශ්‍රවනාගාරයේදී පැවති සැමරුම් උත්සවයේදී හර්මන් කුමාර මහතා එසේ පැවසීය. ජාතික ධීවර සහයෝගිතාවය හා පොලොන්නරුව මිරිදිය ධීවර සංවිධාන විසින් සංවිධානය කර තිබූ මේ සැමරුම් උත්සවය සඳහා ශ්‍රී ලංකාවේ දිස්ත්‍රික්ක පහළොවක් නියෝජනය කරමින් දහසකට ආසන්න පිරිසක් හා විදේශ රටවල් නියෝජනය කරමින් නියෝජිත පිරිසක්ද එක්ව සිටියහ. ධීවර ක්ෂේත්‍රයට සිදුකල සේවය අගය කරමින් මාලින් ප්‍රනාන්දු පැවිදි සොහොයුරියට හා ත්‍රිකුණාමලය දිස්ත්‍රික් ධීවර සහයෝගිතාවයේ සම්බන්ධිකාරක අබ්දුල් රහීම් මහතාට උපහාර පිදීමක්ද සිදු කෙරුණි. පොලොන්නරුව දෙකේ ඇළ ප්‍රදේශයේ සිට පෙළපාලියෙන් රාජකීය විදුහල් ශ්‍රවනාගාරයට පැමිණි ධීවර ජනතාව මෙසේ ධීවර සැමරුමට එක්විය. මෙහිදී වැඩිදුරටත් කරුණු දැක්වූ ලෝක ධීවර සම්මේලනයේ මෙරට නියෝජිත හර්මන් කුමාර මහතා කියා සිටියේ වසර විසිදෙකක් අඛන්ඩව ලෝක ධීවර දිනය සැමරූ රට ශ්‍රී ලංකාව ලෙස හැඳින්වීමට හැකි වන බවයි.", "URL": "https://sinhala.adaderana.lk/news.php?nid=99637", "Category": null, "Parent URL": null}