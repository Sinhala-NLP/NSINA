{"Source": "Adaderana", "Timestamp": "April 5, 2013 01:08 pm", "Headline": "ගම්පහ නගරාධිපති පෙ.ස.ප. සාමාජිකයෙකුට හා මාධ්‍යවේදි‍යෙකුට පහරදුන්නා ", "News Content": "71 අපේ‍්‍රල් විරුවන් සැමරීම සඳහා ගම්පහ නගර ශාලාවේ සූදානම් කරන ලද අපේ‍්‍රල් විරු සමරු උත්සවයට ගම්පහ නගරාධිපති එරංග සේනානායක, මන්ත‍්‍රී ගුණවර්ධන ඇතුළු මැර පිරිසක් කඩා වැදී පහර දී බාධා කළ බව පෙරටුගාමී සමාජවාදී පක්ෂය පවසයි. ගම්පහ නගර ශාලාවේ විරුසමරු උළෙලක් පැවැත්වීමට ඉඩ දිය නොහැකි බව පවසා වහාම එම ස්ථානයෙන් ඉවත් නොවන්නේ නම් මරා දමන බවටද ඔවුන් තර්ජනය කර ඇති බව එම පක්ෂයේ මාධ්‍ය ඒකකය කියයි. එමෙන්ම, නගරාධිපතිවරයා ශාලාව වෙන් කරවා ගැනීමේ කටයුතුවලට මැදිහත් වූ පෙරටුගාමී සමාජවාදී පක්ෂයේ සාමාජිකයකුට පහර දී ඇතැයිද එම මාධ්‍ය ඒකකය පවසයි. අද (05) පෙරවරු 10.30ට පමණ එය සිදු වී ඇත. මේ අතර එම සිදු වීම ඡායාරූප ගත කළ ඡායාරූප මාධ්‍යවේදියකුට පහර දී ඇති නගරාධිපතිවරයා ඇතුළු මැර පිරිස රජයේ ප‍්‍රවෘත්ති දෙපාර්තමේන්තුව විසින් නිකුත් කරන ලද ඔහුගේ මාධ්‍ය හැඳුනුම්පත සහ කැමරා උපකරණ පැහැර ගෙන ඇති බවද පෙරටුගාමී සමාජවාදී පක්ෂයේ මාධ්‍ය ඒකකය කියයි. මේ වන විට එම ස්ථානයට පොලිස් ආරක්ෂාව ලබා දී ඇති බවද එම මාධ්‍ය ඒකකය පවසයි. කෙසේ වෙතත් මේ සම්බන්ධයෙන් අද දෙරණ කළ විමසීමකදී අදාළ සිද්ධිය සමථයකට පත් කළ බව ගම්පහ පොලීසිය පැවසීය. මේ ගැන නගරාධිපතිවරයා විසින් පැමිණිල්ලක් යොමුකර ඇති බවත් එම පැමිණිල්ලට අනූව ශාලාව වෙන්කර ගත් අය පිළිබඳ ඔහුට අවබෝධයක් නොතිබී ඇති බවත් පොලීසිය සඳහන් කළේය. ඒ අනුව අගතියට පත් පාර්ශවයේ අදහස් ද සටහන් කරගෙන අදාළ ගැටලුව සාකච්ඡා කර සමථයකට පත් කළ බව පොලීසිය කියයි. එහෙත් අදාළ ශාලාව වෙන්කර ගැනීම ගැන වගකිව යුතු පාර්ශව දැනුවත් කර ඇති බවත් කුමන කරුණක් සඳහා ද එය වෙන් කළේ යන වග පැහැදිළිව සඳහන් කර ඇති බවත් මෙවැනි සිද්ධියකදී නාගරික කොමසාරිස්වරයා නොපැමිණ නගරාධිපතිවරයාම මැදිහත් වී බාධා කිරීම පිළිගත නොහැකි බවත් පෙරටුගාමී සමාජවාදී පක්ෂයේ මාධ්‍ය ඒකකය වැඩිදුරටත් පවසයි.", "URL": "https://sinhala.adaderana.lk/news.php?nid=33028", "Category": null, "Parent URL": null}