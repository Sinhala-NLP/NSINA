{"Source": "Adaderana", "Timestamp": "October 9, 2018 06:05 pm", "Headline": "හදිසි ආපදාවකට ගාල්ල සුදානමින්", "News Content": "ගාල්ල දිස්ත්‍රික්කය තුළ හදිසි ආපදා තත්වයක් ඇතිවුවහොත් ඊට මුහුණ දීම සඳහා දිස්ත්‍රික් ලේකම්වරුන් දැනුවත් කර ඇති බව ගාල්ල දිස්ත්‍රික් ලේකම් සෝමරත්න විදානපතිරණ මහතා පවසයි. නෙළුව ප්‍රාදේශීය ලේකම් කාර්යාලයේදී ඒ මහතා මෙම අදහස් පළ කළේය. මේ වන විට ප්‍රාදේශීය ලේකම් කාර්යාල දාහතරක (14) ග්‍රාම නිලධාරී වසම් දෙසීයක (200) පවුල් තුන්දහස් තුන්සිය තිස් අටක (3338) සාමාජිකයින් දොළොස් දහස් හයසීය පහලවක් (12615) විපතට පත්වී තිබේ. මේ අතර, අද වන විට පුද්ගල මරණ 2 ක්, පුර්ණ නිවාස හානි වීම් 16 ක්, අර්ධ හානි වු නිවාස 632 ක් ඇති බව ද දිස්ත්‍රික් ලේකම්වරයා පැවසීය. ඊට අමතරව කුඩා හා මධ්‍ය පරිමාණ ස්ථාන එකසිය හැට අටකුත් (168) ආපදාවට ලක්වී ඇති බව සඳහන් වෙයි. ආරක්ෂිහත ස්ථාන සඳහා පවුල් 130 ක් යොමු කර ඇති අතර, විශේෂයෙන් කඩවත් සතර ප්‍රාදේශීය ලේකම් කොට්ඨාසය තුළ ස්ථාන දෙකක පවුල් ආරක්ෂිතව යොමු කරලා ඇති බව ද ඒ මහතා පැවසීය. බෙන්තොට ප්‍රදේශයේ ස්ථාන 04ක පවුල් දෙසිය හතළිහක් ආරක්ෂිතව රඳවා තිබේ.", "URL": "https://sinhala.adaderana.lk/news.php?nid=97432", "Category": null, "Parent URL": null}