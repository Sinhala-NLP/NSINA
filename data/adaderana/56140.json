{"Source": "Adaderana", "Timestamp": "January 4, 2016 03:52 pm", "Headline": "කළු කොඩි දාන්න හදන්නේ ජාතිවාදය අවුස්සන පිරිසයි", "News Content": "කළුකොඩි දැමීම සඳහා උත්සාහ කරනුයේ ජාතිවාදය අවුස්සන පිරිස බව වරාය සහ නාවික අමාත්‍ය අර්ජුන රණතුංග මහතා පවසයි. ජාතිවාදය අවුස්සන පිරිස අතර ඇමැතිකම් අපේක්ෂාවෙන් සිටින පිරිස්ද සිටින බව ඔහු අවධාරණය කරයි.ජනතාව කිසිම දිනක කළු කොඩි දැමීම සඳහා යොමු නොවන බවද අර්ජුන රණතුංග අමාත්‍යවරයා අවධාරණය කළේය.හෙතෙම මේ බව පැවසුවේ අද (04) පෙරවරුවේ මහර පැවැති උත්සවයකට සහභාගී වෙමිනි. “අද වෙනකොට ජාතිවාදී කොටස් නැවත නැගිටිනවා. ජාතිවාදි කොටස් කරන්නේ සිංහලකම, බෞද්ධකම ආරක්ෂා කිරීම නෙවෙයි. නැවත වරක් රට යුද්ධයකට ගෙන යාමයි. දේශපාලඥයෝ තමයි පසුගිය කාලයේ යුද්ධය ඇති කළේ. අද වෙනකොට මෛත්‍රීපාල සිරිසේන ජනාධිපතිතුමාටත් රනිල් වික්‍රමසිංහ අගමැතිතුමාටත් පුළුවන් වෙලා තියෙනවා ලෝකේ ප්‍රශ්න විසඳගෙන යන ගමන් අපේ රටේ ප්‍රධාන ප්‍රශ්නයට මුහුණ දෙන්න. අද වෙනකොට උතුරේද දකුණෙද කියලා බලන්නේ නැහැ ආගම්වාදය ජාතිවාදය නැතුව ඉදිරියට යන්න පුළුවන් පරිසරයක් හදලා තියෙනවා. නමුත් පාර්ලිමේන්තුවට පළාත් සභාවට එන්න, ඇමතිකම් ගන්න උත්සාහ කරන ජාතිවාදය අවුස්සන පිරිස මේකට කැමති නැහැ. අන්න ඒ කොටස තමයි අද කළු කොඩි දාන්න උත්සාහ කරන්නේ. නමුත් මේ රටේ මහජනතාව කළු කොඩි දාන්නේ නැහැ.ජනවාරි 08 වැනිදා අපි ලබාගත් ජයග්‍රහණය ඉතාම සුවිශේෂ ජයග්‍රහණයක්. අද අපි දකිනවා ඒ ජයග්‍රහණයට අයිතිකාරයෝ ගොඩාක් ඉන්නවා කියලා. නමුත් සැලසුම් පටන් ගත්තේ අවුරුදු 03කට විතර ඉස්සෙල්ලා. මේ සඳහා නායකත්වය දුන්නේ චන්ද්‍රිකා බණ්ඩාරනායක මැතිනිය. එතුමිය තමන්ගේ නම ජනප්‍රිය කරගන්න උත්සාහ දරන පුද්ගලයෙක් නෙවෙයි. නමුත් අද ජයග්‍රහණයට අයිතිකාරයෝ ගොඩක් ඉන්නවා. ඒ වගේම අපි මෛත්‍රීපාල සිරිසේන ජනාධිපතිතුමා මැතිවරණයට ඉදිරිපත් කරන කොට රනිල් වික්‍රමසිංහ අගමැතිතුමා ලොකු කැපවීමක් කළා. එක්සත් ජාතික පක්ෂය ලොකු කැපවීමක් කළා. රනිල් වික්‍රමසිංහ අගමැතිතුමා තමන්ට ලැබෙන දෙවැනි වරමත් මේ රට වෙනුවෙන් කැප කළා. එතුමා තමාට තියෙන අවස්ථාව අහිමි කරගෙන පොදු අපේක්ෂකයෙක් ලෙස මෛත්‍රීපාල සිරිසේන මැතිතුමන්ව ජනාධිපතිවරණයට ඉදිරිපත් කරන්න සහයෝගය දුන්නා. ”", "URL": "https://sinhala.adaderana.lk/news.php?nid=56140", "Category": null, "Parent URL": null}