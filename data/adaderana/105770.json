{"Source": "Adaderana", "Timestamp": "March 9, 2019 01:54 pm", "Headline": "කාබුල්හි දේවස්ථානයකට එල්ල වූ ප්‍රහාරයකින් 3ක් ජීවිතක්ෂයට", "News Content": "ඇෆ්ගනිස්තානයේ කාබුල්හි පිහිටි මුස්ලිම් දේවස්ථානයකට එල්ල වූ මෝටාර් බෝම්බ ප්‍රහාරයකින් පුද්ගලයින් තිදෙනෙකු මියගොස් තිබේ. ප්‍රහාරය එල්ල වූ අවස්ථාවේදී එරට හිටපු ජනාධිපති හමීඩ් කර්සායිද දේවස්ථානය තුළ රැඳී සිට ඇති බවට වාර්තා වෙයි. ප්‍රහාරයෙන් තවත් 19දෙනෙකු පමණ තුවාල ලැබීය. කාබුල් නගරයේ බටහිර ප්‍රදේශයේ පිහිටි ෂියා මුස්ලිම් දේවස්ථානයේ ආගමික වතාවත් පැවැත්වෙන අතරතුරදී ඒ දෙසට මෝටාර් බෝම්බ කිහිපයක් එල්ල කර තිබුණි. ආගමික වතාවත් අතරතුර පළමුව කුඩා පිපුරුම් හඬක් සහ දෙවනුව විශාල පිපුරුම් ශබ්දයක් ඇසුණු බවත් ඒ සමඟ සියළුදෙනාම කලබලයට පත්ව දිවගිය බවත් සිදුවීම ඇසින් දුටුවෙකු ප්‍රකාශ කළේය. ප්‍රහාරය එල්ලවන අවස්ථාවේ දේවස්ථානය තුළ එරට හිටපු ජනාධිපති හමීඩ් කර්සායි, විදේශ ඇමති සලාහුදීන් රබානි සහ රජයේ ප්‍රධානියෙකු වන අබ්දුල්ලා අබ්දුල්ලාද සිට ඇතත් ඔවුන් කිසිවකුටත් තුවාල සිදුව නැත. කෙසේ වෙතත් ඉන් එහි සිටි දේශපාලනඥයන් දෙදෙනෙකු ඇතුළුව තුවාල ලැබූවන් 19 දෙනෙකු පමණ රෝහල්ගතව ප්‍රතිකාර ලබන බව විදෙස් වාර්තාවල දැක්වෙයි. දේවස්ථානය අසල පිහිටා තිබූ නිවෙස් වල සිටි පුද්ගලයින් කිහිපදෙනෙකුද එම පිරිස අතර වෙයි. කෙසේ නමුත් ප්‍රහාරයේ වගකීම මෙතෙක් කිසිවකුත් භාරගෙන නැත.", "URL": "https://sinhala.adaderana.lk/news.php?nid=105770", "Category": null, "Parent URL": null}