{"Source": "Adaderana", "Timestamp": "January 5, 2013 03:59 pm", "Headline": "කොත්මලේ කැළඹෙයි", "News Content": "කොත්මලේ ප්‍රදේශය හරහා හමා ගිය තද සුළං තත්ත්වයක් හේතුවෙන් නිවාස 40 කට පමණ අර්ධ හානි සිදුව තිබේ. එසේම බදුල්ල සහ බණ්ඩාරවෙල ප්‍රදේශ හරහා හමාගිය තද සුළං තත්ත්වයකින් නිවාස 100 ට පමණ ද අර්ධ හානි සිදුව ඇතැයි ආපදා කළමනාකරණ මධ්‍යස්ථානය සඳහන් කළේය. අද (05) පෙරවරුවේ එම තද සුළං තත්ත්වය හටගෙන ඇත. මේ අතර දිවයිනට බලපා ඇති තද සුළං තත්ත්වයෙන් පීඩාවට පත් ජනතාව සඳහා සහන සැලසීමට අවශ්‍ය පියවර ගෙන ඇති බව ආපදා කළමනාකරණ අමාත්‍ය මහින්ද අමරවීර මහතා පවසයි. දිවයිනට බලපා ඇති අයහපත් කාලගුණික තත්ත්වය හේතුවෙන් ප්‍රදේශ රැසක මේවන විට තද සුළං තත්ත්වයක් බලපා තිබේ. විශේෂයෙන්ම බොහෝ ප්‍රදේශවල නිවාස හානියට පත්ව ඇති බව ආපදා කළමනාකරණ මධ්‍යස්ථානය සඳහන් කළේය. මේ හේතුව නිසා ජනතාව දැඩි පීඩාවට පත්ව තිබේ.", "URL": "https://sinhala.adaderana.lk/news.php?nid=30519", "Category": null, "Parent URL": null}