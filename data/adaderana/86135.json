{"Source": "Adaderana", "Timestamp": "March 22, 2018 01:33 pm", "Headline": "මැණික් තොගයක් ගෙනියන්න හදපු ව්‍යාපාරිකයා ගුවන් තොටේදී කොටුවෙයි", "News Content": "මැණික් තොගයක් නීතිවිරෝධී ලෙස මැලේසියාවට රැගෙන යෑමට තැත් කළ ශ්‍රී ලාංකික ගුවන් මගියෙකු අද (22) දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව සහකාර මාධ්‍ය ප්‍රකාශක විපුල මිනුවන්පිටිය මහතා ප්‍රකාශ කළේය . දොම්පේ , තිත්තපත්තර ප්‍රදේශයේ පදිංචි 44 හැවිරිදි ව්‍යාපාරිකයෙකු මෙම මැණික් තොගය තම ගමන් මල්ලේ සගවා ගෙන සිටියදී රේගු නිලධාරීන් විසින් මෙම අත් අඩංගුවට ගැනීම සිදු කර තිබේ . මෙම ව්‍යාපාරිකයා 3/22 දින උදෑසන 8.30 ට මලින්දෝ ගුවන් සේවයේ ඕ.ඩී - 306 (O.D.- 306) දරන ගුවන් යානයෙන් මැලේසියාවේ ක්වාලාලම්පූර් නුවර වෙත යෑමට කටුනායක ගුවන් තොටුපොළ වෙත පැමිණ තිබුණි . මෙසේ අත් අඩංගුවට ගත් මැණික් අතර සැෆයර්, නිල් මැණික් සහ ටැන්සානයිට් යන වර්ග වලට අයත් කැරට් 388 ක් බර මැණික් කැට 78 ක් තිබූ බවත් , ඒවායේ වටිනාකම රුපියල් විසි ලක්ෂ විසි දහස් එකසිය අනූවක් (20,20,190) බවත් රේගු මාධ්‍ය ප්‍රකාශකවරයා වැඩිදුරටත් පැවසීය . මෙම මැණික් තොගය මීට මාසයකට පමණ පෙර අඩු මුදලකට වෙනත් ව්‍යාපාරිකයෙකුගෙන් මිලදී ගෙන තිබූ අතර , ඒවා වැඩි මිලකට විකිණීම සදහා මෙසේ මැලේසියාවට රැගෙන යමින් තිබුණි . මේ පිළිබඳව වැඩිදුර රේගු පරීක්ෂණය පැවැත්වූ නියෝජ්‍ය රේගු අධ්‍යක්ෂ ඉන්ද්‍රජිත් බාලසූරිය මහතා , මෙම මැණික් තොගය රාජසන්තක කර,මෙම ව්‍යාපාරිකයාට රුපියල් විසි පන් දහසක ( 25,000) දඩ මුදලක් ගෙවන ලෙසද නියෝග කළේය .", "URL": "https://sinhala.adaderana.lk/news.php?nid=86135", "Category": null, "Parent URL": null}