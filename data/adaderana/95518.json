{"Source": "Adaderana", "Timestamp": "September 4, 2018 12:52 pm", "Headline": "හිටපු ජනාධිපති කාර්ය මණ්ඩල ප්‍රධානී සහ හිටපු දැව සංස්ථා සභාපති යළි රිමාන්ඩ්", "News Content": "රුපියල් මිලියන 20 ක අල්ලසක් ලබා ගැනීමේ චෝදනාවකට අත්අඩංගුවට ගත් ජනපති හිටපු කාර්ය මණ්ඩල ප්‍රධානී අයි.එච්.කේ. මහානාම සහ රාජ්‍ය දැව සංස්ථා හිටපු සභාපති පී.දිසානායක තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. ඔවුන් ලබන 18 වනදා දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් රංග දිසානායක මහතා නියෝග කල බව අද දෙරණ අධිකරණ වාර්තාකරු සඳහන් කළේය. සැකකරුවන්ට බන්ධනාගරයේදී ලබා දී ඇති වෛද්‍ය ප්‍රතිකාර සම්බන්ධයෙන් වාර්තාවක් එළඹෙන නඩු දිනයේදී අධිකරණයට ඉදිරිපත් කරන ලෙසද ප්‍රධාන මහේස්ත්‍රාත්වරයා බන්ධනාගාර අධිකාරීවරයාට නියෝග කර තිබේ. මෙම සැකකරුවන්ට බන්ධනාගාරය තුළදී නිසි ප්‍රතිකාර නොලැබෙන බවට සැකකරුවන්ගේ නීතිඥවරුන් ඉදිරිපත් කල කරුණු සලකා බැලීමෙන් අනතුරුව ප්‍රධාන මහේස්ත්‍රාත්වරයා මෙම නියෝගය නිකුත් කර ඇති බව සඳහන් වෙයි. එමෙන්ම කටහඩ පරීක්ෂාවේදී සැකකරුවන් රජයේ රස පරීක්ෂක දෙපාර්තමේන්තුවට කටහඩ වෙනස් කරමින් සාම්පල ලබා දී ඇති බවට එම දෙපාර්තමේන්තුව දැනුම් දී ඇති බව අල්ලස් කොමිසම අධිකරණයට වාර්තාවක් ඉදිරිපත් කරමින් සඳහන් කර තිබේ.", "URL": "https://sinhala.adaderana.lk/news.php?nid=95518", "Category": null, "Parent URL": null}