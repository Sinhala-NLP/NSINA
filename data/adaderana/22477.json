{"Source": "Adaderana", "Timestamp": "February 29, 2012 11:02 am", "Headline": "දඹුල්ලේ ජනතා නියෝජිතයින්ගෙන් ගුටිබැට හුවමාරුවක් ", "News Content": "දඹුල්ල ප්‍රාදේශීය සභාවේ සභාපතිවරයා හා විපක්ෂයේ මන්ත්‍රීවරුන් පිරිසක් අතර ගුටිබැට හුවමාරුවක් සිදුව ඇති බව අද දෙරණ වාර්තාකරු පවසයි. අද පවත්වන්නට නියමිතව තිබූ මාසික ප්‍රාදේශීය සභා රැස්වීමට විපක්ෂයේ මන්ත්‍රීවරුන් සිව්දෙනකු පාන් රාත්තලක් හා කුප්පි ලාම්පු රැගෙන කළු පටි පැළඳ සහභාගී වී ඇතැයි සඳහන් වේ. එහිදී සභාපති කේ.ජී සෝමතිලක මහතා සහ මෙම පිරිස අතර බහින්බස්වීමක් සිදුවී ඇති අතර මන්ත්‍රීවරුන් අත තිබූ පාන් රත්තල උදුරා සභාපතිවරයා විසින් පොලොවේ ගසා තිබේ. මෙම හේතුවත් සමග බහින්බස්වීම ගුටිබැට හුවමාරුවක් බවට පරිවර්තනයවී ඇති අතර පසුව සෙසු මන්ත්‍රීවරුන්ගේ මැදිහත්වීමෙන් මේවන විට තත්ත්වය සන්සුන්වී ඇතැයි අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=22477", "Category": null, "Parent URL": null}