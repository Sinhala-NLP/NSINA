{"Source": "Adaderana", "Timestamp": "July 11, 2010 02:21 pm", "Headline": "ඩෙංගු රෝගීන් කම්පනයෙන් වැලැක්වීමට අලුත් බෙහෙතක්", "News Content": "ඩෙංගු රෝගයට ලක්ව රෝහල් වලට ඇතුල් වී ප්‍රතිකාර ලබන රෝගීන් ඩෙංගු කම්පන තත්ත්වයෙන් වළක්වා ගැනීම සඳහා නව ඖෂධයක් හඳුන්වා දීමට සෞඛ්‍ය අමාත්‍යාංශය තීරණය කර තිබේ. එම රෝගයට ගොදුරු වන පුද්ගලයන් මරණයට පත් වීම සඳහා බලපාන හේතු ‍අතරින් කිසියම් උණ රෝගයකට ලක් වී පැය 48 ක් ගත වීමට පෙර රෝහල් ගත නොවීම ප්‍රධාන කරුණක් බව සෞඛ්‍ය අංශ පෙන්වා දෙයි. පමා වී රෝහල් ගත වන පුද්ගලයන් ඩෙංගු කම්පන තත්ත්වයට හා ඩෙංගු රක්තපාත තත්ත්වයට ගොදුරු වීමේ ඉඩකඩ ඉහළ යාමෙන් මරණයට පත් වීම සිදු විය හැකි බව වෛද්‍යවරුන්ගේ මතය වී ඇත. මේ නිසා අදාළ රෝගීන්ගේ රුධිරයේ පට්ටිකා ප්‍රවර්ධකයක් වශයෙන් නව ඖෂධය ලබා දෙන බව සෞඛ්‍ය අමාත්‍යාංශය පවසයි. මීට අමතරව ඩෙංගු රෝගීන් සදහා රජයේ රෝහල් තුළ දී ලබා දෙන ප්‍රතිකාර හා පහසුකම් තවදුරටත් ඉහළ නැංවීමේ වැඩපිළිවෙලක් ආරම්භ කර ඇති බව ද අමාත්‍යාංශය සඳහන් කර ඇත.", "URL": "https://sinhala.adaderana.lk/news.php?nid=9536", "Category": null, "Parent URL": null}