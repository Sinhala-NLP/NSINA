{"Source": "Adaderana", "Timestamp": "December 16, 2011 04:09 pm", "Headline": "ජනතාව ජීවන වියදම් රේස් එකේ දුවවමින් ආණ්ඩුව ෆෝමියුලා වන් රේස් දුවනවා", "News Content": "කම්කරුවෙකුට වෙඩි තැබීමෙන් වසර ආරම්භ කළ ආණ්ඩුව, ගොවීන්ට සහ වෙළෙඳුන්ට කඳුළු ගෑස් ප්‍රහාර එල්ල කිරීමෙන් වසර අවසන් කළ බව විපක්ෂ නායක රනිල් වික්‍රමසිංහ මහතා පවසයි. වර්තමානයේ ජීවන වියදම විශාල ධාවන තරගයක් බවට පත්ව ඇති බවත්, එම තරගය කිසිවෙකුට ජයග්‍රහණය කළ නොහැකි බවත් විපක්ෂනායකවරයා සඳහන් කරයි. ජනතාව ජීවන වියදම නැමැති ධාවන තරගයේ දුවවන ආණ්ඩුව විසින් කොළඹ නගරය පුරා ෆෝමියුලා වන් ධාවන තරග පවත්වන බව ද අද(16) පැවති රාජ්‍ය සේවා ජාතික මුද්‍රණ සේවක සමිතියේ 44 වන වාර්ෂික මහා සභා රැස්වීම අමතමින් වික්‍රමසිංහ මහතා ප්‍රකාශ කළේය. ‍මෙම මෝටර් රථ ධාවන තරග මහා නාස්තියක් බවද එහිදී වැඩිදුරටත් අදහස් දැක්වූ රනිල් වික්‍රමසිංහ මහතා චෝදනා කළේය.", "URL": "https://sinhala.adaderana.lk/news.php?nid=20739", "Category": null, "Parent URL": null}