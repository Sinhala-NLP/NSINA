{"Source": "Adaderana", "Timestamp": "September 19, 2012 02:52 pm", "Headline": "මත්ද්‍රව්‍ය හා දුරකතන ගෙනයාම ගැන පරීක්ෂණයට කමිටුවක්", "News Content": "කොළඹ රිමාන්ඩ් බන්ධනාගාරය තුළට මත් ද්‍රව්‍ය සහ ජංගම දුරකථන ගෙනයාමේ සිද්ධිය සම්බන්ධයෙන් පරීක්ෂණ පැවැත්වීමට නිලධාරීන් දෙදෙනෙකුගෙන් යුත් කමිටුවක් පත් කොට තිබේ. පුනුරුත්ථාපන හා බන්ධනාගාර ප‍්‍රතිසංස්කරණ අමාත්‍ය චන්ද්‍රසිරි ගජධීර මහතාගේ උපදෙස් මත මෙම කමිටුව පත් කොට ඇති බව සඳහන්ය. පසුගියදා කොළඹ රිමාන්ඩ් බන්ධනාගාරය තුළට ආහාර ද්‍රව්‍ය රැගෙන පිටතින් පැමිණි වාහණයක් තුළ තිබී දුම් වැටි මත් ද්‍රව්‍ය හා ජංගම දුරකථන සොයා ගෙන තිබේ. ඒ අනුව මේ සම්බන්ධයෙන් විශේෂ විමර්ශනයක් සිදුකරන ලෙස අමාත්‍යවරයා උපදෙස් ලබා දී ඇත. අදාළ වාහනය බන්ධනාගාරයේ ප‍්‍රධාන දොරටුව අසල දී පරීක්ෂාවට ලක් නොකිරීම සම්බන්ධයෙන් සහ රාජකාරියේ යෙදී සිටි නිලධාරීන් රාජකාරිය නිසි ආකාරයෙන් සිදු නොකිරීම සම්බන්ධයෙන් මෙම පරීක්ෂණය සිදු කෙරෙන බව සඳහන්ය. මීට අමතරව මෙම උපකරණ සැපයුම්කරුවන් සහ බන්ධනාගාර නිලධාරීන් අතර කිසියම් සම්බන්ධයක් තිබේද යන්න සම්බන්ධයෙන් වහාම සොයා බලා වාර්තාවක් ලබා දෙන ලෙසත් චන්ද්‍රසිරි ගජධීර අමාත්‍යවරයා උපදෙස් ලබා දී ඇත.", "URL": "https://sinhala.adaderana.lk/news.php?nid=27553", "Category": null, "Parent URL": null}