{"Source": "Adaderana", "Timestamp": "January 20, 2012 08:27 am", "Headline": "හොර නෝට්ටු තොගයක් සමග සැකකරුවෙක් කොටුවෙයි", "News Content": "ව්‍යාජ මුදල් නෝට්ටු තොගයක් සමග පුද්ගලයෙකු කළුතර දකුණ පොලිසිය විසින් අත්අඩංගුවට ගෙන තිබේ. කොළඹ සිට මාතර බලා ධාවනයවූ පෞද්ගලික බස්රථයක ගමන් ගනිමින් සිටියදී සැකකරු අත්අඩංගුවට ගෙන ඇති බව පොලිසිය පවසයි. ටිකට් පතක් මිලදී ගැනීම සඳහා සැකකරු විසින් අදාළ බස්රථයේ කොන්දොස්තරවරයාට ලබාදුන් රුපියල් සිය‍යේ නෝට්ටුව ව්‍යාජ එකක් බවට සැක සිතීම හේතුවෙන් අදාළ කොන්දොස්තරවරයා විසින් සැකකරු කළුතර දකුණ පොලිසිය වෙත භාරදී ඇති බව සඳහන්ය. පොලිසිය විසින් සැකකරු පරීක්ෂා කිරීමේ දී ඔහු සතුව තිබී රුපියල් දෙදහසේ ව්‍යාජ නෝට්ටු 9ක්, රුපියල් දහසේ ව්‍යාජ නෝට්ටු 39ක්, රුපියල් සියයේ ව්‍යාජ නෝට්ටු 21ක්, රුපියල් 50 ව්‍යාජ නෝට්ටු 4ක් සොයාගෙන තිබේ. අත්අඩංගුවට ගත් සැකකරු හික්කඩුව, තෙල්වත්ත ප්‍රදේශයේ පදිංචිකරුවෙකු බව පොලිසිය සඳහන් කරයි.", "URL": "https://sinhala.adaderana.lk/news.php?nid=21515", "Category": null, "Parent URL": null}