{"Source": "Adaderana", "Timestamp": "July 4, 2018 09:58 am", "Headline": "මැණික් තොගයක් හොර පාරෙන් ලංකාට ගෙනා චීන කතක් ගුවන් තොටේ දී මාට්ටු", "News Content": "මැණික් තොගයක් නීතිවිරෝධී ලෙස ශ්‍රී ලංකාවට ගෙන ආ චීන ජාතික කාන්තාවක් කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මෙම 35 හැවිරිදි චීන කාන්තාව ශ්‍රී ලංකාවේ ස්වාමිපුරුෂයෙකු සමඟ විවාහ වී වසර 12 ක පමණ කාලයක් මීගමුව ප්‍රදේශයේ පදිංචිව සිටින්නියකි. ඇය ඊයේ(03) රාත්‍රී 11.30 ට පමණ තායිලන්තයේ බැංකොක් සිට පැමිණි ශ්‍රී ලන්කන් ගුවන් සේවයේ යු.එල්- 407 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත ' (Green Chanel) ඔස්සේ ගුවන් තොටුපොළෙන් පිටව යමින් සිටියදී , ඇයගේ ගමන් මල්ලේ සඟවා ගෙන තිබූ මෙම මැණික් තොගය රේගු නිලධාරීන් විසින් සොයාගෙන අත්අඩංගුවට ගෙන තිබුණි. එහි විශාල මැණික් කැට 18 ක් සහ කුඩා ප්‍රමාණයේ මැණික් කැට විශාල ප්‍රමාණ වශයෙන් වූ පාර්සල 13 ක් ද තිබූ අතර , එම මැණික් තොගයේ වටිනාකම රුපියල් 48,64,777 ක් බව රේගු මාධ්‍ය ප්‍රකාශකවරයා සඳහන් කළේය. රේගු අධිකාරී එස්.රවිකුමාරන් , සහකාර රේගු අධිකාරීවරුන් වන කේ.ඒ.ආර්.ඒ.ආරියසේන, එස්.ඒ.බී.ආනට්, බී.එම්.ආර්.සිරිල් සහ පී.එච්.ඩී.පී.චන්ද්‍රසිරි යන මහත්වරුන් මෙම අත්අඩංගුවට ගැනීම සිදු කර තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ නියෝජ්‍ය රේගු අධ්‍යක්ෂ ආර්.රුෂාන්දන් මහතා මේ පිළිබඳ වැඩිදුර රේගු පරීක්ෂණය පැවැත්වීය. එහිදී මෙම මැණික් තොගය රාජසන්තක කළ අතර , මෙම චීන කාන්තාවට රුපියල් 40,000 ක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=91949", "Category": null, "Parent URL": null}