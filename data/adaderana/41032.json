{"Source": "Adaderana", "Timestamp": "February 11, 2014 10:22 am", "Headline": "වෑවලදෙණියේ රාජා මියයයි ", "News Content": "ඡායා රූපයේ දැක්වෙන්නේ එසේ මියැදුණු හස්තියාය. මහනුවර, ඇසළ මහ පෙරහරේ ශ්‍රී දන්ත ධාතූන් වහන්සේ රැගත් දළදා කරඬුව වැඩම කරවීමේ භාග්‍ය ලද “වෑවලදෙණියේ රාජා“ හස්තියා මියගොස් තිබේ. ඊයේ (10) රාත්‍රියේ හස්ති රාජයා මියගිය බව වෑවලදෙණිය විහාරස්ථානාධිපති හතරකෝරළේ ප්‍රධාන සංඝනායක පූජ්‍ය හෙම්මාතගම ශ්‍රී සිද්ධාර්ථ නාහිමි සඳහන් කළේය. කෙටිකාලයක් රෝගාතුරව සිටි හස්ති රාජයා ශ්‍රී දළදා මාලිගයට අයත් පල්ලේකැලේ ජාත්‍යන්තර බෞද්ධ මධ්‍යස්ථානයේ ප්‍රතිකාර ලබමින් සිටියදී මියගොස් තිබේ. මිය යන විට 55 වන වියේ පසු වු “වෑවලදෙණියේ රාජා“ හස්ති රාජයා පහළොස්වරක් මහනුවර ඇසළ මහ පෙරහැරේ දළදා කරඞුව වැඩම කරවා ඇති බව සඳහන් වෙයි. ඊට අමතරව “වෑවලදෙණියේ රාජා“ හස්ති රාජයා දෑලවර ගමන් ගන්නා ඇතෙකු ලෙස ද දීර්ඝ කාලයක් දළදා පෙරහැරට දායක වී ඇති බව පූජ්‍ය හෙම්මාතගම ශ්‍රී සිද්ධාර්ථ නාහිමි ප්‍රකාශ කළේය. හස්ති රාජයාගේ අවසන් කටයුතු අද(11) පස්වරු දෙකට පල්ලෙකැලේ ජාත්‍යන්තර බෞද්ධ මධ්‍යස්ථානයේ දී සිදුකිරීමට නියමිතය.", "URL": "https://sinhala.adaderana.lk/news.php?nid=41032", "Category": null, "Parent URL": null}