{"Source": "Adaderana", "Timestamp": "August 20, 2019 07:00 am", "Headline": "රජයේ ගිණුම් පිළිබඳ කාරක සභාවෙත් මාධ්‍යයට දොර ඇරෙයි", "News Content": "රජයේ ගිණුම් පිළිබඳ කාරක සභාවේ කටයුතු ද මාධ්‍යයට විවෘත කිරීමට තීරණය කර තිබේ. ඒ අනුව හෙට(21) දිනයේ සිට රජයේ ගිණුම් පිළිබද කාරක සභාවේ කටයුතු මාධ්‍යයට විවෘත කෙරෙන බව එහි සභාපති පාර්ලිමේන්තු මන්ත්‍රී ලසන්ත අලගියවන්න මහතා සඳහන් කළේය. මේ අතර පොදු ව්‍යාපාර කාරක සභාව හෙවත් කෝප් සභාව ද පසුගිය සතියේ සිට මාධ්‍යයට විවෘත කරනු ලැබීය. අද දිනයේ ශ්‍රී ලංකන් ගුවන් සමාගම සම්බන්ධයෙන් විමර්ශන කටයුතු සිදුකිරිමට නියමිත බව කෝප් කමිටුවේ සභාපති පාර්ලිමේන්තු මන්ත්‍රී සුනිල් හඳුන්නෙත්ති මහතා සඳහන් කළේය. ඒ සඳහා ශ්‍රී ලංකන් ගුවන් සමාගමේ අධ්‍යක්ෂ මණ්ඩලය අද දිනයේ කෝප් කමිටුව වෙත කැඳවා තිබේ. හෙට දිනයේ ලංකා සතොස ආයතනය ද අනිද්දා දිනයේ ජාතික ජල සම්පාදන හා ජලාපවහාන මණ්ඩලය ද සිකුරාදා දිනයේ විදුලිබල මණ්ඩලය ද කෝප් කමිටුවේ දී අවධානය යොමුකිරීමට නියමිත බව සුනිල් හඳුන්නෙත්ති මහතා සඳහන් කළේය.", "URL": "https://sinhala.adaderana.lk/news.php?nid=116968", "Category": null, "Parent URL": null}