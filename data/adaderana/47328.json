{"Source": "Adaderana", "Timestamp": "November 11, 2014 05:49 pm", "Headline": "මහින්දට පුළුවන් - සභානායක පාර්ලිමේන්තුවට දැනුම්දෙයි", "News Content": "ජනාධිපති මහින්ද රාජපක්ෂ මහතාට තෙවන වර ජනාධිපතිවරණයට ඉදිරිපත්වීමට නීතිමය වශයෙන් බාධාවක් නොවන බව සභානායක අමාත්‍ය නිමල් සිරිපාල ද සිල්වා මහතා පවසයි. ජනාධිපතිවරයා විසින් ඒ පිළිබඳ ශ්‍රේෂ්ඨාධිකරණයේ මතය විමසන ලද අතර ඊයේ දිනයේ ‍ ශ්‍රේෂ්ඨාධිකරණ තීන්දුව අරලියගහ මන්දිරයට යොමුකර තිබුණු බව සඳහන්ය. කෙසේ වුවද ‍ශ්‍රේෂ්ඨාධිකරණයේ තීන්දුව වී ඇත්තේ ජනාධිපති මහින්ද රාජපක්ෂ මහතාට තෙවන වරටත් ජනාධිපතිවරයා ලෙස තේරීපත්විය හැකි බව යයි අමාත්‍යවරයා පාර්ලිමේන්තුවට දන්වා සිටියේය. එසේම ජනාධිපතිවරයාට දෙවන වර තේරීපත්වී තම නිල කාලයෙන් වසර 4ක් ගතවුණු තන්හි ජනාධිපතිවරණය පැවැත්වීමට කිසිදු නීතිමය බාධාවක් නොවන බව ශ්‍රේෂ්ඨාධිකරණයේ මතය වී ඇතැයි අමාත්‍ය නිමල් සිරිපාල ද සිල්වා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=47328", "Category": null, "Parent URL": null}