{"Source": "Adaderana", "Timestamp": "September 24, 2013 01:18 pm", "Headline": "ඒ ගොල්ලන්ට ඕන ඕන කුණු හරුප දාන්න බෑනේ", "News Content": "මෙවර පළාත් සභා මැතිවරණයේ දී එක්සත් ජනතා නිදහස් සන්ධානයෙන් වැඩිම මනාප ලබාගත් අපේක්ෂකයන්ට මහ ඇමති ධුරය ලබාදීම පිළිබඳ මේ වන තෙක් තීරණයක් ගෙන නොමැති බව එක්සත් ජනතා නිදහස් සන්ධාන මහලේකම් අමාත්‍ය සුසිල් ප්‍රේම්ජයන්ත් මහතා පවසයි. ජනාධිපතිවරයා දිවයිනට පැමිණීමෙන් අනතුරුව ශ්‍රී ලංකා නිදහස් පක්ෂ මධ්‍යම කාරක සභාවේ දී එම තීරණය ගනු ඇති බව අමාත්‍යවරයා සඳහන් කළේය. කෙසේ වෙතත් අමාත්‍ය සුසිල් ප්‍රේම්ජයන්ත් මහතා උපුටා දක්වමින් අද දිනයේ පුවත්පත් වාර්තා කර තිබුණේ වැඩිම මනාප ලබාගත් අපේක්ෂකයන්ට මහ ඇමති ධුරය ලබාදෙන බවයි. මේ සම්බන්ධයෙන් අද දෙරණ අමාත්‍ය සුසිල් ප්‍රේම්ජයන්ත් මහතාගෙන් විමසීමක් කළ අතර අමාත්‍යවරයා කියා සිටියේ තමන් මාධ්‍ය හමුවක් පැවැත්වූවා හැර කිසිදු පුවත්පතකට ප්‍රකාශයක් නොකළ බවයි. අමාත්‍යවරයා මේ සම්බන්ධයෙන් කළ විමසීමේදී අද දෙරණට ලබාදුන් ප්‍රකාශය පහත පරිදිය. “පුවත්පත්වල තියෙනවා බොරුනේ ඉතින්. කොයි පුවත්පතේද තියෙන්නේ. මං තිබුණොත් මං සුන් කරනවා පුවත්පත. ඒ ගොල්ලන්ට ඕන ඕන කුණු හරුප දාන්න බෑනේ. මම කිසිදු පුවත්පතකට කතා කළේ නෑ. මම පුවත්පත් සාකච්ඡාව තිබ්බා ඇර කිසිදු පුවත්පතකට මං කතා කළේ නෑ ඒගොල්ලෝ මට කතා කළෙත් නෑ”", "URL": "https://sinhala.adaderana.lk/news.php?nid=37652", "Category": null, "Parent URL": null}