{"Source": "Adaderana", "Timestamp": "April 9, 2019 03:19 pm", "Headline": "මිසයිල පිපිරීමකට බිය වී පාසැලක තෙරපීමක්", "News Content": "මිසයිල පිපිරීමක් හේතුවෙන් ඇතිවූ නොසන්සුන්කාරී තත්ත්වයක් හේතුවෙන් යේමනයේ පාසැලක තෙරපීමක් සිදුව තිබේ. සිදුවීමෙන් සිසුන් කිහිප දෙනෙකුට දිවි අහිමිවී ඇති බව විදෙස් වාර්තා සඳහන් කළේය. සානා අගනගරය ආසන්නයට එල්ලවූ මිසයිල ප්‍රහාරයක් සමඟ ඒ අසල පිහිටි පාසැලක සිසුන් භීතියටත් කලබලයටත් පත්ව පාසැලෙන් පිටතට දිව ඒමට උත්සහ දරා ඇති අතර එහිදී සිසුන් අතර තෙරපීමක් සිදුව තිබේ. මිසයිලය පුපුරාගිය ප්‍රදේශයේ සිට මීටර් තුන්සීයක් පමණ දුරින් පිහිටි පාසැලකයි තෙරපීම සිදුව තිබුණේය. එම අවස්ථාවේ පාසැලේ සිසුන් දෙදහස් එකසීයක් පමණ සිට ඇති බවද වාර්තා විය. එහිදී තුවාල ලැබූ සිසුන් කිහිපදෙනෙකු ප්‍රතිකාර සඳහා රෝහල්ගතකර ඇති බවත් සඳහන් වෙයි. දිවයන අවස්ථාවේ ඇදවැටුණු සිසුන් මතින් තවත් සිසුන් දිවයෑම නිසා බොහෝ දෙනෙකුට තුවාල සිදුව ඇති බව රෝහල් වාර්තා සඳහන් කළේ. එමෙන්ම මිසයිල ප්‍රහාරයෙන්ද සිවිල් වැසියන් බොහෝ පිරිසක් මියගොස් සහ තුවාල ලබා තිබේ. යේමනයෙන් මෙවැනි සිදුවීම් වාර්තාවූ පළමු අවස්ථාව මෙය නොවන අතර මෙවැනි අනතුරු අවදානම් නිසා ඇතැම් මව්පියන් සිය දරුවන් නිවෙස් වලින් බැහැරව පාසලට හෝ යැවීමට මැලිකමක් දක්වන බව විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=107700", "Category": null, "Parent URL": null}