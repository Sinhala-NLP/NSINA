{"Source": "Adaderana", "Timestamp": "August 2, 2013 04:24 pm", "Headline": "කැලණි පාලමේ එක් මංතීරුවක් වැහෙයි", "News Content": "හෙට සිට මාසයක කාලයක් නව කැලණි පාලමේ එක් මංතීරුවක් තාවකාලිකව වසා දැමීමට තීරණය කර තිබේ. කොළඹ, කටුනායක අධිවේගී මාර්ගයේ පිවිසුම් ස්ථානය වන නව කැලණි පාළමේ ප‍්‍රතිසංස්කරණ කටයුතු සිදුකිරීම ඊට හේතුවය. මේ හේතුවෙන් අදාළ මාර්ගය භාවිත කිරීමේ දී ප්‍රමාදයන් ඇති විය හැකි බැවින් විකල්ප මාර්ග ලෙස පෑලියගොඩ - පුත්තලම මාර්ගය භාවිත කරන වාහන පෑලියගොඩ නවලෝක වටරවුමෙන් ජපන් මිත්‍රත්ව පාලම හරහා සිරිමාවෝ බණ්ඩාරනායක මාවත, ඉඟුරුකඩේ මංසන්ධිය හා බේස්ලයින් මාර්ගය භාවිත කළ හැකිය. කොළඹ - නුවර මාර්ගය භාවිත කරන වාහන විකල්ප මාර්ග වශයෙන් පෑලියගොඩ නව නුගේ මාර්ගය, පෑලියගොඩ නවලෝක වටරවුම ජපන් මිත්‍රත්ව පාලම හරහා සිරිමාවෝ බණ්ඩාරනායක මාවත, ඉඟුරුකඩේ මංසන්ධිය හා බේස්ලයින් මාර්ගය භාවිත කළ හැකි බව වරාය හා මහාමාර්ග අමාත්‍යාංශය පැවසීය. ඊට අමතරව මීගමුව දෙස සිට සහ තුඩැල්ල දෙස සිට කොළඹට ගමන් ගන්නා වාහන බෝපිටිය, ඇලකන්ද, හේකිත්ත, මට්ටක්කුලිය පාලම හරහා ගමන් කළ හැකිය.", "URL": "https://sinhala.adaderana.lk/news.php?nid=36322", "Category": null, "Parent URL": null}