{"Source": "Adaderana", "Timestamp": "June 15, 2018 04:54 pm", "Headline": "රාමසාන් උත්සය සමරන දිනය ගැන අවසන් තීරණය අද හවස", "News Content": "ඉස්ලාමීය බැතිමතුන් හරසරින් සමරන ඊදුල් ෆිතර් හෙවත් රාමසාන් දිනය අදට(15) යෙදී තිබේ. කෙසේවෙතත් ඊයේ(14) දිනයේදි නව සඳ නිරීක්‍ෂණය නොවීම හේතුවෙන් මෙවර රාමසාන් උත්සවය සමරන දිනය පිළිබදව අද පස්වරුවේ තීරණය කරන බව කොළඹ මහ පල්ලිය ප්‍රකාශ කළේය. ඒ අනුව අද පස්වරුවේ නව සද නිරික්ෂණය වුවහොත් හෙට(16) දිනයේදි රාමසාන් දිනය සමරන බවත්, නැතහොත් අද දිනයේත් නව සඳ නිරික්ෂණය නොවුනහොත් රාමසාන් සමරන දිනය පිළිබද කොළඹ මහ පල්ලියේ ජාතික හඳ කමිටුව විසින් ඒ පිළිබද අවසන් තීරණයක් ගනු ඇත. ඉස්ලාමීය චන්ද්‍ර දින දර්ශනයට අනුව නව සඳ උදා වීමත් සමඟ ඉස්ලාම් බැතිමතුන්ගේ උපවාස කාලය ඇරඹෙන අතර මේ වසරේ ඉකුත් මැයි මස 18 වැනිදා සිට රාමසාන් උපවාස සමය ආරම්භ විය. ඒ අනුව පුරා මාසයක පමණ කාලයක් උපවාස ශීලය ආරක්ෂා කරන මුස්ලිම් බැතිමතුන් එය අවසන් කරන්නේ ඊළඟ නව සඳ දිස්වීමත් සමඟයි. එලෙස නව සඳ දිස්වීමත් සමඟ උදාවන දිනය \"රාමසාන් දිනය\" ලෙස හැදින්වෙන අතර එය ඉස්ලාම් බැතිමතුන්ට ආගමික වශයෙන් සුවිශේෂි දිනයක් ලෙසට සැලකෙයි.", "URL": "https://sinhala.adaderana.lk/news.php?nid=90941", "Category": null, "Parent URL": null}