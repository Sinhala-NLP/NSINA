{"Source": "Adaderana", "Timestamp": "December 29, 2011 09:15 am", "Headline": "බාල පෙට්‍රල් සඳහා වන්දි ගෙවීම -තොරතුරු භාරගැනීම 6 වැනිදායින් අවසන්", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානි වූ වාහනවලට වන්දි ගෙවීම සඳහා අවශ්‍ය ලිපිලේඛන හා තොරතුරු භාරගැනීම ලබන මස 6 වැනිදායින් අවසන් කරන බව ඛණිජ තෙල් කර්මාන්ත අමාත්‍යාංශය පවසයි. අදාළ ලිපිලේඛන හා තොරතුරු ලබාදෙන ලෙස සෑම වන්දි අයදුම්කරුවෙකුටම ලිඛිතව දැනුම් දී ඇති බව අමාත්‍යාංශය නිවේදනයක් නිකුත් කරමින් පෙන්වාදෙයි. එම දැනුම්දීම සිදුකර මාස 6 කට අධික කාලයක් ගතවුවද ඇතැම් පුද්ගලයින් ලිපිලේඛන හා තොරතුරු මෙතෙක් ලබාදී නොමැති බව වාර්තා වේ. ඊට අමතරව ව්‍යාජ තොරතුරු ඉදිරිපත් කිරීම, අදාළ ලේඛන කොටස් වශයෙන් වරින් වර ඉදිරිපත් කිරීම, ඉදිරිපත් කර ඇති බිල්පත්වල තොරතුරු අපැහැදිලි වීම යන කරුණු මත වන්දි ගෙවීම් කටයුතු ප්‍රමාද වී ඇති බව ඛණිජ ‍තෙල් කර්මාන්ත අමාත්‍යාංශය පෙන්වාදෙයි. මේ වන විටත් පුද්ගලයින් 1,006 දෙනෙකු සඳහා වන්දි ගෙවීම් සිදුකර ඇති අතර ව්‍යාජ ලේඛන ඉදිරිපත් කළ ලිපිගොනු 433 ක් ප්‍රතික්ෂේප කර ඇති බව ද සඳහන්ය.", "URL": "https://sinhala.adaderana.lk/news.php?nid=21019", "Category": null, "Parent URL": null}