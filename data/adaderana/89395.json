{"Source": "Adaderana", "Timestamp": "May 19, 2018 01:21 pm", "Headline": "වසර 30 ක් රෝහල තුළ දිවි ගෙවූ විමලසේන මහතා රෝහලෙන් නික්ම ගිය හැටි", "News Content": "ගාල්ල කරාපිටිය ශික්ෂණ රෝහලට ඇතුළත් කරන රෝගීන් ඥාතීන් විසින් නැවත නිවෙස්වලට රැගෙන නොයාම නිසා රෝහල තුළ බරපතළ ගැටලුවක් උද්ගතව ඇති බව අද දෙරණ මීට පෙර අනාවරණ කළේය. එහි ප්‍රතිඵලයක් ලෙස රෝගීන් කිහිපදෙනෙක් ඥාතීන් විසින් සිය නිවෙස් වෙත රැගෙන යනු ලැබූ අතර සමාජ සේවා දෙපාර්තමේන්තුව ද අද රෝහල තුළ දිවි ගෙවූ එක් වයෝවෘද්ධ පුද්ගලයෙකුගේ නීත්‍යානූකූල භාරකාරීත්වය සදහා මැදිහත් වුණි. මෙරට පිහිටි රෝහල් අතරින් රෝගී සත්කාරක සේවා සපයන ප්‍රධාන රෝහලක් ලෙස ගාල්ල කරාපිටිය රෝහල සැළකෙයි. දිවයිනේ බොහෝ පිරිසක් ශෛල්‍යකර්ම සිදුකර ගැනීම සඳහා කරාපිටිය ශික්ෂණ රෝහල වෙත පැමිණෙන අතර ඒ හේතුවෙන් රෝහල තුළ පවතින්නේ දැඩි කාර්යබහුලත්වයකි. මෙවන් පසුබිමක් තුළ වසර ගණනාවක් මුළුල්ලේ සිට රෝහල සිය නිවහන බවට පත්කරගත් වයෝවෘද්ධ පිරිසක්ද මෙහි දිවිගෙවන බව අද දෙරණ මීට පෙර අනාවරණ කළේය. එහි ප්‍රතිඵලයක් රෝගීන් කිහිපදෙනෙක් ඥාතීන් විසින් සිය නිවෙස් වෙත රැගෙන යනු ලැබූ අතර වසර 30කට අධික කාලයක් කිසිඳු භාරකරුවෙක් නොමැතිව රෝහල තුළ ජීවත්වූ එම්.එන් විමලසේන මහතාට ද අද අලුත් නවාතැනක් හිමි විය. කරාපිටිය ශික්ෂණ රෝහලේ වාට්ටු අංක 5, 30 වැනි ඇඳේ වසර 30ක සිට දිවිගෙවූ විමලසේන මහතා අද උදෑසනම මෙලෙස ලකලෑස්ති වන්නේ වැඩිහිටි නිවාසයකට යාමයි. ඒ සමාජ සේවා දෙපාර්තමේන්තුව විසින් විමලසේන මහතාගේ පූර්ණ භාරකාරීත්වය භාරගැනීමත් සමඟයි. වසර 30ක සිට තමාට නවාතැන වූ රෝහල සහ කාර්යල මණ්ඩලය හැරදා යන අවස්ථාවේ ඔහු සිය කෘතවේදී ආචාරය පල කළේය. සාමාජසේවා දෙපාර්තමේන්තුවේ මැදිහත්වීමෙන් විමලසේන මහතාව බෙංතර සුගත වැඩිහිටි නිවාසය වෙත රැගෙන ගිය අතර මෙතැන් සිට ඔහුගේ සැදෑ කාලය නීත්‍යානුකූල භාරකාරීත්වයක් යටතේ ගෙවීමට හැකියාව ලැබෙයි. විමලසේන මහතා සේම තම සැදෑ සමය කිසිඳු පිලිසරණක් නොමැතිව රෝහලක් තුළ ගෙවා දමන තවත් පිරිසක් සිටින බැවින් කලගුණ දත් සමාජයක් ලෙස ඔවුන්ටත් සරණක් ලබා දීම අප යුතුකමක් වනු ඇත.", "URL": "https://sinhala.adaderana.lk/news.php?nid=89395", "Category": null, "Parent URL": null}