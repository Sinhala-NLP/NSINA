{"Source": "Adaderana", "Timestamp": "July 16, 2011 12:13 pm", "Headline": "පුංචි ඡන්දය ගැන සෙවීමට ජෝන් සිස්ටර් යාපනයට යයි", "News Content": "යාපනය හා කිලිනොච්චි දිස්ත්‍රික්කවල පළාත් පාලන මැතිවරණය පැවැත්වෙන ආකාරය පිළබද සොයාබැලීමට ශ්‍රී ලංකාවේ අමෙරිකානු තානාපති කාර්යාලයේ දේශපාලන කටයුතු පිළිබඳ උප‍දේශක ජෝන් සිස්ටර් මහතා දෙදින සංචාරයක් ආරම්භ කර තිබේ. යාපනය දිසාපති කාර්යාලයේ දී යාපන‍ය දිසාපතිනි එමිල්ඩා සුකුමාර් මහත්මිය හමුවූ ජෝන් සිස්ටර් මහතා පළාතේ සිදුවන ප්‍රචණ්ඩකාරී ක්‍රියා මෙන්ම ඡන්ද ප්‍රකාශ කිරීමට ඡන්ද දායකයින්ට සලසා ඇති පහසුකම් පිළිබඳව සොයාබලා ඇති බව සඳහන්ය. තව ද ඡන්දය ප්‍රකාශ කිරීමට අවතැන් ‍වූ සහ යළි පදිංචි කළ වැසියන් වෙනුවෙන් යොදා ඇති වැඩපිළිවෙළ පිළිබඳව ද ජෝන් සිස්ටර් මහතා දිසාපතිවරිය සමග වැඩිදුරටත් සාකච්ඡා කර තිබේ. මෙම සංචාරයේ දී අමෙරිකානු තානාපති කාර්යාලයේ දේශපාලන කටයුතු පිළිබඳ උපදේශක ජෝන් සිස්ටර් මහතා වව්නියාව සහ කිලිනොච්චි දිසාපතිවරුන් ද හමුවී වත්මන් තත්ත්වය සම්බන්ධයෙන් සාකච්ඡා කර ඇති බව වාර්තා වේ.", "URL": "https://sinhala.adaderana.lk/news.php?nid=17433", "Category": null, "Parent URL": null}