{"Source": "Adaderana", "Timestamp": "March 5, 2019 10:33 am", "Headline": "කැනේඩියාවේ ප්‍රබල අමාත්‍යවරියක් ඉල්ලා අස් වෙයි", "News Content": "කැනේඩියානු රජයේ ප්‍රබල අමාත්‍යවරියක් සිය ධුරයෙන් ඉල්ලා අස්වී තිබේ. ඒ සමඟ රජය මුහුණපා සිටින දේශපාලනික අර්බුදය තවදුරටත් උග්‍රවී ඇති බව විදෙස් වාර්තා පෙන්වා දෙන්නේය. මෙලෙස ඉල්ලා අස් වී ඇත්තේ කැනේඩියානු භාණ්ඩාගාරයේ සභාපතිනි ජේන් ෆිල්පොට් ය. දූෂණ චෝදනාවක් සම්බන්ධයෙන් සිදු කෙරෙන පරීක්ෂණයකට අදාළව කැනේඩියානු රජය කෙරෙහි තමාට තවදුරටත් විශ්වාසය තැබිය නොහැකි බව පවසමින් ඇය ඉල්ලා අස්වීමට පියවර ගෙන තිබුණි. සදාචාරාත්මක සහ ව්‍යවස්ථාපිත වගකීම් ඉටු කරමින් තමා ධුරයෙන් ඉවත්ව යන බවද ඇය පවසා තිබේ. අල්ලස් ලබාගැනීමේ චෝදනාවක් සම්බන්ධයෙන් කැනේඩියානු ඉංජිනේරු සමාගමකට එරෙහිව සිදු කෙරෙන පරීක්ෂණ මුල්කරගෙන අමාත්‍ය ධුරය අත්හල දෙවැන්නා වන්නේද ඇයයි. කෙසේ නමුත් අදාළ පරීක්ෂණය සඳහා දේශපාලන මැදිහත්වීමක් සිදුවන බවට එල්ල වන චෝදනාව එරට අගමැති ජස්ටින් ටෘෘඩෝ ප්‍රතික්ෂේප කරයි. තවත් මාස කිහිපයකින් කැනේඩියානු මහමැතිවරණය පැවැත්වීමට නියමිතව ඇති අතර එවන් පසුබිමක ප්‍රබල අමාත්‍යවරුන් රජය හැරයාමත් විශේෂත්වයක්.", "URL": "https://sinhala.adaderana.lk/news.php?nid=105501", "Category": null, "Parent URL": null}