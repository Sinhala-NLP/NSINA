{"Source": "Adaderana", "Timestamp": "March 7, 2013 11:08 am", "Headline": "ක්‍රිකට් සභාපතිට නාම යෝජනා ප්‍රතික්ෂේප වන ලකුණු", "News Content": "ක්‍රිකට් ආයතනයේ සභාපති ධූරයට තරගවැදීම සඳහා නාමයෝජනා භාරදුන් ක්‍රිකට් සභාපති උපාලි ධර්මදාස මහතාගේ නාමයෝජනාව ප්‍රතික්ෂේප වන තත්ත්වයක් උදාවී තිබේ. පවත්නා නීතිමය විධිවිධානවලට අනුව නාම යෝජනා භාරගත් අවසන් දිනයේ තමා එකී නාම යෝජනා ක්‍රිකට් ආයතනයට යොමු කළ බව ක්‍රීඩා අධ්‍යක්ෂ ජනරාල් රංජනී ජයකොඩි මහත්මිය පවසයි. මේවන විට උපාලි ධර්මදාස මහතාට සහ සුමිත් පෙරේරා මහතාට එරෙහිව පැමිණිලි ලැබී තිබුණු බවත්, මෙම තනතුරට නාමයෝජනා ලබාදීමේදී අපේක්ෂකයන් ප්‍රධාන පෙළේ ක්‍රීඩා තරඟවලට සහභාගීවී තිබිය යුතු නමුත් මොවුන් දෙදෙනාට අදාළ සුදුසුකම් පිළිබඳ ගැටලු සහගත තත්ත්වයක් උදාවී ඇති බවත් සඳහන්ය. ප්‍රධාන පෙළේ ක්‍රීඩා තරඟවලට සහභාගීවී නොමැතිනම් අදාළ නාම යෝජනා ලබාදීමේදී ඊට විෂය භාර අමාත්‍යවරයාගේ අනුමැතිය ලැබිය යුතු නමුත් උපාලි ධර්මදාස මහතාට මෙවර අමාත්‍යවරයාගේ අනුමැතිය ලැබී නොමැති බවට පැමිණිල්ල මගින් කරුණු දක්වා තිබේ. ඒ අනුව එකී කරුණු සත්‍යයනම් අදාළ නාම යෝජනාව ප්‍රතික්ෂේප වන බව අධ්‍යක්ෂ ජනරාල් රංජනී ජයකොඩි මහත්මිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=32185", "Category": null, "Parent URL": null}