{"Source": "Adaderana", "Timestamp": "October 1, 2017 08:30 am", "Headline": "  ලෝක ළමා සහ වැඩිහිටි දිනය අදයි.", "News Content": "“මාපිය වැඩිහිටි සෙනෙහස රඳවමු - සොදුරු ලොවක් වෙත දරුවන් කැඳවමු“ යන්න මෙවර ලෝක ළමා දිනයේ තේමාවයි. මේ පිළිබඳ නිවේදනයක් නිකුත් කරන ජනාධිපති මෛත්‍රීපාල සිරිසේන මහතා පවසන්නේ වැඩහිටියන් යනු රටක ජ්‍යෙෂ්ඨතම පුරවැසි සමූහයා වන බවයි. නූතන ආර්ථික විද්‍යා විශ්ලේෂණයන්ට අනුව වයස අවුරුදු 65 ඉක්මවු ජ්‍යෙෂ්ඨ පුරවැසියා ආර්ථික ඵලදායීතාවයෙන් තොර අයෙකු ලෙස සැළකුව ද සමාජය වෙත ඵලදායී මැදිහත් වීමකට වැඩිහිටියාට අවකාශ ලැබී ඇති බව ජනාධිපතිවරයා පෙන්වා දෙයි. ලොව කවර රටක කවර ජනවර්ගයකට හෝ ආගමකට අයත්ව ඉපදුන ද සියලු දරුවන් මිනිස් වර්ගයාගේ අනාගත නිර්මාපකයන් බව ජනාධිපතිවරයා වැඩිහිටි සහ ළමා දිනය වෙනුවෙන් නිකුත් කළ නිවේදනයේ දක්වා තිබේ. පාසල් අධ්‍යාපනය අනිවාර්ය කරමින් ද දරුවන්ගේ සෞඛ්‍ය පෞෂණය හා මානසික අවශ්‍යතා සපිරීම ද රජයක් ලෙස ප්‍රමුඛත්වය දී කටයුතු කරන බව ජනාධිපති මෛත්‍රීපාල සිරිසේන මහතා ප්‍රකාශ කර සිටී. එක්සත් ජාතීන්ගේ ළමා අයිතිවාසිකම් ප්‍රඥප්තිය අනුව යමින් ළමයින්ගේ යහවර්ධනයට එරෙහිව පවතින සියලු බාධාවන් මුළුමනින්ම ඉවත් කිරීම සඳහා එක්ව කටයුතු කළ යුතු බව ජනාධිපති මෛත්‍රීපාල සිරිසේන මහතා වැඩිදුරටත් ප්‍රකාශ කර තිබේ. මේ අතර නිවේදනයක් නිකුත් කරන ජාතික ළමා ආරක්ෂක අධිකාරිය පවසන්නේ වර්තමානය වන විට දරුවන් අමානුෂික ලෙස හිංසනයට ලක් කරන අවස්ථා බහුල වශයෙන් දැකගත හැකි බවයි. රටේ කුමන ස්ථානයකදී හෝ දරුවෙකු කරදරයක් වන්නේ නම් ඒ පිළිබඳ ළඟම ඇති පොලීසියට හෝ 1929 ශ්‍රී ලංකා ළමා දුරකථන සේවය අමතා පැමිණිලි කරන ලෙස ජාතික ළමා ආරක්ෂක අධිකාරියේ සභාපතිනි නීතීඥ මරිනි ද ලිවේරා මහත්මිය පවසයි.", "URL": "https://sinhala.adaderana.lk/news.php?nid=78197", "Category": null, "Parent URL": null}