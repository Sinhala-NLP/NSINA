{"Source": "Adaderana", "Timestamp": "December 21, 2017 10:41 am", "Headline": "මැතිවරණ පැමිණිලි අතර පොල් පැළ 600 ක් හිරවෙයි", "News Content": "පලාත් පාලන මැතිවරණයට අදාළව මේ දක්වා පැමිණිලි 09ක් ලැබී ඇති බව පොලිස් මූලස්ථානය පවසයි. පසුගිය 09 වනදා සිට අද පෙරවරු 6.00 දක්වා වූ කාලය තුළ අදාළ පැමිණිලි ලැබී ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. ඊයේ (20) දිනයේදී පානම ප්‍රදේශයේ මැතිවරණ නීති උල්ලංගණය වන ආකාරයෙන් පොල්පැළ බෙදාදීමේ සිදුවීමක් වාර්තා වී ඇති බව පොලිස් මාධ්‍ය ප්‍රකාශකවරයා කියා සිටියේය. පොල් පැළ 600ක් එහිදී පානම පොලීසිය විසින් සිය භාරයට ගෙන ඇති බව අතර ඒ සම්බන්දයෙන් පොතුවිල් මහේස්ත්‍රාත් අධිකරණයට කරුණු වාර්තා කිරීමට නියමිත බව රුවන් ගුණසේකර මහතා සඳහන් කළේය. පලාත් පාලන ඇයතන ඡන්ද විමසීමට අදාළව ලැබී ඇති පැමිණිලි අතර පහර දීම්, බැණ තර්ජනය කිරීම් , නාමයෝජනා ලැයිස්තු පැහැරගැනීම්, පොස්ටර් කටවුට් ආදියට අලාභ හානි සිදුකරීම්, ද්‍රව්‍ය හා උපකරණ බෙදාදීම් යන සිද්ධීන් වලට අදාළව පැමිණිලි ලැබී ඇති බව පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=81887", "Category": null, "Parent URL": null}