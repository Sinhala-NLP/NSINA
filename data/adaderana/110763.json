{"Source": "Adaderana", "Timestamp": "May 27, 2019 12:54 pm", "Headline": "ටොනෙඩෝවට හසුවු ජීවිත", "News Content": "අමෙරිකාවේ ඔක්ලහෝමා ප්‍රාන්තයේ හටගත් ටොනේඩෝ සුළි කුණාටුකින් පුද්ගලයින් දෙදෙනෙක් මියගොස් තවත් කිහිප දෙනෙක් තුවාල ලබා තිබේ. සුන්බුන්වලට යටවූ පිරිස් සොයා මෙහෙයුම් ක්‍රියාත්මක බවයි විදෙස් මාධ්‍ය වාර්තා කළේය. අමෙරිකාවේ ඔක්ලහෝමා ප්‍රාන්තයේ එල් රිනෝ නගරයට ටොනේඩෝ තත්ත්වයකින් බලපෑම් එල්ල විය. ඉන් හෝටලයක් විනාශ වී ඇති බවත් ජංගම නිවාස උද්‍යානයකට හානි සිදුව ඇති බවත් විදෙස් වාර්තා සඳහන් කරයි. සෙනසුරාදා දින එරට වේලාවෙන් රාත්‍රී 10.30ට පමණ එල් රිනෝ නගරයේ ගිනිකොනදිග ප්‍රදේශයේ මෙම ටොනේඩෝ තත්ත්වය හටගත්තේය. විදෙස් මාධ්‍ය වාර්තා කළේ එහිදී තුවාල ලැබූ පුද්ගලයින් කිහිප දෙනෙක් මේ වනවිට රෝහල්ගතව ප්‍රතිකාර ලබන බවයි. ගත වූ කාලය තුළ අමෙරිකාවේ බටහිර මධ්‍යම ප්‍රාන්තවලට මෙලෙස ටොනේඩෝ සුළි කුණාටුවලින් දිගින් දිගටම බලපෑම් එල්ල විය. මේ හේතුවෙන් අමෙරිකානු කාලගුණ විද්‍යා දෙපාර්තමේන්තුව විසින් කලාපයට ප්‍රබල අනතුරු ඇඟවීම් ද නිකුත් කළේය. මේ අතර විනාශ වූ හෝටලයේ සහ හානි වූ ජංගම නිවාස උද්‍යානයේ සුන්බුන්වලට යට වී සිටින පිරිස් බේරා ගැනීම සඳහා මෙහෙයුම් ක්‍රියාත්මක කර ඇති බව වාර්තා වෙයි. කෙසේ වෙතත් අයහපත් කාලගුණික තත්වය තවදුරටත් පවතිනු ඇති බවයි එරට කාලගුණ විද්‍යා දෙපාර්තමේන්තුව පෙන්වා දෙයි.", "URL": "https://sinhala.adaderana.lk/news.php?nid=110763", "Category": null, "Parent URL": null}