{"Source": "Adaderana", "Timestamp": "December 16, 2010 08:12 am", "Headline": "මුල් වීඩියෝව නොමැතිව වීඩියෝ සාක්ෂි මෙහෙයවීමට අවසරද? -තීන්දුව අද ", "News Content": "මුල් වීඩියෝ පටය නොමැතිව සුදුකොඩි නඩුවේ වීඩියෝ සාක්ෂි මෙහෙයවීමට අවසර දෙන්නේ ද නැද්ද යන්න පිළිබඳ තීන්දුව කොළඹ මහාධිකරණය විසින් අද(16) ප්‍රකාශ කිරීමට නියමිතය. මහාධිකරණ විනිසුරු දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඩුල්ල විසින් අදාළ තීන්දුව ප්‍රකාශ කරනු ඇත. විත්තිකාර සරත් ෆොන්සේකා මහතා පසුගිය ජනාධිපතිවරණ ස‍මයේ රත්නපුර ප්‍රදේශයේ දී සිදුකළ කතාවක් අදාළ නඩුවේ සාක්ෂියක් ලෙස නීතිපතිවරයා විසින් නම් කර තිබේ. එම කතාව නඩුවේ සාක්ෂියක් වශයෙන් මෙහෙයවීම සඳහා එහි මුල්පිටපත ඉදිරිපත් කරන ලෙස අධිකරණය දෙරණ රූපවාහිනී නාලිකාවට දැනුම් දුන් අතර එහි මුල්වීඩියෝ පටය තමන් සතුව නොමැති බව එම නාලිකාව අධිකරණයට දැනුම් දෙනු ලැබීය. ඒ අනුව මෙම කරුණු සම්බන්ධයෙන් තවදුරටත් කරුණු දැක්වීමට නීතිපතිවරයාට අවස්ථාව ලබාදෙන ලෙස පසුගිය 8 වැනිදා නඩුව කැඳවු අවස්ථාවේ රජයේ නීතීඥ ඩිලාන් රත්නායක මහතා ප්‍රකාශ කර සිටියේය. ඊට විරෝධය පළ කරන බව විත්තියේ නීතීඥ නලීන් ලද්දුහෙට්ටි මහතා එදින අධිරණය හමුවේ ප්‍රකාශ කළේය. නීතිපතිවරයාට මේ සම්බන්ධයෙන් තවදුරටත් කරුණු දැක්වීමට අවශ්‍ය නම් ඒවා අද දිනට ‍ ප්‍රථම ලිඛිත දේශන වශයෙන් ඉදිරිපත් කළ යුතු බව කරුණු සලකා බැලූ ත්‍රිපුද්ගල විනිසුරු මඩුල්ල අවසානයේදී තීරණය කරනු ලැබීය.", "URL": "https://sinhala.adaderana.lk/news.php?nid=12883", "Category": null, "Parent URL": null}