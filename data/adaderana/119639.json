{"Source": "Adaderana", "Timestamp": "September 21, 2019 10:49 am", "Headline": "අමෙරිකානු සෙබලුන් සෞදි අරාබියට", "News Content": "සෞදි අරාබිය වෙත සෙබලුන් පිටත් කර යැවීමට අමෙරිකාව තීරණය කර ඇත. එමෙන්ම ඉරාන මහා බැංකුව ඉලක්ක කර නව සම්බාධක පැනවීමටත් අමෙරිකාව කටයුතු කළේය. සෞදි අරාබියේ ගුවන් කලාපයේ ආරක්ෂාව තරකිරීම සදහා අමෙරිකානු හමුදා පිටත් කර යැවිමට අමෙරිකානු ජනාධිපතිවරයා තීරණය කර ඇත. සෞදියේ ඉන්ධන සංකීර්ණ වෙත අවශ්‍ය ආරක්ෂාව ලබාදීම සදහා මෙම පියවර ගත් බව ජනාධිපතිවරයා පවසයි. පසුගියදා සෞදි අරාබියේ ඇරැම්කෝ සමාගමට අයත් ඉන්ධන පිරිපහදු මධ්‍යස්ථාන ඉලක්ක කර ප්‍රහාරයක් එල්ල කිරීම සලකා අමෙරිකාව මෙම තීරණයට පැමිණ ඇත. අදාළ ප්‍රහාරයට ඉරානය වගකිව යුතු බව අමෙරිකාව පුන පුනා කීවත් ඉරානය එය තරයේ ප්‍රතික්ෂේප කළේය. මෙම තීරණ ගැනීමේදී සෞදි අරාබියේ ආරක්ෂාව පමණක් සලකා බලන බවත් අමෙරිකාව පැවසුවේය. එහෙත් ඒ වෙනුවෙන් අමෙරිකානු හමුදා සෙබලුන් දහස් සංඛ්‍යාත පිරිසක් යෙදවීමේ අපේක්ෂාවක් නොමැති බවත් එම නිලධාරීන් පැවසුවේය. මේ අතර ඉරානය ඉලක්ක කර නව සම්බාධක පැනවීමට අමෙරිකාව තීරණය කර ඇත. මෙහිදී ඉරාන මහා බැංකුව ඉලක්ක කර සම්බාධක පනවා තිබුණි. මේ සම්බන්ධයෙන් අදහස් දැක්වූ ජනාධිපති ඩොනල්ඩ් ට්‍රම්ප් පැවසුවේ එය ඉරානය සිදුකරන අකටයුතු වැලැක්වීමට ගත හැකි සරලම ක්‍රියාදාමයක් පමණක් බවයි.", "URL": "https://sinhala.adaderana.lk/news.php?nid=119639", "Category": null, "Parent URL": null}