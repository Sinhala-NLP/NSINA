{"Source": "Adaderana", "Timestamp": "August 12, 2014 12:39 pm", "Headline": "මළහත්තිලව්වේ කෙහෙළිය රඹුක්වැල්ල මහත්තයා මොනවාද මේ කියන්නේ!", "News Content": "මෙවර ඌව පළාත් සභා මැතිවරණ ව්‍යාපාරයේ මැදට එනවිට තම පක්ෂය ලබා ගන්නා මන්ත්‍රීධූර සංඛ්‍යාව කියන්නම් යැයි ජාතික නිදහස් පෙරමුණේ දේශපාලන මණ්ඩල සභික පියසිරි විජේනායක මහතා කියයි. අද (12) පෙරවරුවේ කොළඹදී පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු ලෙස හෙතෙම මේ බව පැවසීය. ඌව පළාත් සභාවේ මෙවර තීරණාත්මක බලය ජාතික නිදහස් පෙරමුණ අතට ගැනී‍මට හැකිය යන විශ්වාසය ඇතැයි විජේනායක මහතා එම මාධ්‍ය හමුවේදී කියා සිටියේය. ඌව පළාත් සභාවේ නාමයෝජනා අත්සන් කර පැය 24ක් යාමට මත්තෙන් ජාතියට ජයග්‍රහණ අත්කර දීමට ජාතික නිදහස් පෙරමුණට හැකි වූ බවද හෙතෙම පැවසුවේය. ශක්තිමත් අපේක්ෂකයින් 21 දෙනෙකු මෙවර බදුල්ල දිස්ත්‍රීක්කයෙන් ඌව පළාත් සභා මැතිවරණයට තරඟ කරන බවත්, ඔවුන් වටා ජනතාව ඒකරාශි වෙමින් සිටින බවත්, හෙතෙම එහිදී සඳහන් කළේය. මේ අතර ජාතික නිදහස් පෙරමුණේ යෝජනා 12 ක්‍රියාත්මක කිරීම සම්බන්ධයෙන් ශ්‍රී ලංකා නිදහස් පක්ෂය සමග එකඟතාවයකට පැමිණ ඇත්තේ සාකච්ඡා කිරීමට පමණක් යැයි කෙහෙළිය රඹුක්වැල්ල අමාත්‍යවරයා කර ඇති ප්‍රකාශයක් ගැන ද මාධ්‍යවේදියෙකු පියසිරි‍ වි‍ෙජ්නායක මහතාගෙන් විමසා සිටියේය. ඊට පිළිතුරු වශයෙන් හෙතෙම පැවසුවේ මෛත්‍රිපාල සිරිසේන - ප්‍රධාන ලේකම්, ඩලස් අලහප්පෙරුම - භාණ්ඩාගාරික හා බැසිල් රාජපක්ෂ - ජාතික සංවිධායක යන ශ්‍රී ලංකා නිදහස් පක්ෂයේ ප්‍රබලයින් අදාළ යෝජනා ක්‍රියාත්මක කිරීමට එකඟතාවයට පැමිණ ඊට අත්සන් තබා ඇති බවයි. එවන් වාතාවරණයක කෙහෙළිය ඇමතිවරයා කුමක් කීවද ඊට උත්තර දිය යුත්තේ එයට අත්සන් කළ නිදහස් පක්ෂයේ ප්‍රබලයින් තිදෙනා බවද පියසිරි විජේනායක මහතා පැවසීය. “මල හත්තිලව්වේ කෙහෙළිය රඹුක්වැල්ල මහත්තයා මොනවා කිව්වත්” යනුවෙන් ඔහු එම පිළිතුර ලබාදුන්නේය. අපි විශ්වාස කරන්නේ ශ්‍රී ලංකා නිදහස් පක්ෂයේ ජ්‍යෙෂ්ඨයින් පවසන දේ මිසක් කෙහෙළිය ඇමතිවරයා කියන දේ නොවන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=45296", "Category": null, "Parent URL": null}