{"Source": "Adaderana", "Timestamp": "March 31, 2018 03:51 pm", "Headline": "මව් කුස තුළදීම මෙලොව හැර යෑමට සිටි බිළිදෙකුගේ ජීවිතය බේරාගත් හැටි(ඡායාරූප සහිතයි)", "News Content": "ශ්වසන පද්ධතියේ අසාමාන්‍ය තත්ත්වයක් හේතුවෙන් දිවි අහිමි වීමට ගිය බිළිදෙකුගේ ජීවිතය රැක ගැනීමට පේරාදෙණිය ශික්ෂණ රෝහලේ වෛද්‍ය කණ්ඩායමක් සමත් වී ඇත. ඒ පැය දෙකකට ආසන්න කාලයක් පුරා මවගේ ගර්බය තුළ සිටියදිම බිළිඳාට කළ සැත්කමක් හරහායි. බිබිලේ පදිංචි මවක් සිය තුන්වන දරුවා ප්‍රසුත කිරීමේදි මෙම සිද්ධියට මුහුණ පා තිබේ. දරුවා ගර්බය තුළ වැඩෙමින් සිටියදි බිබිල රජයේ රෝහලේ දි සිදු කළ පරීක්ෂණයකට අනුව මව වැඩිදුර පරීක්ෂණ සඳහා පේරාදෙණිය ශික්ෂණ රෝහලට වෙත යොමු කෙරුණි. එහිදි මව විශේෂ ස්කෑන් පරීක්ෂාවකට යොමු කර ඇති අතර පරීක්ෂණයෙන් තහවුරු වි ඇත්තේ කුස තුළ සිටින බිළිදාගේ උගුර හා කම්මුල ආශ්‍රිතව කිසියම් අසාමාන්‍යතාවක් ඇති බවයි. එය සෑම පනස්දහසකින්ම එක් අයෙකුට වැලදෙන ටෙරටෝමා නමැති රෝගය බව වෛද්‍යවරුන් සඳහන් කළේය. කෙසේ වෙතත් පෙරේදා සවස පේරාදෙණිය ශික්ෂණ රෝහලේදි විශේෂඳ වෛද්‍යවරු කණ්ඩායමක් විසින් බිලිඳා මවගේ කුස තුළ සිටියදිම සැත්කමක් කරනු ලැබීය. එහිදි නලයක් මඟින් බිළිඳාගේ ශ්වසනාලයට ඔක්සිජන් වායුව ලබා දිමට පියවර ගෙන තිබුණි. පැය 2 කට ආසන්න කාලයක් සිදු කළ මෙම සැත්කමින් පසු මව හා දරුවා නිරෝගිව සිටින බවවෛද්‍යවරුන් සඳහන් කළේය.", "URL": "https://sinhala.adaderana.lk/news.php?nid=86666", "Category": null, "Parent URL": null}