{"Source": "Adaderana", "Timestamp": "December 25, 2015 09:57 am", "Headline": "උපාධිධාරීන්ටත් රැකියා දුන්නා කියා මාධ්‍ය සංදර්ශන එපා", "News Content": "‘‘ඔන්න අපි ආපු ගමන් උපාධිධාරීන්ටත් රැකියා දුන්නා’’ පන්නයේ මාධ්‍ය සංදර්ශනයක් පැවැත්වීමට රජය සුදානමින් සිටින බව ඒකාබද්ධ රැකියා විරහිත උපාධිධාරීන්ගේ සංගමය පවසයි.එහි කැඳවුම්කරු ධම්මික මුණසිංහ මහතා පවසන්නේ 2012 වසරේදී කළ අරගලවල ප්‍රතිඵලයක් ලෙස රැකියා අහිමි වූ උපාධිධාරීන්ට රැකියා 5500ක් ලබාදී ආණ්ඩුව සමස්ත උපාධිධාරීන්ගේ රැකියා ප්‍රශ්නයෙන් ලිස්සා යාමට සුදානම් වන බවයි.ඒ අනූව 2012 අප්‍රේල් මාසයේ සිට මේ දක්වා සිටින සියලු උපාධිධාරීන්ට රැකියා ලබාදීම හා ඊට සුදුසු වැඩපිළිවෙළක් සකස් කළ යුතු බව ධම්මික මුණසිංහ මහතා නිකුත් කළ නිවේදනයක සඳහන්ය.මේ ගැන ලබන 28 වැනිදා සාකච්ඡාවක් පැවැත්වෙන බවත්, එම සාකච්ඡාව උපාධිධාරීන්ගේ රැකියා ගැටලුව පිළිබඳ තීරණාත්මක සාකච්ඡාවක් වනු ඇති බවත්, එම නිවේදනයේ වැඩිදුරටත් සඳහන් අතර එය පහත පරිදිය.රැකියා ලබාදීමට අදාළ කමිටුව පිළිබඳ හා ඉදිරි කි‍්‍රයාමාර්ග පිළිබඳ පසුගිය කාලය පුරා අප සංගමය විසින් ගෙන ගිය අරගල හමුවේ තවදුරටත් නිහඬව සිටීමට නොහැකි තැන අගමැතිවරයා පසුගිය දෙසැම්බර් මස 5 වැනි දා රැකියා විරහිත ගැටලූ සාකච්ඡා කිරීමට රැස්වීමක් කැඳවන ලදී. එහිදී අප විසින් අපගේ මූලික ඉල්ලීම් වන,1. වාර්ෂිකව රැකියා ලබාදෙන ජාතික ප‍්‍රතිපත්තියක් සැකසීම2. 2012 අපේ‍්‍රල් 1 දින සිට මේ දක්වා සිටින සියලූ උපාධිධාරීන්ට විධිමත්ව රැකියා ලබාදිම3. දේශපාලන හිතවත්කම් මත සිදුකරන බඳවා ගැනීම් නැවැත්වීම5. සියලූ පළාත්වල ගුරු හා සංවර්ධන නිලධාරී පුරප්පාඩු සඳහා වහාම උපාධිධාරීන් බඳවා ගැනීම6. දැනට ගුරු විභාග සමත් සියලූදෙනාට පත්වීම් ලබාදීම කඩිනම් කිරීම7. බඳවා ගන්නා අවම වයස් සීමාව 45 දක්වා වැඩි කිරීම8. විශ‍්‍රාම වැටුප් කප්පාදු කරන යෝජනාව ඉවක් කිරීම9. 2012 මාර්තු මසට පෙර බඳවා ගන්නා උපාධිධාරීන් ඉක්මනින් බඳවා ගැනීම හා 5500න් ඉතිරි පිරිස 2012 අපේ‍්‍රල් 1 සිට ඉදිරියට බඳවා ගැනීම10. උපාධිධාරීන් ලියාපදිංචි කිරීමේ විධිමත් ක‍්‍රම වේදයක් සැකසීමයන කරුණු පිළිබඳ මූලිකව කරුණු ඉදිරිපත් කරන ලදී.මීට අමතරව මෙම සාකච්ඡාව සඳහා නිදහස් හා එක්සත් උපාධිධාරී සංගම් නියෝජිතයන්ද සම්බන්ධ වූ අතර ඔවුන් විසින් රැකියාලාභී උපාධිධාරීන් මුහුණ පා ඇති ගැටලූ පිළිබඳවද කරුණු ඉදිරිපත් කරන ලදී.මෙහිදී විශ‍්‍රාම වැටුප සම්බන්ධ යෝජනාව හැර අනෙක් සියලූ යෝජනා පිළිගත් අගමැතිවරයා රැකියා ලබාදීමේ විධිමත් ක‍්‍රම වේදයක් සැකසීමට අමාත්‍යාංශ කිහිපයක් මූලිකව කමිටුවක් පත්කරන ලදී.එසේ පත් කළ කමිටුවේ රැස්වීමක් දෙසැම්බර් 28 දින දවල් 10ට අග‍්‍රාමාත්‍ය කාර්යාලයේ දී පැවැත්වෙන බව දන්වා ඇත. ඒ පිළිබඳ මාධ්‍ය හරහාද විශාල ප‍්‍රචාරයක් ලබා දී තිබීම විශේෂත්වයකි. මේ අතර අගමැතිවරයා සහ රාජ්‍ය පරිපාලන හා කළමණාකරන ඇමතිවරයා ලබන වසරේ රාජ්‍ය සේවයට උපාධිධාරීන් 5500ක් බඳවා ගන්නා බවට ප‍්‍රකාශයක් නිකුත් කර ඇත. එසේ දෙනු ලබන්නේ නව උපාධිධාරී පත්වීම් නොවේ. ඒ පත්වීම් යනු 2012 වසරේදී රාජ්‍ය අංශයට අතුළත් වීමට නොහැකි වූ පිරිස අරගල කර ලබාගත් රැකියා ප‍්‍රමාණයයි. ඉතින් මේ සැරසෙනු ඇත්තේ එසේ අසාධාරණයට පත්වූවන්ට පමණක් රැකියා සුළු ප‍්‍රමාණයක් ලබාදී ‘‘ඔන්න අපි ආපු ගමන් උපාධිධාරීන්ටත් රැකියා දුන්නා’’ පන්නයේ මාධ්‍ය සංදර්ශනයක් පැවැත්වීමට බව අප ඉවෙන් මෙන් දනිමු.අප නැවතත් අවධාරණය කරන්නේ මෙතෙක් වසර තුන හමාරක් තිස්සේ රැකියා විරහිත සිටින සියලූ උපාධිධාරීන්ට රැකියා ලබාදෙනු යන්නයි. විභාග සමතුන් සියල්ලට පත්වීම් ලබාදෙනු යන්නයි. දැනට රැකියා විරහිතව සිටින සියලූ උපාධිධාරීන්ටත් වඩා පුරප්පාඩු ප‍්‍රමාණයත් නිසැකවම පවතී.තවත් බරපතළ ගැටලූවක් මතුව ඇත. එනම් 2016 ජනවාරි මස 1 දින සිට රාජ්‍ය අංශයට බඳවා ගන්නා සැමගේ විශ‍්‍රාම වැටුප් කප්පාදු කිරීමට ගෙන ඇති තීරණයයි. මේ කරුණු සම්බන්ධයෙන් මේ වන විට ආණ්ඩුවේ බලධාරීන් කරන සාවද්‍ය ප‍්‍රකාශ තරයේ හෙළාදකිමු. ඇතැම් වෘත්තීය සමිති, දේශපාලන පක්ෂ හා කණ්ඩායම් විවිධ ප‍්‍රකාශ කරමින් රැවටීමට ලක් කළ ද අප කෙසේවත් රැවටෙන්නේ නැත. සටන් අතරමග පාවා දෙන්නේ ද නැත. ඒ නිසා අනිවාර්යයෙන් දැනට රාජ්‍ය අංශයේ සේවකයාට ලබාදෙන විශ‍්‍රාම වැටුප වෙනුවෙන් අනවරත ඒකාබද්ධ අරගලයක් කරන අතර ඒ සඳහා සියලූ රැකියා විරහිතයන් එකතු කිරීමට තීරණය කර ඇත.මේ තත්ත්වය හමුවේ 28 දින පැවැත්වෙන සාකච්ඡාව අපේ පැත්තෙන් තීරණාත්මක වනු ඇත. මෙය හුදු කතා සාප්පුවකට පමණක් සීමා නොවනු ඇතැයි අපි බලාපොරොත්තු වෙමු. සාකච්ඡාව අවසානයේ සැබෑ විසඳුම් ලැබිය යුතුව ඇත. මේ වසර තුන හමාරක ගැටලූවකි. ජනවාරි මාසයේ ගැටලූ විසදෙන්නේ නැතිනම් පෙබරවාරී මාසයේ කොළඹ දී අඛණ්ඩ විරෝධතා පවත්වන බව අප පවසා සිටිමු.මේ පිළිබඳ ඔබ මාධ්‍ය ආයතනයේ අවධානය යොමුකර පළ කරන මෙන්ද පැවැත්වෙන් සාකච්ඡාව ආවරණය කරන මෙන්ද කාරුණිකව ඉල්ලා සිටිමු. මෙයට,කැඳවුම්කරු,(ධම්මික මුණසිංහ)", "URL": "https://sinhala.adaderana.lk/news.php?nid=55937", "Category": null, "Parent URL": null}