{"Source": "Adaderana", "Timestamp": "May 4, 2014 09:40 am", "Headline": " රටේ ප්‍රශ්න ගැන පාලකයින් අවධානය යොමු කරන්නේ නෑ", "News Content": "රටේ දැවෙන ප්‍රශ්න සම්බන්ධයෙන් පාලකයින් කොතෙක් දැනුවත් කළ ද ඔවුන් ඒ පිළිබඳ අවධානය යොමු නොකරන බව මල්වතු පාර්ශවයේ මහනායක අතිපුජ්‍ය තිබ්බටුවාවේ ශ්‍රී සුමංගල නාහිමියන් පවසයි. උන්වහන්සේ පෙන්වා දෙන්නේ සංඝරත්නයේ කීමට පාලකයින් ඇහුන්කම් නොදීම කණගාටුවට කරුණක් බවයි. ශ්‍රී ලංකා නීතීඥ සංගමයේ නියෝජිතයින් පිරිසක් හමුවු අවස්ථාවේදී තිබ්බටුවාවේ ශ්‍රී සුමංගල නාහිමියන් මෙම අදහස් පළ කර තිබේ. රටේ දැවෙන ප්‍රශ්න පිළිබඳව වාචිකව මෙන්ම ලිඛිතවද වගකිවයුතු පුද්ගලයින් වෙත දැනුවත් කර ඇති බව උන්වහන්සේ සඳහන් කළේය. මේ අතර නීතිඥ සංගමයේ නියෝජිතයින් අස්ගිරි පාර්ශවයේ මහනායක අතිපුජ්‍ය උඩුගම ශ්‍රී බුද්ධරක්ඛිත නාහිමියන් ද බැහැදැක තිබේ. එහිදී උන්වහන්සේ පවසා ඇත්තේ සුදුස්සාට සුදුසු තැන නොදීම හේතුවෙන් අධිකරණ ක්ෂේත්‍රය පමණක් නොව සෑම ක්ෂේත්‍රයකම කටයුතු අවුල් වී ඇති බවයි.", "URL": "https://sinhala.adaderana.lk/news.php?nid=42970", "Category": null, "Parent URL": null}