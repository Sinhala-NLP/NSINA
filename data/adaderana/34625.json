{"Source": "Adaderana", "Timestamp": "June 4, 2013 02:19 pm", "Headline": "අපි කාටවත් කඩේ යන්නේ නැහැ !", "News Content": "ජාතික ගමනාගමන කොමිෂන් සභාව කාටවත් කඩේ නොයන බව එම කොමිෂන් සභාවේ සභාපති රොෂාන් ගුණවර්ධන මහතා කියා සිටියි. මෙම කොමිසමට ලැබෙන පැමිණිලි වැඩි වශයෙන් ලැබෙන්නේ මාර්ග බලපත්‍ර හිමි වූවද බදු පදනම මත ධාවනය කෙරෙන බස්රථ වලට එරෙහිව බව හෙතෙම කියා සිටියේ අද(4) කොළඹ පැවති මාධ්‍ය හමුවකදීය. ජාතික ගමනාගමන කොමිෂන් සභාවට 1955 ක්ෂණික ඇමතුම් සේවාව ඔස්සේ දෛනිකව ලැබෙන මහජන පැමිණිලි අද දිනයේ විමර්ශනය කෙරෙන අතර එකී කටයුතු විශේෂ විමර්ශන කමිටු 06 ක් මගින් ජාතික ගමනාගමන කොමිෂන් සභා ශ්‍රවණාගාරයේදී මේ වන විටත් සිදුවෙමින් පවතියි. මෙහිදි වැඩි දුරටත් අදහස් දක්වමින් සභාපතිවරයා කියා සිටියේ අර්ධ සුඛෝපභෝගී බස්රථ වලට මුදල් දී කිසිදු මගියෙක් හිටගෙන නොයා යුතු බවයි. සාමාන්‍ය බස්ගාස්තුවට වඩා වැඩි වශයෙන් මුදල් අයකර මගීන් අපහසුතාවයට පත්වන පරිදි අර්ධ සුඛෝපභෝගී බස්රථ වල මගීන්ට හිටගෙන යාමට ඉඩ දෙන බස්රථ රියදුරන්ට හා කොන්දොස්තරවරුන්ට එරෙහිව දැඩි ක්‍රියාමාර්ග ගන්නා බව ඔහු කියා සිටියේය. බස්රථ වර්ජනය කිරීමට සුදානම් වන බස්රථ සංගම් ඔවුන්ගේ ‍පෞද්ගලික වුවමනාවන් මත වර්ජනය කරන බවද ඔහු මෙහිදී කියා සිටියේය. ඇඹිලිපිටිය - කොළඹ බස් රථයක් තුළදී පුජ්‍ය සෙවනගල හිමියන්ට එම බස් රථයේ රියදුරු සහ කොන්දොස්තරවරයා විසින් පහර දුන් සිදුවීමක් මීට පෙර වර්තා වූ අතර පසුව එම බස්රථයේ රියදුරු සහ කොන්දොස්තරවරුන් අදාළ හිමිනමගෙන් බුද්ධ සාසන අමාත්‍යංශයේදී සමාවගත් බවද වාර්තා විය. කෙසේ වෙතත් අද පැවති මාධ්‍ය හමුවේදී රොෂාන් ගුණවර්ධන මහතා කියා සිටියේ එම සිද්ධියට සම්බන්ධ බස් රථයේ රියදුරු සහ කොන්දොස්තරවරයාගේ බලපත්‍ර අහෝසි කිරීමට පියවරගත් බවයි.", "URL": "https://sinhala.adaderana.lk/news.php?nid=34625", "Category": null, "Parent URL": null}