{"Source": "Adaderana", "Timestamp": "September 22, 2017 11:57 am", "Headline": "තවත් වන අලි බිල්ලක් ", "News Content": "සූරියවැව බුරුතන් කන්ද ප්‍රදේශයේදී වන අලියෙකු පහරදීමෙන් වයස අවුරුදු කාන්තාවක් මියගොස් තිබේ. පී.බේබිනෝනා නැමති වයස අවුරුදු 68ක් පමණ වන මෙම කාන්තාව අද(22) අළුයම 5.45ට පමණ මිදුල අතුගාමින් සිටිය දී වන අලියා විසින් පහර දී ඇති බව සඳහන් වේ. මේ අතර තම ප්‍රදේශයට වන අලින් සිදුකරන ජීවිත හානි හා දේපල හානි නිසා පීඩාවට පත් ප්‍රදේශයේ ජනතාව එක්ව, හම්බන්තොට - සූරියවැව ප්‍රධාන මාර්ගය අවහිර කරමින් විරෝධතාවයක් ආරම්භ කර තිබේ. එහි පැමිණි සූරියවැව ප්‍රාදේශීය ලේකම්වරයාට එම ස්ථානයෙන් පිටව යාමට නොදී රඳවා තබාගැනීමට ප්‍රදේශවාසීන් කටයුතු කළ අතර ප්‍රාදේශීය ලේකම් පවසා සිටියේ මෙම තත්වය තමන්ට තනිව විසඳිය නොහැකි කටයුත්තක් බැවින් ඒ සඳහා ආයතන කීපයක් එක්ව එය සිදු කිරීමට කටයුතු කළයුතු බවයි. කෙසේ නමුත් විරෝධතාවය තව දුරටත් පැවැත්වෙන අතර ප්‍රදේශයේ වාහන ගමනාගමනයට ද එමඟින් බාධා එල්ල වී ඇත.", "URL": "https://sinhala.adaderana.lk/news.php?nid=77879", "Category": null, "Parent URL": null}