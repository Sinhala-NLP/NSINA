{"Source": "Adaderana", "Timestamp": "April 30, 2017 10:07 pm", "Headline": "කම්කරු දිනයට සියලුදෙනාම සූදානම්", "News Content": "හෙට(1)ට යෙදී ඇති ජාත්‍යන්තර කම්කරු දිනය නිමිත්තෙන් දේශපාලන පක්ෂ සහ සිවිල් සංවිධාන මැයි දින පෙළ‍පාලි හා රැළි පැවැත්වීමට සියලු කටයුතු සූදානම් කර තිබේ.කොළඹ, මහනුවර ඇතුළු දිවයිනේ බොහෝ නගර ආශ්‍රිතව මැයි දින සැමරුම් උත්සව පැවැත්වීමට සැලසුම් කර ඇති බව වාර්තා වේ.ශ්‍රී ලංකා නිදහස් පක්ෂයේ මැයි දින පෙළපාලිය මෙවර පැවැත්වෙන්නේ මහනුවර නගර සීමාව තුළය. එම පක්ෂයේ මැයි දින රැළිය මහනුවර ගැටඹේ ක්‍රීඩාංගණයේදී හෙට(1) පස්වරුවේ පැවැත්වීමට නියමිතය. එක්සත් ජාතික පක්ෂයේ මැයි දින රැළිය මෙවර කොළඹ කැම්බල් පිටියේදී පැවැත්වීමට නියමිතය.එම පක්ෂයේ මහ ලේකම් අමාත්‍ය කබීර් හෂිම් මහතා සඳහන් කළේ පක්ෂ නායක අග්‍රමාත්‍ය රනිල් වික්‍රමසිංහ මහතාගේ ප්‍රධානත්වයෙන් මෙවර මැයි දින රැළිය පැවැත්වෙන බවය.ඒකාබද්ධ විපක්ෂය නියෝජනය කරන මන්ත්‍රීවරුන් ප්‍රමුඛ ශ්‍රී ලංකා පොදු ජන පෙරමුණේ මැයි දින රැළිය ගාලු මුවදොර පිටියේදී පැවැත්වීමට සැලසුම් කර තිබේ. හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් එම මැයි දින රැළිය පැවැත්වෙන බව පාර්ලිමේන්තු මන්ත්‍රී රෝහිත අබේගුණවර්ධන මහතා සඳහන් කළේය.ජනතා විමුක්ති පෙරමුණේ මැයි දින පෙළපාලිය දෙහිවල එස්. ද එස් ජයසිංහ ක්‍රීඩාංගණය අසලින් ආරම්භ කිරීමට නියමිතය.සිය පක්ෂයේ මැයි දින රැළිය කොළඹ බී.ආර්.සී පිටියේදී පැවැත්වෙන බව එම පක්ෂයේ ප්‍රධාන ලේකම් ටිල්විල් සිල්වා මහතා සඳහන් කළේය.මේ අතර ජාතික හෙළ උරුමය මැයි දින සැමරුම් පෙළපාලිය කොටුව දුම්රිය පොළ ඉදිරිපිටින් ආරම්භ කර බෝධිරාජාරාම පදික වෙළද සංකීර්ණයේදී මැයි දින රැළිය පැවැත්වීමට සැලසුම් කර තිබේ.ලංකා සමසමාජ පක්ෂයේ මැයි දින රැළිය නුගේගොඩ ආනන්ද සමරකෝන් එළිමහන් රංග පීඨයේදී පැවැත්වීමට නියමිත අතර පෙරටුගාමි සමාජවාදි පක්ෂයේ මැයි දින රැළිය පිටකොටුව බැස්ටියන් මාවතේදී පැවැත්වීමට නියමිතය.ලංකා කම්කරු කොංග්‍රසයේ මැයි දින රැළිය ගිනිගත්හේන නගරයේදී පැවැත්වෙන අතර දමිළ ප්‍රගතිශීලි සන්ධානයේ මැයි රැළිය තලවකැලේ නගරයේදී පැවැත්වීමට සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=72665", "Category": null, "Parent URL": null}