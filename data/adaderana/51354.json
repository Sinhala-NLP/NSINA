{"Source": "Adaderana", "Timestamp": "May 15, 2015 01:28 pm", "Headline": "ජාතීන් අතර සමඟිය ගොඩනැඟීමට බෞද්ධ සම්මේලනයක් - අගමැතිතුමා හොඳ බෞද්ධයෙක්", "News Content": "සිංහල හා ද්‍රවිඩ ජනතාව අතර සාමය සමගිය ගොඩනැඟීම සඳහා යාපනයේදී ලබන 20 වැනිදා ජාත්‍යන්තර බෞද්ධ සම්මේලනයක් පැවැත්වීමට බලාපොරොත්තු වන බව අග්‍රාමාත්‍ය රනිල් වික්‍රමසිංහ මහතා පවසයි.මේ තුළින් උතුරෙත් දකුණෙත් ජනතාව අතර සාමය හා සහජීවනය ‍ගොඩනැ‍ඟෙන බව ඒ මහතා පෙන්වාදෙයි.අද පෙරවරුවේ අරලියගහ මන්දිරයේදී මේ සම්බන්ධයෙන් විශේෂ සාකච්ඡාවක් ඒ මහතාගේ ප්‍රධානත්වයෙන් පැවැත්විණ.ඊට බෞද්ධ හා හිංදු ආගමික නායකයින් සහභාගි වී සිටි අතර එහිදී අගමැතිවරයා පෙන්වාදුන්නේ ජාතීන් අතර සමගිය ගොඩනැඟීමේදී ආගමික නායකයින්ට විශාල වැඩ කොටසක් කළ හැකි බවයි.මේ අතර අගමැතිවරයා හොඳ බෞද්ධයෙක් යැයි පූජ්‍ය අඹන්වල ඥාණාලෝක හිමියෝ පැවසූහ.අගමැති රනිල් වික්‍රමසිංහ මහතා යනු හොඳ බෞද්ධයෙක් බවත් ඔහු විසින් ලබන 20දා සංවිධානය කරනු ලබන ජාත්‍යන්තර බෞද්ධ සම්මේලනය උතුරෙත් - දකුණෙත් ජනතාව අතර සාමය සමගිය වර්ධනය සඳහා ගනු ලබන කාලෝචිත ක්‍රියාමාර්ගයක් බවත්, උන්වහන්සේ එම සාකච්ඡාවේදී පෙන්වාදුන්නේය.අගමැතිවරයා බෞද්ධාගම පිළිබඳ හොඳ දැනුම් තේරුම් ඇති අයෙකු පෙන්වාදුන් ඥාණාලෝක හිමියන් මහින්ද රාජපක්ෂ හිටපු ජනාධිපතිවරයා ගෙදර යැවුවේ බොදුබල සේනාව විසින් බවද කියා සිටියේය.අද ර‍ට අනතුරේ යැයි විමල් වීරවංශලා කියූවත්, ඇත්තටම අනතුරේ වැටිලා ඇත්තේ ඒ අය බවත්, නව රජයේ දින 100 වැඩපිළිවෙළ නිසා රාජපක්ෂ පවුල දීර්ඝ කාලයක් ආපස්සට ගොස් ඇති බවත් ඥානාලෝක හිමියන් පෙන්වාදුන්නේය.අගමැති රනිල් වික්‍රමසිංහ මහතා මැතිවරණ 29ක් පරාජය වුවත් තවමත් ශක්තිමත් ව සිටින බවද එහෙත් එක් මැතිවරණයක් පැරදුණ මහින්ද රාජපක්ෂ මහතා යළි බලයට ඒමට දඟලන බවද පැවසූ උන්වහන්සේ නා‍රාහෙන්පිට අභයාරාමය දේශපාලන මධ්‍යස්ථානයක් බවට පත් වී ඇතැයිද කියා සිටියේය.එක්සත් ජාතික පක්ෂයේ බෞද්ධ බලමණ්ඩල අධ්‍යක්ෂ හා යොවුන් පෙරමුණේ උපදේශක මෙන්ම එක්සත් රාජධානියේ කිංග්ස්බරි බෞද්ධ මධ්‍යස්ථානාධිපති හිමියන්ගේ ශිෂ්‍ය සේදවත්ත වෙහෙරගොඩ පුරාණ රජමහා විහාරාධිපති හිමියන් වශයෙන්ද පූජ්‍ය අඹන්වල ඥානාලෝක හිමියන් කටයුතු කරන බව සඳහන්ය.", "URL": "https://sinhala.adaderana.lk/news.php?nid=51354", "Category": null, "Parent URL": null}