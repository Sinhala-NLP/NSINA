{"Source": "Adaderana", "Timestamp": "July 12, 2019 08:37 pm", "Headline": "හමුදාව යටතේ පැවති තවත් ඉඩම් කොටසක් සිවිල් වැසියන්ට", "News Content": "පසුගිය යුධ සමයේ යාපනය ආරක්ෂක අංශ වෙත පවරාගත් යාපනය වලිකාමම් උතුර කොට්ඨාශයේ ඉඩම් අක්කර 27.5 ක් නැවත සිවිල් ජනතාව වෙත පැවරීමේ වැඩසටහනක් යාපනය තෙලිප්පලෙයි ප්‍රාදේශීය ලේකම් කාර්යාලයේදී අද (12) උතුරු පළාත් ආණ්ඩුකාර සුරේන් රාඝවන් මහතාගේ ප්‍රධානත්වයෙන් පැවැත්විණ. යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතා විසින් ආණ්ඩුකාරවරයා වෙත ප්‍රධානය කළ ඉඩම් එලෙස සිවිල් ජනතාව වෙත පැවරීම සිදුකෙරිණ. ජනාධිපති මෛත්‍රීපාල සිරි‍සේන මහතාගේ නියෝගය යටතේ ආරක්ෂක අංශ වෙත පවරාගෙන ඇති උතුරු පළාතේ සිවිල් ජනතාවගේ ඉඩම් එලෙස නිදහස් කළ බව උතුරු පළාත් ආණ්ඩුකාර කාර්යාලය පැවසීය. අදාළ ඉඩම් කොටස යාපනය අතිරේක දිස්ත්‍රික් ලේකම්වරයා වෙත පැවරීම සිදුකළ අතර, යාපනය දිස්ත්‍රික් ලේකම් කාර්යාලය හරහා ඉඩම් සිවිල් ජනතාව වෙත නැවත පැවරීමට නියමිතය. 2015 වසරේ සිට මේ දක්වා කාලය තුළ යාපනය දිස්ත්‍රික්කයේ ඉඩම් අක්කර 2963 ක් සිවිල් ජනතාව වෙත පවරා‍දි තිබිණ. වැඩසටහන් අවස්ථාවට උතුරු පළාත් ආණ්ඩුකාර ලේකම් එස්.සත්‍යසීලන් මහතා, යාපනය ආරක්ෂක සේනා මුලස්ථාන නිලධාරීන්, ප්‍රදේශවාසීන් ඇතුළු පිරිසක් සහභාගි වූහ.", "URL": "https://sinhala.adaderana.lk/news.php?nid=114014", "Category": null, "Parent URL": null}