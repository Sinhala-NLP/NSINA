{"Source": "Adaderana", "Timestamp": "June 19, 2010 02:05 pm", "Headline": "චෙන්නායි ගුවන් තොටුපළේදී ලාංකිකයන් දෙදෙනෙක් පලායයි", "News Content": "චෙන්නායි ගුවන්තොටුපළ වෙත පැමිණි ශ්‍රී ලාංකිකයින් දෙදෙනකු එහි ආරක්ෂක අංශ පරීක්ෂා කිරීමට උත්සහ කිරීමේ දී පලාගොස් ඇති බව ඉන්දීය මාධ්‍ය වාර්තා කරයි. ගුවන්තොටුපළ වෙත ශ්‍රී ලාංකිකයින් තිදෙනෙකු පැමිණ ඇති අතර පලාගොස් ඇත්තේ ඉන් දෙදෙනකු බව සඳහන්ය. අදාළ පුද්ගලයින් දෙදෙනා සතු ගමන් මළු පරීක්ෂා කිරිමට අවශ්‍ය බව ආරක්ෂක අංශ දැන්වීමෙන් අනතුරුව එය ප්‍රතික්ෂේප කළ ඔවුන් ගමන් මළු දමා පිටවගොස් ඇති බව වාර්තා වේ. මේ හේතුවෙන් එරට බෝම්බ නිෂ්ක්‍රිය අංශ ඇතුළු ආරක්ෂක අංශ කැඳවීමට ගුවන්තොටුපළ බලධාරීන් කටයුතු කර තිබේ. කෙසේවෙතත් එක් ගමන් මල්ලක තිබී ගඩොල් කැටයක් හමුවී ඇති බව ඉන්දීය මාධ්‍ය වාර්තා කරයි. පුපුරන ද්‍රව්‍ය හෝ වෙනත් යමක් රහසිගතව ‍ගෙන යාමට හැකියාවක් ඇත් ද යන්න පිළිබඳ අත්හදා බැලීම සඳහා මොවුන් දෙ‍ෙදනා මෙම උත්සහය දරා ඇති බවට ඉන්දීය බලධාරීන් සැක පළ කරයි.", "URL": "https://sinhala.adaderana.lk/news.php?nid=9100", "Category": null, "Parent URL": null}