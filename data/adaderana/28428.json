{"Source": "Adaderana", "Timestamp": "October 19, 2012 02:18 pm", "Headline": "ජාත්‍යන්තර පාසල් අධීක්ෂණය කළ යුතුයි", "News Content": "ජාත්‍යන්තර පාසල්, අධ්‍යාපන අමාත්‍යාංශයේ විශේෂ අධීක්ෂණයට ලක් කළ යුතු බවට වු යෝජනාවක් ජාතික ළමා ආරක්ෂක අධිකාරිය විසින් ඉදිරිපත් කර තිබේ. රජයේ පාසල් අධ්‍යාපන අමාත්‍යාංශයේ අධීක්ෂණයට ලක් වුව ද ශීඝ්‍රයෙන් ව්‍යාප්ත වෙමින් පවතින ජාත්‍යන්තර පාසල් එලෙස අධීක්ෂණයට ලක් නොවන බව ජාතික ළමා ආරක්ෂක අධිකාරියේ සභාපතිනි අනෝමා දිසානායක මහත්මිය පෙන්වාදෙයි. ජාත්‍යන්තර පාසල් තුළ සිදුවන ළමා අපයෝජන හා අපචාර සිද්ධීන් වාර්තාවීමේ වැඩි ප්‍රවණතාවක් පවතින බව අනෝමා දිසානායක මහත්මිය පවසයි. එම සිද්ධීන් අතර ජාත්‍යන්තර පාසල්වල ඇතැම් ගුරුවරුන් අතින් සිදුවන හිංසන හා අපයෝජන මෙන්ම විධිමත් පුහුණුවකින් තොරවු ගුරුවරුන්ගේ ඉගැන්වීම් සම්බන්ධ සිදුවීම් වන බව ඇය පෙන්වාදෙයි. ක්‍රමානුකූල සුරක්ෂිත අධ්‍යාපනයක් ලැබීම දරුවන්ගේ අයිතියක් වන බැවින් එම කටයුත්ත ඉ‍ටුකිරීම බලධාරීන්ගේ වගකීමක් බව අනෝමා දිසානායක මහත්මිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=28428", "Category": null, "Parent URL": null}