{"Source": "Adaderana", "Timestamp": "April 7, 2011 01:16 pm", "Headline": "තැපැල් වෘත්තීය සමිති හා අමාත්‍යාංශ ලේකම් අතර සාකච්ඡාවක්  ", "News Content": "තැපැල් සේවා වෘත්තීය සමිති සහ තැපැල් සේවා අමාත්‍යාංශ ලේකම් හේමසිරි ප්‍රනාන්දු මහතා අතර සාකච්ඡාවක් අද(07) පස්වරුවේ පැවැත්වීමට නියමිතව තිබේ. පසුගිය අඟහරුවාදා දිනයේ සිට තැපැල්පතිවරයා වහාම ඉවත්කරන ලෙස බලකරමින් තැපැල් සේවකයින් අකුරට වැඩ කිරීමේ වෘත්තීය සමිති ක්‍රියාමාර්ගයක් ආරම්භ කරනු ලැබීය. මෙම වෘත්තීය සමිති ක්‍රියාමාර්ගය සම්බන්ධයෙන් වෘත්තීය සමිති හා සාකච්ඡා කිරීම මෙම සාකච්ඡාවේ අරමුණ වී ඇති බව ලංකා තැපැල් සේවා සංගමයේ සභාපති ජයන්ත වි‍ජේසිංහ මහතා පවසයි. තැපැල් දෙපාර්තමේන්තුවේ අකුරට වැඩ කිරීමේ ක්‍රියා මාර්ගය තවදුරටත් ක්‍රියාත්මක වන බව ඔහු සඳහන් කළේය. අදාළ සාකච්ඡාවෙන් පසු ඇතිවන තත්ත්වය අනුව ඉදිරි තීරණ ගනු ලබන බවත්, මේ වනවිට තැපැල් දෙපාර්තමේන්තුවේ ලක්ෂ 10 ට ආසන්න ලියුම් ප්‍රමාණයක් ගොඩගැසී ඇති බව හෙතෙම කියා සිටියේය. පාලන අධිකාරිය මේ පිළිබඳව අවධානය යොමුකර මෙම ගැටලුවට විසඳුම් ඉදිරිපත් කරනු ඇතැයි බලාපො‍රොත්තු වන බව ජයන්ත වි‍ජේසිංහ මහතා ප්‍රකාශ කළේය. තැපැල් සේවකයින් ලෙස තවදුරටත් ඉල්ලීම ඉටුකරන තුරු දිවයින පුරා මෙම වෘත්තීය ක්‍රියා මාර්ගය දියත්කරන බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15334", "Category": null, "Parent URL": null}