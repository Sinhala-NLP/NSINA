{"Source": "Adaderana", "Timestamp": "December 22, 2018 04:19 pm", "Headline": "යාපනේ යන්න ගිය 68ක් මුහුණ දුන් භයන්කාර අත්දැකීම", "News Content": "විල්පත්තුව වනෝද්‍යානය මැදින් වු මාර්ගයේ ගමන් කරමින් සිටි පිරිසක් වන මැද සිරවී සිටියදි නිරුපද්‍රිතව බේරා ගැනීමට හැකිවූ බව පුත්තලම ආපදා කළමණාකරණ ඒකකයේ අධ්‍යක්ෂ ඒ.එම්.ආර්.එම්.එන්.කේ. අලහකොන් මහතා පැවසීය. විනෝද සංචාරයක් සඳහා රත්නපුර පැල්මඩුල්ල සිට විල්පත්තුව ජාතික වන උද්‍යානය හරහා පුත්තලම පරණ මන්නාරම මැදින් වු මාර්ගයේ යාපනය දක්වා දින පහක සංචාරයක් සඳහා ගමන් කරමින් සිටි පිරිසක් මෙසේ ඔවුන් ගමන් කල බස් රථය මඩේ එරී බස් රථයේ සිටි 68 කට ආසන්න වැඩිහිටියන් හා කුඩා දරුවන් සමඟ ඊයේ(21) සවස 4 සිට වන මැද සිරවී සිටි බව කියයි. මෙම පිරිස පුත්තලම සිට මන්නාරමට ගමන් ගන්නා මාර්ගයේ පුත්තලම අවසන් ස්ථානය වු වනාතවිල්ලුව පරණ එළුවන්කුලම ක්‍රොස්වේ තැලවිලි පාලමේ සිට සැතපුම් 23 ක් දුරින් වු පලුගහතුරේ ආසන්න ප්‍රදේශයේ මෙසේ බස් රථයෙන් ගමන් කරමින් සිටියදී හදිසියේ ඇතිවු වර්ෂාවත් සමඟ බස් රථය මඩේ එරි අසරණව සිටි බව කියයි. පසුව මුල්ලිකුලම නාවික හමුදා කඳවුරේ නිලධාරින් වනාතවිල්ලුව ප්‍රාදේශීය ලේකම් චතුරක ජයසිංහ මහතාව දැනුවත් කර ඇති අතර ඔහු කඩිනමින් පුත්තලම ආපදා කළමණාකරණ ඒකකයේ අධ්‍යක්ෂ ඒ.එම්.ආර්.එම්.එන්.කේ අලහකොන් මහතාට දන්වා තිබු බව කියයි. කඩිනමින් ක්‍රියාත්මක වු පුත්තලම ආපදා අධ්‍යක්ෂවරයා පුත්තලම 143 වන බල සේනාධිපති බ්‍රිගේඩියර් ධම්මික දිසානායක මහතා සම්බන්ධ කර ගෙන ඇති අතර ඒ සමඟම නාවික හමුදා නිලධාරින්ගේ ආධාරයෙන් අද(22) අළුයම වන විට බස් රථය සහ එහි සිටි මගීන් නාවික හමුදා ට්‍රැක්ටර් යොදා ගනිමින් එළුවන්කුලම ක්‍රොස්වේ තැලවිලි පාලම දක්වා ගෙන ඒමට කටයුතු කර තිබුනි. නමුත් ක්‍රොස්වේ තැලවිලි පාලමේ ජල මට්ටම අඩි දෙකක් දක්වා ඉහල යාම නිසා බස් රථය ඒ මතින් ගමන් කිරීම දැඩි අවදානම් මට්ටමක පැවතීම නිසා යාපනය සංචාරයට ගමන් කරමින් සිටි කුඩා දරුවන් සහ වැඩිහිටියන් 68 දෙනා එළුවන්කුලම ගඟේ වාඩිය නාවික හමුදා විශේෂ බළඝණයේ නාවුක පිරිසගේ ආධාරයෙන් දැඩි පරිශ්‍රමයක් දරා ක්‍රොස්වේ නාවික හමුදා කඳවුර පිහිටි ස්ථානයට අද දහවල් වන විට රැගෙන ඒමට කටයුතු කර තිබුනි. ඒ සමගම නාවික හමුදා විශේෂ බළඝණයේ නිලධාරින් බස් රථයේ සියලුම මගීන්ගේ බඩු බාහිරාදිය දැඩි පරිශ්‍රමයක් දරමින් බස් රථයේ සිට ගෙන ඒමට කටයුතු කර තිබුනි. පසුව බ්‍රිගේඩියර් ධම්මික දිසානායක මහතාගේ මැදිහත්විමේන් එළුවන්කුලම යූධ හමුදා අනුකණ්ඩ කඳවුර වෙත රැගෙන විත් අද උදේ සහ දිවා ආහාර ලබා දී අදාල ස්ථානයේ තාවකාලිකව නවාතැන් ගැනීමට සලස්වා තිබුනි.", "URL": "https://sinhala.adaderana.lk/news.php?nid=101154", "Category": null, "Parent URL": null}