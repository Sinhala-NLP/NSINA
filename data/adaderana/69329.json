{"Source": "Adaderana", "Timestamp": "February 8, 2017 04:03 pm", "Headline": "දිසා අධිකරණ නියෝගය මහාධිකරණය බලරහිත කරයි", "News Content": "බෙහෙතක් විෂවීමෙන් තරුණියක මියයාම සම්බන්ධයෙන් පැවරූ නඩුවක් විභාගයට නොගෙන ප්‍රතික්ෂේප කරමින් වාරියපොල දිසා අධිකරණය ලබාදුන් නියෝගයක් වයඹ පළාත්බද සිවිල් අභියාචනා මහාධිකරණය මඟින් බලරහිත කර තිබේ.මියගිය තරුණියගේ මව්පියන් විසින් වයඹ පළාත්බද සිවිල් අභියාචනා මහාධිකරණයේ පැවරූ අභියාචනයක් සලකා බැලීමෙන් අනතුරුව එම අධිකරණය අදාළ බලරහිත කිරීමේ නියෝගය නිකුත් කර ඇති බව සඳහන්ය.වාරියපොල දිස්ත්‍රික් වෛද්‍ය නිලධාරීවරයා විසින් ලබාදුන් බෙහෙතක් විෂවීමෙන් 2008 වසරේ තම දියණිය මියගිය බව පවසා අදාළ වෛද්‍යවරයාගෙන් රුපියල් ලක්ෂ 50ක වන්දියක් අයකරදෙන ලෙස ඉල්ලා මව්පියන් විසින් වාරියපොල දිසා අධිකරණයේ නඩුවක් පවරා තිබුණි.කෙසේවෙතත් වාරියපොල දිසා විනිසුරුවරයා අදාළ නඩුව විභාගයට නොගෙන ප්‍රතික්ෂේප කර ඇති අතර දිසාවිනිසුරුවරයාගේ එම නියෝගය නීතියට පටහැනි බව පළාත්බද සිවිල් අභියාචනා මහාධිකරණය තීරණය කර ඇත.", "URL": "https://sinhala.adaderana.lk/news.php?nid=69329", "Category": null, "Parent URL": null}