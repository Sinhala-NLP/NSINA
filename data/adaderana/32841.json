{"Source": "Adaderana", "Timestamp": "March 30, 2013 08:33 am", "Headline": "රටේ නිදහස් සාමකාමී වාතාවරණය නැති කරන්න එපා!", "News Content": "ජාතීන් අතර අසමගිය ඇතිකිරීමේ අරමුණින් ක්‍රියාත්මක කෙරෙන ප්‍රචණ්ඩකාරී ක්‍රියාවන් පිළිබඳ අවධානයෙන් සිටින ලෙස රජයේ ප්‍රවෘත්ති දෙපාර්තමේන්තුව ජනතාවගෙන් ඉල්ලීමක් කරයි. එවන් ක්‍රියාවන් පිළිබඳ දූෂමාන ආරංචි ප්‍රචාරය කිරීමෙන් වැළකී සිටින ලෙස නිවේදනයක් නිකුත් කරමින් එම දෙපාර්තමේන්තුව ජනතාවගෙන් ඉල්ලා සිටියි. රට තුළ පවතින නිදහස් සාමකාමී වාතාවරණය නැති කිරීමට ක්‍රියාත්මක වී සිටින දේශීය හා විදේශීය බලවේග ජාතීන් අතර භේද ඇතිකිරීමට උත්සාහ ගනිමින් සිටින බව එම නිවේදනයේ සඳහන්ය. ජාතීන් අතර මෙන්ම පෞද්ගලික සම්පත් සහ දේපළ විනාශ කරන ප්‍රජාතන්ත්‍ර විරෝධී, අන්තවාදී සහ ත්‍රස්තවාදී ක්‍රියා පිළිබඳ අවබෝධයෙන් පසුවන ලෙස සහ එම කටයුතුවලින් වැලකී සිටින ලෙස ප්‍රවෘත්ති දෙපාර්තමේන්තුව ජනතාවට දැනුම්දෙයි. සියලු ජනකොටස් එක්ව සහයෝගයෙන් ජීවත් වන ශ්‍රී ලංකාව තුළ භේද ඇතිකිරීමේ කුමන්ත්‍රණ පරාජය කිරීමට සියලුම පුරවැසියන් ඒකරාශීව කටයුතු කළ යුතු බව එම දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=32841", "Category": null, "Parent URL": null}