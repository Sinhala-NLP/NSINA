{"Source": "Adaderana", "Timestamp": "November 22, 2011 04:21 pm", "Headline": "අයවැයෙන් පුද්ගලික බස් කර්මාන්තයට කිසිදු සහනයක් නෑ", "News Content": "2012 අයවැය යෝජනා මගින් පෞද්ගලික බස් කර්මාන්තයට කිසිදු සහනයක් ලබා දී නොමැති බව ලංකා පෞද්ගලික බස් හිමියන්ගේ සංගමය පවසයි. ලංගම වෙනුවෙන් ලබන වසරේ අයවැය මගින් රුපියල් බිලියන 4 ක මුදලක් වෙන් කර තිබීම පෞද්ගලික ‍බස් කර්මාන්තය බිඳවැටීමට හේතු වන බව එම සංගමයේ සභාපති ගැමුණු විජේරත්න මහතා සඳහන් කරයි. ආනයනික ටයර් මිල 50% න් අඩු කිරීමට යෝජනා කර තිබුණ ද මෙරට බස් හිමියන් බොහෝදෙනෙකු සිය බස් රථ සඳහා භාවිතයට ගන්නේ ‍දේශීයව නිෂ්පාදනය කෙරෙන ටයර් බව විජේරත්න මහතා පෙන්වා දෙයි. රුපියල අව ප්‍රමාණය කිරීම හරහා ද බස් රථවල මිල ගණන් ඉහළ යන බව පවසන ලංකා පෞද්ගලික බස් හිමියන්ගේ සංගමය ඉන්ධන මිල ඉහළ යාම හරහා මේ වන විටත් පෞද්ගලික බස් කර්මාන්තය දෛනිකව රුපියල් මිලියන 15 ක පමණ පාඩුවක් විදිමින් සිටින බව සඳහන් කළේය. මෙවර අයවැයෙන් සහන අපේක්ෂා කළ ද එය ලැබී නොමැති බවට බස් හිමියන්ගේ සංගමය වැඩිදුරටත් චෝදනා කරයි.", "URL": "https://sinhala.adaderana.lk/news.php?nid=20183", "Category": null, "Parent URL": null}