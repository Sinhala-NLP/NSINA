{"Source": "Adaderana", "Timestamp": "July 24, 2013 10:39 am", "Headline": "රූකාන්ත - චන්ද්‍රලේඛා යුවළට පහරදුන් ජනපති ආරක්ෂක අංශ සාමාජිකයින්ට එරෙහි තීන්දුව කල්යයි", "News Content": "ජනප්‍රිය ගායන ශිල්පී යුවළක් වන රූකාන්ත ගුණතිලක සහ චන්ද්‍රලේඛා පෙරේරා පදිංචිව සිටි මත්තේගොඩ ප්‍රදේශයේ නිවෙසට මීට වසර 13කට පෙර ආයුධ සන්නද්ධව කඩා වැදී, ඔවුන්ට අඬතේට්ටම් සිදුකිරීම සම්බන්ධයෙන් වන නඩු තීන්දුව ප්‍රකාශයට පත් කිරීම ‍අගෝස්තු මස 01 වන දිනට කල්තබා තිබේ. අදාළ නඩුවේ තීන්දුව අද (24) දින ප්‍රකාශයට පත් කිරීමට නියමිතව තිබුණත් නඩුව කැඳවූ අවස්ථාවේදී සරත් කුමාර රූපසිංහ නමැති සැකකරු අද දින අධිකරණයට ඉදිරිපත් නොවූ අතර හෙතෙම හදිසි අසනීප තත්ත්වයක් හේතුවෙන් නාගොඩ රෝහලට ඇතුළත් කර ඇති බව පොලීසිය විසින් අධිකරණයට දන්වා ඇත. හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මියගේ ආරක්‍ෂක අංශයේ පොලිස් නිලධාරීන් 11 දෙනෙකුට එරෙහිව මෙලෙස චෝදනා ගොනු කර තිබූ අතර පානදුර මහාධිකරණ විනිසුරු කුසලා සරෝජනී වීරවර්ධන මහත්මිය විසින් නඩු තීන්දුව ප්‍රකාශයට පත් කිරීම කල්තබමින් කියා සිටියේ රෝහල්ගත කෙරුණු සැකකරු පිළිබඳ වාර්තාවක් ද එදිනට ඉදිරිපත් කරන ලෙසයි. 2000 ජනවාරි 26 වැනිදා නීති විරෝධී ලෙස අයුතු ජනරාශියක සාමාජිකයන් වී පොදු අරමුණක් ඉටුකරගැනීම සඳහා රූකාන්ක ගුණතිලක සහ චන්ද්‍රලේඛා පෙරේරා ගායක යුවළ පදිංචිව සිටි මත්තේගොඩ නිවෙසට ආයුධ සන්නද්ධව කඩා වැදී ඔවුන්ට අඬතේට්ටම් කර රුපියල් එක්ලක්‍ෂ පනස් දහසක් වටිනා රන් ආභරණ සහ රුපියල් තිස්පන් ලක්‍ෂයක් වටිනා ජීප් රථයද පැහැරගෙන යෑම ඇතුළු අධි චෝදනා නවයක් යටතේ නීතිපතිවරයා විසින් මේ නඩුව පවරා තිබිණි. මේ නඩුවේ විත්තිකරුවන් ලෙස චන්ද්‍රිකා බණ්ඩාරනායක කුමාරතුංග මහත්මිය ජනාධිපති සමයේ ඇයගේ ආරක්‍ෂක අංශයේ සේවය කළ පොලිස් නිලධාරීන් වන ඊ.බී. මධුෂාන් කුමාර, සරත් කුමාර රූපසිංහ, ඩබ්ලිව්. බී. නිහාල් විජේසිංහ, ජේ. කරුණාසේන ජයලත්, පී.ජී. ලෙස්ලි ජයතිලක, ඩී.ඒ. අතුල සේනාරත්න, ආර්.පී.ඩී. සෝමරත්න, ආර්. ධර්මසිරි, බී.ඒ. උපාලි ආරියදාස නමැත්තන් නම් කර ඇත.", "URL": "https://sinhala.adaderana.lk/news.php?nid=36058", "Category": null, "Parent URL": null}