{"Source": "Adaderana", "Timestamp": "October 7, 2018 08:27 pm", "Headline": "කොළඹ තැන තැන ගොඩගැසෙන කුණු", "News Content": "කොළඹ මහනගර සභාව විසින් ගෙවිය යුතු හිඟ මුදල් ගෙවීමට හෝ ඒ සම්බන්ධයෙන් සාකච්ඡා කිරීමට පැමිණියහොත් කොළඹ කසළ බාරගැනීමට ඉඩම් ගොඩකිරීමේ හා සංවර්ධනය කිරීමේ සංස්ථාව බලාපොරොත්තු වන බව එහි සභාපති රොෂාන් ගුණවර්ධන මහතා පවසයි. ඊයේ(05) කොළඹ නගරාධිපතිනිය සිදුකළ චෝදනාවන්ට ප්‍රතිචාර දක්වමින් සභාපතිවරයා මේ බව සඳහන් කළේය. කොළඹ නගර සීමාවේ එක් රැස්වන කැළි කසල, ඉඩම් ගොඩකිරීමේ සහ සංවර්ධනය කිරීමේ සංස්ථාවට අයත් කෙරවලපිටිය කසල අංගනය වෙත බැහැර කිරීම මෙතෙක් පැවති ක්‍රමවේදය වූ අතර හිඟ මුදල් නොගෙවී‍ම හේතුවෙන් ඊයේ දිනයේ සිට ඔවුන් කසල බාර ගැනීම නවතා දමා තිබුණි. ඒ අනුව කොළඹ නගර සීමාවේ කසල රැගත් ලොරි රථ කෙරවලපිටිය කසල අංගනයට පිවිසෙන මාර්ගය දෙපස අද දිනයේත් නවතා තිබෙන අයුරු දක්නට ලැබුණි. මේ තත්වය හේතුවෙන් කොළඹ නගරයේ ස්ථාන රැසක අද දිනයේත් කැලි කසල එක් රැස්ව තිබුණ බව අප වාර්තාකරු පැවසීය ඉඩම් ගොඩකිරීමේ සහ සංවර්ධනය කිරීමේ සංස්ථාව විසින් අත්තනෝමතික ලෙස කසල භාර නොගැනීම නිසා මෙම තත්වය උද්ගතවී ඇති බව කොළඹ නගරාධිපතිනි රෝසි සේනානායක මහත්මිය ඊයේ චෝදනා කළේය.", "URL": "https://sinhala.adaderana.lk/news.php?nid=97321", "Category": null, "Parent URL": null}