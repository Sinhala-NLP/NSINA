{"Source": "Adaderana", "Timestamp": "October 7, 2011 04:44 pm", "Headline": "ඉතාලි -ශ්‍රී ලංකා ගිවිසුම ක්‍රියාවට නැංවීමට කටයුතු යොදයි", "News Content": "ශ්‍රී ලංකා රියදුරු බලපත්‍රයක් පරිවර්තනය මගින් ඉතාලි රියදුරු බලපත්‍රයක් ලබා ගැනීම සඳහා දෙරට අතර අත්සන් තබන ලද ද්විපාර්ශික ගිවිසුම ක්‍රියාවට නැංවීම සඳහා කටයුතු කරමින් සිටින බව ඉතාලියේ ශ්‍රී ලංකා තානාපති කාර්යාලය පවසයි. පසුගිය මැයි මස විසි වැනිදා අදාළ ද්විපාර්ශික ගිවිසුම අත්සන් තැබුණු බව නිවේදනයක් නිකුත් කරමින් තානාපති කාර්යාලය සඳහන් කරයි. මෙය කඩිනමින් ක්‍රියාවට නැංවීම සම්බන්ධයෙන් ඉතාලියේ හා ශ්‍රි ලංකාවේ අදාළ ආයතන සමග දිනපතා සම්බන්ධීකරණ කටයුතු සිදුකරන බව ද ඉතාලියේ ශ්‍රී ලංකා තානාපති කාර්යාලය කියා සිටියි. ඒ අනුව මෙම ගිවිසුම ක්‍රියාත්මක කිරීම සඳහා දෙපාර්ශය විසින්ම සියලුම පරිපාලනමය හා නීතිමය ක්‍රියාවලිය සම්පූර්ණ කළ යුතුය. මෙම ගිවිසුම ක්‍රියාත්මක කිරීමත් සමඟ ඊට අදාළ අයඳුම්පත් බාරගන්නා දිනය කඩිනමින් ප්‍රකාශයට පත් කරන බව තානාපති කාර්යාලය වැඩිදුරටත් පවසයි.", "URL": "https://sinhala.adaderana.lk/news.php?nid=19209", "Category": null, "Parent URL": null}