{"Source": "Adaderana", "Timestamp": "July 20, 2013 02:49 pm", "Headline": "ජනපති ප්‍රධානත්වයෙන් විශේෂ සාකච්ඡාවක්", "News Content": "ශ්‍රී ලංකා නිදහස් පක්ෂය නියෝජනය කරන පළාත් පාලන ආයතනවල සභාපතිවරුන් සියලුම දෙනාගේ සහභාගීත්වයෙන් විශේෂ සාකච්ජාවක් පැවැත්වීමට එම පක්ෂය තීරණය කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් මෙම සාකච්ජාව පැවැත්වෙන බව ශ්‍රී ලංකා නිදහස් පක්ෂය නිවේදනය කළේය. ඊයේ පස්වරුවේ පක්ෂ මුලස්ථානයේ පැවති පක්ෂ මධ්‍යම කාරක සභා රැස්වීමේ දී මෙම තීරණය ගෙන තිබේ. ඒ අනුව එළබෙන 31 වැනිදා පළාත් පාලන ආයතන සියල්ලෙහිම සභාපතිවරුන් 275 දෙනා කොළඹට කැදවීමට එම පක්ෂය තීරණය කර ඇත. දැනට විවිධ චෝදනාවන්ට ලක්ව සිටින පළාත් පාලන ආයතනවල සභාපතිවරුන් සහ මන්ත්‍රීවරුන් සම්බන්ධයෙන් ඉදිරියේ දී අනුගමනය කළ යුතු ක්‍රියාමාර්ග සහ නැවත එවැනි සිදුවීම් ඇතිවීම වලක්වා ගැනීම සඳහා ගත යුතු ක්‍රියාමාර්ග පිළිබඳ අවධානය යොමු කිරීම මෙම සාකච්ජාවේ අරමුණ වී තිබේ.", "URL": "https://sinhala.adaderana.lk/news.php?nid=35949", "Category": null, "Parent URL": null}