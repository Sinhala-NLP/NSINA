{"Source": "Adaderana", "Timestamp": "May 31, 2019 04:12 pm", "Headline": "වෛද්‍ය ෂාෆිට එරෙහිවු පිරිසක්", "News Content": "කුරුණෑගල රෝහලේ සහ දඹුල්ල රෝහලේ සේවය කළ සමයේ සිසේරියන් සැත්කම් සිදු කිරීමෙන් පසුව මව්වරුන්ට දරුවන් පිළිසිඳ ගැනීමේ අවස්ථාව අහිමි කළේ යැයි චෝදනා එල්ල වී ඇති වෛද්‍ය මොහොමඩ් ෂාෆිට විරෝධය ප්‍රකාශ කරමින් දඹුල්ල නගරයේ අද (31) විරෝධතාවක් පවත්වා ඇත. කඩසාප්පු වසා දමා දඹුල්ල රෝහල ඉදිරිපිටදී ජනතාව විරෝධතාවයේ නිරතව ඇත. දඹුලු උරුමය සුරැකීමේ සංවිධානය, ස්වේච්ඡා සංවිධාන සහ ප්‍රදේශවාසීන් විසින් මෙම විරෝධතාවය සංවිධානය කර ඇත. දඹුල්ල නගර මධ්‍යයට එක් වූ 500කට අධික පිරිසක් විරෝධතා බැනර් පෝස්ටර් ප්‍රදර්ශනය කරමින් දඹුල්ල බස් නැවතුම්පල දක්වා පා ගමනින් ගොස් නැවතත් දඹුල්ල රෝහල ඉදිරිපිට පැමිණ සටන් පාඨ කියමින් විරෝධතාවයේ නිරත වූ බව අද දෙරණ වාර්තාකරු පවසයි. රජයට මෙන්ම සෞඛ්‍ය අමාත්‍යවරයාට ද දැඩි විරෝධය ප්‍රකාශ කරමින් අන්තවාදය පතුරන දේශපාලනඥයන්ට මෙන්ම දඹුල්ලේ වෙළඳ ව්‍යාපාර ලබාදී ඇති පුද්ගලයන්ට එරෙහිව විරෝධතාකරුවෝ සටන් පාඨ ලියා ප්‍රදර්ශනය කර ඇත. මෙම විරෝධතාවයට දඹුල්ල මහ නගර සභාවේ නගරාධිපති ජාලිය ඕපාත නියෝජ්‍ය නගරාධිපති සමීර ජයසේකර මහත්වරු ඇතුළු මන්ත්‍රීවරු පිරිසක් ද දඹුල්ල නගරයේ වෙළෙඳ සංගම් ස්වෙච්ඡා සංවිධාන ආදී බොහෝ නියෝජිතයෝ එක්ව සිට තිබේ.", "URL": "https://sinhala.adaderana.lk/news.php?nid=111080", "Category": null, "Parent URL": null}