{"Source": "Adaderana", "Timestamp": "December 27, 2011 08:39 am", "Headline": " හොරෙන් එළිය බලා 25 ක් මරුට", "News Content": "අයථා ලෙස විදුලිය භාවිතය හේතුවෙන් මේ වසර තුළ පුද්ගලයින් 25 දෙනෙකු ජිවිතක්ෂයට පත්වී ඇති බව විදුලිබල හා බලශක්ති අමාත්‍යාංශය පවසයි. පසුගිය සෙනසුරාදා දිනයේ ද අයථා ලෙස විදුලිය භාවිතය හේතුවෙන් මතුරට ප්‍රදේශයේ එකම පවුලේ තිදෙනෙකු ජිවිතක්ෂයට පත්විය. නීති විරෝධී ලෙස විදුලිය පරිහරණය හේතුවෙන් වාර්ෂිකව ජාතික විදුලිබල පද්ධතියට 4% ක හානියක් සිදුවන බව විදුලිබල හා බලශක්ති අමාත්‍යාංශය පෙන්වා දෙයි. ලංකා විදුලිබල මණ්ඩලයට මෙහිදි රුපියල් මිලියන 6,000කට අධික පාඩුවක් සිදුවන අතර එමගින් ජාතික ආර්ථිකයට 10% ක බලපෑමක් එල්ල වන බව වාර්තා වේ. ඊට අමතරව අනාරක්ෂිත ලෙස විදුලිය ලබා ගැනීම තුළින් බොහෝ හදිසි තත්ත්වයන් සහ හදිසි මරණ සිදුවන අතර එම නිසා අයථා විදුලි පරිහරණයෙන් වළකින ලෙස විදුලිබල හා බලශක්ති අමාත්‍යාංශය ජනතාවගෙන් ඉල්ලීමක් කරයි. 2011 වර්ෂයේ නොවැම්බර් මස අවසන් වන විට වංචනිකව විදුලිය පරිහරණය කළ සිද්ධීන් 8,452ක් වාර්තා වී ඇති අතර එමගින් ලංකා විදුලිබල මණ්ඩලයට සිදුව ඇති අලාභය රුපියල් මිලියන 236 ඉක්මවා තිබේ.", "URL": "https://sinhala.adaderana.lk/news.php?nid=20966", "Category": null, "Parent URL": null}