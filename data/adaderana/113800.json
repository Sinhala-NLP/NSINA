{"Source": "Adaderana", "Timestamp": "July 10, 2019 11:19 am", "Headline": "නීති සංගමයේ සභාපතිට තලතාගෙන් පිළිතුරු", "News Content": "ශ්‍රී ලංකා නීති සංගමයේ සභාපති ජනාධිපති නීතිඥ කාලිංග ඉන්ද්‍රතිස්ස මහතා පසු ගිය 5වනදා විපක්ෂ නායක මහින්ද රාජපක්ෂ මහතා වෙත කරුණු දක්වමින් තමා සම්බන්ධයෙන් කළ ප්‍රකාශය තරයේ ප්‍රතික්ෂේප කරන බව අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරළ මහත්මිය මාධ්‍ය නිවේදනයක් නිකුත් කරමින් පවසයි. ඇමරිකානු නීතිඥ සංගමයේ ශාඛාවක් හෝ එයට අනුබද්ධ වෙනත් කිසිදු ආයතනයක් මෙරට පිහිටුවීමට අධිකරණ අමාත්‍යවරියගේ විරෝධතාවයක් නොමැති බවට නීතිඥ කාලිංග ඉන්ද්‍රතිස්ස මහතා පසු ගිය 5වනදා විපක්ෂ නායක මහින්ද රාජපක්ෂ මහතා වෙත කරුණු දක්වමින් පවසා ඇති බව අමාත්‍යවරිය සිය නිවේදනයේ සඳහන් කර ඇත. එකී ප්‍රකාශය සම්පූර්ණයෙන් ම අසත්‍ය බව අධිකරණ අමාත්‍යවරිය එහි සඳහන් කර තිබේ. විෂයභාර අමාත්‍යවරිය වශයෙන් තමන් එවැනි කිසිදු ආයතනයක් ශ්‍රී ලංකාවේ පිහිටුවීම සඳහා අනුමැතියක් ලබා දී නොමැති බවත් ශ්‍රී ලංකා නීතිඥ සංගමයේ සභාපතිවරයා මෙම කරුණ සම්බන්ධයෙන් ශ්‍රී ලංකා රජයේ ජනාධිපතිවරයා, අග්‍රාමාත්‍යවරයා සහ විෂයභාර අමාත්‍යවරිය වශයෙන් තමාගෙන් කිසිදු විමසීමකින් තොරව මෙම කරුණු දැක්වීම සිදු කර ඇති බවද අමාත්‍යවරයි සඳහන් කරයි. ඇය පවසන්නේ මෙලෙස අසත්‍ය කරුණු විපක්ෂ නායකවරයා වෙත ඉදිරිපත් කිරීමෙන් පෙනී යන්නේ ඒ මහතාගේ පටු දේශපාලන අරමුණු වෙනුවෙන් දීර්ඝ කාලයක සිට පැවතගෙන එන ශ්‍රී ලංකා නීතිඥ සංගමයේ කීර්ති නාමයට හානිකර ඇති බවයි. නීතිඥ සංගමයේ සභාපතිවරයා ලෙස ජනාධිපති නීතිඥ කාලිංග ඉන්ද්‍රතිස්ස මහතා කිසිදු විමසීමකින් තොරව මෙවැනි අසත්‍ය ප්‍රකාශ කිරීම තුලින් සමස්ථ නීතීඥ සංගමයම හෑල්ලුවට භාජනය කර තිබෙන බව කණගාටුවෙන් වුවද ප්‍රකාශ කළ යුතුව ඇති බවද අමාත්‍යවරිය පෙන්වා දෙයි. තවද කිසිදු විමසීමකින් තොරව සිදු කරනු ලබන මෙවැනි අසත්‍ය ප්‍රකාශ තුලින් පොදු ජනතාව මුලා වන බව ද, එකී කරුණු අසත්‍ය බව හෙලිවීමෙන් නීතීඥ සංගමය කෙරෙහි පොදු ජනතාව තුල දීර්ඝ කාලයක සිට පැවති විශ්වාසවන්තභාවයට හානි වන බවද වැඩි දුරටත් එම නිවේදනයේ සඳහන් වේ. මෙරට ජීවත් වන ශ්‍රී ලාංකික පුරවැසියන් ලෙස අප මාතෘ භූමියට හානි විය හැකි හෝ යම් බලපෑමක් කළ හැකි හෝ කිසිදු කටයුත්තකට ජනාධිපතිවරයාද,අගමැතිවරයාද තමන්ද ඇතුළු අපගේ රජය කටයුතු නොකරන බව වගකීමෙන් යුතුව ප්‍රකාශ කර සිටින බවද අමාත්‍යවරිය එහි සඳහන් කර තිබේ.", "URL": "https://sinhala.adaderana.lk/news.php?nid=113800", "Category": null, "Parent URL": null}