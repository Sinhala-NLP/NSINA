{"Source": "Adaderana", "Timestamp": "March 24, 2015 03:54 pm", "Headline": "කරට කර සටනකින් දකුණු අප්‍රිකාව පරදා නවසීලන්තය අවසන් තරඟයට එයි", "News Content": "ඩේල් ස්ටේන්ගේ පන්දුවකට ලෝන් ඕන් කලාපයට දැවැන්ත 6 පහරක් එල්ල කරමින් දකුණු අප්‍රිකාවේ බලාපොරොත්තු යළිත් සුන්කර මෙවර ලෝක කුසලාන ක්‍රිකට් තරඟාවලියේ අවසන් මහ තරඟයට සුදුසුකම් ලබා ගැනීමට නවසීලන්ත කණ්ඩායම මීට ටික වේලාවකට පෙර සමත් විය.ලොව පුරා ක්‍රිකට් ලෝලීන්ගේ හදගැස්ම උච්ඡතම අවස්ථාවකට පත්වූ තරඟයක් බවට පත්වෙමින් අවසන් පන්දුවාරය තෙක් තරඟයේ ජය කාටදැයි කිව නොහැකි ක්‍රීඩා විලාශයක් ප්‍රදර්ශනය කළ නවසීලන්ත - දකුණු අප්‍රිකා තරඟයේ අවසානය එසේ සනිටුහන් විය.මෙම තරඟයේ පළමුව පන්දුවට පහරදීම ආරම්භ කළේ දකුණු අප්‍රිකාවය.තරඟයේ පන්දුවාර 38ක් අවසානයේදී දකුණු අප්‍රිකාව කඩුලු 3ට ලකුණු 216ක් ලබා සිටියදී වර්ෂාව ඇද හැළීමත් සමග පැයකට වැඩි කාලයකට පසුව තරඟය ආරම්භ කළ අතර ඒ අනූව පන්දුවාර 43ට තරඟය සීමා කෙරිණ.ඒ අනූව ඉතිරි පන්දුවාර 5ද සමගින් දකුණු අප්‍රිකාව පන්දුවාර 43දී කඩුලු 5ට ලකුණු 281ක් ලබාගත්තේය.වර්ෂාව සමග ප්‍රමාද වූ වේලාව ද සැලකිල්ලට ගෙන තරඟය ජය ගැනීම සඳහා පන්දුවාර 43දී නවසීලන්තයට ජයග්‍රහණය සඳහා ඩක්වත් ලුවිස් න්‍යාය ය‍ටතේ ලකුණු 298ක ඉලක්කයක් ලබාදෙන ලදී.ඊට සාර්ථක ආරම්භයක් ලබාදුන් බ්‍රෙන්ඩන් මැකලම් පන්දු 26දී ලකුණු 59ක් ලබා ගනිමින් කණ්ඩායමට අභියෝගය හඹා යාමේ මාවත විවර කරදීමට සමත් විය.එතැන් සිට කඩින් කඩ කඩුලු වැටුණ ද ලකුණු වේගය ද රඳවා ගනිමින් සෙසු පිතිකරුවන් නවසීලන්තය අවසන් මොහොත දක්වා සටන ඉදිරියට ගෙන ගිය අතර ප්‍රතිවාදී දකුණු අප්‍රිකාව ද කරට කර සටනක් දෙන අයුරු දක්නට ලැබිණ.ඒ අනූව තරඟය අවසාන වූයේ නවසීලන්තය පන්දුවාර 42.5දී කඩුලු 6ට ලකුණු 299ක් වශයෙන් ජය තහවුරු කරමිනි.ඩේල් ස්ටේන්ගේ අවසන් පන්දුවාරයට ලකුණු 12ක් ජයග්‍රහණය සඳහා ලබා ගැනීමට තිබියදී ඩැනියෙල් විටෝරි එල්ල කළ 4 පහරත්, ග්‍රාන්ට් එලියට්ගේ 6 පහරත් දකුණු අප්‍රිකාවේ ජයග්‍රහණයේ බලාපොරොත්තු බොඳ කළේය.අවසන් මොහොත දක්වා නවසීලන්තයේ බලාපොරොත්තු දැල්වූ ග්‍රාන්ට් එලියට් නොදැවී ලකුණු 84ක් ලබා ගැනීමට සමත් විය.දකුණු අප්‍රිකාවත් නවසීලන්තයත් ලෝක කුසලාන තරඟාවලියක ප්‍රථම වතාවට අවසන් පූර්ව තරඟයකට පිවිසීම ද විශේෂත්වයක් වූ අතර කණ්ඩායම් දෙකම පෙර කිසිදු වතාවක අවසන් මහ තරඟයකට සුදුසුකම් ලබා නොතිබීම ද විශේෂත්වයක් විය.ඒ අනූව දකුණු අප්‍රිකාවට තවත් අවුරුදු 4ක කාලයක් බලා සිටීමට දොර විවර කරමින් නවසීලන්තය මෙවර ලෝක කුසලාන ක්‍රිකට් තරඟාවලියේ අවසන් මහ තරඟයට සුදුසුකම් ලැබීය.ලබන 29දා පැවැත්වීමට නියමිත අවසන් තරඟය සඳහා සුදුසුකම් ලබන මීළඟ කණ්ඩායම ‍තෝරන තරඟය ලබන 26දා ඔස්ට්‍රේලියාවත් ඉන්දියාවත් අතර පැවැත්වීමට නියමිතය.", "URL": "https://sinhala.adaderana.lk/news.php?nid=50195", "Category": null, "Parent URL": null}