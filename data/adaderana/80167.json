{"Source": "Adaderana", "Timestamp": "November 19, 2017 10:30 am", "Headline": " පුංචි බොරැල්ලේ වෙඩි තැබීමකින් 1ක් අවසන් ගමන් යයි ", "News Content": "බොරැල්ල නාලන්දා විද්‍යාලය අසළ මාර්ගයේ දී ත්‍රීරෝද රථ රියදුරෙකු වෙඩි තබා ඝාතනය කර තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අද පෙරවරුවේ මෙම ඝාතනය සිදුව ඇති බවයි. ත්‍රීරෝද රථයක ගමන් කළ පුද්ගලයෙකු වෙඩි වැදී මියගොස් ඇති බවට බොරැල්ල පොලීසියට තොරතුරක් ලැබී තිබුණි. ඒ අනුව සිදුකළ විමර්ශනවලදී අනාවරණය වී ඇත්තේ මාලිගාවත්ත ප්‍රදේශයේ පදිංචි වයස අවුරුදු 45ක පමණ පුද්ගලයෙකු මෙලෙස ඝාතනයට ලක්ව ඇති බවයි. අදාළ පුද්ගලයා ත්‍රීරෝද රථය පදවාගෙන යමින් සිටියදී කිසියම් නාදුනන පුද්ගලයෙකු විසින් වෙඩි තබා පළාගොස් ඇති බව පොලීසිය සැක පළ කරයි. මූලික මහේස්ත්‍රාත් පරීක්ෂණය සිදුකරන තෙක් මළ සිරුර අදාළ ස්ථානයේ පොලිස් ආරක්ෂාව යටතේ තබා ඇති අතර බොරැල්ල පොලීසිය මේ සම්බන්ධයෙන් වැඩිදුර විමර්ශන සිදුකරන බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=80167", "Category": null, "Parent URL": null}