{"Source": "Adaderana", "Timestamp": "May 15, 2011 09:55 pm", "Headline": "වතු කම්කරුවන්ද වැඩි වැටුප් ඉල්ලයි", "News Content": "දිනක සිය මූලික වැටුප රු.500 ක් කරන ලෙසත්,දීමනා සමග දෛනික වැටුප රු.700 ක් කරන ලෙසත් ඉල්ලා වතු කම්කරුවන් විසින් අද පස්වරුවේ උද්ඝෝෂණයක් පවත්වා තිබේ. හැටන් නගරයේ මෙම උද්ඝෝෂණය පැවැත්වූ බව අද දෙරණ වාර්තාකරු පවසයි. වතු කම්කරුවන්ගේ වැටුප් ප්‍රශ්නය පිළිබඳ ‍මේ වන විට හාම්පුතුන් හා වතු වෘත්තීය සමිති අතර සාකච්ඡා වට 5 ක් පමණ පැවැත්වී ඇතත් නිසි විසඳුමක් මේ වනතුරුත් ලැබී නොමැති බව ලංකා කම්කරු එක්සත් පෙරමුණ පවසයි. මෙම විරෝධතාවයන් වලින් සැලකිය යුතු විසඳුමක් නොලැබුණහොත් සෙසු වෘත්තීය සමිතිද ඒකාබද්ධ කොටගෙන දැවැන්ත වෘත්තීය ක්‍රියා මාර්ගයකට අවතීර්ණ වන බව ලංකා කම්කරු එක්සත් පෙරමුණේ සභාපති,හිටපු පාර්ලිමේන්තු මන්ත්‍රී එස්.සතාසිවම් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=16121", "Category": null, "Parent URL": null}