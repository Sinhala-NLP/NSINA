{"Source": "Adaderana", "Timestamp": "September 8, 2010 07:07 pm", "Headline": "18 සම්මතයි-සමානුපාතික ක්‍රමය තුළ පළමුවරට ආණ්ඩුවක් 2/3 න්   ගොඩයයි", "News Content": "18 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත පාර්ලිමේන්තුවේ තුනෙන් දෙකක බහුතර ඡන්දයෙන් මීට ස්වල්ප මොහොතකට පෙර සම්මත විය. මීට සුළු වේලාවකට පෙර පැවති ඡන්ද විමසීමේදී පනත් කෙටුම්පතට පක්ෂව ඡන්ද 161 ක් ලැබුණු අතර ඊට විරුද්ධව ලැබුණේ ඡන්ද17 ක් පමණි. ආණ්ඩු පක්ෂය සමග පනතට පක්ෂව ශ්‍රී ලංකා මුස්ලිම් කොංග්‍රසයේ මන්ත්‍රීවරුන් අට දෙනා , එක්සත් ජාතික පක්ෂයේ මන්ත්‍රීවරුන් 07 දෙනෙකු සහ දෙමළ ජාතික සන්ධානයේ පී.පියසේන මන්ත්‍රීවරයා ඡන්දය භාවිත කර තිබේ. ප්‍රජාතන්ත්‍රවාදී ජාතික සන්ධානය සහ දෙමළ ජාතික සන්ධානයේ සෙසු මන්ත්‍රීවරුන් 18 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතට විරුද්ධව ඡන්දය භාවිත කළ බව අද දෙරණ වාර්තාකරු සඳහන් කරයි. පනතට පක්ෂව ආණ්ඩු පක්ෂයේ අසුන්ගෙන ඡන්දය දුන් එක්සත් ජාතික පක්ෂයේ මන්ත්‍රීවරුන් මෙන්ම නුවරඑළිය දිස්ත්‍රීක් එ.ජා.ප පාර්ලිමේන්තු මන්ත්‍රී ශ්‍රී රංගා හැර සෙසු මන්ත්‍රීවරුන් අද පාර්ලිමේන්තුවට පැමිණ සිටියේ නැත. එනම් එ.ජා.ප පාර්ලිමේන්තු මන්ත්‍රී ශ්‍රී රංගා තවදුරටත් එ.ජා.පය නියෝජනය කරමින්ම ආණ්ඩු පක්ෂයට පක්ෂව ඡන්දය ලබාදෙන ලදී. ඒ අනුව 18 වන ආණ්ඩුක්‍රම ව්‍යවස්ථාව විශේෂ බහුතරයකින් සම්මත කර ගැනීමට ආණ්ඩුව සමත් වී තිබේ. එසේම 1977 න් පසු ශ්‍රී ලංකා ආණ්ඩුවක් සමානුපාතික මැතිවරණ ක්‍රමය යටතේ 2/3 ක බහුතර බලයක් ලබාගත් පළමු අවස්ථාව ලෙස අද දිනය ශ්‍රී ලංකා ඉතිහාසයට එක්වෙනු ඇත.", "URL": "https://sinhala.adaderana.lk/news.php?nid=10727", "Category": null, "Parent URL": null}