{"Source": "Adaderana", "Timestamp": "February 23, 2015 11:13 am", "Headline": "මහින්ද ආයෙමත් ඒවි යයි හිතන්නේ නෑ - මං ඔහුව දන්නවා", "News Content": "අමෙරිකා එක්සත් ජනපදය හා ශ්‍රී ලංකාව අතර සබඳතා තහවුරු කර ගැනීමට තමන් සහයෝගය දී ඇති බවත්, ඉන්දියාව හා චීනය අතර සබඳතා තර කරගනු පිණිස මේවන විටත් කටයුතු ආරම්භ කර ඇති බවත් අග්‍රාමාත්‍ය රනිල් වික්‍රමසිංහ මහතා පවසයි.දේශපාලන සිරකරුවන් සිය ගණනින් නිදහස් කරමින් හා සිවිල් යුද සමයේ සංක්‍රමණයවූ අති බහුතරයක් ද්‍රවිඩ ජනයාද ඇතුළුව සංක්‍රමණිකයින් බාරගනිමින් මෙම රාජ්‍ය තාන්ත්‍රික සබඳතා ශක්තිමත් කරගෙන ඇති බව අග්‍රාමාත්‍යවරයා කියා සිටියේ නිව් යෝර්ක් ටයිම්ස් පුවත්පත සමග සම්මුඛ සාකච්ඡාවකට එක්වෙමිනි.තමා අවසන් වරට අග්‍රමාත්‍යවරයා වූ වකවානුවේ අමෙරිකා එක්සත් ජනපදය, මෙන්ම චීනය හා ඉන්දියාව සමගද ඉතා හොඳ රාජ්‍ය තාන්ත්‍රික සබඳතාවක් පැවති බවත්, මහින්ද රාජපක්ෂ රෙජිමය විසින් එය සහමුලින්ම විනාශ කර දැමූ බවත් වික්‍රමසිංහ මහතා පෙන්වා දී ඇත.රාජපක්ෂ රෙජිමය විසින් බටහිර රටවල් අමතක කර දැමූ බවත්, ඉන්දියාව ඈත් කළ බවත්, චීනය පමණක් එකම ගැලවුම්කරුවා ලෙස සලකමින් කටයුතු කළ බවත් අග්‍රාමාත්‍යවරයා එහිදී අවධාරණය කර තිබේ.2009 වසරේ අවසාන වූ ශ්‍රී ලංකාවේ පැවති සිවිල් යුද්ධයෙන් මිනිසුන් දස දහස් ගණනින් අතුරුදහන්වීම හා සිරමැදිරි තුළදී පවා වෙඩි තබා ඝාතනය කිරීම් ආදිය සම්බන්ධයෙන් නිව් යෝර්ක් ටයිම්ස් මාධ්‍යවේදියා විසින් විමසන ලද ප්‍රශ්නයකට ප්‍රතිචාර දක්වමින් වික්‍රමසිංහ මහතා කියා සිටියේ එලෙස අතුරුදහන් වූවන් දස දහස් ගණනක් නොව සිය ගණනක් බවයි.එසේම අතුරුදහන්වූවන් බොහොමයකගේ නම් අනාවරණය වී නොමැති බවත්, එසේවීමට හේතුවී ඇත්තේ ඔවුන් ජීවතුන් අතර නොසිටීම හෝ රටින්පලායාම විය හැකි බවද ඔහු සඳහන් කර තිබේ.මහින්ද රාජපක්ෂ මහතා යළි දේශපාලන කරළියට පිවිසෙනු ඇත්ද ඉදිරි මහ මැතිවරණයේදී යළි තරඟ කරනු ඇත්ද යන්න පිළිබඳ මේවනවිටත් තහවුරුවී නොමැති තත්ත්වයක් තුළ විවිධ කටකතා පැතිරෙන බැවින් මේ පිළිබඳවද අග්‍රාමාත්‍යවරයාගේ අදහස කුමක්දැයි නිව්යෝර්ක් ටයිම්ස් මාධ්‍යවේදියා විසින් විමසන ලදී.එහිදී අග්‍රමාත්‍යවරයාගේ ප්‍රතිචාරය වූයේ මෙයයි.\"මම ඔහුව දන්නවා. ආයෙමත් තරඟ කරාවි යයි මං හිතන්නේ නෑ\".", "URL": "https://sinhala.adaderana.lk/news.php?nid=49525", "Category": null, "Parent URL": null}