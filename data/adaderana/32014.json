{"Source": "Adaderana", "Timestamp": "March 1, 2013 09:38 am", "Headline": "මත්වතුර බී මිතුරාට පිහියෙන් අනියි", "News Content": "අධික ලෙස මත්පැන් පානය කළ මිතුරන් දෙදෙනෙකු අතර ඇතිවු බහින් බස්වීමක් අවසානයේ ඇතිවූ පිහි ඇනුමකින් එක් අයෙකු මියගොස් ඇති බව කොස්වත්ත පොලීසිය පවසයි. ඊයේ රාත්‍රීයේ වෙන්නප්පුව, කොස්වත්ත ප්‍රදේශයේදී මෙම ඝාතනය සිදුවී ඇත. මියගොස් ඇත්තේ ලුණුවිල, නැගෙනහිර කිරිමැටියාන පදිංචිව සිටි හෙට්ටිආරච්චිලාගේ පද්මසිරි (42) නම් අයෙකි. මිය ගිය අය තම මිතුරෙකු සමග 28 වැනි දින රාත්‍රීයේ මත්පැන් පානය කිරීමට ගොස් ඇත. පසුව දෙදෙනාම පා පැදියකින් ගමන් කරමින් සිටින විට ඇතිවු කතාබහක් දුර දිග ගොස් එය බහින් බස් වීමක් බවට පත්ව ඇත. අනතුරුව දෙදෙනා අතර ගුටි බැට හුවමාරුවක් සිදුවී ඇතැයි අප වාර්තාකරු පවසයි. අවසානයේ මිය ගිය අයට සැකකරු විසින් පිහියකින් ඇන ඇති බවත් පොලීසිය විසින් අනාවරණය කරගෙන ඇත. මේ සම්බන්ධයෙන් පොලිස් හදිසි ඇමතුම් අංශයට ලද තොරතුරක් අනුව පොලීසිය පැමිණ පිහි ඇනුම් කා තුවාල ලබා සිටි අයව මාරවිල මුලික රෝහල වෙත ගෙන ගියත් ඒ වන විටත් ඔහු මියගොස් ඇතැයි අප වාර්තාකරු කියයි. ඝාතයට සම්බන්ධ සැකකරු පොලීසිය විසින් අත්අඩංගුවට ගෙන ඇත. මිය ගිය අයගේ මරණය සම්බන්ධයෙන් පශ්චාත් මරණ පරීක්ෂණ පැවැත්වීමට නියමිතව ඇත. කොස්වත්ත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=32014", "Category": null, "Parent URL": null}