{"Source": "Adaderana", "Timestamp": "June 19, 2019 10:41 am", "Headline": "බර්ලින් නුවර නිවාස කුලී ඉහළ යාම වළක්වන්න නව පනතක්", "News Content": "ඉදිරි පස් වසර දක්වා නිවාස කුලී ඉහළ යාම වළක්වමින් නව පනතක් ගෙන ඒමට ජර්මනියේ බර්ලින් අගනුවර බලධාරීන් තීරණය කර ඇත. රජය එම පියවර ගෙන ඇත්තේ කුලී නිවැසියන් නැගූ මැසිවිල්ලකට පිළිතුරු ලෙසයි. ඉතාමත් ශීඝ්‍රයෙන් ඉහළ යන බර්ලින් අගනුවර නිවාස කුලිය පාලනය සඳහා ජර්මානු බලධාරීන් පියවර ගෙන ඇත. ඒ දරාගත නොහැකි අධික නිවාස කුලිය සම්බන්ධයෙන් බර්ලින් නුවර වැසියන් ආරම්භ කළ විරෝධතාවලට සවන්දෙමිනි. මේ අනුව ඉදිරි වසර 5ක කාලයකට නිවාස කුලී ඉහළ දැමීම වැළැක්වීමට කටයුතු කෙරෙනු ඇති. බර්ලින් නුවර නිවාස හිමියන්ගෙන් සියයට 85ක පිරිසක් සිය නිවාස කුලී නිවැසියන් වෙත බදු දී ඇති බව මෑතකදී කළ සමීක්ෂණයකදී අනාවරණය වුණි. 2008 වසරට සාපේක්ෂව දෙගුණයකට වඩා වැඩි මුදලකින් බර්ලින් නුවර නිවාස කුලිය ඉහළ ගොස් ඇති බව විරෝධතා පෙළපාලියකට එක්වෙමින් කුලී නිවැසියන් පැවසුවේය. වසරක සාපේක්ෂ වශයෙන් 40000කට වැඩි පිරිසක් අගනුවර වෙත සංක්‍රමණය වීම හේතුවෙන් මෙසේ නිවාස කුලී ඉහළ ගිය බවද ඔවුන් මෙහිදී සඳහන් කළ කරුණකි. මේ කරුණු සලකා ඉදිරි ඔක්තෝබර් මස 15වැනිදා කුලී පාලනය සඳහා වන පනත බර්ලින් නගර පාර්ලිමේන්තුව වෙත ඉදිරිපත් කිරීමට නියමිත බව බලධාරීන් සඳහන් කළේය. පනත එහිදී සම්මතවීමෙන් අනතුරුව ලබන ජනවාරි මාසයේ පටන් ක්‍රියාවට නැංවෙනු ඇත.", "URL": "https://sinhala.adaderana.lk/news.php?nid=112303", "Category": null, "Parent URL": null}