{"Source": "Adaderana", "Timestamp": "December 26, 2011 03:51 pm", "Headline": "  විද්‍යාවට ලියලා-කලාවට ප්‍රතිඵල ලැබිලා", "News Content": "දිස්ත්‍රීක් හා සමස්ත ලංකා මට්ටම් නොව උසස් පෙළ සමස්තප‍්‍රතිඵල වහා අත්හිටුවිය යුතු බව ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. එකී නිවේදනය පහත පරිදිය. උසස්පෙළ ප‍්‍රතිඵල ඊයේ රාති‍්‍රයේ (2011-12-25) අන්තර්ජාලයට ව්භාග දෙපාර්තමේන්තුව මගින් නිකුත් කර ඇත. මේ වන විට එම ප‍්‍රතිඵල වල දෝෂ සහිත භාවය නිසා දිස්ති‍්‍රක් මට්ටම් සහ සමස්ත ලංකා මටිටම් අද පෙරවරුවේ අත් හිටුවා ඇත. මේ ආකාරයට දෝෂ සහිතව වගකීම් විරහිතව ප‍්‍රතිඵල නිකුත් කිරීම තුළ විභාගයට පෙනී සිටි දරුවන් පීඩනයට ලක් වීම නොවැළැක්විය හැක. නිකුත් වී ඇති ප‍්‍රතිඵල තුළ විද්‍යා විෂය ධාරාවේ සමහරුන්ට කලා විෂය ධාරාවේ ප‍්‍රතිඵල ද කලා විෂය ධාරාවේ සමහරුන්ට විද්‍යා විෂය ධාරාවේ ප‍්‍රතිඵල ද ලැබී ඇත. මේ ත්ත්වය තුළ සමස්ත ප‍්‍රතිඵලම අත්හිටුවන ලෙස ලංකා ගුරු සංගමය බලධාරීන්ට දන්වා සිටියි. මෙවැනි පිළිගැනීම් රහිත ප‍්‍රතිඵල නිකුත්කිරීම තුළ ජාතික විභාග පිළිබඳව රටේ සහ ලෝකයේ පවතින පිළිගැනීම හෑල්ලූවට ලක්වන අතර විභාගයට පෙනී සිටි ශිෂ්‍යයින්ට ඉදිරියේ නිකුත් කරන ප‍්‍රතිඵල පිළිබඳව ද සැකයක් ඇතිවීම නොවැළක්විය හැකි ය. අධ්‍යාපන ඇමතිවරයා උසස් අධ්‍යාපන ඇමතිවරයා විශ්ව විද්‍යාල ප‍්‍රතිපාදන කොමිසම විභාග දෙපාර්තමේන්තුව මෙවර උසස් පෙළ ප‍්‍රතිඵල සම්බන්ධයෙන් පරස්පර ප‍්‍රකාශ නිකුත් කිරීම හරහා පැවති ව්‍යාකූලත්වය මේ තත්ත්වට වගකිව යුතු වන්නේ මොවුන් නිවැරදිව වගකීම බාරනොගෙන මෙවැනි ප‍්‍රකාශ කිරීම තුළය. වහාම කළ යුත්තේ සමස්ත ප‍්‍රතිඵල අත්හිටුවා ඇගයීම් ක‍්‍රමවේදය පැහැදිලි කොට කඩිනමින් විධිමත්ව ප‍්‍රතිඵල නිකුත් කිරීමයි. එසේම මෙම ප‍්‍රතිඵල නිකුත් කිරීමේ ප‍්‍රමාදය පිළිබඳ වගකිව යුතු ප‍්‍රකාශයක් සිදුකොට සමස්ත වගකීම අධ්‍යාපන බලධාරීන් බාරගත යුතුය.", "URL": "https://sinhala.adaderana.lk/news.php?nid=20955", "Category": null, "Parent URL": null}