{"Source": "Adaderana", "Timestamp": "June 8, 2013 06:54 am", "Headline": "නාවික හා මසුන් මැරීම අවදානම් - මුහුදු යන්න එපා", "News Content": "ඉදිරි පැය 24 තුළ ධීවර හා නාවික කටයුතුවලින් වැළකී සිටින ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි. විශේෂයෙන් මන්නාරම පොතුවිල් හරහා කොළඹ, ගාල්ල හා හම්බන්තොට ප්‍රදේශ ආශ්‍රිත මුහුද රළු විය හැකි බැවින් හා සුළං වැඩිවීම නිසා නාවික හා ධීවර කටයුතු අවදානම් වීම ඊට හේතුවය. මේ අතර බොහෝ ප්‍රදේශවලට ඊයේ රාත්‍රියේ සිට දැඩි සුළං තත්ත්වයක් පවතින බව වාර්තා වේ. මේ හේතුවෙන් ඇතැම් ප්‍රදේශවල ගස් කඩා වැටීම් විදුලි ඇණහිටීම් ආදිය වාර්තා වන බව දිස්ත්‍රික් ආපදා කළමනාකරණ සම්බන්ධීකරණ නිලධාරී පවසයි. අද අලුයම් කාලයේ ගාල්ල ප්‍රදේශයට දැඩි සුළං තත්ත්වයක් හටගත් බව ගාල්ල දිස්ත්‍රික් ආපදා කළමනාකරණ සම්බන්ධීකරණ කාර්යාලය කියයි. ගාල්ල නගරය ආශ්‍රිත ප්‍රදේශයේ මේ වන විට විදුලිය ඇණහිට ඇති බව එම කාර්යාලය පැවසීය. මාතර දිස්ත්‍රික්කයේ ද ඊයේ රාත්‍රී සිට දැඩි සුළඟක් පැවැති බව දිස්ත්‍රික් ආපදා කළමනාකරණ සම්බන්ධීකරණ කාර්යාලය පැවසුවේය. එම දිස්ත්‍රික්කයේ ද ඇතැම් ප්‍රදේශවල විදුලිය ඇණහිටිම් ගස් කඩා වැටීම් ආදී ආපදා තත්ත්වයන් වාර්තා වන බව එම කාර්යාලය කීවේය. කෙසේ වෙතත් දිවයිනට බලපෑ දැඩි සුළං තත්ත්වයන් පිළිබද මේ වන විටත් නිශ්චිත තොරතුරු වාර්තා වී නොමැති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිළි මහතා සඳහන් කළේය. මේ අතර දිවයිනට බලපෑ දැඩි සුළං තත්ත්වය සුළි සුළං තත්ත්වයක් නොවන බව කාලගුණ විද්‍යා දෙපාර්තමේන්තුව පැවසීය. නිරිතදිග මෝසම් වර්ෂාව සක්‍රීයවීමත් සමඟ මෙවැනි තත්ත්වයක් හටගැනීම සාමාන්‍ය සංසිද්ධියක් බව එම දෙපාර්තමේන්තුව කියා සිටියේය.", "URL": "https://sinhala.adaderana.lk/news.php?nid=34725", "Category": null, "Parent URL": null}