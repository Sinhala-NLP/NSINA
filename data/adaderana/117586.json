{"Source": "Adaderana", "Timestamp": "August 27, 2019 11:37 am", "Headline": "කාශ්මීර අර්බුදය ගැන අමෙරිකානු ජනාධිපතිගේ අදහස", "News Content": "කාශ්මීර අර්බුදය, ඉන්දියාව හා පාකිස්තානය එක්ව විසඳාගත යුතු බව අමෙරිකානු ජනාධිපති ඩොනල්ඩ් ට්‍රම්ප් පවසයි. ඉන්දීය අගමැති නරේන්ද්‍ර මෝදි හමුවේ ඔහු මේ බව සඳහන් කළේය. අමෙරිකානු ජනාධිපති ඩොනල්ඩ් ට්‍රම්ප්, ඉන්දීය අගමැති නරේන්ද්‍ර මෝදි හමුවුණේ ප්‍රංශයේ බියරිට්ස් නගරයේ පැවැත්වෙන ජී 7 සමුළුවට සහභාගි වීමෙන් අනතුරුවයි. එහිදී කාශ්මීර අර්බුදය සම්බන්ධයෙන්ද නායකයන් දෙපළ සාකච්ඡා කර තිබේ. කාශ්මීරය සම්බන්ධයෙන් වන ගැටළුව ඉන්දියාව හා පාකිස්තානය එක්ව විසඳාගත යුතු බව ජනාධිපති ට්‍රම්ප් මෙහිදී ප්‍රකාශ කර තිබුණේය. එහෙත් අවශ්‍ය විටක ඒ සඳහා උපකාර කිරීමට තමා සූදානම් බවද ට්‍රම්ප් පවසා තිබුණි. කාශ්මීර අර්බුදය, ඉන්දියාව හා පාකිස්තානය අතර පවතින ද්විපාර්ශ්වික ගැටළුවක් බව අගමැති මෝදිද සාකච්ඡාවේදී ප්‍රකාශ කර තිබුණේය. එමෙන්ම ඉන්දියාව හා පාකිස්තානය අතර තවත් ගැටළු රැසක් පවතින බවත් ඔහු පෙන්වා දී තිබේ. දෙරටටම මුහුණ පෑමට සිදුව ඇත්තේ සමාන අභියෝගයන්ට බව පෙන්වා දුන් මෝදි, ද්විපාර්ශ්වික සබඳතා වර්ධනය කර ගැනීමට ඩොනල්ඩ් ට්‍රම්ප් ජනාධිපතිවරයා සමඟද දිගින් දිගටම සාකච්ඡා කරන බවයි වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=117586", "Category": null, "Parent URL": null}