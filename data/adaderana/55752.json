{"Source": "Adaderana", "Timestamp": "December 16, 2015 11:24 am", "Headline": "සරණාගතයින්ට බර වැඩි කරගන්න ඉඩදෙයි", "News Content": "තමිල්නාඩුවේ සරණාගත කඳවුරුවල සිට යළි ශ්‍රී ලංකාවට පැමිණෙන ද්‍රවිඩ ජනතාවට ගුවන් මගින් ගෙන ආ හැකි උපරිම බර ප්‍රමාණය කිලෝ 40 සිට 60 දක්වා වැඩි කිරීමට අවස්ථාව ලබාදී තිබේ.එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය ශ්‍රී ලංකා රජය සමග කළ සාකච්ඡාවකින් පසුව මෙම අවසරය හිමිව ඇතැයි ඉන්දීය මාධ්‍ය වාර්තා කරයි.‍එම වාර්තාවලට අනූව ද්‍රවිඩ සරණාගතයින්ට යළි මව්රටට යාමේදී ගුවනින් ගෙනයා හැකිව තිබූ කිලෝ 40ක බර ප්‍රමාණයට අමතරව තවත් කිලෝ 20ක් ගෙනයාමට අවස්ථාව සැලසේ.මීට පෙර සරණාගතයින්ගේ භාණ්ඩ මුහුදු මගින් ප්‍රවාහනය කරනු ලැබුවද එය නතර කිරීමෙන් පසු ඔවුන් සතුව ඇති යතුරු පැදි, ශීතකරණ ඇතුළු බරින් වැඩි ද්‍රව්‍ය ගෙනයාමට නොහැකි විය.වත්මන් වාතාවරණය යටතේ ගුවනින් ගෙනයාමට හැකි බර ප්‍රමාණය තවත් කිලෝ 20කින් වැඩි කිරීම ගැන සරණාගතයින් ප්‍රසාදය පළ කර ඇත.ගුවන් මගින් සරණාගතයින් ප්‍රවාහනය කිරීමේ කටයුතු ශ්‍රීලන්කන් හා මිහින් ලංකා ගුවන් සේවා මගින් සිදුවන අතර මේ යටතේ සරණාගතයින් 26 දෙනෙකු ඊයේ ශ්‍රී ලංකාවට පැමිණ ඇතැයි ද පැවසේ.යුද සමයේ ඉන්දියාවට පළාගිය අය අතරින් ලක්ෂයකට අධික සරණාගතයින් පිරිසක් තමිල්නාඩුවේ කඳවුරුවල ජිවත් වන බව ද ඉන්දීය මාධ්‍ය වාර්තාවල දැක්වෙයි.", "URL": "https://sinhala.adaderana.lk/news.php?nid=55752", "Category": null, "Parent URL": null}