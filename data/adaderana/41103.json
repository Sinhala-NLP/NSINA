{"Source": "Adaderana", "Timestamp": "February 13, 2014 05:38 pm", "Headline": "යෝජනාවලිය අධ්‍යනය කර ස්ථාවරය ප්‍රකාශ කරනවා ", "News Content": "ජිනීවා මානව හිමිකම් සැසිවාරයේ දී ශ්‍රී ලංකාවට එරෙහිව ගෙන එන යෝජනාවලිය අන්තර්ගත කරුණු අධ්‍යයනය කිරීමෙන් අනතුරුව ඉන්දියාවේ ස්ථාවරය ප්‍රකාශයට පත් කරන බව එරට විදේශ කටයුතු පිළිබඳ ලේකම්වරිය වන සුජාතා සිං මහත්මිය පවසයි. ඇය පවසන්නේ ශ්‍රී ලංකාව සම්බන්ධයෙන් ගෙන ඒමට නියමිත යෝජනාවලිය පිළිබඳ කිසිවක් උපකල්පනය කළ නොහැකි බවයි. ශ්‍රී ලංකා මාධ්‍යවේදීන් පිරිසක් හමුවු අවස්ථාවේදී අද දෙරණ කළ විමසීමකදී සුජාතා සිං මහත්මිය මේ බව ප්‍රකාශ කර තිබේ. ඉන්දියාවේ නවදිල්ලි හි පිහිටි එරට විදේශ කටයුතු අමාත්‍යංශයේ දී මෙම හමුව සිදුවු බව සඳහන් වෙයි. එහිදී ඉන්දීය විදේශ ලේකම්වරිය ප්‍රකාශකර ඇත්තේ 13 වැනි ව්‍යවස්ථා සංශෝධනය ශ්‍රී ලංකාවේ ජාතික සංහිදියාවට වැදගත් වන බවයි. 13 වැනි සංශෝධනයට එහා ගිය විසඳුමක් පිළිබඳ ඉන්දියාව කිසිවිටෙක යෝජනා කර නොමැති බවත්,13 වැනි සංශෝධනයට එහා ගිය විසඳුම ශ්‍රී ලංකා රජය විසින්ම ඉස්මතුකරන ලද්දක් බවද සුජාතා සිං මහත්මිය පෙන්වා දෙයි. කෙසේ වෙතත් මෙවැනි විසඳුමක් ක්‍රියාත්මක කිරිම සඳහා බලපෑම් කිරීමේ අයිතියක් ඉන්දියාවට නොමැති බව ඇය ප්‍රකාශ කර ඇති බව සඳහන් වෙයි. ශ්‍රී ලංකාවේ ස්වාධීනත්වය සහ ස්වෛරීත්වය සුරැකීම ඉන්දියාවේ ඒකායන අපේක්ෂාව බව ද සුජාතා සිං මහත්මිය එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=41103", "Category": null, "Parent URL": null}