{"Source": "Adaderana", "Timestamp": "December 31, 2012 04:12 pm", "Headline": " නිදන කාමරයේ බෑගයක තිබී මුදල් හමුවුණා", "News Content": "ශ්‍රී ලාංකික ගෘහ සේවිකාවක් තමා විසින් කළ සොරකමක් අබුඩාබි අධිකරණයක් ඉදිරිපිට දී පිළිගෙන ඇත. අදාළ කාන්තාව ඩිරාම් 2,50,000 ක මුදලක් සොරාගෙන ඇති අතර එය මෙරට මුදලින් රුපියල් ලක්ෂ 86 ට අධික මුදලකි. ඊයේ (30) අබුඩාබි අධිකරණයක් හමුවේ අදාළ කාන්තාව පවසා ඇත්තේ තම ස්වාමි දියණියගේ නිදන කාමරය පිරිසිදු කරමින් සිටින අතරතුර බෑගයක හමුවූ බවත් එය විවෘත කළ විට එහි මුදල් විශාල ප්‍රමාණයක් තිබූ බවත්ය. එහි මුදල් කොපමණ ප්‍රමාණයක් තිබුණේ වීද යන්න පිළිබඳ කිසිදු අන්දමේ අදහසක් එම කාන්තාව සතුව නොතිබී ඇති අතර ඇය යුහුසුළුව එම මුදල් ද රැගෙන දිව ගොස් ඇත. අදාළ අවස්ථාවේ දී එම නිවසේ ස්වාමි දියණිය නොසිටි නමුත් එහි සේවය කළ තවත් ගෘහ සේවිකාවක් විසින් මෙම සිදුවීම පිළිබඳ නිවෙස් හිමිකාරිය දැනුවත් කර තිබේ. පුවත සැළවූ වහා එහි පැමිණ ඇති නිවෙස් හිමිකාරිය විසින් ඒ පිළිබඳ පරීක්ෂා කර ඇති අතර එහිදී තමන්ගේ ඩිරාම් 2,50,000 ක මුදලක් සහ කැමරාවක් නැතිවී ඇති බවට තහවුරු කරගෙන ඇත. ඒ අනුව පොලීසිය දැනුවත් කළ එම කාන්තාව සිය දරුවන් ද කැටුව සොරකම් කළ බව කියන ශ්‍රී ලාංකික ගෘහ සේවිකාව සෙවීමට යාමේ දී සොරකම් කළ මුදල ද සහිතව සැකකාරිය සොයාගෙන තිබේ. ඒ අනුව අදාළ සැකකාරිය පොලිස් අත්අඩංගුවට පත්වී ඇතත් තමන් කිසිදු කැමරාවක් සොරා නොගත් බවට ඇය පවසා ඇතැයි විදෙස් මාධ්‍ය සඳහන් කරයි.", "URL": "https://sinhala.adaderana.lk/news.php?nid=30395", "Category": null, "Parent URL": null}