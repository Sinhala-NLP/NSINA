{"Source": "Adaderana", "Timestamp": "January 20, 2018 11:21 am", "Headline": "මාරවිල ඉන්ධන පිරවුම්හලකට සුද්දයක් දුන් සුද්දෝ දෙන්නා කොටු", "News Content": "මාරවිල - කටුනේරිය ප්‍රදේශයේ ඉන්ධන පිරවුම්හලකින් රුපියල් 28,000 ක මුදලක් වංචා සහගත ලෙස ලබා ගෙන ගිය ඉරාන ජාතිකයින් දෙදෙනෙකුව මාරවිල පොලීසිය විසින් අත්අඩංගුවට ගෙන තිබේ. 19 වැනිදා රාත්‍රියේ මීගමුව - ඒත්තුකාල ප්‍රදේශයේ සංචාරක හෝටලයකදී මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇති ඉරාන ජාතිකයින් දෙදෙනා පසුගිය 13 වැනිදා මාරවිල - කටුනේරිය ප්‍රදේශයේ ඉන්ධන පිරවුම්හලකට පැමිණ එහි සේවකයෙකුගෙන් ගෑස් සිලින්ඩරයක මිල විමසා පසුව ඔහු අත ඇති රුපියල් 5000 නෝට්ටු දැක ගැනීමට අවශ්‍ය බව පවසා පසුව ඔහු සතුව තිබූ මුදල් වලින් කොටසක් වංචා සහගත ලෙස ලබා ගෙන පලා ගොස් තිබුණි. මෙම විදේශිකයින් දෙදෙනා සම්බන්ධයෙන් මාධ්‍ය මඟින් කරුණු හෙළි කිරීමෙන් අනතුරුව ඔවුන් මීගමුව - ඒත්තුකාල ප්‍රදේශයේ සංචාරක හෝටලයක ලැගුම් ගෙන සිටින බවට වූ තොරතුරක් මාරවිල පොලීසියේ නිලධාරීන්ට ලැබී ඇති අතර ඒ අනුව ඔවුන් දෙදෙනා අත්අඩංගුවට ගැනීම සිදු කර ඇත. මෙම විදේශිකයින් දෙදෙනා විසින් පසුගිය 13 වැනිදා වෙන්නප්පුව ප්‍රදේශයේ වෙළද සැළකින්ද,පසුගිය ඔක්තොම්බර් මස 08 වැනිදා හලාවත නගරයේ පිහිටි රෙදි පිළි වෙළදසැලකින්ද මේ ආකාරයටම වංචා සහගත ලෙස මුදල් ලබා ගෙන පලා ගොස් තිබුණි. මොවුන් දෙදෙනා දිවයිනේ තවත් ස්ථාන කීපයකින්ම මේ ආකාරයට වංචා සහගත ලෙස මුදල් ලබා ගෙන ඇති බවට තොරතුරු ලැබී ඇතැයි පොලීසිය පවසයි. මාරවිල පොලීසියේ අපරාධ විමර්ශණ අංශය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=83260", "Category": null, "Parent URL": null}