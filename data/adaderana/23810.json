{"Source": "Adaderana", "Timestamp": "April 26, 2012 09:37 am", "Headline": "චෝදනා ඔප්පුවුවහොත් පකිස්ථානු අගමැතිට මාස 6 ක සිරඳඩුවමක්", "News Content": "පකිස්ථානු අග්‍රාමාත්‍යය යූසුෆ් රාසා ගිලානි සම්බන්ධ ශ්‍රේෂ්ඨාධිකරණ තීන්දුව අද (26) ප්‍රකාශයට පත්කිරීමට නියමිත බව විදෙස් මාධ්‍යය වාර්තා කරයි. ශ්‍රේෂ්ඨාධිකරණයට අපහාස කිරීමේ චෝදනාවට පසුගිය පෙබරවාරි මාසයේ ඔහුට එරෙහිව අධි චෝදනා ගොනු කරනු ලැබීය. එම චෝදනා සම්බන්ධයෙන් කෙරෙන නඩු විභාගයේ තීන්දුව අද දිනයේ ප්‍රකාශයට පත්කිරීමට නියමිත බව පකිස්ථානු මාධ්‍යය වාර්තා පෙන්වා දෙයි. එල්ල වී ඇති චෝදනා යම් හෙයකින් ඔප්පු වුවහොත් යූසුෆ් රාසා ගිලානිට මාස 6 ක සිරදඩුවමක් හිමිවනු ඇත. පකිස්ථාන ජනාධිපති අසීෆ් අලි සර්දාරිට එල්ල වූ දූෂණ චෝදනා සම්බන්ධයෙන් අග්‍රාමාත්‍යවරයා සිදුකළ ප්‍රකාශයක් හේතුවෙන් අධිකරණය හෑල්ලුවට ලක්කළ බවට චෝදනා කරමින් මෙම නඩුව ගොනුකර තිබුණි. කෙසේවෙතත් අදාළ නඩු තීන්දුවේ දී අග්‍රාමාත්‍යය යූසුෆ් රාසා ගිලානි චෝදනාවලින් නි‍දහස් වනු ඇති බව අග්‍රාමාත්‍යවරයාගේ නීතීඥයින් පෙන්වාදෙයි.", "URL": "https://sinhala.adaderana.lk/news.php?nid=23810", "Category": null, "Parent URL": null}