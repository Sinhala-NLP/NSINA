{"Source": "Adaderana", "Timestamp": "March 27, 2018 10:41 pm", "Headline": "විදෙස් මුදල් හා මැණික් තොගයක් රැගෙන ඩුබායි යන්න ගිය චීන ජාතිකයා රේගුවට කොටු", "News Content": "විදේශ මුදල් සහ මැණික් තොගයක් නීතිවිරෝධී ලෙස ශ්‍රී ලංකාවේ සිට ඩුබායි බලා රැගෙන යෑමට තැත් කළ චීන ජාතික ගුවන් මගියෙකු අද‍‍‍‍‍‍(27) සවස කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගු නිලධාරීන් විසින් අත් අඩංගුවට ගත් බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා ප්‍රකාශ කළේය. මොහු 61 හැවිරිදි චීන ජාතිකයෙකි .ඔහු මීගමුව ප්‍රදේශයේ සංචාරක හෝටල් පවත්වාගෙන යනු ලබන ව්‍යාපාරිකයෙකු බවද රේගුව හමුවේ ප්‍රකාශ කර තිබේ. අදාළ සැකකරු අද දින සවස 6.00 ට ඩුබායි බලා පිටත්ව යන ශ්‍රී ලන්කන් ගුවන් සේවයේ යූ.එල්.- 225 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔහු හැද සිටි කලිසම් සහ කමිස සාක්කුවල රුපියල් එක් කෝටි තිස් හතර ලක්ෂ හැත්තෑ දෙදහස් හයසිය හතලිස් තුනයි , ශත තිස් තුනක් (1,34,72,643.33) ක් වටිනා ඇමෙරිකානු ඩොලර් 74,300 ක් , යූරෝ 8,400 ක් සහ ස්ටර්ලිං පවුම් 350 සඟවා ගෙන සිටියදී රේගු නිලධාරීන් විසින් අත් අඩංගුවට ගෙන තිබුණි. මීට අමතරව ඔහු විසින් රැගෙන ආ අත් බෑගය තුළ වූ කුඩා පෙට්ටි වැනි ඇසුරුම් තුළ විශාල මැණික් ගල් තොගයක් ද තිබී රේගු නිලධාරීන් විසින් අත් අඩංගුවට ගෙන තිබේ. මෙම මැණික් තොගයේ වටිනාකම තවම තක්සේරු කර නොමැති අතර , ඒවායේ වටිනාකම ද විශාල අගයක් වනු ඇතැයි සහකාර රේගු මාධ්‍ය ප්‍රකාශක විපුල මිනුවන්පිටිය මහතා වැඩිදුරටත් පැවසීය. මෙම අත් අඩංගුවට ගැනීම සහ මේ පිළිබඳව වැඩිදුර රේගු විමර්ශන කටයුතු කටුනායක ගුවන් තොටුපොළ රේගු අධ්‍යක්ෂ ඕ.එම්.ජබීර් මහතාගේ අධීක්ෂණය යටතේ නියෝජ්‍ය රේගු අධ්‍යක්ෂ හර්ෂ ප්‍රනාන්දු , රේගු අධිකාරී රංජිත් ප්‍රනාන්දු ,සහකාර රේගු අධිකාරීවරුන් වන එන්.කේ.ද.සිල්වා ,පී.බී.අමරසිංහ , ඩබ්ලිව් .එස්.නයනසුජිත් , එම්.එම්.එස්.පී.බී.මල්ලව ,ආර්.පී.ඒ.පී.විජේසිංහ ,එම්.ජී.ටී.පඹසර යන මහත්වරුන් සහ එච්.ඊ.එස්.සිල්වා යන මහත්මිය විසින් සිදු කරනු ලබති.", "URL": "https://sinhala.adaderana.lk/news.php?nid=86469", "Category": null, "Parent URL": null}