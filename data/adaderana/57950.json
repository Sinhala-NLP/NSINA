{"Source": "Adaderana", "Timestamp": "March 7, 2016 07:39 am", "Headline": "මාලිංග T-20 නායකත්වයට සමුදෙයි", "News Content": "T-20 නායකත්වයෙන් ඉල්ලා අස්වීමට ලසිත් මාලිංග තීරණය කර තිබේ.ඒ බව සඳහන් කරමින් ඔහු අනාවරණය කර ඇත්තේ මාර්තු 15 වැනිදායින් පසු T-20 ලෝක කුසලාන ක්‍රිකට් තරඟාවලියට සහභාගි වීමට අපේක්ෂාවෙන් සිටින බවයි.එසේම එම තරඟාවලියට සහභාගි වන්නේ දැනට පවත්නා ආබාධය සුව වුවහොත් බවද මාලිංග පවසා තිබේ.ආබාධයකට ලක්වීම හේතුවෙන් ලසිත් මාලිංග ආසියානු කුසලාන ක්‍රිකට් තරඟාවලියේ එක්සත් අරාබි එමීර් කණ්ඩායමට එරෙහි තරඟයට හැර අනෙක් තරඟ කිසිවකට ක්‍රීඩා කිරීමට එක්වූයේ නැත.මේ අතර T-20 කණ්ඩායමේ නායකත්වය සඳහා වෙනත් අයෙකු නම් කිරීම සාකච්ඡාවක් අද පස්වරුවේ සිදුවීමට නියමිත බවද වාර්තා වේ.මේ අතර ඉන්දියාව හා බංග්ලාදේශය අතර ඊයේ පැවති තරඟය කඩුළු 8න් ජයග්‍රහණය කරමින් ආසියානු කුසලානය දිනාගැනීමට ඉන්දීය කණ්ඩායම සමත්විය.වර්ෂාව හේතුවෙන් එම තරඟය පන්දු වාර 15ට සීමා වූ අතර එහිදී බංග්ලාදේශය කඩුළු 5ට ලකුණු 120ක් රැස් කළ අතර පිළිතුරු ඉනිම ලෙස කඩුළු 2ට ලකුණු 122ක් ලබාගනිමින් ඉන්දියාව ජයග්‍රහණය තහවුරු කරගන්නා ලදී.", "URL": "https://sinhala.adaderana.lk/news.php?nid=57950", "Category": null, "Parent URL": null}