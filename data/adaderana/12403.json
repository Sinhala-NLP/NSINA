{"Source": "Adaderana", "Timestamp": "November 26, 2010 08:27 am", "Headline": "ක්‍රිෂ්ණා හා ශ්‍රී ලංකා රජය අතර අද සාකච්ඡාවක් ", "News Content": "දෙදින නිල සංචාරයක් සඳහා දිවයිනට පැමිණ සිටින ඉන්දීය විදේශ අමාත්‍ය එස් එම් ක්‍රිෂ්ණා මහතා ඇතුළු නියෝජිත පිරිස අද(26) රජයේ නියෝජිතයින් සමග සාකච්ඡා පැවැත්වීමට සැලසුම් කර තිබේ. විදේශ අමාත්‍යවරයා ඇතුළු දූත පිරිස ඊයේ(25) පස්වරුවේ දිවයිනට පැමිණියහ. ඉන්දීය විදේශ ලේකම් නිරූපමා රාඕ මහත්මිය ඇතුළු විසි දෙනෙකුගෙන් සමන්විත කණ්ඩායමක් විදේශ අමාත්‍යවරයා සමග දිවයිනට පැමිණ තිබේ. ඒ අනුව අදාළ නියෝජිත පිරිස අද පෙරවරුවේ මෙරට විදේශ අමාත්‍ය මහාචාර්ය ජී. එල්. පීරිස් මහතා හමුවීමට නියමිතය. ඉන්දීය විදේශ අමාත්‍යවරයා ලබන 27 වන දිනතෙක් දිවයිනේ රැදී සිටියි. එම කාලය තුළ උතුරේ අවතැන් වූවන් වෙනුවෙන් ඉන්දීය රජය මගින් ක්‍රියාත්මක වැඩපිළිවෙළ කිහිපයක් අධීක්ෂණය කිරීමට ද සැලසුම් කර ඇත. මේ අතර පකිස්ථාන ජනාධිපති අසීෆ් අලී සර්දාරි මහතා ද හෙට(27) දිවයිනට පැමිණීමට නියමිතය. ජනාධිපති මහින්ද රාජපක්ෂ මහතාගේ ඇරයුමකට අනුව සිව් දින සංචාරයක් සඳහා දිවයිනට පැමිණෙන පකිස්ථාන ජනාධිපතිවරයා දෙරට අතර සහයෝගීතාව වර්ධනය කරගැනීමේ සාකච්ඡා පවත්වනු ඇත. පකිස්ථාන - ශ්‍රී ලංකා පාර්ලිමේන්තු මිත්‍රත්ව සංගමයක් පිහිටුවීමට ද අපේක්ෂිතය.", "URL": "https://sinhala.adaderana.lk/news.php?nid=12403", "Category": null, "Parent URL": null}