{"Source": "Adaderana", "Timestamp": "February 4, 2019 04:19 pm", "Headline": "පුත්තලමේ අතුරුදන් දැරියගේ මව රඳවාගෙන ප්‍රශ්න කරන්න අවසර", "News Content": "පුත්තලම සාලියවැව ප්‍රදේශයේ අතුරුදන්ව සිටින සිව්හැවිරිදි දැරියගේ මව පැය 24ක් පොලීසිය බාරයේ රඳවාගෙන තවදුරටත් ප්‍රශ්න කිරීමට පුත්තලම අතිරේක මහේස්ත්‍රාත් ලහිරු එන් ද සිල්වා මහතා අද(04) අවසර ලබා දුන්නේය. ඒ ඇය තම දියණිය ඝාතනය කර ඇගේ සිරුර කලාඔයට විසි කළ බවට වූ චෝදනාව මත අත්අඩංගුවට ගෙන අතිරේක මහේස්ත්‍රාත්වරයා වෙත ඉදිරිපත් කළ අවස්ථාවේදීය. මේ අතර දියණියගේ මළ සිරුර තවමත් සොයා ගෙන නොමැති අතර වර්ෂාව හේතුවෙන් ඇය සෙවීමේ කටයුතු නතර කිරීමට පොලීසිය පියවර ගෙන තිබේ. පුත්තලම සාලියවැව නීලබැම්ම ප්‍රෙද්ශයේ පදිංචිව සිටි සිව්හැවිරිදි තෙනුරි තිසාරා දැරිය ඉකුත් බදාදා උදෑසන අතුරුදන්ව තිබුණේ තම මව සමඟ රැඳී සිටින අතරතුරදීය. එක්වරම දැරිය කෑගසන හඩ ඇසුණු බවත් , නිවසට යන විට දැරිය සහ මව දෙදෙනාම නිවසේ නොසිටි බවත් දැරියගේ මිත්තණිය එහිදී පවසා තිබේ. කෙසේ වෙතත් දැරියගේ මව එදින පැවසුවේ මෑතක සිට තමාට මළ ගිය ආත්මයක් ආරූඪවන අතර එලෙස ආරූඪ වූ අවස්ථාවකින් පසු යළි පියවි සිහියට පැමිණෙන විට දැරිය අතුරුදන්ව සිටි බවය. ඒ අනුව දැරියගේ මව සිදුකළ පැමිණිල්ලක් මත සාලියවැව පොලිසිය, සිවිල් ආරක්ෂක බලකා භට පිරිස් හා ප්‍රදේශවාසීන් එක්ව දැරිය සොයා ගමේ ප්‍රදේශ කිහිපයක්ම සෝදිසි සිදුකළේය. කෙසේ වෙතත් එම උත්සාහයන් අසාර්ථක වූ අතර ගම්වාසීන් අතුරුදන් වූ දැරියගේ මවට දෝෂාරෝපණය කරන්නටද වුණි. කෙසේවෙතත් සිව් හැවිරිදි තම දියණිය ඝාතනය කර කලාඔයට දැමු බවට ඇගේ මව ඊයේ පොලිසියට කළ පාපෝච්චාරණයකට අනුව නැවත නාවික කිමිදුම්කරුවන් යොදා කළාඔයේ සෝදිසි මෙහෙයුම් ආරම්භ කළේය. මවගේ ප්‍රකාශයට අනුව අදත් පොලීසිය සහ නාවික හමුදාව විසින් අතුරුදන් වූ දැරියගේ සිරුර සෙවීමේ මෙහෙයුම් සිදු කෙරුණි. ඒ සඳහා විශේෂ කාර්ය බලකායද සම්බන්ධ වී සිටි අතර පැවති වැසි සහිත කාලගුණ තත්ත්වය හේතුවෙන් දැරිය සෙවීමේ මෙහෙයුම් අද පවස්වරුවේ නතර කර තිබේ. කෙසේ නමුත් ඊයේ අත්අඩංගුවට ගත් මව අද පුත්තලම අතිරේක මහේස්ත්‍රාත් ලහිරු එන් ද සිල්වා මහතා වෙත ඔහුගේ නිල නිවසේදී ඉදිරිපත් කෙරුණා. එහිදී පැය 48ක් රඳවා ගෙන ප්‍රශ්න කිරීමට පොලීසිය කළ ඉල්ලීම පරිදි දැරියගේ මව පැය 24ක් රඳවා ගෙන ප්‍රශ්න කිරීමට අතිරේක මහසේත්‍රාත්වරයා පොලීසියට අවසර දී තිබේ.", "URL": "https://sinhala.adaderana.lk/news.php?nid=103672", "Category": null, "Parent URL": null}