{"Source": "Adaderana", "Timestamp": "August 23, 2012 09:22 pm", "Headline": "ආනයනය කෙරෙන සෑම ඉන්ධන තොගයකටම ආරක්‍ෂිත මුද්‍රා", "News Content": "ආනයනය කෙරෙන සෑම ඉන්ධන තොගයකම ආරක්‍ෂිත නියදියක් මුද්‍රා තබා අවශ්‍ය අවස්ථාවල ප‍්‍රයෝජනය සඳහා වෙන්කර තැබීමට පියවර ගෙන ඇතැයි ඛනිජ තෙල් කර්මාන්ත අමාත්‍යංශය පවසයි. බාල ඩීසල් තොගය සම්බන්ධයෙන් පරීක්ෂණ පැවැත් වු ති‍්‍රපුද්ගල කමිටුවේ අවසන් වාර්තාවේ දැක්වෙන නිර්දේශයන් බොහොමයක් ක‍්‍රියාත්මක කිරීමට පියවර ගෙන ඇතැයි ද එම අමාත්‍යංශය සඳහන් කරයි. අදාළ පරීක්ෂණ වාර්තාවේ අඩංගු නිර්දේශ ක්‍රියාවට නැංවීම සම්බන්ධයෙන් නිකුත් කළ නිවේදනයක මේ බව වැඩිදුරටත් සඳහන් වන අතර එම නිවේදනය පහත පරිදිය. මතභේදයට ලක් වූ ඩීසල් තොගය සම්බන්ධයෙන් සොයා බැලීමට පත් කළ ත‍්‍රිපුද්ගල කමිටුවේ අවසන් වාර්තාවේ දැක්වෙන නිර්දේශයන් බොහොමයක් ක‍්‍රියාත්මක කිරීමට ලංකා ඛනිජ තෙල් නීතිගත සංස්ථාව හා ලංකා ඛනිජ තෙල් තොග ගබඩා පර්යන්ත සමාගම පියවර ගෙන ඇත. ඒ අනුව, ඉන්ධන පිරිවිතර හා එම පිරිවිතර පරීක්‍ෂාව සඳහා වූ පරීක්‍ෂණ ක‍්‍රම අන්තර්ජාතික ප‍්‍රමිතීන්ට අනුව යාවත්කාලීන කිරීමට මෙන්ම කොළොන්නාව හා සපුගස්කන්ද රසායනාගාර ජාත්‍යන්තරව පිළිගත් නවීන තාක්‍ෂණික උපකරණ සහිතව වැඩි දියුණු කිරීමටත් එම ආයතන පියවර ගෙන ඇත. පිරිවිතර හා රසායනාගාර යාවත්කාලීන කිරීම සඳහා තාක්‍ෂණ කමිටුවක් පත්කිරීමට ද ලංකා ඛනිජ තෙල් නීතිගත සංස්ථාව කටයුතු කර ඇත. එමෙන්ම ක්ෂණික මිලදී ගැනීම් Spot Tenders ක‍්‍රියාවලිය අවම කොට මාස 4ක් හෝ මාස 6ක් ආදී වශයෙන් දීර්ඝ කාලීන ගිවිසුම් මත විශ්වාසවන්ත රාජ්‍ය සමාගම්වලින් ඉන්ධන මිලදී ගැනීමට ද තෙල් සංස්ථාව පියවර ගෙන ඇත. ආනයනය කෙරෙන තෙල් තොගවල නියැදි කොළොන්නාව ලංකා ඛනිජ තෙල් තොග ගබඩා පර්යන්ත සමාගමේ රසායනාගාරයෙන් පමණක් නොව සපුගස්කන්ද තෙල් පිරිපහදු රසායනාගාරයෙන් ද එම තොග ගොඩබෑමට හා බෙදාහැරීමට ප‍්‍රථම පරීක්‍ෂා කොට නියමිත පිරිවිතරවලට අනුකූල බව තහවුරු කෙරෙන ප‍්‍රමිති සහතික නිකුත් කිරීමෙන් පසු ඉන්ධන ගොඩබෑමට හා බෙදාහැරීමට පියවර ගෙන ඇත. එමෙන්ම විදුලි නිෂ්පාදනය සඳහා බලාගාර වෙත ලබාදෙන ඉන්ධන ගොඩබෑමට හා බෙදාහැරීමට ප‍්‍රථම මෙම රසායනාගාරවලින් කෙරෙන ඉන්ධන නියදි පරීක්‍ෂාවට අමතරව අදාළ බලාගාර විසින් ද ඉන්ධන නියදි පරීක්‍ෂා කොට සහතික නිකුත් කළ යුතුව ඇත. ඉන්ධන පිළිබඳව එම බලාගාරවලින් නිකුත් කෙරෙන සහතික ලද පසු ඉන්ධන තොග ගොඩබෑමට හා බලාගාර වෙත නිකුත් කිරීමට ලංකා ඛනිජ තෙල් නීතිගත සංස්ථාව කටයුතු කර ඇත. මේ අතර ආනයනය කෙරෙන සෑම ඉන්ධන තොගයකම ආරක්‍ෂිත නියදියක් මුද්‍රා තබා අවශ්‍ය අවස්ථාවල ප‍්‍රයෝජනය සඳහා වෙන්කර තැබීමට පියවර ගෙන ඇත. තව ද ඉන්ධන ආනයනයේදී නිකුත් කෙරෙන ණයවර ලිපිවල ද අදාළ ඉන්ධනයන්හි පිරිවිතර කොන්දේසි සඳහන් කිරීමට ලංකා ඛනිජ තෙල් නීතිගත සංස්ථාව කටයුතු කර ඇත. එමෙන්ම ශ‍්‍රී ලංකා වරාය අධිකාරිය, ශ‍්‍රී ලංකා දුම්රිය දෙපාර්තමේන්තුව වැනි ආයතන සඳහා මින් ඉදිරියට සපුගස්කන්ද තෙල් පිරිපහදුවේ පිරිපහදු කරන ලද ඉන්ධන ලබාදීමට ලංකා ඛනිජ තෙල් තොග ගබඩා පර්යන්ත සමාගම පියවර ගෙන තිබේ. ලංකා ගමනා ගමන මණ්ඩලය, වරාය අධිකාරිය, දුම්රිය දෙපාර්තමේන්තුව ඇතුළු ආයතන භාවිතා කරන වාහන හා යන්ත්‍රෝපකරණවලට අයත් ඉන්ධන පිරිවිතර තොරතුරු ලබාගැනීමට ලංකා ඛනිජ තෙල් නීතිගත සංස්ථාව කටයුතු කර තිබේ. මේ අතර අදාළ ඩීසල්වල ක්‍ෂුද්‍ර ජීව වර්ධනය (Microbil Growth) දිලීර (Fungi) සෑදී තිබීම සහ ආකලන (Additives) අන්තර්ගත වීම සිදු වී තිබේදැයි කාර්මික තාක්‍ෂණ ආයතනය (ITI) ලවා විද්‍යාත්මක රසායනාගාර පරීක්‍ෂණයක් කිරීමට නියමිතය.", "URL": "https://sinhala.adaderana.lk/news.php?nid=26839", "Category": null, "Parent URL": null}