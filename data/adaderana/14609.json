{"Source": "Adaderana", "Timestamp": "March 4, 2011 12:35 pm", "Headline": "මුදල් ගෙවා තිබියදීත් ශ්‍රවණාගාරය දුන්නේ නෑ -එජාපයෙන් චෝදනාවක්", "News Content": "රැස්වීමක් පැවැත්වීම සඳහා මුදල් ගෙවා වෙන්කර තිබියදීත් පොල්ගොල්ල සමූපකාර අභ්‍යාස ආයතනයේ ශ්‍රවණාගාරය ලබාදීම ප්‍රතික්ෂේප කෙරුණු බවට එක්සත් ජාතික පක්ෂය චෝදනා කරයි. අද(04) දිනයේ අදාළ රැස්වීම සඳහා පැමිණි අවස්ථාවේ එම ස්ථානය සදහා පොලිස් ආරක්ෂාව ලබාදී රැස්වීම පැවැත්වීමට ඉඩ නොදුන් බව එම පක්ෂයේ මහලේකම් තිස්ස අත්තනායක මහතා පැවසුවේය. පාතදුම්බර ප්‍රාදේශීය සභා‍ව සඳහා එක්සත් ජාතික පක්ෂ අපේක්ෂකයින්ගේ ප්‍රතිපත්ති ප්‍රකාශය එළිදැක්වීම වෙනුවෙන් එම උත්සවය සංවිධාන කර තිබුණි. එමනිසා එම ප්‍රතිපත්ති ප්‍රකාශය එළිදැක්වීම සංවිධානය කර තිබූ අපේක්ෂකයින්ට විශාල අසාධාරණයක් සිදුවී බව එම සිද්ධිය පිළිබඳ වැඩිදුරටත් පැහැදිලි කරන එක්සත් ජාතික පක්ෂ මහලේකම් තිස්ස අත්තනායක මහතා කියා සිටියේය. රාජ්‍ය දේපළ, ගොඩනැගිලි රජය විසින් නීතිවිරෝධීව පරිහරණය කරන තත්ත්වයක් හමුවෙහි සාධාරණව හා නිදහස්ව ක්‍රියාකරන දේශපාලන පක්ෂයකට බාධාසිදුකිරීම බරපතල වරදක් බව ද ඔහු පෙන්වාදුන්නේය. මේ පිළිබඳව දැඩි අප්‍රසාදය පළකරන බවත්, මේ සිදුවීම සම්බන්ධව අධිකරණ ක්‍රියා මාර්ග වෙත යාමට බලාපොරොත්තු වන බව ද හෙතෙම වැඩිදුරටත් අවධාරණය කර සිටියේය. කිසිම දේශපාලන පක්ෂයකට සිය ආයතනයේ ශාලාව භාවිත කිරීමේ හැකියාවක් නොමැති බව එම චෝදනාව සම්බන්ධයෙන් පොල්‍‍ගොල්ල සමූපකාර අභ්‍යාස ආයතනයේ සභාපති නීතීඥ ලක්මාල් රත්නායක මහතාගෙන් අද ‍දෙරණ කළ විමසීමකදී ඔහු සඳහන් කළේය. මෙය මැතිවරණයක් ප්‍රකාශයට පත්කළ අවස්ථාවක් වීම සහ සිය ආයතනය රජයේ ආයතනයක් වීම ඊට හේතුව බව හෙතෙම පෙන්වාදුන්නේය. දේශපාලන රැස්වීමක් හෝ එක්සත් ජාතික පක්ෂය නමින් නොව පෞද්ගලික නමකින් නිසි තොරතුරු අනාවරණය නොකර අදාළ ශාලාව වෙන්කරගැනීමට කටයුතු කර ඇති බව අධ්‍යක්ෂ ජෙනරාල්වරයා තමන්ට දැනුම් දී ඇති බව ලක්මාල් රත්නායක මහතා කියා සිටියේය. එම කරුණු අනාවරණය කරගත් පසු දේශපාලන පක්ෂ වලට අදාළ ශාලාව ලබාදීමේ හැකියාවක් නොමැති බව දැනුම් දී ඇති බව ද ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14609", "Category": null, "Parent URL": null}