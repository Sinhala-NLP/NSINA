{"Source": "Adaderana", "Timestamp": "October 24, 2013 11:15 am", "Headline": "පිළිකා රෝහලේ ඖෂධවේදීන් 5 ගේ වැඩ තහනම් ", "News Content": "මහරගම පිළිකා රෝහලේ ලියුකේමියා රෝගයෙන් පෙළෙන දරුවන්ට ලබා දෙන ඔන්කැස්පර් නැමැති ඖෂධය වංචා කිරීමේ සිද්ධිය සම්බන්ධයෙන් ඖෂධවේදීන් 05 දෙනෙකුගේ වැඩ තහනම් කර තිබේ. අදාළ ඖෂධය සැපයු සමාගම අසාදුලේඛණගත කිරීමට ද පියවර ගෙන ඇති බව සෞඛ්‍ය අමාත්‍යංශය පවසයි. ලියුකේමියා රෝගයෙන් පෙළෙන දරුවන් සඳහා ලබා දෙන ඉතා මිල අධික ඖෂධයක් වන ඔන්කැස්පර් ඖෂධය අවභාවිතය කිරීමක් සම්බන්ධයෙන් ලැබුණු පැමිණිල්ලකට අනුව සෞඛ්‍ය අමාත්‍යංශය විමර්ශන ආරම්භ කර තිබුණි. අදාළ ඖෂධ කුප්පියක වටිනාකම රුපියල් දෙලක්ෂ තිස් හත්දාහක් (2,37,000) ක් පමණ වන අතර එම ඖෂධය සැපයු සමාගම විසින්ම මහරගම පිළිකා රෝහලේ ඖෂධවේදීන් කිහිපදෙනෙකු යොදාගනිමින් එම ඖෂධ කුප්පි අවස්ථා කිහිපයක දී නැවතවරක් අදාළ සාමාගම වෙත ලබා ගෙන ඇති බව සඳහන් වෙයි. එලෙස ලබාගන්නා ඖෂධ එම සමාගම විසින් නැවත වරක් පිළිකා රෝහලට අලෙවි කරන බවට තොරතුරු අනාවරණය වී තිබුණි. ඒ අනුව සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතාගේ උපදෙස් පරිදි සිදුකළ විමර්ශනයේ දී මෙම තොරතුරු තහවුරු වී ඇති බව සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=38346", "Category": null, "Parent URL": null}