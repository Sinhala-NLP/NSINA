{"Source": "Adaderana", "Timestamp": "May 14, 2016 09:45 am", "Headline": "උගුලට හසුවී අලි පැටියා මරුට", "News Content": "හම්බන්තොට යෝජිත අලි කලමනාකරණ රක්ෂිතයේ ස්වර්ණමාලි වැව අසළදී අලි පැටවෙකු මියගොස් සිටියදී සොයාගෙන තිබේ.මිනිසුන් විසින් අටවන ලද උගුලකට හසුවූ මාස 05ක් පමණ වයසැති අලි පැටවෙකු මෙලෙස මියගොස් ඇති බව සඳහන්ය.හම්බන්තොට වනජීවී කාර්යාලයේ නිලධාරීන්ට ලද තොරතුරක් මත එම මියගිය අලිපැටවා සොයාගෙන ඇත.හම්බන්තොට යෝජිත අලි කළමනාකරණ රක්ෂිතය තුළ අනවසර වගා කිරීම්, කැලෑ එලි පෙහෙළි කිරීම් හා අවිධිමත් සංවර්ධන කටයුතු බහුලව සිදුවන බව වාර්තා වෙයි.හම්බන්තොට වනජීවී කාර්යාලයේ නිලධාරීයෙකු අද දෙරණට පැවසුවේ අදාළ අලි පැටවා මියගිය ස්ථානය අවට තිබී අටවන ලද උගුල් රැසක් ඉවත් කිරීමට පියවර ගත් බවයි.මෙම යෝජිත අලි කළමනාකරණ රක්ෂිතය පිහිටා ඇත්තේ ලුණුගම්වෙහෙර වනෝද්‍යානය හා බුන්දල වනෝද්‍යානය යා කෙරෙන භූමි ප්‍රදේශය තුළය.වලව වම් ඉවුර සංවර්ධන කටයුතු වලදී අවතැන් වූ අලි ඇතුන් 450දෙනෙක් පමණ මෙම යෝජිත අලි කළමනාකරණ රක්ෂිතයේ ජීවත්වන බව සඳහන්ය.", "URL": "https://sinhala.adaderana.lk/news.php?nid=60134", "Category": null, "Parent URL": null}