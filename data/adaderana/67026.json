{"Source": "Adaderana", "Timestamp": "December 14, 2016 02:10 pm", "Headline": "කෑගල්ලේ පවුල් සෞඛ්‍ය සේවිකාවන් හෙට ලෙඩවෙයි", "News Content": "කෑගල්ල දිස්ත්‍රික්කයේ සියළු පවුල් සෞඛ්‍ය සේවා ක්ෂේත්‍ර නිළධාරිණියන් හෙට දිනයේ අසනීප නිවාඩු වාර්තා කර වෘත්තීය සමිති ක්‍රියාමාර්ගයක නිරතවීමට තීරණය කර තිබේ. පවුල් සෞඛ්‍ය සේවාවේ විශේෂ ශ්‍රේණියේ නිළධාරීන් සඳහා කෑගල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලය තුළ සුදුසු ස්ථානයක් ලබා නොදීමට එරෙහිව ඔවුන් මෙම වෘත්තීය සමිති ක්‍රීයාමාර්ගයට අවතීර්ණ වන බව සඳහන්ය.රජයේ පවුල් සෞඛ්‍ය සේවා සංගමයේ සභාපති දේවිකා කොඩිතුවක්කු මහත්මිය සඳහන් කළේ පවුල් සෞඛ්‍ය සේවාවේ විශේෂ නිළධාරීන් සඳහා කෑගල්ල සෞඛ්‍ය වෛද්‍ය නිළධාරී කාර්යාලයේ ලිපි ද්‍රව්‍ය ගබඩා කාමරයක් මේ වන විට ලබාදී ඇති බවයි .එය සමස්ථ පවුල් සෞඛ්‍ය සේවාවට සිදුකරන අගෞරවයක් බව ඇය පෙන්වාදෙයි.පවුල් සෞඛ්‍ය සේවාවේ විශේෂ ශ්‍රේණියේ නිළධාරීන් සඳහා කෑගල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලය තුළ සුදුසු ස්ථානයක් ලබාදීමට කටයුතු නොකරන්නේ නම් අඛණ්ඩ වැඩවර්ජනයක් ක්‍රියාත්මක කිරීමට රජයේ පවුල් සෞඛ්‍ය සේවා සංගමයේ විධායක සංගමය තීරණය කර ඇත.", "URL": "https://sinhala.adaderana.lk/news.php?nid=67026", "Category": null, "Parent URL": null}