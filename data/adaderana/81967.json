{"Source": "Adaderana", "Timestamp": "December 23, 2017 10:24 am", "Headline": "වැලේ වැල් නැති විපක්ෂය නැති ප්‍රශ්නයක් මවලා ", "News Content": "දැදිගම සහ ගලිගමුව මැතිවරණ කොට්ඨාශ දෙකේ ජනතාවට ගැටළුකාරී තත්ත්වයක් ඇති කරමින් ඔවුන්ට නිවාස දේපළ අහිමි කරමින් හොලොම්බුව ප්‍රදේශයේ බහුකාර්ය ජල ව්‍යාපෘතියක් ඉදි කරන බව ප්‍රකාශ කරමින් ඇතැමුන් විසින් නිර්මාණය කරගෙන යනු ලබන විරෝධය පළාත් පාලන මැතිවරණයෙන් වාසි ලබා ගැනීම සඳහා කියන්නට හේතුවක් නැතිව වැලේ වැල් නැතිව සිටි විපක්ෂය නැති ප්‍රශ්නයක් මවා එල්ලෙන්නට හදාගත් වැලක් පමණක් බවත්,එවැනි කිසිදු ඉදිකිරීමක් සිදු නෙවන බවත් රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පෙන්වා දෙයි. අය - වැය යෝජනාවේදී මංගල සමරවීර මැතිතුමා දැක් වූ අදහස් පදනම් කරගෙන ජනතාව තුළ ඇති කර තිබෙන මෙම අනියත බිය පදනමක් නැති එකක් බව පෙන්වා දෙන අමාත්‍ය කබීර් හෂීම් මහතා පවසන්නේ පසුව මංගල සමරවීර මැතිතුමා ම මෙවැනි ඉදිකිරීමක් සිදු නොවන බව පැවසූ බවය. රංජිත් සියඹලාපිටිය අමාත්‍යවරයා මෙන්ම තමා ද මංගල සමරවීර අමාත්‍යවරයාට මේ සම්බන්ධයෙන් කරුණු දක්වමින් එවැනි යෝජනා ක්‍රමයකින් ප්‍රදේශයේ ජනතාවට භෞතිකමය වශයෙන් සිදු විය හැකි හානිය මෙන්ම සමාජීය වශයෙන් මුහුණ දෙන්නට සිදුවන දුෂ්කරතා ද,ඓතිහාසික වටිනාකමකින් යුත් ස්ථානවලට සිදුවන හානියද පැහැදිළි කළ බව කබීර් හෂිම් අමාත්‍යවරයා පෙන්වා දෙයි. ඒ අනුව එවැනි ඉදිකිරීමක් සිදු නොවන බවට රජයෙන් ස්ථාවර ප්‍රකාශයක් නිකුත් වී තිබියදීත් ඇතැම් බංකොළොත් දේශපාලනඥයන් ප්‍රදේශයේ ගරු කටයුතු ස්වාමීන්වහන්සේලා පොළඹවමින් ජනතා මනාපය බිලි පා ගැනීමට,මෙය “ඇමක්’ ලෙස යොදා ගෙන තිබීම කණගාටුවට කරුණක් බව කබීර් හෂීම් අමාත්‍යවරයා පෙන්වා දෙයි.", "URL": "https://sinhala.adaderana.lk/news.php?nid=81967", "Category": null, "Parent URL": null}