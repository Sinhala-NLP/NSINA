{"Source": "Adaderana", "Timestamp": "October 2, 2012 05:00 pm", "Headline": "පළමු යුද අධිකරණයට එරෙහි අභියාචානය නොවැ.02ට කල්යයි", "News Content": "පළමු යුද අධිකරණයේදී එය විභාග කළ මේජර් ජෙනරාල්වරුන් තිදෙනා විසින් තමාට අවාසි සහගත වන ලෙසට ලබාදුන් තීන්දු රීට් ආඥාවක් මගින් අහෝසි කරන ලෙස ඉල්ලා හිටපු හමුදාපති සරත් ෆොන්සේකා මහතා විසින් අභියාචානාධිකරණයට ගොනු කළ අභියාචනා පෙත්සමක් විභාග කිරීම ලබන මස (02) වැනිදා දක්වා දක්වා කල්දමනු ලැබීය. ඒ හිටපු හමුදාපති සරත් ෆොන්සේකා මහතා පළමු යුද අධිකරණයට එරෙහිව අභියාචනා අධිකරණයට ගොනු කළ අභියාචන පෙත්සම අභියාචානාධිකරණයේදී අද (02) විභාගයට ගත් අවස්ථාවේදීය. මිට අදාළව මෙතෙක් ඉදිරිපත් නොකළ කරුණු කිහිපයක් ඉදිරිපත් කිරීමට ඇති හෙයින් මෙම අභියාචනය අභියාචනාධිකරණ සභාපති එස්.කන්දරාජා ඇතුළු විනිසුරු මඩුල්ලක් හමුවේ කැඳවන ලෙස මේ අවස්ථාවේදී හිටපු හමුදාපති සරත් ෆොන්සේකා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා අධිකරණයෙන් ඉල්ලා සිටියේය. ඒ අනුව එම පෙත්සම නොවැම්බර් මස 2 වැනි දිනට අධිකරණ අංක 303දී කැඳවීමටත් අභියාචනාධිකරණය අද නියම කරන ලදී. මෙම අභියාචන පෙත්සමෙන් හිටපු හමුදාපතිවරයා පවසන්නේ ඔහුට විරුද්ධව පළමු යුද අධිකරණය හමුවේ පැවැති නඩු විභාගයේදී එම නඩු විභාගය කළ මේජර් ජෙනරාල්වරුන් තිදෙනා ඉතාමත් ද්වේශ සහගත ලෙසත්, නීතියට අනුකූල නොවන ලෙසත්, ඔහුට අවාසි වන පරිදි කටයුතු කරමින් එහි තීන්දුව දුන් බවයි. එම තීන්දුව සහ තීන්දුවට අදාළව දුන් තීරණ රීට් අඥාවක් මගින් අහෝසි කරන ලෙස ඉල්ලා ඔහු මෙම අභියාචනය ඉදිරිපත් කර තිබිණ.", "URL": "https://sinhala.adaderana.lk/news.php?nid=27946", "Category": null, "Parent URL": null}