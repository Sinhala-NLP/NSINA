{"Source": "Adaderana", "Timestamp": "January 16, 2014 07:23 am", "Headline": "ධීවර ගැටළුවේ ස්ථීර විසඳුමකට ඉන්දු-ශ්‍රී ලංකා විශේෂ කමිටුවක්", "News Content": "ඉන්දු - ලංකා ධීවර ගැටළුව සඳහා ස්ථීර විසදුමක් ලබාදීමට විශේෂ කමිටුවක් පත් කර තිබේ. ධීවර හා ජල සම්පත් සංවර්ධන අමාත්‍ය රාජිත සේනාරත්න මහතා කියා සිටියේ දෙරටේම නියෝජිතයින් ඇතුළත් වන පරිදි 6 දෙනෙකුගෙන් යුත් මෙම කමිටුව පත් කළ බවයි. ඉන්දු - ලංකා ධීවර ගැටළුව සම්බන්ධයෙන් රාජිත සේනාරත්න අමාත්‍යවරයා ප්‍රමුඛ මෙරට නියෝජිතයින් සහ ඉන්දීය බලධාරින් අතර සාකච්ඡා ඊයේ නවදිල්ලි නුවරදී පැවැත්විණි. ඊයේ පෙරවරුවේ ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා සමඟ සාකච්ඡා පැවැත් වු මෙරට නියෝජිතයින් පස්වරුවේ ඉන්දීය කෘෂිකර්ම හා ආහාර සැකසුම් කළමනාකරණ අමාත්‍ය ෂරාත් පවල් මහතා සමඟද සාකච්ඡා පවත්වනු ලැබ තිබේ. එහිදි මුලික පියවරක් ලෙස දෙරටේම අත්අඩංගුවේ සිටින ධීවර කාර්මිකයින් සියලු දෙනා කොන්දේසි විරහිතව නිදහස් කිරීමට තීරණය වී ඇත. ශ්‍රී ලාංකික ධීවරයින් 188 දෙනෙකු සහ යාත්‍රා 44ක් ඉන්දීය අත්අඩංගුවේ ඇති අතර ඉන්දීය ධීවරයින් 236 දෙනෙකු සහ යාත්‍රා 90ක් මෙරට අත්අඩංගුවේ පවතින බව රාජිත සේනාරත්න අමාත්‍යවරයා සඳහන් කළේය. ඒ අනුව අද දිනයේ සිට ධීවරයින් නිදහස් කිරීමේ කටයුතු ආරම්භ කරන බව ඉන්දියාවේ නව දිල්ලි නුවර සිට අද දෙරණ වෙත අදහස් දක්වමින් රාජිත සේනාරත්න අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40379", "Category": null, "Parent URL": null}