{"Source": "Adaderana", "Timestamp": "May 14, 2019 07:11 am", "Headline": "IMF ණය මු‍ද‍ලේ පස්වන වාරිකය නිදහස් කරන්න අනුමැතිය", "News Content": "ජාත්‍යන්තර මුල්‍ය අරමුදල විසින් ශ්‍රී ලංකාවට ලබාදෙන ණය මුදලේ අවසන් වාරිකය නිදහස් කිරීමට ඊයේ(13) දිනයේ දී ජාත්‍යන්තර මූල්‍ය අරමුදලේ විධායක මණ්ඩලය අනුමැතිය ලබා දී තිබේ. ඒ අනුව අමෙරිකානු ඩොලර් බිලියන එකයි දශම පහක් වන සමස්ථ ණය මුදලේ හයවන වාරිකය ලෙස අමෙරිකානු ඩොලර් මිලියන 164යි දශම එකක මුදලක් ඉදිරියේදී ශ්‍රී ලංකාවට හිමිවනු ඇති. තුන් අවුරුදු ව්‍යාපෘතියක් යටතේ 2016 වසරේ ජුනි මස 03 වන දින ජාත්‍යන්තර මූල්‍ය අරමුදල විසින් අමෙරිකානු ඩොලර් බිලියන එකයි දශම පහක මුදලක් ලබාදීමට එකඟතාව පල කරනු ලැබීය. අදාළ ව්‍යාපෘතියේ අවසන් වාරිකය පසුගිය වසරේ නොවැම්බර් මාසයේ ලබාදීමට නියමිතව තිබුණ ද ශ්‍රී ලංකාවේ පැවති දේශපාලන අර්බුදය හේතුවෙන් එය තාවකාලිකව අත්හිටුවනු ලැබීය. කෙසේවෙතත් ජාත්‍යන්තර මුල්‍ය අරමුදල විසින් ශ්‍රී ලංකාවට ලබාදෙන ණය මුදලේ අවසන් වාරිකය නිදහස් කිරීමට ඊයේ දිනයේ දී ජාත්‍යන්තර මූල්‍ය අරමුදලේ විධායක මණ්ඩලය විසින් අදාළ අනුමැතිය ලබා දී තිබේ. ඒ අනුව අවසන් වාරිකය වශයෙන් අමෙරිකානු ඩොලර් මිලියන 164යි දශම එකක මුදලක් ශ්‍රී ලංකාවට හිමිවණු ඇති. ජාත්‍යන්තර මූල්‍ය අරමුදලේ විධායක මණ්ඩල රැස්වීමෙන් අනතුරුව එහි නියෝජ්‍ය කළමනාකාර අධ්‍යක්ෂ සහ වැඩබලන සහභාපති මිට්සුහිරෝ ෆුරුසාවා මහතා ප්‍රකාශ කර ඇත්තේ මෑත දී එල්ල වූ ත්‍රස්තවාදී ප්‍රහාරය සම්බන්ධයෙන් ශ්‍රී ලංකා රජයට සහ ජනතාවට සිය ශෝකය පල කරන බවයි. ශ්‍රී ලංකා බලධාරීන් 2019 වසරේ අයවැය මඟින් විදෙස් සංචිත ගොඩනැඟීම මඟින් රාජ්‍ය මුල්‍ය ඒකාබද්ධතාව වැඩිකිරීම, විනිමය අනුපාතිකයේ නම්‍යශීලි භාවය ඇති කිරීම යන කරුණු පිළිබදව ජාත්‍යන්තර මූල්‍ය අරමුදල සිය සතුට පල කරන බව ෆුරුසාවා මහතා පවසනයි. එමෙන්ම ශ්‍රී ලංකන් එයාර් ලයින් ප්‍රතිව්‍යූහගත කිරීමේ සැලැස්ම ක්‍රියාත්මක කිරීම සහ බලශක්ති මිල නියම කිරීමේ ප්‍රතිසංස්කරණ ක්‍රියාවට නැංවීම ඇතුළු කරුණු පිළිබදව අවධානය යොමුකළ යුතු බව ජාත්‍යන්තර මූල්‍ය අරමුදල පෙන්වා දෙයි. ඉන්ධන මිල සූත්‍රය ක්‍රියාත්මක කිරීම ශ්‍රී ලංකා රජය අත්පත් කරගෙන ඇති වැදගත් ප්‍රගතියක් බවත් ශ්‍රී ලංකා රජය ගෙන යන වැඩපිළිවෙලට සහය දැක්වීමක් වශයෙන් සිය ණය වාරිකය ලබාදීමට තීරණය කර ඇති බවත් මිට්සුහිරෝ ෆුරුසාවා මහතා වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=109887", "Category": null, "Parent URL": null}