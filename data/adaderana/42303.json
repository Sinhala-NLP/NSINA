{"Source": "Adaderana", "Timestamp": "April 4, 2014 11:38 am", "Headline": "බස්නාහිරට - දකුණට ඇමතිවරු පත්වෙති", "News Content": "උදය ගම්මන්පිල, උපාලි කොඩිකාර, නිමල් ලාන්සා හා රංජිත් සෝමවංශ බස්නාහිර පළාත් සභාවේ සෙසු අමාත්‍යවරුන් ලෙස ද, චන්දිම රාසපුත්‍ර, ඩී.වී. උපුල් හා යූ.ඩී. ආරියතිලක දකුණු පළාත් සභාවේ සෙසු අමාත්‍යවරුන් ලෙසද පත්කර තිබේ. එම පළාත් සභාවල ප්‍රධාන ඇමතිවරුන් ලෙස ප්‍රසන්න රණතුංග හා ශාන් විජයලාල් ද සිල්වා ජනපති ඉදිරියේ දිවුරුම් දෙන ලදී. ප්‍රසන්න රණතුංග මහතා බස්නාහිර පළාත් සභාවේ ප්‍රධාන අමාත්‍යවරයා ලෙස තේරී පත්වන්නේ දෙවන වරටය. දකුණු පළාත් සභා ප්‍රධාන අමාත්‍යවරයා වශයෙන් හිටපු ප්‍රධාන අමාත්‍ය ශාන් විජේලාල් ද සිල්වා ප්‍රධාන අමාත්‍ය ධුරයට පත් වු සිව්වන අවස්ථාව මෙය බව පැවසේ. මේ අතර බස්නාහිර පළාතේ සෙසු අමාත්‍යවරුන් වශයෙන් පත්වූ උදය ගම්මන්පිල මහතා කෘෂිකර්ම හා පරිසර අමාත්‍යවරයා ලෙසත් නිමල් ලන්සා මහතා ප්‍රවාහන හා ක්‍රීඩා අමාත්‍යවරයා ලෙසත් දිවුරුම්දී ඇත. රංජිත් සෝමවංස මහතා සෞඛ්‍ය හා දේශීය වෛද්‍ය අමාත්‍යවරයා ලෙසත් දිවුරුම් දී ඇති අතර උපාලි කොඩිකාර මහතා විදුලිබල හා බලශක්ති අමාත්‍ය ධුරයේ දිවුරුම් දී තිබේ. දකුණු පළාත් සභාව වෙනුවෙන් චන්දිම රාසපුත්‍ර මහතා මහාමාර්ග අමාත්‍යවරයා ලෙසත් යු.ඩී.ආරියතිලක මහතා වාරිමාර්ග අමාත්‍යවරයා ලෙසත් ඩී.වී.උපුල් මහතා ධීවර අමාත්‍යවරයා ලෙසත් පත් කර ඇත.", "URL": "https://sinhala.adaderana.lk/news.php?nid=42303", "Category": null, "Parent URL": null}