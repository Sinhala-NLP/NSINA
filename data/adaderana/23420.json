{"Source": "Adaderana", "Timestamp": "April 10, 2012 04:09 pm", "Headline": "බස් රථවලට සිවිල් ඇඳුමින් සැරසුණු පොලිස් නිලධාරීන් යොදවයි ", "News Content": "අවුරුදු සමයේ මගී බස් රථ සදහා සිවිල් ඇඳුමින් සැරසුණු පොලිස් නිලධාරීන් යෙදවීමට තීරණය කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. එම නිලධාරීන්, සාමාන්‍ය මගීන් මෙන් ප්‍රවේශ පත් ලබාගෙන බස් රථවල ගමන් කරන බවත්, ප්‍රධාන කරුණු දෙකක් මුල් කරගෙන මෙසේ සිවිල් ඇඳුමින් සැරසුණු පොලිස් නිලධාරීන් යෙදවීමට තීරණය කළ බවත් නිවේදනයක් නිකුත් කරමින් ඒ මහතා සඳහන් කරයි. අදාළ නිවේදනයේ දැක්වෙන පරිදි එම කරුණු පහත පරිදි වේ. 01. බස් රථවල ගමන් කරන මගීන්ගෙන් නිතර නිතර දුරකථන ඇමතුම් හා ලිපි පොලිස් මුලස්ථානය වෙත ලැබෙන අතර මගීන් සදහන් කරන්නේ පොලිස් නිලධාරීන් මාර්ගයේ නොසිටින අවස්ථාවල හා නගරයෙන් බාහිර ස්ථානවලදී බස් රථ රියදුරන් අධික වේගයෙන් මාර්ග නීති උල්ලංඝණය කරමින් ගමන් කරන බවත් ජංගම දුරකථන භාවිත කරමින් රිය පදවන බවත්ය, මෙවැනි ආකාරයේ රථ වාහන වැරදි සිදුකරන රියදුරන් සම්බන්ධයෙක් ක්‍රියාකිරිමට අදහස් කෙරෙයි. 02. අවුරුදු කාලයට ගම් බිම් බලා යන මගීන් බස් රථ තුළදී අපරාධකරුවන්ගෙන් ගැට කපන්නන්ගෙන් ආරක්ෂා කර ගැනිමට සහ බස් රථ නවත්වන ස්ථානවලදී සිදුවන අනිකුත් වැරදි වලින් ආරක්ෂා කර ගැනිම. විශේෂයෙන්ම මෙම සතිය තුළ කොළඹින් සහ ප්‍රධාන නගරවලින් පිටවන මගී බස් රථ සදහාද, ලබන සතිය තුළ කොළඹ හෝ ප්‍රධාන නගර වලට පැමිණෙන බස් රථ සදහාද, ආරම්භක ස්ථානය හෝ අතරමග ස්ථානවලින් සාමාන්‍ය මගීන් ලෙස සිවිල් ඇදුමින් සැරසුරුණු නිලධාරීන් යෙදවනු බව පොලිස් මාධ්‍ය ප්‍රකාශකවරයා සිය නිවේදනයෙන් වැඩිදුරටත් සඳහන් කරයි. එමෙන්ම යම් අවස්ථාවකදී අත්අඩංගුවට ගැනීමක් හෝ නීතිය කඩකරන්නෙකු සම්බන්ධ‍ව ක්‍රියාකරන අවස්ථාවක ඔවුන් විසින් පොලිස් හැඳුනුම්පත පෙන්වා තමන් පොලිස් නිලධාරීන් බවට හඳුන්වා දෙනු ඇති බවත් එම නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=23420", "Category": null, "Parent URL": null}