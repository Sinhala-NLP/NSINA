{"Source": "Adaderana", "Timestamp": "October 15, 2010 11:52 am", "Headline": "අමෙරිකාවට ඇතුළුවීමට තැත් කළ ශ්‍රී ලාංකිකයන් 2 ක් කොටුවෙයි", "News Content": "නීති විරෝධී ලෙස පුද්ගලයින් සංක්‍රමණය කිරීමට තැත් කළ අමෙරිකාවේ මියාමි හි පදිංචි පුද්ගලයෙක් හා කාන්තාවක් අමෙරිකානු අපරාධ විමර්ශන ඒකකය මගින් අත්අඩංගුවට ගෙන තිබේ. මොවුන් ශ්‍රී ලාංකිකයින් දෙදෙනෙකු ඇතුළු නීති විරෝධී සංක්‍රමණිකයින් 31 දෙනෙකු බෝට්ටුවක් ආධාරයෙන් දකුණු ෆොලිරිඩාව වෙත රැගෙන යාමට උත්සාහ කර ඇති බව සඳහන්ය. 52 හැවිරිදි මෙම පුද්ගලයා සහ 50 හැවිරිදි කාන්තාව විසින් හයිටි ජාතිකයින් 19 දෙනෙකු, බ්‍රසීල ජාතිකයින් 6 දෙනෙකු, ජැමෙයිකානු ජාතිකයින් 4 දෙනෙකු සහ ශ්‍රී ලාංකිකයන් දෙදෙනෙකු මෙසේ නීති විරෝධීව දකුණු ෆොලිරිඩාව වෙත රැගෙන යාමට තැත් කර ඇත. මේ අතරින් හයිටි ජාතිකයින් නැවත ඔවුන් රට වෙත යැවීමට බලධාරීන් කටයුතු කර ඇත. එමෙන්ම මෙම යුවල විසින් මෙම සංක්‍රමණිකයන්‍ අදාළ ස්ථානය වෙත රැගෙන යාම සඳහා එක් අයෙකුගෙන් අමෙරිකන් ඩොලර් 5000 ක මුදලක් අය කර ඇති බව ද එම සංක්‍රමණිකයින් පවසා ඇත.", "URL": "https://sinhala.adaderana.lk/news.php?nid=11509", "Category": null, "Parent URL": null}