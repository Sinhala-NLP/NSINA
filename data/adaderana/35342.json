{"Source": "Adaderana", "Timestamp": "June 29, 2013 02:37 pm", "Headline": "පවුම් 3000 වැඩේට ලංකාව අප්‍රසාදවෙයි", "News Content": "බ්‍රිතාන්‍යයට ඇතුළුවන පුද්ගලයෙකු පවුම් 3000ක බැඳුම්කරයක් තැබිය යුතුය යන එරට රජයේ සැලසුමට ශ්‍රී ලංකා රජය අප්‍රසාදය පළ කර තිබේ. ඒ පිළිබඳව ශ්‍රී ලංකාවේ බ්‍රිතාන්‍යය මහ කොමසාරිස් ජෝන් රැන්කින් මහතා දැනුවත් කළ බව විදේශ කටයුතු අමාත්‍යංශයේ ලේකම් කරුණාතිලක අමුණුගම මහතා පැවසීය. කෙසේ වෙතත් මෙය තාවකාලික පියවරක් බවත් එය ක්‍රියාත්මක කරන්නේ වැඩි අවදානමක් සහිත පුද්ගලයින්ට පමණක් බවත් මහ කොමසාරිස්වරයා කීවේ යැයි අමුණුගම මහතා සඳහන් කළේය. ශ්‍රී ලංකාව ඇතුළු ආසියානු කලාපයේ රටවල් 6කින් බ්‍රිතාන්‍යයට පුද්ගලයින් ඇතුළුවීමේදී වැඩි අවදානමක් සහිත පුද්ගලයින්ගෙන් පවුම් 3000ක බැඳුම්කරයක් තැබිය යුතු බවට යෝජනාවක් එරට විසින් හඳුන්වා දී තිබුණි. ශ්‍රී ලංකාව, ඉන්දියාව, පකිස්ථානය, බංග්ලාදේශය, නයිජිරීයාව හා ඝානාව එම රටවල් 6යි. ඒ අනුව බ්‍රිතාන්‍යයට විසා අයදුම් කිරීමේදී ඉහත රට‍වලින් වැඩි අවදානමක් සහිත පුද්ගලයින්ගෙන් ස්ටර්ලින් පවුම් 3000ක බැඳුම්කරයක් තැබිය යුතු යෝජනාව මේ වසරේ නොවැම්බර් මස සිට ක්‍රියාත්මක කිරීමට එරට රජය සැලසුම් කර තිබේ. මෙම මුදල ආපසු ලබා ගැනීමේ හැකියාව පවතින අතරම එහෙත් වීසා කාලය ඉකුත් වූ පසු වංචනික ලෙස බ්‍රිතාන්‍යයේ රැඳි සිටින පුද්ගලයින්ට මෙම මුදල යළි නොලැබේ. වසරකට ශ්‍රී ලාංකික සිසුන් 30,000 – 35,000ත් අතර සංඛ්‍යාවක් බ්‍රිතාන්‍යයේ වීසා අයදුම්කරන බව ශ්‍රී ලංකාවේ බ්‍රිතාන්‍ය මහ කොමසාරිස් කාර්යාලය පසුගියදා අනාවරණය කර තිබුණි. කෙසේ වුවද ඉන්දියාව මෙන්ම නයිජිරීයාව ද මෙම ක්‍රමවේදයට විරෝධය පළ කර ඇති වග විදෙස් මාධ්‍ය අනාවරණය කර තිබේ‍.", "URL": "https://sinhala.adaderana.lk/news.php?nid=35342", "Category": null, "Parent URL": null}