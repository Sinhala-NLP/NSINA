{"Source": "Adaderana", "Timestamp": "March 16, 2013 08:11 am", "Headline": "සාක්ෂි නැතිව විශ්වාස කරන්නේ කෙසේද?", "News Content": "එක්සත් ජාතින්ගේ මානව හිමිකම් සැසියේ දී බටහිර රටවල් විසින් ශ්‍රී ලංකාවට එල්ල කරන මානව හිමිකම් කඩවීම්වලට අදාළ චෝදනා පදනම් විරහිත සහ ඒකපාර්ශවික බව ජනාධිපති මහින්ද රාජපක්ෂ මහතා පවසයි. ශ්‍රී ලංකා හමුදාව විසින් යුධ ගැටුම් පැවති සමයේ සිදු කළා යයි කියන මානව හිමිකම් කඩවීම් පිළිබඳ චෝදනා තරයේ ප්‍රතික්ෂේප කරන බව ජනාධිපතිවරයා කියයි. කිසිදු පිළිගත හැකි සාක්ෂියකින් තොරව ඉදිරිපත් කරන වාර්තා පිළිබඳ විශ්වාසයක් තැබිය නොහැකි අතර එය පක්ෂපාති වාර්තාවක් ලෙස ද සැලකිය යුතු බව ජනාධිපති මහින්ද රාජපක්ෂ මහතා අවධාරණය කරයි. ජපානයේ සිව්දින සංචාරයක නිරත වූ ජනාධිපතිවරයා එරට එන්.එච්.කේ රූපවාහිනිය සමග පැවති සම්මුඛ සාකච්ජාවක දී මේ බව පැවසීය. එහිදී තවදුරටත් අදහස් දැක්වූ ජනාධිපතිවරයා යුධ ගැටුම්වලින් පසුව තම රට ක්‍රමයෙන් ප්‍රකෘත්ති තත්ත්වයට පත්වෙමින් ඇති බව පෙන්වාදුන්නේය. එමෙන්ම 2009 වසරට පසුව බෝම්බ පිපිරීම්, මිනිස් ඝාතන, මරාගෙන මැරෙන ප්‍රහාර, ශ්‍රී ලංකාවෙන් වාර්තා නොවන බවද ජනාධිපතිවරයා කීවේය. සාමකාමී වාතාවරණයක් මේ වන විට ශ්‍රී ලංකාවේ පවතින බව පෙන්වා දුන් ජනාධිපති මහින්ද රාජපක්ෂ මහතා ක්‍රමයෙන් හිස ඔසවන ලංකාවට ජපානයේ සහයෝගය අවශ්‍ය බව ද එන්.එච්.කේ රූපවාහිනිය සමග පැවති සාකච්ජාවේ දී ජනාධිපතිවරයා වැඩිදුරටත් පැවසීය. මේ අතර සිව්දින ජපාන නිල සංචාරය නිමවා ජනාධිපතිවරයා ඇතුළු පිරිස අද (16) අලුයම යළි දිවයිනට පැමිණ ඇතැයි සඳහන්ය.", "URL": "https://sinhala.adaderana.lk/news.php?nid=32452", "Category": null, "Parent URL": null}