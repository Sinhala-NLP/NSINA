{"Source": "Adaderana", "Timestamp": "July 26, 2019 05:22 pm", "Headline": "ජාතික හා පළාත් පාසල්වලට ක්‍රීඩා පුහුණුකරුවන් 3365ක්", "News Content": "ජාතික හා ජාත්‍යන්තර මට්ටමේ විශිෂ්ට කුසලතා දැක්වූ ක්‍රීඩක ක්‍රීඩිකාවන් 3888ක් පාසල් ක්‍රීඩා පුහුණුකරුවන් ලෙස පාසල් පද්ධතියට බඳවා ගැනීමේ වැඩපිළිවෙළ යටතේ පසුගිය අප්‍රේල් මාසයේ දී අධ්‍යාපන පද්ධතිය වෙත අලුතින් බඳවාගත් පාසල් ක්‍රීඩා පුහුණුකරුවන් අතරින් 3365 දෙනෙක් පාසල් වෙත මුදාහැරීමට නියමිතව ඇත. ඒ අනුව පළමු අදියරේ දී පුහුණුව අවසන් කළ 3365 දෙනෙක් ජුලි 29 වැනි දින ජාතික හා පළාත් පාසල් වෙත මුදාහැරීමට නියමිතයි. අධ්‍යාපන පද්ධතියට අලුතින් එක්කරගත් මෙම ක්‍රීඩා පුහුණුකරුවන් වෙත ක්‍රීඩාව පිළිබඳ විෂය ප්‍රවීණයින් සහ වෘත්තීය විශේෂඥයින් යොදාගනිමින් පළාත් මධ්‍යස්ථාන හතක් (7) තුළ පවත්වන ලද නේවාසික පුහුණුවක් ද, පාසලකට අනුයුක්ත කොට ලබාදෙන පුර්ව සේවා පුහුණුවක් ද ලබා දී ඇත. මීට අමතර ව මෙම වැඩපිළිවෙළෙහි දෙවැනි අදියර යටතේ බඳවාගත් ක්‍රීඩා පුහුණුකරුවන් ද මේ වනවිට පූර්ව සේවා පුහුණුව ලබමින් සිටින අතර, ඔවුන් ද එළඹෙන අගෝස්තු මාසයෙන් පසුව පාසල් පද්ධතිය වෙත යොමුකිරීමට නියමිත ය.", "URL": "https://sinhala.adaderana.lk/news.php?nid=115095", "Category": null, "Parent URL": null}