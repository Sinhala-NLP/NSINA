{"Source": "Adaderana", "Timestamp": "April 22, 2019 10:53 pm", "Headline": "සියොන් දේවාස්ථානයේ ප්‍රහාරයෙන් මිය ගිය අයගේ සිරුරු ඥාතීන්ට බාර දෙයි", "News Content": "මඩකලපුව සියොන් දේවාස්ථානයේ මරාගෙන මැරෙන බොම්බ ප්‍රහාරයෙන් මියගිය 22 දෙදෙනෙකුගේ මළ සිරුරු හඳුනා ගැනීමෙන් පසුව ඥාතීන්ට භාරදුන් බව මඩකලපුව මහා රොහලේ අධ්‍යක්ෂක වෛද්‍ය කේ.ගනේෂලිංගම් මහත්මිය පැවසීය. මෙම බොම්බ ප්‍රහාරයෙන් මියගිය මළ සිරුරු 25ක් හඳුනා ගෙන ඇති බව අප වාරතාකරු පැවසීය. තවත් පුද්ගලයෙකුගේ හිසක් සහ පාද හතරක් සහ කදෙහි කොටසක් මෘත ශරීරගාරයේ ඇති අතර එය තිදෙනෙකුගේ ශරීර කොටසක් විය හැකි බවට අනුමාන කරයි. මේ අතර අධිකරණ වෛද්‍ය විශේෂඥයින්ගේ පරීක්ෂණවලින් පසුව එය තහවුරු කර ගන්නා බව සඳහන් කළේය. මෙයට අමතරව මෙම බොම්බ ප්‍රහාරයෙන් තුවාල ලබා 69 දෙනෙකු රෝහල් ගත කර ඇති අතර දැනට රෝහලේ 56 දෙනෙකු ප්‍රතිකාර ලබන අතර දැඩි සත්කාර ඒකකයේ හත්දෙනෙක් ප්‍රතිකාර ලබමින් සිටින බව වාර්තා වෙයි. ඊයේ(21) සවස වෙන විට මියගිය 25 දෙනෙකුගේ අවසන් කටයුතු කිරීමට සැලසුම් කර තිබෙන බව මඩකලපුව දිසාපති එම් උදයකුමාර මහතා පැවසීය. ඉතිරි අයගේ සිරුරු හෙට(23) දිනය තුල භුමිදානය කිරීමට සැලසුම් කර ඇති අතර එම සියලු කටයුතු රජයේ වියදමින් සිදුකරන බවද සඳහන් කලේය. මේ අතර මෙම බොම්බ ප්‍රහාරය පිළිබඳව මඩකලපුව පොලීසිය මඟින් පරීක්ෂණ පවත්වන අතර මරාගෙන මැරෙන බොම්බකරැගේ හිසද හමුවි තිබේ. ඔහු එම ස්ථානයට පැමිණෙන සි.සි.ටි.වි දර්ශණද ලැබි ඇති අතර එම තොරතුරු ඔස්සේ පරීක්ෂණ පැවැත්වෙන බව මඩකලපුව පොලීසියේ උසස් නිලධාරියෙක් පැවසිය. මෙයට අමතරව පොලිස් විශේෂ කාර්ය බළකායේ කලාප අණදෙන නිලධාරි අතුල රත්නායක මහතා ඇතුළු නිලදාරින් විසින් ද විශේෂ මෙහෙයුමක් දියත් කර තිබේ. මෙයට අමතරව ශ්‍රිලංකා යුධ හමුදාවේ නැගෙනහිර ආඥපති අරුණ ජයසේකර මහතා විසින් නැගෙනහිර පළාතේ දේවස්ථාන සහ නගරයේ ආරක්ෂාවට යුද හමුදාව සහ පොලිස් විශේෂ කාර්ය බළකාය යොදවා තිබේ. මඩකලපුව නගරය සුදු සහ කලු කොඩි වලින් සරසා ඇති අතර ශෝකය ප්‍රකාශ කරන බැනර් ද ප්‍රදර්ශණය කර තිබේ. නැගෙනහිර දිසාව භාර ජ්‍යෙෂ්ඨ නියෝජ්‍ය පොලිස්පති කපිල ජයසේකර මහතාගේ උපදෙස් මත මඩකලපුව කොට්ඨාශ භාර පොලිස් අධිකාරි නුවන් මෙන්ඩිස් මහතා ඇතුලු නිළධාරින් විසින් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=108486", "Category": null, "Parent URL": null}