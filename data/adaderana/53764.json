{"Source": "Adaderana", "Timestamp": "September 9, 2015 01:20 pm", "Headline": "ඇමතිකම් ගැන කිසිසේත්ම සතුටු වෙන්න බෑ", "News Content": "අමාත්‍ය මණ්ඩලයේ සංඛ්‍යාව, අමාත්‍යවරුන් මෙන්ම විෂයන් බෙදීගිය ආකාරය පිළිබඳව කිසිසේත්ම සතුටු විය නොහැකි බව ප්‍රශස්ත ජාතික ප්‍රතිපත්ති පිළිබඳ ව්‍යාපාරය පවසයි.එම ව්‍යාපාරයේ කැඳවුම්කරු මහාචාර්ය සිරි හෙට්ටිගේ මහතා අද (09) කොළඹ පැවති මාධ්‍ය හමුවකදී කියා සිටියේ රටට අවශ්‍ය ජාතික ප්‍රතිපත්ති ගොනැඟීමේ අරමුණ වෙනුවෙන් තම සංවිධානය පෙනී සිටින බවයි.රටට අවශ්‍ය විද්‍යාත්මක කැබිනට් මණ්ඩලයක සංයුතිය පිළිබඳ තමන් විසින් මැතිවරණයට පෙරාතුවම ජනාධිපතිවරයා,අග්‍රාමාත්‍යවරයා ඇතුළු අමාත්‍යවරුන්ට ලියවිල්ලක් බාරදුන් බවත්, එය සර්ව සම්පූර්ණ ලියවිල්ලක් නොවූවද එය විද්‍යාත්මක අමාත්‍ය මණ්ඩලයක් සඳහා පදනමක් සැපයූ බව හෙතෙම සඳහන් කළේය.19 වන සංශෝධනය පරිදි අමාත්‍යංශ 30 ක් ඇතුළත් වන පරිදි එම ලියවිල්ල සකස් කළ බවත්, මැතිවරණයට පෙර සිටම සාකච්ඡා කළ පරිදි පැවති ජාතික ආණ්ඩු සංකල්පය වෙනුවෙන් අමාත්‍යංශ 35ක්ද ඇතුළත් වන පරිදි තවත් ලේඛනයක්ද ලබාදී තිබුණු බව ඔහු සිහිපත් කළේය.ඊට අමතරව සම්පත් වෙන්කිරීමේ හා ප්‍රතිපත්ති තීන්දු තීරණ ගැනීමේ පහසුව තකා සියලු අමාත්‍යංශ පොකුරු 07ක් ඇතුළත් කර තවත් ලේඛනයක් සකස් කළ බවත්, එසේම එම ලේඛනය තුළ ඇමුණුමක් වශයෙන් සියලුම රජයේ ආයතන එක් එක් අමාත්‍යංශ සඳහා තර්කානුකූල පදනමක් මත වෙන්කර දී තිබුණු බවත් මහාචාර්යවරයා පෙන්වා දුන්නේය.මැතිවරණයෙන් පසුව ගොඩනැඟී යයි හඳුන්වන ජාතික ආණ්ඩුව ප්‍රධාන පක්ෂ දෙකම ඇතුළත් වන පරිදි අමාත්‍යවරුන් 48 ක්ද, ඊට අමතරව තවත් ඒ හා සමාන සංඛ්‍යාවකින් යුතු රාජ්‍ය හා නියෝජ්‍ය අමාත්‍යවරුන්ද පත්කර ඇති බව හෙට්ටිගේ මහතා කියා සිටියේය.ජාතික හෝ කුමන නමකින් හඳුන්වන ප්‍රධාන පක්ෂ දෙක එකතුව රජයක් බිහිකරනු ලැබුවේ නම් කළ යුතුව තිබුණේ අමාත්‍යංශ 30 ක දෙපිරිස අතර කුමන පංගු ක්‍රමයකට හෝ බෙදා දෙපාර්ශවයෙන්ම කැපකිරීමක් සහිත ඇමතිවරුන් එකී තනතුරු උදෙසා පත්කිරීම බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=53764", "Category": null, "Parent URL": null}