{"Source": "Adaderana", "Timestamp": "March 1, 2017 12:09 pm", "Headline": " වැලිකඩ ගැටුමේ වින්දිතයින්ට වන්දි සූදානම්- ඒත් 11 දෙනෙකුට වන්දි නෑ", "News Content": "2012 වසරේ වැලිකඩ බන්ධනාගාරයේ ඇතිවූ ගැටුමෙන් මිය ගිය හා තුවාල ලැබූවන් වෙනුවෙන් වන්දි ප්‍රදානය කිරීමට කැබිනට් අනුමැතිය හිමිව තිබේ. මෙම සිදුවීම සම්බන්ධයෙන් විමර්ශනය කර නිර්දේශ ඉදිරිපත් කිරීම පිණිස පත්කරනු ලැබූ ත්‍රිපුද්ගල කමිටුවේ නිර්දේශ අනුව බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කිරීම හා හින්දු ආගමික කටයුතු අමාත්‍ය ඩී.එම්.ස්වාමිනාදන් මහතා ඉදිරිපත් කළ යෝජනාව සැලකිල්ලට ගනිමින් වැලිකඩ ගැටුමෙන් මිය ගිය රැඳවූවන් 16දෙනෙකු හට එක් අයෙකුට රුපියල් 2,000,000/-ක් බැගින් වන්දි ලබා දීමටත්, එම ගැටුමෙන් තුවාල ලැබූ තැනැත්තන්ට එක් අයෙකුට රුපියල් 500,000/-ක් බැගින් වන්දි ලබා දීමටත් අමාත්‍ය මණ්ඩලය විසින් මෙලෙස තීරණය කර ඇත.2012 නොවැම්බර් මස 09 වන දින වැලිකඩ බන්ධනාගාරයේ ඇති වූ ගැටුමෙන් සිරකරුවන් 27දෙනෙකු මියගිය අතර, බන්ධනාගාර නිලධාරියෙක් හා සිරකරුවෝ 20දෙනෙක් තුවාල ලැබූහ.පසුව ඒ සම්බන්ධයෙන් සොයා බැලීමට පත් කළ කමිටුවේ වාර්තාව මගින් නිර්දේශ කරනු ලැබ ඇත්තේ මියගිය 27දෙනා අතුරින් 16දෙනෙකුට වන්දි ලබා දෙන ලෙස හා ඉතිරි 11දෙනෙකු බන්ධනාගාරයෙන් පැනයාමට උත්සාහ කිරීමේදී මිය‍ ගොස් ඇති නිසා වන්දි ලබා දීම අවශ්‍ය නොවන බවය.එසේම මෙම සිදුවීමෙන් තුවාල ලැබූ බන්ධනාගාර නිලධාරියාට හා සිරකරුවන් 20දෙනාට වන්දි ලබා දෙන ලෙසද එම කමිටුව නිර්දේශ කර ඇති බව සඳහන්ය.", "URL": "https://sinhala.adaderana.lk/news.php?nid=70267", "Category": null, "Parent URL": null}