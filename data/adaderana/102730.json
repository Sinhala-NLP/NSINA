{"Source": "Adaderana", "Timestamp": "January 20, 2019 10:16 pm", "Headline": "බස්නාහිර පළාතේ යාචකයන් සතියක් ඇතුලත ඉවත් කිරීමට නීතිමය පියවර", "News Content": "කොළඹ සහ තදාසන්න නගරවල , මාර්ගසංඥා පුවරු අසල සිඟමනේ යෙදෙන පුද්ගලයන් නිසා සිදු වූ අනතුරු වගේම ඔවුන් සම්බන්ධ විවිධ දුරාචාර ගැනත් අපට පසුගිය කාලයේ වාර්තා විය. එබැවින් බස්නාහිර පළාතේ යාචකයන් දැනුවත් කර ඔවුන් සතියක කාලයක් තුළ ඉවත් නොවන්නේනම් , ඔවුන්ව ඉවත්කිරීම සඳහා වන නීතිමය පියවර ගැනීමට පොලිසිය තීරණය කර තිබේ. ඒ අනුව එම යාචකයන් අම්බලන්තොට රිදියගම නිවර්තන කඳවුර වෙත යොමු කිරීමට නියමිතයි. කොළඹ සහ තදාසන්න නගරවල සිඟමනේ යෙදෙන යාචකයන් පිළිබඳව මෙලෙස ජනතාවගෙන් අප්‍රසාදය පළවන්නේ එම යාචකයන්ගේ ක්‍රියාකලාපය හේතු කොටගෙන රිය ධාවනයට බාධාවීම් , වාහන තදබදය ඉහළ යාම මෙන්ම රිය අනතුරුද සිදු වන බැවින්. එහෙත් මෙලෙස සිඟමනේ යෙදෙන යාචකයන් එය මුදල් හම්බකිරීමේ ව්‍යාපාරයක් ලෙසින්ද සිදු කරන බව මේ වන විට පොලිසිය අනාවරණ කරගෙන තිබේ. මෙවන් යාචකයන් කොළඹ සහ තදාසන්න නගරවලින් ඉවත්කිරීම සඳහා වන වැඩපිළිවෙළක් රජය ආරම්භ කර ඇති අතර ඔවුන්ව රැඳවීම සඳහා අම්බලන්තොට රිදියගම නිවර්තන කඳවුර ස්ථාපිත කර තිබේ. එහි මේ වන විටත් යාචකයන් පන්සියකට අධික පිරිසක් රඳවා සිටියි. ඒ අනුව බස්නාහිර පළාත තුළ රියධාවනයට බාධාකාරී ලෙස රැඳීසිටින යාචකයන්ව ඉදිරි සතිය තුළදී දැනුවත් කර , ඔවුන් ඉවත් නොවන්නේ නම් එම යාචකයන්ව රිදියගම නිවර්තන කඳවුර වෙත යොමු කිරීම කෙරෙහි බලධාරීන්ගේ අවධානය යොමු වී තිබේ.", "URL": "https://sinhala.adaderana.lk/news.php?nid=102730", "Category": null, "Parent URL": null}