{"Source": "Adaderana", "Timestamp": "March 2, 2013 05:29 pm", "Headline": "මට ඕනෑ ෆුල් ටයිම් වැඩකරන අය මිසක් පාට් ටයිම් කරන අය නෙවෙයි", "News Content": "තමාට අවශ්‍ය වන්නේ ෆුල් ටයිම් වැඩ කළ හැකි නිලධාරීන් පිරිසක් මිස පාට් ටයිම් වැඩ කරන පිරිසක් නොවන බව එජාප නායක රනිල් වික්‍රමසිංහ මහතා පවසයි. එජාපයට සාමාජිකයින් විසිලක්ෂයක් බඳවා ගැනීමේ වැඩසටහන යටතේ මහනුවර කටුකැලේ ප්‍රදේශයේදී අද (02) අත්පත්‍රිකා බෙදීමේ වැඩසටහනකට සහභාගි වෙමින් විපක්ෂනායකවරයා මේ බව පැවසීය. එජාපයේ යුතුකම ජනතාව සමග සිටීම බවත් එහි පියවරක් ලෙස සාමාජිකයින් බඳවා ගැනීම පෙන්වාදිය හැකි බවද ඔහු එහිදී පෙන්වාදුන්නේය. සාමාජිකයින් බඳවා ගැනීමේ කටයුතුවලදී ප්‍රාදේශීය සභා මන්ත්‍රීවරුන් පළාත් සභා මන්ත්‍රීවරුන් මෙන්ම පාර්ලිමේන්තු මන්ත්‍රීවරුන් උනන්දු විය යුතු බව හෙතෙම ‍සඳහන් කළේය. ඒ යටතේ ආණ්ඩුවට එරෙහිව ජනතා රෙජිමේන්තුව හදා ඒවාට නායකත්වය දෙන පුද්ගලයින් සමග උද්ඝෝෂණ ව්‍යාපාර ආරම්භ කරන බවද විපක්ෂනායකවරයා එහිදී වැඩිදුරටත් පැවසීය‍. මේ අතර මහනුවර හා මාතලේ දිස්ත්‍රික් පක්ෂ සාමාජික ප්‍රවර්ධන වැඩසටහන අතරතුර පාතදුම්බර එජාප කාර්යාලයකට ඊයේ රාත්‍රී මැර ප්‍රහාරයක් එල්ල වී ඇතැයි ද එම පක්ෂය පැවසීය. ප්‍රහාරයෙන් එම කාර්යාලයට සහ එහි උපකරණවලට අලාභානී සිදුව ඇති බවත් එජාප මහලේකම් තිස්ස අත්තනායක මහතා විසින් අද (02) උදෑසන එහි ගොස් පරික්ෂා කළ බවත් එම පක්ෂය සඳහන් කළේය. එසේම ඒ පිළිබඳ පැමිණිල්ලක් වත්තේගම පොලීසියට කර ඇතැයි අප වාර්තාකරු පැවසීය.", "URL": "https://sinhala.adaderana.lk/news.php?nid=32056", "Category": null, "Parent URL": null}