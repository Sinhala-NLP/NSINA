{"Source": "Adaderana", "Timestamp": "June 15, 2019 10:14 am", "Headline": "ශ්‍රී ලංකාවේ බෝම්බ ප්‍රහාරයට සම්බන්ධ සැකකරුවන් ජෙඩාහිදී අත්අඩංගුවට ගැනීමට රතු නිවේදනය හේතු වුණා-INTERPOL", "News Content": "තව්හිද් ජමාත් සංවිධානයේ මොහොමඩ් මිල්හාන් නැමැති පුද්ගලයා සමඟ තවත් සැකකරුවන් සිව් දෙනෙකු සෞදි ජේඩා නුවරදි අත්අඩංගුවට ගැනීම සඳහා තමන් කළ රතු නිවේදනය ද බෙහෙවින් ඉවහල් වු බව ඉන්ටපෝල් හෙවත් ජාත්‍යන්තර පොලීසිය සිය වෙබ් පිටුවේ සඳහන් කර ඇත. එම වෙබ් පිටුවේ සඳහන් පරිදි ජාත්‍යන්තර පොලීසියේ මහලේකම් යෝගන් ස්ටොක් මහතා ප්‍රකාශ කර ඇත්තේ පාස්කු ඉරිදා ප්‍රහාරයේ සැකකරුවන් අත්අඩංගුවට ගැනීම සඳහා ජාත්‍යන්තර පොලීසිය ක්‍රියාත්මක කළ මෙහෙයුමේ කොටසක් ලෙස අදාළ රතු නිවේදනය නිකුත් කළ බවයි. මෙම සකරුන් අත්අඩංගුවට ගැනීමට තමන්ට සහයවීමට හැකි වීම ගැන ගෞරවයක් සේ සලකන බව ජාත්‍යන්තර පොලීසියේ මහලේකම්වරයා එම නිවේදනයේ සඳහන් කර ඇත. ජාත්‍යන්තර වශයෙන් නීතිය මඟ හරිමින් සිටින අපරාධකරුවන් අත්අඩංගුවට ගැනීමට රතු නිවේදන නිකුත් ප්‍රබල මෙවලමක් ලෙස සැලකිව හැකි බවද ඒ මහතා එහි සඳහන් කර තිබේ. ජාත්‍යන්තර පොලීසිය 29 හැවිරිදි ශ්‍රී ලාංකික සැකකරු අත්අඩංගුවට ගැනීම සඳහා රතු නිවේදන නිකුත් කර තිබුණේ අහමඞ් මිල්හාන් හයතු මොහොමඩ් යන නමින්ය. මොහොමඩ් මිල්හාන් තව්හිද් ජමාත් සංවිධානයේ නායක සහරාන් හෂීම්ගේ සමීපතයෙකු ලෙසයි සැලකෙයි. පාස්කු ඉරිදා ප්‍රහාරය සම්බන්ධයෙන් අවශ්‍යව සිටි එහි ප්‍රධාන නායකයෙකු ලෙස සැලකෙන මොහොමඩ් මිල්හාන් නැමැත්තා ඇතුළු පස්දෙනෙකු සෞදි ජෙඩා නුවරදි අත්අඩංගුව ගෙන ඊයේ (14) මෙරටට ගෙන එන ලදී. මෙම සැකකරුවන් අතර සිටින මොහොමඩ් මිල්හාන් නමැත්තා වව්නතිව්හිදී පොලිස් නිලධාරීන් දෙදෙනෙකු ඝාතනය කිරීමේ සිද්ධියේ ප්‍රධාන සැකකරු බවට ද අනාවරණය වී ඇති බව ඊයේ පැවති මාධ්‍ය හමුවේදි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා පැවසුවේය. මෙම සැකකරුවන් 5 දෙනා තවදුරටත් අපරාධ පරීක්ෂණ ‍දෙපාර්තමේන්තුවේ රඳවාගෙන ප්‍රශ්න කරන බව ඔහු පැවසීය. පාස්කු ඉරුදින ත්‍රස්ත ප්‍රහාර මාලාව සම්බන්ධයෙන් මේ වන විට සැකකරුවන් 102 දෙනෙකු අත්අඩංගුවට ගෙන ඇති බව පොලීසිය පවසයි. පොලිස් මාධ්‍ය ප්‍රකාශක රුවන් ගුණසේකර මහතා පැවසුවේ ඉන් 77 දෙනෙකු අපරාධ පරීක්ෂණ දෙපාර්තමේන්තුව බාරයේ පසුවන අතර තවත් 25 දෙනෙකු ත්‍රස්ත විමර්ශන කොට්ඨාශය බාරයේ පසුවන බවයි. මේ අතර, පාස්කු ප්‍රහාරයේ ප්‍රධාන සැකකරු වන සහරාන් හෂීම් සමඟ සමීප සබඳතා පැවැත්වූ තවත් දෙදෙනෙකු යුද හමුදාව සහ ත්‍රස්ත විමර්ශන කොට්ඨාශය සිදුකළ මෙහෙයුමකදී මහනුවර-හිඟුල ප්‍රදේශයේ ඔවුන්ගේ නිවෙස්වල සැඟව සිටියදී අත්අඩංගුවට ගත්තේය. ඉහත සඳහන් රතු නිවේදනයට අදාල ජාත්‍යන්තර පොලීසිය සිය වෙබ් පිටුවේ සඳහන් කර ඇති ආකාර පහත පරිදි වේ.", "URL": "https://sinhala.adaderana.lk/news.php?nid=112012", "Category": null, "Parent URL": null}