{"Source": "Adaderana", "Timestamp": "June 15, 2019 02:58 pm", "Headline": "පොසොන් පොහොය නිමිත්තෙන් විශේෂ ආරක්ෂක වැඩපිළිවෙලක්", "News Content": "හෙටට යෙදෙන පොසොන් පුර පසළොස්වක පොහොය දිනය උත්සවශ්‍රීයෙන් සැමරීමට දිවයින පුරා බෞද්ධ සැදැහැවතුන් සූදානමින් සිටියි. මෙවර අනුරාධපුර නගරය කේන්ද්‍ර කරගනිමින් විශේෂ ආරක්ෂක වැඩපිළිවෙලක් ක්‍රියාත්මක බව පොලිස් මාධ්‍ය ප්‍රකාශක රුවන් ගුණසේකර මහතා සඳහන් කළේය. අනුරාධපුර හා මිහින්තලය ප්‍රදේශ කලාප 10කට බෙදා වෙන් කර කලාප දහයටම අදාළව පොලිස් නිලධාරීන් 4227ක පිරිසක් රාජකාරී සඳහා යොදවා ඇති බව ඒ මහතා ප්‍රකාශ කළේය. පොලිස් නිලධාරීන්ගේ සහය සඳහා ත්‍රිවිධ හමුදාවත් සිවිල් ආරක්ෂක භටයිනුත් යොදා ඇති බවත් ඔහු වැඩිදුරටත් ප්‍රකාශ කළේය. අනතුරුදායක ස්ථානවල දිය නෑමට වළකින ලෙසද ඒ මහතා ප්‍රකාශ කර සිටියේය. ඉකුත් අප්‍රේල් 21 වැනිදා සිදු වූ ත්‍රස්ත ප්‍රහාරයත් සමග බෞද්ධ ජනතාවගේ ප්‍රධානතම ආගමික උත්සවය වූ වෙසක් මංගල්‍යය සැමරීමට විවිධ සීමා පැනවුණේ රටේ පැවති ආරක්ෂක තත්ත්වය හේතුවෙන්. කෙසේවෙතත් එම තත්ත්වයත් සැලකිල්ලට ගනිමින් මෙවර පොසොන් පොහොය උත්සවශ්‍රීයෙන් සැමරීමට දිවයින පුරා බෞද්ධ සැදැහැවතුන් එක්ව සිටියි. අනුරාධපුරයේ මිහින්තලය විහාරස්ථානය ඇතුළු සිද්ධස්ථාන රැසක් මේ වන විටත් පොසොන් සැමැරුම් සහ ආමිස හා ප්‍රතිපත්ති පූජාවන්ට සූදානම්ව පවතියි. පසලොස්වක පොහොය දිනය නිමිත්තෙන් අද සහ හෙට යන දෙදින තුළ දිවයින පුරා සුරාසැල් වසා තැබෙන බව සුරාබදු දෙපාර්තමේන්තුව ප්‍රකාශ කළේය. එම දෙපාර්තමේන්තුවේ නියෝජ්‍ය සුරාබදු කොමසාරිස් කපිල කුමාරසිංහ මහතා ප්‍රකාශ කළේ සංචාරක මණ්ඩලයේ අනුමැතිය ලත් හෝටල්, ආපනශාලා සහ තානායම් තුළ පවත්වාගෙනයනු ලබන සුරාසැල් ද එම දින දෙක තුළ වසා තැබිය යුතු බවයි. මෙවර පොසොන් පොහොය නිමිත්තෙන් ලියාපදිංචි වී ඇති දන්සැල් සංඛ්‍යාව 7870කි. පොසොන් සැමරුමට සමාගමීව පරිසරය සුරැකීම සම්බන්ධයෙන් ද අවධානය යොමු කළ යුතු බව සමුද්‍රීය පරිසර ආරක්ෂණ අධිකාරිය පෙන්වා දෙයි.", "URL": "https://sinhala.adaderana.lk/news.php?nid=112031", "Category": null, "Parent URL": null}