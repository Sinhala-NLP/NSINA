{"Source": "Adaderana", "Timestamp": "March 25, 2018 10:58 am", "Headline": " ගුවන් ගමන් ඉතිහාසයේ නව පරිච්ඡේදයක් සනිටුහන් කරයි", "News Content": "ඔස්ට්‍රේලියාවේ පර්ත් නුවර සිට ලන්ඩන් දක්වා පළමු වරට නොනවත්වා ඍජු ගුවන් ගමනක් සිදුවී තිබේ. පළමු වරට සිදුවන මෙම ගුවන් ගමනට ගතවී ඇති කාලය පැය 17 කි. පර්ත් නුවරින් පිටත් වූ ගුවන්යානය කිලෝමීටර් 14498 ක දුරක් ගෙවා එය ලන්ඩන් නුවරට ළගාවූ බව විදෙස් පුවත් සේවා සඳහන් කරයි. Boeing වර්ගයේ යානයක් මෙම ගමනට යොදාගෙන ඇති අතර මඟීන් 200 ක් සහ කාර්ය මණ්ඩල සාමාජිකයන් 16 ක් සමඟ යානය ලන්ඩන් බලා පිටත්වූයේ ඔස්ට්‍රේලියාවේ වේලාවෙන් සවස 6.49 ට බව වාර්තා වෙයි. මෙවැනි දීර්ඝ ගමන්වලදී යානය තුළ ඇතිවන අපහසුතා අවම කිරීමට ද වැඩපිළිවෙළක් යානය තුළ සකස්කර ඇති බව විදෙස් පුවත් සේවා කියාසිටියේය. මෙම ගුවන් ගමන ලොව දෙවන දීර්ඝතම ගුවන් ගමන ලෙසට ඉතිහාසයට එක්වෙයි. මීට පෙර කටාර් ගුවන් සේවයේ යානයක් දෝහා සිට ඔක්ලන්ඩ් දක්වා කිලෝමීටර් 14529 ක දීර්ඝ ගුවන් ගමනක මීට පෙර නිරතවී තිබේ.", "URL": "https://sinhala.adaderana.lk/news.php?nid=86292", "Category": null, "Parent URL": null}