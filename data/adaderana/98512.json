{"Source": "Adaderana", "Timestamp": "October 31, 2018 05:52 pm", "Headline": "තර්ජනය කිරීමක් ගැන අග්‍රාමාත්‍ය ලේකම්ගෙන් පොලිස්පතිට පැමිණිල්ලක්", "News Content": "අරලියගහ මන්දිරයේ සිටි රාජ්‍ය නිලධාරීන්ට කිසියම් පිරිසක් විසින් තර්ජනය කර හිරිහැර කළ බවට පොලිස්පතිවරයා වෙත පැමිණිල්ලක් ඉදිරිපත් කර ඇතැයි අග්‍රාමාත්‍ය ලේකම් පවසයි. අරලියගහ මන්දිරයේ සේවය කළ නිලධාරීන් පිරිසක් මාරු කර යවා ඇති බවත් ඒ නිලධාරීන්ගේ බඩු බාර දීමට ගිය අවස්ථාවේ පුද්ගලයින් පිරිසක් ඇවිත් බැන වැදී තර්ජනය කර ඇති බවත් අග්‍රාමාත්‍ය ලේකම් එස්. අමරසේකර මහතා පවසයි. කෙසේ වෙතත් මේ සම්බන්ධයෙන් රනිල් වික්‍රමසිංහ මාධ්‍ය අංශය විසින් නිවේදනයක් නිකුත් කරමින් පවසා සිටියේ, හිටපු ජනාධිපති මහින්ද රාජපක්ෂ මහතාගේ කාර්යාලයේ යැයි කියාගත් පුද්ගලයින් දෙදෙනෙකු අද(31) දහවල් හිටපු අග්‍රමාත්‍ය රනිල් වික්‍රමසිංහ මහතාගේ නිල කාර්යාලය වන අරලියගහ මන්දිරයට ඇතුල් ඇති බවයි. අරලියගහ මන්දිරයේ තිබෙන යම් යම් කාර්යාලීය උපකරණ පිළිබදව පරීක්ෂා කර ඒවා ඉවත් කිරීමට සූදානම් වීමේදී මහජනතාව හා ඔවුන් අතර නොසන්සුන්තාවයක් ඇති වී තිබෙන බවත් සිද්ධිය සැල වූ වහා අරලියගහ මන්දිරයේ ආරක්ෂක නිලධාරීන් මැදිහත්ව නොසන්සුන්තාවය සමනය කිරීමට පියවර ගෙන ඇති බවත් ඔවුන් නිවේදනය කරයි. මෙම සිද්ධියට මුහුණ පෑ පුද්ගලයන් දෙදෙනා සිය අනන්‍යතාවය ඔප්පුකිරීමට හෝ ආරක්ෂක අංශ දැනුවත් කිරීමෙන් තොරව අරලියගහ මන්දිරයට ඇතුල් වී තිබෙන බව ආරක්ෂක අංශ සිදුකළ පරීක්ෂණයේදී හෙළි වී ඇති බවත්,තමන් පැමිණියේ මහින්ද රාජපක්ෂ මහතාගේ කාර්යාලයේ සිට බවත් තමන්ට අරලියගහ මන්දිරයේ අග්‍රාමාත්‍ය කාර්යාලයේ තිබෙන කාර්යාලීය උපකරණවල සංඛ්‍යා ලේඛන ලබා ගන්නා ලෙසටත් මහින්ද රාජපක්ෂ මහතාගේ කාර්යාලයෙන් උපදෙස් ලබාදුන් බව ආරක්ෂක නිලධාරීන් හමුවේ ප්‍රකාශ කර ඇති බවත් රනිල් වික්‍රමසිංහ මහතාගේ මාධ්‍ය අංශය නිවේදනය කරයි. මේ අතර අග්‍රාමාත්‍ය කාර්යාලයේ ලිපි ශීර්ෂය යටතේ නිකුත් කරන ලද නිවේදන සම්බන්ධයෙන් ද පොලිස්පතිවරයාට පැමිණිලි කර බව අග්‍රාමාත්‍ය ලේකම්වරයා වැඩිදුරටත් පැවසීය.", "URL": "https://sinhala.adaderana.lk/news.php?nid=98512", "Category": null, "Parent URL": null}