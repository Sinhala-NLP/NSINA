{"Source": "Adaderana", "Timestamp": "August 28, 2013 01:05 pm", "Headline": "හලාවත මුහුදේ කන්ටේනරයක් පාවෙයි", "News Content": "හලාවත මුහුදේ පාවෙමින් තිබෙන අඩි 40 ක් පමණ දිග කන්ටේනරයක් මේවන විට ගොඩබිම කරා රැගෙන එමින් පවතින බව නාවික හමුදාව පවසයි. ගැඹුරු මුහුදේ තිබී හමුවී ඇති බව කියන විශාල ප්‍රමාණයේ කන්ටේනරයක් ඉවත් කිරීමට අවශ්‍ය කටයුතු මේ වන විට යොදා ඇති බව නාවික හමුදා මාධ්‍ය ප්‍රකාශක කෝසල වර්ණකුල මහතා පැවසීය. ඊයේ සවස හලාවත - කරුකුපනේ ධීවර ගම්මානයට බටහිර දෙසට වන්නට ගැඹුරු මුහුදේ තිබී මෙම කන්ටේනරය ධීවරයින්ට හමුවී ඇති බව අප වාර්තාකරු කීය. පසුව මේ බව මුහුදේ ආරක්ෂක රාජකාරිවල නිරතව සිටි නාවික හමුදාවේ නිලධාරීන්ට ධීවරයින් විසින් දන්වා ඇත. හමුවී ඇති කන්ටේනරයේ වාට්ටල් (මුහුදු බෙල්ලන්) පවා දක්නට ඇති බව එය දුටු බව කියන ධීවරයින් පවසා තිබේ. පසුව එය කුඩා ප්‍රමාණයේ බෝට්ටු (ඩිංගි) යොදා ගෙඩ බිමට ගෙන ඒමට නාවික හමුදාවේ නිලධාරීන් කටයුතු කර ඇතත් එය අසාර්ථක වී ඇත. මෙම තත්ත්වය නිසා ගැඹුරු මුහුදේ තිබෙන කන්ටේනටරය ඉවත් කිරීම සඳහා ඩෝරා යාත්‍රාවක් යොදා ගන්නට නාවුක හමුදාව කටයුතු කර තිබේ. මුහුදේ තිබෙන මෙම කන්ටේනරයේ ඇත්තේ කුමක්ද යන්න තවමත් ප්‍රකාශ කළ නොහැකි බවත්, ඉතා ඉක්මනින් එය මුහුදින් ඉවත් කිරීම පළමු කාර්ය වී ඇති බවද කෝසල වර්ණකුල මහතා පැවසූ බව අප වාර්තාකරු කීය. මේ අතර හලාවත - කරුකුපනේ සිට මුතුපන්තිය දක්වා වු මුහුදු තීරයේ තිබී ඔරලෝසු, බෑග් ඇතුළු භාණ්ඩ රැසක් පසුගිය සතියේ එම ප්‍රදේශවල ධීවරයින්ට හමුවී ඇති බවද හෙතෙම පැවසීය.", "URL": "https://sinhala.adaderana.lk/news.php?nid=36958", "Category": null, "Parent URL": null}