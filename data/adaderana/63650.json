{"Source": "Adaderana", "Timestamp": "August 31, 2016 06:23 pm", "Headline": "අල්ලස් චෝදනා පුවත ගැන හොයන්න සී.අයි.ඩීයට උපදෙස්", "News Content": "2009 වසරේදී ජනාධිපති මෛත්‍රීපාල සිරිසේන මහතා කෘෂිකර්ම හා ගොවිජන සේවා අමාත්‍යවරයා ලෙස කටයුතු කරද්දී කාර්ය මණ්ඩල සාමාජිකයෙකු විසින් ඔස්ට්‍රේලියානු සමාගමකින් අල්ලස් ඉල්ලූ බවට ඔස්ට්‍රේලියානු පුවත් වෙබ් අඩවියක පළවූ වාර්තාව ගැන සෙවීමට අපරාධ පරීක්ෂණ දෙපාර්තමේන්තුවට උපදෙස් ලබාදී තිබේ.අද(31)පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක, අමාත්‍ය රාජිත සේනාරත්න මහතාගෙන් මාධ්‍යවේදියෙකු කළ විමසුමකට ප්‍රතිචාර දක්වමින් අමාත්‍යවරයා කියා සිටියේ ජනාධිපතිවරයා විසින් මෙලෙස උපදෙස් ලබාදී ඇති බවයි.මෙම සිදුවීමට ජනාධිපතිවරයාගෙ සම්බන්ධයක් නැති බවත්,ඒ නිසාම මෙම ප්‍රවෘත්තිය සත්‍යයක්ද යන්න හා එය සත්‍යයක් නම් එලෙස අල්ලස් ඉල්ලන ලද්දේ කවුරුන් විසින්ද යන්න සොයාබලන ලෙස ජනාධිපතිවරයා විසින් අපරාධ පරීක්ෂණ දෙපාර්තමේන්තුවට පවසා ඇති බව ඔහු සඳහන් කළේය. අපරාධ පරීක්ෂණ දෙපාර්තමේන්තුවට මේ සම්බන්ධයෙන් කටයුතු කරගෙනයාමේදී ගැටළු සහගත තත්ත්වයක් මතුවුවහොත් අවශ්‍යනම් ජාත්‍යන්තර පොලීසියේද සහය ලබාගත හැකි බව අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=63650", "Category": null, "Parent URL": null}