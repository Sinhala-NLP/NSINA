{"Source": "Adaderana", "Timestamp": "April 8, 2012 04:49 pm", "Headline": "පැහැරගැනීම නිල නොවන අංගයක් වෙලා", "News Content": "පුද්ගලයින් පැහැරගැනීම නීතියේ නිල නොවන අංගයක් බවට පත්ව ඇති බව ජනතා විමුක්ති පෙරමුණ පවසයි. පසුගිය මාස දෙකක කාලය තුළ පමණක් පුද්ගල පැහැරගැනීම් 29 ක් සිදුවූ බවට මාධ්‍ය මගින් අනාවරණය වූ බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා සඳහන් කරයි. ‍තමන් සමග එකඟ නොවන දේශපාලන ක්‍රියාකාරීන්,තමන්ට අවනත නොවන පාතාල ක්‍රියාකාරීන්,තමන්ට ලාබ පංගුව නොදෙන කුඩු ජාවාරම්කරුවන් මෙන්ම නිදහස් මතධාරීන් මෙසේ පැහැරගැනීමට ලක්වන බව හෙ‍තෙම කියා සිටියේ අද(08)කොළඹ පැවති මාධ්‍ය හමුවකට සහභාගී වෙමිනි. අද වන විට සුදු වෑන් සංස්කෘතිය රටේ නීතියක් බවට පත්ව ඇති බවත්,ඊට අදාළ අත්අඩංගුවට ගැනීමක් හෝ නීතිය ක්‍රියාත්මකවීමක් දක්නට නොලැබෙන බවත් මන්ත්‍රීවරයා පෙන්වා දුන්නේය. ඇතැම්විට හෙළිදරව් වූ සිදුවීම් පවා යටපත් කිරීමේ උත්සාහයක ආණ්ඩුව නිරත වන බවත්,කොලොන්නාව සිදුවීමෙන් එය මනාව පැහැදිලිවන බවත් දිසානායක මහතා අවධාරණය කළේය. ආණ්ඩුවේ මෙම පැහැරගැනීමේ හා ප්‍රජාතන්ත්‍ර විරෝධී ක්‍රියාමාර්ගය පරාජය කිරීමේ වගකීම සියලුම ජනතාවට පැවරෙන බවත්,මෙම ක්‍රියාවලියට නැවතීමේ තිත තැබිය යුතු කාලය එළඹ ඇති බවත් මන්ත්‍රීවරයා කියා සිටියේය. කුමාර් ගුණරත්නම් හා දිමුතු ආටිගල යන උදවිය පැහැර ගැනීම ඔවුන්ගේ සමුළුව කඩාකප්පල්කිරීමේ හුදු දේශපාලන වුවමනාවක ප්‍රතිඵලයක් ලෙස ලඝු කිරීමට තමන් කැමති නොවන බවත්,එය රටක සාමාන්‍ය පුරවැසියකුට හිමි ප්‍රජාතන්ත්‍රවාදී අයිතිය පැහැරගැනීමක් බවට තමන් විශ්වාස කරන බවත් දිසානායක මහතා සඳහන් කළේය.", "URL": "https://sinhala.adaderana.lk/news.php?nid=23372", "Category": null, "Parent URL": null}