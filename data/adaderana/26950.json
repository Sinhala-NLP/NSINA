{"Source": "Adaderana", "Timestamp": "August 28, 2012 11:35 am", "Headline": "හදිසි තීන්දු එපා-චිත්‍රපට සංස්ථා සභාපති ප්‍රදර්ශන මණ්ඩල ප්‍රධානීන්ට ලියයි", "News Content": "සදාචාරාත්මක නොවන හදිසි තීන්දු ගැනීම තුළින් ජාතික චිත්‍රපට සංස්ථාව අපහසුතාවට පත්නොකරන ලෙස චිත්‍රපට සංස්ථා සභාපති,නීතිඥ අශෝක සේරසිංහ මහතා ප්‍රදර්ශන මණ්ඩල ප්‍රධානීන්ගෙන් ඉල්ලා තිබේ. චිත්‍රපට නැරඹීම වෙනුවෙන් මාධ්‍යවේදීන් සඳහා ජාතික චිත්‍රපට සංස්ථාව විසින් ලබාදෙනු ලබන නිදහස් මාධ්‍ය ප්‍රවේශ පත්‍රය පිළිබඳ වත්මන්හි උද්ගතවී ඇති තත්ත්වය සම්බන්ධයෙන් සිය කනගාටුව පළ කරමින් ප්‍රදර්ශන මණ්ඩල ප්‍රධානීන්ට ලිපියක් යොමුකරමින් හෙතෙම මේ බව දන්වා ඇත. මෑතක සිට ඇතැම් සිනමාශාලාවලදී මාධ්‍ය‍වේදීන් බලවත් අපහසුතාවට පත්වන අයුරින් හා ජාතික චිත්‍රපට සංස්ථාවද අපකීර්තියට පත්වන අයුරින් අදාළ ප්‍රවේශ පත්‍රය ප්‍රතික්ෂේප කිරීමට සිනමාහල් කළමනාකාරීත්ව විසින් කටයුතු කිරීම පිළිබඳ අවධානය යොමුකරමින් සංස්ථා සභාපතිවරයා මෙම ලිපිය යොමුකර ඇති බව සඳහන්ය. මෙම ප්‍රවේශ පත්‍රය ප්‍රතික්ෂේප කිරීමට අදාළව සිනමාශාලා විසින් අත්තනෝමතික ලෙස එවැනි තීරණයක් ගනු ලැබුවේනම් ඒ සම්බන්ධයෙන් ජාතික චිත්‍රපට සංස්ථාව දැනුවත් කළ යුතුව තිබුණු බවද ,එකී සදාචාරාත්මක යුතුකම මෙතෙක් ඉටුවී නොමැති බවද සභාපතිවරයා සිය ලිපියෙන් පෙන්වාදී තිබේ. කෙසේ වෙතත් පවත්නා තත්ත්වය යටතේ මෙම වර්ෂය සඳහා නිකුත් කර ඇති ප්‍රවේශපත්‍රයට අනුකූලතාවය දක්වන ලෙසත්,2013 වර්ෂය සඳහා නිදහස් ප්‍රවේශපත්‍ර නිකුත් කිරීම සම්බන්ධයෙන් සියලු පාර්ශවයන් එක්වී පොදු ප්‍රතිපත්තිමය තීරණයක් ගැනීමට කටයුතු කළ හැකි බවත් සභාපතිවරයා සිය ලිපිය මගින් වැඩිදුරටත් කියා සිටියි.", "URL": "https://sinhala.adaderana.lk/news.php?nid=26950", "Category": null, "Parent URL": null}