{"Source": "Adaderana", "Timestamp": "April 8, 2019 08:41 pm", "Headline": "ජාත්‍යන්තරයේ පමණක් නොව රටේ ජනතාවගේ ද විශ්වාසය අවශ්‍යයි", "News Content": "ආර්ථිකය ගොඩ නගන්නට නම් ජාත්‍යන්තරයේ පමණක් නොව රටේ ජනතාවගේ ද විශ්වාසය ඇති විය යුතු බව අමාත්‍ය සාගල රත්නායක මහතා පවසයි. පසුගියදා කඹුරුපිටිය ප්‍රාදේශීය ලේකම් කාර්යාලයේ පැවති ඉඩම් බලපත්‍ර 89ක් බෙදා දීමේ උත්සව අවස්ථාවට සහභාගී වූ අග්‍රාමාත්‍ය කාර්ය මණ්ඩල ප්‍ර‍ධානී, වරාය හා නාවික කටයුතු සහ දක්ෂිණ සංවර්ධන අමාත්‍ය සාගල රත්නායක මහතා මේ බව පැවසියය. මේ රජය සංවර්ධන වැඩ රාශියක් මේ වන විට කර ඇති අතර ඉදිරියටද විශාල වශයෙන් සංවර්ධන වැඩ කිරීමට සැලසුම් කර ඇති බවද, මේ රජයේ තිබෙන විශාලම අඩුපාඩුව ක්‍රියාත්මක කරන සංවර්ධන වැඩ පිළිවෙල ජනතාව ඉදිරියේ ප්‍රකාශ නොකිරීම බව එහතා එහිදි ප්‍රකාශ කළේය. තවද රට තුල ආර්ථිකය ශක්තිමත් කිරීමට නම් ජාත්‍යන්තරයේ පමණක් නොව රට තුල සිටින ජනතාවගේ ද, ව්‍යාපාරිකයන්ගේ ආදී විවිධ අංශයන්හි විශ්වාසය පවතින රජය කෙරෙහි, පාලකයන් කෙරෙහි ඇති කළ යුතු බවද අමාත්‍යවරයා පැවසීය. මෙහිදී වැඩිදුරටත් අදහස් දැක්වූ අමාත්‍යවරයා, “වත්මන් රජය සංවර්ධන වැඩ රාශියක් මේ වන විට සිදු කර ඇති අතර ඉදිරියටද විශාල වශයෙන් සංවර්ධන වැඩ කිරීමට සැලසුම් කර ඇති තිබෙනවා. නමුත් මේ රජයේ අඩුපාඩුව වන්නේ කරන සංවර්ධන වැඩ කටයුතු ජනතාව ඉදිරියේ ප්‍රකාශ නොකිරීමයි. අගමැතිතුමා, මම, අනෙකුත් මැති ඇමතිවරු, ප්‍රාදේශීය මන්ත්‍රීවරු රජයේ වැඩ පිළිවෙල පිළිබඳව ජනතාව අතරේ ප්‍රකාශ නොකිරීම විශාල ලෙස මේ රජයට පාඩුවක් වී තිබෙනවා. රට තුල, ගම තුල පාරවල් හැදෙනවා, පාලම් බෝක්කු හැදෙනවා. නමුත් කවුරුවත් දන්නේ නෑ කවුද මේ සංවර්ධනය කරන්නේ කියලා. සමහරු හිතන්නේ ඉබේම මේ සංවර්ධනය වුණා කියලයි. නමුත් සත්‍ය නම් රටක සංවර්ධනය ඉබේම වෙන්නේ නෑ. එය කවුරුන් හෝ මෙහෙය වන්න ඕනෑ. ප්‍රතිපත්තියක් හදන්න ඕනෑ. සල්ලි හොයන ක්‍රමයක් තිබෙන්න ඕනෑ. එම සංවර්ධන වැඩ කටයුතු මේ රජය විසින් මෙහෙය වනවා. අපි රට ණය බරකට ඇදල දාලා එය කරනවාද නැත්නම් රටේ ආර්ථිකය දියුණු කරලා එය කරනවාද කියලා අපි හොදින් සිතා බැලිය යුතු දෙයක් වෙනවා. ඒ වගේම මෙ රජය ක්‍රියාත්මක කරන සංවර්ධන වැඩ පිළිවෙල පිළිබදව ජනතාව දැනුවත් කිරීමේ වැඩ පිළිවෙලද කළ යුතු වෙනවා. ඒ වගේම අපි කරන සංවර්ධන කටයුතු දින කිහිපයකින් විනාශ වෙලා යන ආකාරයට කරනවාද නැත්නම් පරම්පරා ගණනාවකට එය ආරක්ෂා වෙන පරිදි, තත්ත්වයන්ට අනුකූලව, පිළිවෙලකට, නියමිත කාලය පවතින ආකාරයට කරනවද යන්න සිතා බැලිය යුතු වෙනවා. අපි ඒ නිවැරදි පිළිවෙලට වැඩ කරන්න පටන් අරගෙන තියෙන්නේ. ඒක ලේසි වැඩක් නෙවෙයි. එය ක්‍රමවත්ව කරගෙන එන එක පහසු දෙයක් නෙවෙයි. ඒ සදහා තමයි ජනතාව තුල, රට තුල විශ්වාසය ඇති වෙන්න ඕනෑ. ව්‍යාපාරිකයන් තුල විශ්වාසය ඇති වෙන්න ඕනෑ. ”යැයි පැවසීය.", "URL": "https://sinhala.adaderana.lk/news.php?nid=107653", "Category": null, "Parent URL": null}