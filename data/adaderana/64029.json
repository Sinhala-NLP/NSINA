{"Source": "Adaderana", "Timestamp": "September 12, 2016 12:21 pm", "Headline": "ආණ්ඩුව නිවටව නිහඬව සිටියොත් මොකක් වෙයිද?", "News Content": "ශ්‍රී ලංකාණ්ඩුව නිවටව නිහඬව බලා සිටියොත් පිරබාහරන්-බාලසිංහම් දෙපළට බැරි වුණු දේ සම්බන්දන් - විග්නේශ්වරන් දෙබෑයින් විසින් සිදුකරනු ඇති බව පිවිතුරු හෙළ උරුමයේ නායක,පාර්ලිමේන්තු මන්ත්‍රී උදය ගම්මන්පිල මහතා පවසයි.හෙතෙම මේ බව කියා සිටියේ අද(12)කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.පසුගිය පාර්ලිමේන්තු මැතිවරණයේ දී එජාපය කිව්වා මාස හැටෙන් අලුත් රටක් කියලා. මතක තියා ගන්න රට අලුත් කරන්න නොවේ ජන වරම ඉල්ලුවේ. අලුත් රටක් හදන්නයි ජන වරම ඉල්ලුවේ. ඒ කියන්නේ ලෝක සිතියමට තවත් රටක් එකතුකරන්න. ජනතාවත් පෙළ සැදී ගිහින් අලියාට කතිරය ගැහුව්වා. තවම මාස හැටෙන් ගත වුණේ මාස 13යි. මෙන්න ඒ අලුත් රට මතුවෙලා.මේ වෙනකොට ඩෙන්මාර්කයෙන් දෙමළ ඊලම වෙනම රටක් විදිහට මතුවෙවා. ඩෙන්මාර්ක් ආගමන විගමන දෙපාර්තමේන්තුවේ වීසා ලබා දීමේ දී තමන් උපන් රට තෝරා ගන්න ලැයිස්තුවක් ඉදිරිපත් කරනවා. ඒ ලැයිස්තුවේ තිබෙනවා දෙමළ ඊළම. මීට කලින් ඔස්ට්‍රේලියානු සංඛ්‍යා ලේඛණ දෙපාර්තමේන්තුව පැවැත්වූ විද්‍යුත් සංගණනයේ දී තමන් උපන් රට තෝරා ගන්නා ලැයිස්තුවට දෙමළ ඊළම ඇතුළත් කර තිබුණා. තානාපති කාර්යාලය කිසිම දෙයක් කලේ නෑ. ඒ රටේ ජීවත් වන ලාංකික ජනතාවගේ බලවත් විරෝධය හමුවේ එය වෙනස් කරන්න ඔස්ට්‍රේලියානු ආණ්ඩුව එකඟ වුණා. එම සංගණනයත් ඉවර වෙලා ලංකාව තුළත් මීට එරෙහිව විරෝධතා ඇතිවෙද්දි තමයි මෙරට විදේශ කටයුතු අමාත්‍යංශය මේ පිළිබඳව සිය විරෝධය පළ කළේ.ස්වාධීන රටක් බිහි වීමේ දී භූමියක් තිබීමට වඩා වැදගත් වන්නේ වෙනත් රටවල් පිළි ගැනීමයි. පලස්තීනයට මෑතක් වන තුරු භූමියක් තිබුණේ නෑ. නමුත් ලෝකයේ බහුතර රටවල් පිළිගත් නිසා එක්සත් ජාතින්ගේ සංවිධානයේ සාමාජිකත්වය පවා තිබෙනවා. තිබ්බතයටත් භූමියක් නැතත් ඉන්දියාව ඇතුළු රටවල් ගණනාවක් පිළිඅරන් තිබෙනවා. අනිත් පැත්තෙන් තායිවානයට ශ්‍රී ලංකාවෙන් හරි අඩක පමණ භූමියක් ඇතත් ලෝකය තවම පිළිඅරන් නෑ. මේ පසුබිම හේතුවෙන් දෙමළ ඊලාම් සටන පැරදුනු පසුව, රාජ්‍ය තාන්ත්‍රික මෙහෙයුමක් හරහා දෙමළ ඊළාම් රාජ්‍යය දිනා ගැනීම සදහා 2010 දී දෙමළ බෙදුම්වාදින් වී රුද්‍රකුමාරන් අගමැති කරලා බිමක් නැති රාජ්‍යයක් බිහි කළා. ඔවුන් එය හඳුන්වන්නේ Transnational Government of Tamil Eelam හෙවත් ජාත්‍යන්තරව පැතිරුණු දෙමළ ඊලාම් ආණ්ඩුව ලෙසයි. ඔවුන් තමන්ව පිළිගන්නා මෙන් ලෝකය පුරා රාජ්‍ය තාන්ත්‍රික සටනක් දියත් කරලා තිබෙන්නේ. මේ පිළිබඳ ශ්‍රී ලංකාණ්ඩුව නිවටව නිහඬව බලා සිටියොත් පිරබාහරන් බාලසිංහම් දෙපළට බැරි වුණු දේ සම්බන්දන් - විග්නේශ්වරන් දෙබෑයෝ කරාවි.", "URL": "https://sinhala.adaderana.lk/news.php?nid=64029", "Category": null, "Parent URL": null}