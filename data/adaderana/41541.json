{"Source": "Adaderana", "Timestamp": "March 4, 2014 09:07 pm", "Headline": "ගංජා ඇද්ද සුරාබදු නිලධාරියා මාට්ටු ", "News Content": "ගංජා තොගයක් සමඟ සුරාබදු නිලධාරියෙකු, කාන්තාවක සහ තවත් පුද්ගලයෙකු මුන්දලම පොලීසිය විසින් අත්අඩංගුවට ගෙන තිබේ. ඊයේ(03) රාත්‍රී 7.15 ට පමණ මුන්දලම - කිරිමට්ටාව ප්‍රදේශයේදී මෙම පුද්ගලයින් අත්අඩංගුවට ගෙන ඇති බව අප වාර්තාකරු පැවසුවේය. අත්අඩංගුවට ගෙන ඇත්තේ පුත්තලම සුරාබදු කාර්යාලයට අනියුක්තව සේවය කරන සුරාබදු නියාමකවරයෙකු, මුන්දලම කරතන්විල්ලුව පදිංචිකරුවෙකුව සහ කිරිමට්ටාව පදිංචිකාරියක් බව පොලීසිය සඳහන් කළේය. සැකකරුවන් සන්තකයේ තිබී ගංජා ග්‍රෑම් 246 ක් පොලිස් බාරයට ගෙන ඇත. මුන්දලම - කිරිමට්ටාව පදිංචිව සිටින ගංජා රාංජා නම් වු සැකාකරියට අලවි කිරීම සඳහා කිසියම් අයෙකු විසින් ගංජා තොගයක් ගෙන එන බවට මුන්දලම පොලීසියේ ස්ථානාධිපතිවරයාට තොරතුරක් ලැබී තිබුණි. ඒ අනුව මුන්දලම - කරතන්විල්ලුව පදිංචි සැකකරු ගංජා ගෙනවිත් සැකකාර කාන්තාවට ලබා දෙන විට පොලීසිය විසින් වැටලීම සිදු කර ඇත. සැකකරු කාන්තාවට ගංජා ලබා දෙන විට සුරාබදු නියාමක වරයාද එම ස්ථානයේ සිට ඇත.ඒ අනුව ඔහුවද පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති කරතන්විල්ලුව පදිංචිකරුවා ප්‍රදේශයට ගංජා ගෙනවිත් බෙදා හරින අයෙකු බවත්,කිරිමට්ටාව පදිංචිකාරිය කුඩා ප්‍රමාණයේ පැකට් සකස් කර ගංජා අලවි කිරීමේ නිරතවන අයෙකු බවටද පොලීසිය විසින් හඳුනාගෙන ඇත.", "URL": "https://sinhala.adaderana.lk/news.php?nid=41541", "Category": null, "Parent URL": null}