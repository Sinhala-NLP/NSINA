{"Source": "Adaderana", "Timestamp": "November 8, 2018 09:08 am", "Headline": "රෙද්දක් ඇඳන් පාර්ලිමේන්තු යන්න බෑ-ස්වාධීන වෙලා මහින්දට සහය දෙනවා", "News Content": "පාර්ලිමේන්තුවේ බහුතරය පෙන්වීම සඳහා අග්‍රාමාත්‍ය මහින්ද රාජපක්ෂ මහතාට සහය පළ කළ ද, තමන් පාර්ලිමේන්තුව තුළ ස්වාධින මන්ත්‍රීවරයෙකු ලෙස කටයුතු කරන බව කුමාර වෙල්ගම මහතා පවසයි. ඔහු පෙන්වාදෙන්නේ පවතින අර්බුධකාරී තත්ත්වය හේතුවෙන් රට බරපතළ අර්බුදයකට මුහුණ දී සිටින බවයි. සිය ස්ථාවරය සම්බන්ධයෙන් මාධ්‍ය වෙත අදහස් දක්වමින් කුමාර වෙල්ගම මන්ත්‍රීවරයා මෙම අදහස් පළ කළේය. අද වන විට රජයේ කාර්යාලවල කිසිදු වැඩක් නිසි ලෙස සිදු නොකෙරන්නේ අගමැතිවරයෙකු නිසි ලෙස නොමැති වීම නිසා බව ද පැවසු කුමාර වෙල්ගම මහතා එක් අගමැතිවරයෙක් අගමැති කාර්යාලය තුළත් තවත් කෙනෙක් අරලියගහ මන්දිරය තුළත් ජීවිත් වීමෙන් රටට කිසිදු ප්‍රයෝජනයක් නොමැති බව ද පැවසීය. කවුරුන් හෝ බලය අඩු කෙනා වහාම තනතුරින් ඉවත් විය යුතු බව අවධාරණය කළ ඔහු මීට වඩා යහපත් ක්‍රමවේදයක් අනුව අගමැතිධූරය මහින්ද රාජපක්ෂ මහතාට ලබා ගැනීමට තිබු බව ද කියා සිටියේය. සියලු කටයුතු ආණ්ඩුක්‍රම ව්‍යවස්ථාව අනුව සිදුවිය යුතු බවත්, තමාට රෙද්දක් ඇඳ ගෙන පාර්ලිමේන්තුව තුළ අසුන් ගැනීමට අසීරු බව ද ඔහු සඳහන් කරයි. අද වන විට කොහොම වුණත් හිත යට ගින්දරක් ඇති බවත්, පාර්ලිමේන්තුව තුළ ස්වාධීනව සිටි මහින්ද රාජපක්ෂ මහතාට සහය ලබා දෙන බව ද වෙල්ගම මහතා කියා සිටියේය. තමා කිසි දිනෙක එක්සත් ජාතික පක්ෂයට නොයන බව ද මන්ත්‍රීවරයා මෙහිදී තරයේ අවධාරණය කළේය.", "URL": "https://sinhala.adaderana.lk/news.php?nid=98873", "Category": null, "Parent URL": null}