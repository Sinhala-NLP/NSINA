{"Source": "Adaderana", "Timestamp": "June 3, 2012 12:43 pm", "Headline": " බිබිල ප්‍රා.ලේ අත්අඩංගුවට", "News Content": "බිබිල ප්‍රාදේශීය ලේකම්වරයා පොලිස් අත්අඩංගුවට පත්ව තිබේ. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ ඊයේ ‍රාත්‍රී මොණරාගල රෝහලේ ඇතිවූ සිද්ධියක් සම්බන්ධයෙන් ප්‍රාදේශීය ලේකම්වරයා අත්අඩංගුවට ගෙන ඇති බවයි. රෝහල් පරිශ්‍රයට බලහත්කාරයෙන් ඇතුළු වීමේ චෝදනාව මත ප්‍රාදේශීය ලේකම්වරයා අත්අඩංගුවට ගෙන ඇති බව සඳහන්ය. අත්අඩංගුවට ගත් ප්‍රාදේශීය ලේකම්වරයා සම්බන්ධයෙන් වැඩිදුර පරීක්ෂණ ක්‍රියාත්මක කරන බව අජිත් රෝහණ මහතා සඳහන් කළේය. මේ අතර ඊයේ රාත්‍රීයේ මොණරාගල රෝහලේ ඇතිවූ සිද්ධිය සම්බන්ධයෙන් රජයේ වෛද්‍ය නිලධාරීන්ගේ සංගමය සිය අප්‍රසාදය පළ කරයි. සිද්ධිය පිළිබඳව අද දෙරණට අදහස් දැක්වූ රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නවීන් ද සොයිසා මහතා කියා සිටියේ ඊයේ රාත්‍රී 10.30ට පමණ මෙම ප්‍රාදේශීය ලේකම්වරයා බීමතින් රෝහලට පැමිණ එහි කායික රෝග විශේෂඥ වෛද්‍යවරයාගේ රාජකාරියට බාධා කර ඇති බවයි. එසේම ප්‍රාදේශීය ලේකම්වරයා සමග පැමිණි පිරිස් විසින් විශේෂඥ වෛද්‍යවරයාගේ වාහනයේ අංකය ලියාගෙන ඔහුට තර්ජනය කොට පිටත්ව ගොස් ඇති බවත්,මේ සම්බන්ධයෙන් අපක්ෂපාතී විමර්ශනයක් සිදුකරනු ඇතැයි රජයේ වෛද්‍ය නිලධාරීන්ගේ සංගමය විශ්වාස කරන බවත් සොයිසා මහතා අද දෙරණට කියා සිටියේය. යම් හෙයකින් අපක්ෂපාතී විමර්ශනයක් සිදුනොකොට නීත්‍යනුකූලව නිසි ක්‍රියාමාර්ගයක් ගැනීමට කිසිවෙකු විසින් බාධා කරනු ලැබුවහොත් ඊට එරෙහිව වෘත්තීය ක්‍රියාමාර්ගයක් ගන්නා බවටද ඔහු අනතුරු ඇඟවීමක් කළේය.", "URL": "https://sinhala.adaderana.lk/news.php?nid=24726", "Category": null, "Parent URL": null}