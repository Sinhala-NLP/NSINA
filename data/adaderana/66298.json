{"Source": "Adaderana", "Timestamp": "November 22, 2016 01:28 pm", "Headline": " දෙවන අදියර යටතේ ඖෂධ මිල පහත දමන්න යයි", "News Content": "ඖෂධ සමාගම්වල මූල්‍ය ප්‍රතිපාදන මත උත්සව හා රැස්වීම් නොපවත්වන ලෙස සෞඛ්‍ය අමාත්‍ය රාජිත සේනාරත්න මහතා වෛද්‍ය සංගම්වලින් ඉල්ලීමක් කරයි.ජාතික ඖෂධ නියාමන අධිකාරියේ විශේෂ නිරීක්ෂණ චාරිකාවකට එක්වීමෙන් අනතුරුව මාධ්‍ය වෙත අදහස් දක්වමින් සෞඛ්‍ය අමාත්‍යවරයා මේ බව ප්‍රකාශ කර තිබේ.මෙහිදී අදහස් දැක්වු සෞඛ්‍ය අමාත්‍යවරයා සඳහන් කළේ ඖෂධ මිල සූත්‍රය ක්‍රියාත්මක කිරීමේ දී ඇතැම් සමාගම් තමන්ට බලපෑම් එල්ල කළ බවයි.එහෙත් එම කිසිඳු බලපෑමකට තමන් බිය නොවූ බවත්, ඖෂධ මිල අඩු කිරීමෙන් එහි සහනය ජනතාවට ලබාදීමට කටයුතු කළ බව ද ඔහු සඳහන් කළේය.මෙරට ඉතිහාසයේ ඖෂධ මිල මේ ආකාරයට අඩුකළ පළමු අවස්ථාව මෙය බව සෞඛ්‍ය අමාත්‍යවරයා සඳහන් කර සිටියේය.දෙවන අදියර යටතේ ද මිල අධික ඖෂධවල මිල පහත හෙළීමට කටයුතු කරන බව සෞඛ්‍ය අමාත්‍යවරයා සඳහන් කළේය.ඖෂධ නියාමන අධිකාරිය ක්‍රියාත්මක අධිකාරියක් බවට පත් කළ යුතු බව සඳහන් කළ අමාත්‍යවරයා මෙම ආයතනය තුළ හඳුනාගත් සියලුම ගැටළුවලට විසඳුම් ලබාදීමට කටයුතු කරන බව ද සඳහන් කර සිටියි.", "URL": "https://sinhala.adaderana.lk/news.php?nid=66298", "Category": null, "Parent URL": null}