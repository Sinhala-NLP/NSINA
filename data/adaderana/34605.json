{"Source": "Adaderana", "Timestamp": "June 3, 2013 04:25 pm", "Headline": "බස් මගීන්ගේ දුක් ගැනවිලි සලකා බලයි", "News Content": "ජාතික ගමනාගමන කොමිෂන් සභාවට දෛනිකව ලැබෙන මහජන පැමිණිලි විභාග කිරීමේ විශේෂ සේවාවක් හෙට (04) ක්‍රියාත්මක කිරීමට ජාතික ගමනාගමන කොමිෂන් සභාව සැලසුම් කර තිබේ. ඒ අනුව හෙට පෙරවරු 8.30 සිට පස්වරු 4.00 දක්වා විශේෂ විමර්ශන කමිටු හයක් මගින් පැමිණිලි විභාග කිරීමට නියමිතය. කොළඹ උද්‍යාන පාරේ පිහිටි කොමිෂන් සභා ශ්‍රවණාගාරයේ දී පැමිණිලි විභාග කිරීම සිදුකරන බව ජාතික ගමනාගමන කොමිෂන් සභාවේ මාධ්‍ය ඒකකය ප්‍රකාශ කළේය. මාර්තු මස 20 වැනිදා සිට මැයි මස 15 වන දින දක්වා 1955 ක්ෂණික ඇමතුම් සේවාවට ලැබුණු පැමිණිලි හෙට දිනයේ විභාග කිරීමට නියමිතය. පැමිණිලි සම්බන්ධයෙන් වැරදිකරුවන් බවට පත් වන පුද්ගලයින්ට අදාළ දඩුවම් ලබාදීමට ද විමර්ශන කමිටු වෙත උපදෙස් ලබාදී තිබේ.", "URL": "https://sinhala.adaderana.lk/news.php?nid=34605", "Category": null, "Parent URL": null}