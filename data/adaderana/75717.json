{"Source": "Adaderana", "Timestamp": "July 28, 2017 01:21 pm", "Headline": "රැඳවියන් 27ක් මියයෑම-යළි පරීක්ෂණ සිදුකරයි ද?", "News Content": "වැලිකඩ බන්ධනාගාර ගැටුමෙන් රැඳවියන් 27 දෙනෙකු මියයාම සම්බන්ධයෙන් විධිමත් පරික්ෂණයක් පවත්වන ලෙස පොලිස්පතිවරයාට නියෝගයක් නිකුත් කරන ලෙස ඉල්ලා ගොනු කර ඇති පෙත්සම සලකා බැලීමට අභියාචනාධිකරණය විසින් දින නියම කර තිබේ. සුදේෂ් නන්දිමාල් ද සිල්වා නම් රැඳවියෙකු විසින් අදාළ පෙත්සම ඉදිරිපත් කර තිබූ බව අද දෙරණ වාර්තාකරු සඳහන් කළේය. මෙම සිද්ධිය සම්බන්ධයෙන් පොලිසිය විසින් මේ දක්වා විධිමත් පරික්ෂණයක් පවත්වා සැකකරුවන් අත්අඩංගුවට ගෙන නොමැති බව පෙත්සම්කරු සිය පෙත්සම මඟින් අභියාචනාධිකරණයට පෙන්වා දී තිබේ. ඒ අනුව පෙත්සම සලකා බැලීම සැප්තැම්බර් මස 12 වනදා සිදු කිරිමට අභියාචනාධිකරණය නියම කළ බව අද දෙරණ අධිකරණ වාර්තාකරු පවසයි.2012 අගෝස්තු මස 09 වන දින වැලිකඩ බන්ධනාගාරය තුළ සිදුකළ හදිසි මෙහෙයුමක් අතරතුර රැඳවියන් හා ආරක්ෂක අංශ අතර ගැටුමක් ඇතිවූ අතර එහි ප්‍රතිඵලයක් ලෙස රැඳවියන් 27 දෙනෙකු ජීවිතක්ෂයට පත්විය.", "URL": "https://sinhala.adaderana.lk/news.php?nid=75717", "Category": null, "Parent URL": null}