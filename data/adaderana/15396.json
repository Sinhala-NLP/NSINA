{"Source": "Adaderana", "Timestamp": "April 10, 2011 09:43 pm", "Headline": " අලුත් අවුරුද්දට ප්‍රාර්ථනා පමණක් ප්‍රමාණවත් නොවේ..!", "News Content": "63 වසරක් දිග රැවටිල්ල නිම කොට ජනතා ජයග‍්‍රහණ ඇති, සැමට ප‍්‍රජාතන්ත‍්‍රවාදය හා සමාජ සාධාරණත්වය සහතික කරන සමාජයක් නිර්මාණය කළ යුතු බව ජනතා විමුක්ති පෙරමුණ පවසයි. ඒ වෙනුවෙන් අධිෂ්ඨානයෙන් යුතුව සංවිධානය විය යුතු බවත් සටන් කළ යුතු බවත් ජ.වි.පෙ නායක සෝමවංශ අමරසිංහ මහතාගේ අත්සනින් යුතුව නිකුත් කරනු ලැබූ අවුරුදු පණිවිඩයේ සඳහන් වේ. එකී අවුරුදු පණිවිඩය පහත පරිදි වේ. පැරණි වැරදි නිවැරදි කර ගනිමින් අලූත් ආරම්භයක් පිළිබඳ අලූත් බලාපොරොත්තු ජනිත කරන සිංහල-දෙමළ අලූත් අවුරුද්ද උදා වී ඇත. පළමු කොටම ලැබූ අලූත් අවුරුද්ද සුබ නව වසරක් වේවායි සියලූ දෙනාටම ජනතා විමුක්ති පෙරමුණේ සුභාශිංසන පිරිනමමු. අලූත් අවුරුද්ද සමරන අතරේදීම අවධානයට ලක් කළ යුතු කරුණු කිහිපයක්ද ඇති බව අපේ විශ්වාසයයි.ජාති භේදයකින් තොරව සිංහල, දෙමළ සියලූ දෙනා අලූත් අවුරුද්දේ එකම නැකතකින් ලිප් ගිනි මොලවති. එය ඉතා උත්කෘෂ්ඨ අවස්ථාවකි. එහෙත්, භෞතික වශයෙන් සියලූදෙනා එකම නැකතකින් ගිනි දැල්වුවද, ඒ සියලූ දෙනාගේම හදවත් එකම සහෝදරාත්මක හැඟීමකින් ප‍්‍රභාෂ්වර වන්නේද යන්න සැක සහිතය. යුද්ධය නිමා වී වසර දෙකක් ඉක්ම යමින් තිබුණද එම ජයග‍්‍රහණය ශ‍්‍රී ලාංකේය සමාජයට ලැබී නැත. එය ලබා දීමට පාලකයින් සමත්ව නැත. ඒ නිසා මේ අලූත් අවුරුද්ද තුළදී සැබෑ ආධ්‍යාත්මික අරමුණු මුදුන් පත් කර ගැනීම සඳහා අප අදිටන් කර ගත යුතුය. ජ්‍යෝතිෂයට අනුව අලූත් අවුරුද්ද යනු සූර්යා මීන රාශියේ සිට මේෂ රාශියට මාරු වීමයි. පසුගිය වසර 63 පුරාවටම විවිධ රාශීන් හරහා එකම දුෂ්ට චක‍්‍රයක ගමන් කළ ලාංකේය සමාජය නව රාශීන් සහිත නව චක‍්‍රයක් දක්වා ගමන් කළ යුතුය. මෙතෙක් ආ ගමන් මග තුළ ශ‍්‍රී ලංකාවේ පැවති ආණ්ඩු එකක්වත් බහුතර ජනතාවට මන්ද පෝෂණය, ලෙඩ රෝග, අසාධාරණය හා අසහනය හැර ජයග‍්‍රහණ ලබාදීමට සමත්ව නැත. ඒ නිසා ජනතාවට ජයග‍්‍රහණ සහිත නව ගමන් මගක් වෙත ලාංකේය සමාජය ගෙන යාමට අප අදිටන් කර ගත යුතුය. සිංහල-දෙමළ අලූත් අවුරුද්ද සූර්ය මංගල්‍යයකි. හිරු මුළු රටටම එක සේ ආලෝකය ලබාදෙන නමුත් එහි ප‍්‍රතිලාභ ජනතාව අතර බෙදී යන්නේ බරපතළ විෂමතා සහිතවය. නිෂ්පාදනයේ ප‍්‍රතිලාභ සුළු පිරිසක් අත ගොඩගැසෙන අතර බහුතර ජනතාවට උරුම වන්නේ පීඩනයයි. මේ ක‍්‍රමය වෙනස් විය යුතුය. හිරු තම ආලෝකය සාධාරණව බෙදන්නා සේ සමාජයේ ප‍්‍රතිලාභ සියලූ දෙනා අතරේ බෙදී යන සාධාරණ සමාජයක් බිහි කිරීමට අපි අදිටන් කර ගත යුතුය. 63 වසරක් දිග රැවටිල්ල නිම කොට ජනතා ජයග‍්‍රහණ ඇති, සැමට ප‍්‍රජාතන්ත‍්‍රවාදය හා සමාජ සාධාරණත්වය සහතික කරන සමාජයක් නිර්මාණය කළ යුතුය. ඒ වෙනුවෙන් අධිෂ්ඨානයෙන් යුතුව සංවිධානය විය යුතුය. සටන් කළ යුතුය. ලැබූ අලූත් අවුරුද්ද තුළදී හුදු බලාපොරොත්තු හා ප‍්‍රාර්ථනා පමණක් ප‍්‍රමාණවත් වන්නේ නැත. ඒවා ඉටු කර ගැනීමට ක‍්‍රියාමාර්ග අවශ්‍යය. ක‍්‍රියාත්මක විය යුතුය. එබැවින් යහපත් සමාජයක් ගොඩනැගීමට සක‍්‍රිය ලෙස දායක වීමට උදා වූ සිංහල-දෙමළ අලූත් අවුරුද්දේදී අදිටන් කර ගන්නා ලෙස අපි ඉල්ලා සිටිමු.", "URL": "https://sinhala.adaderana.lk/news.php?nid=15396", "Category": null, "Parent URL": null}