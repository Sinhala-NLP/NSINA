{"Source": "Adaderana", "Timestamp": "July 9, 2018 05:42 pm", "Headline": "දිවියෙක් නිසා නැවතත් ජනතාව බියෙන්-වනජීවි නිලධාරීන්ගෙන් විසඳුමක් නෑ", "News Content": "තලවකැලේ සවුත් මඩකුඹුර රෝහල අවට පරිශ්‍රයේ දිවියෙකු පැටවුන් දෙදෙනෙකු සමඟ සැරිසැරීම හේතුවෙන් ප්‍රදේශවාසීන් භීතියට පත්ව සිටින බව වාර්තා වෙයි. ප්‍රදේශයේ ජනතාව චෝදනා කරන්නේ අවස්ථා කිහිපයකදීම වනජීවි නිලධාරීන් දැනුවත් කරමින් විසඳුම් ඉල්ලා සිටියත් අද වන තෙක් ඒ කිසිවක් ක්‍රියාත්මක නොවු බවයි. තලවකැලේ පොලිස් බල ප්‍රදේශයට අයත් තලවකැලේ සවුත් මඩකුඹුර ප්‍රාදේශීය රෝහල අවට දිවි පැටවුන් දෙදෙනෙකු සමඟ ගැවසීමෙන් වතු ජනතාව, රෝහලට පැමිණෙන රෝගීන් හා රෝහල් කාර්ය මණ්ඩලය මෙලෙස තැතිගෙන සිටියි. දැනට මසකට ආසන්න කාලයක සිට මෙම දිවියන් මෙහි සැරිසරන බව ප්‍රදේශවාසීන් මෙන්ම රෝහල් කාර්ය මණ්ඩලයද දැක ඇති අතර අද වන විට තමන්ට දැඩි ජීවිත අවදානමක් ඇති බව ඔවුන් පවසයි. සිය නිවෙස්වල විසු සුනඛයින්ද රාත්‍රි කාලයේ අතුරුදන් වන බවත් මේ හේතුවෙන් ළමුන් පාසල් යැවීමටද එම ජනතාව බියක් දක්වන බවත් අප වාර්තාකරු සඳහන් කළේය. පවතින මෙම ගැටලුව සම්බන්ධයෙන් අවස්ථා ගණනාවකදීම මහනුවර වණජීවි නිලධාරීන්ට ප්‍රදේශවාසීන් මෙන්ම රෝහල් බලධාරීන්ද දුරකථනයෙන් කතාකර පවතින තත්ත්වය පිළිබඳ තොරතුරු ලබා දුන්නද ඒ කිසිවක් මේ වන තෙක් ක්‍රියාත්මක නොවු බවට ඔවුන් මැසිවිලි නගයි.", "URL": "https://sinhala.adaderana.lk/news.php?nid=92255", "Category": null, "Parent URL": null}