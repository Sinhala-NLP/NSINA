{"Source": "Adaderana", "Timestamp": "October 16, 2011 08:21 am", "Headline": "එල්.ටී.ටී.ඊය තහනම් කරන්නැයි නෝර්වෙන් ඉල්ලයි", "News Content": "එල්.ටී.ටී.ඊ සංවිධානය යළි තහනම් කිරීම කෙරෙහි නෝර්වේ රජයේ අවධානය යොමු කළ යුතු බව අමාත්‍ය නිමල් සිරිපාල ද සිල්වා මහතා පවසයි. නෝර්වේ විදේශ කටයුතු අමාත්‍ය ජොහාන් ගාර් ස්ටෝර් සහ නෝර්වේ සංවර්ධන කටයුතු අමාත්‍ය එරික් සෝල්හයිම් යන මහත්වරුන් ඇතුළු නියෝජිත පිරිසක් සමඟ පැවති සාකච්ඡා වල දී අමාත්‍යවරයා මෙම ඉල්ලීම කර තිබේ. මේ දින වල නෝර්වේ සංචාරයක නිරතව සිටින අමාත්‍ය නිමල් සිරිපාල ද සිල්වා සහ අනුර ප්‍රිය දර්ශන යාපා යන මහත්වරුන් මෙම සාකච්ඡා සඳහා එක්විය. එහි දී අමාත්‍ය නිමල් සිරිපාල ද සිල්වා මහතා පෙන්වා දී ඇත්තේ යළි ගොඩනැගීමේ වැඩපිළිවෙල සඳහා බලපෑම් සහ බාධක වලින් තොරව කටයුතු කිරීමේ අවස්ථාව ශ්‍රී ලංකාවට හිමි විය යුතු බවයි. ඒ සඳහා කාලය සහ අවකාශය අවශ්‍ය බව අමාත්‍යවරයා සඳහන් කර තිබේ. නැවත ගොඩනැගීමේ කාර්යය සඳහා නෝර්වේ රජයේ සහය ලබා දෙන ලෙස ද අමාත්‍යවරයා එහිදී ඉල්ලා ඇති බව වාර්තා වේ..", "URL": "https://sinhala.adaderana.lk/news.php?nid=19385", "Category": null, "Parent URL": null}