{"Source": "Adaderana", "Timestamp": "January 6, 2013 05:15 pm", "Headline": "නගරාධිපති කුණු අල හොයයි", "News Content": "මිනිස් ආහාරයට නුසුදුසු අලවලින් සෝටිස්, මාළුපාන් හා අල හොදි හැදූ බව කියන හෝටල් 3ට අද (06) සිල් තබා තවත් 10ට නඩු පවරන ලෙසට දඹුල්ල නගරාධිපති ජාලිය ඕපාත මහතා විසින් නිලධාරීන්ට දැනුම්දී තිබේ. දඹුල්ල නගරයේ හෝටල්වල මුළුතැන් ගෙයි දඹුල්ල නගරාධිපතිවරයා විසින් අද පරික්ෂාවට ලක් කළ බව අප වාර්තාකරු කියයි. ගබඩාවලින් ඉවතලන අල අඩුමුදලට දුන් නිසා අර්තාපල් මිලට ගත් බව එහිදී හෝටල් හිමියන් නගරාධිපතිවරයාට පැවසු බව ද ඔහු සඳහන් කරයි. ඒ අනුව දරුවන් සමග එම හොටල්වලින් ආහාර ගනිමින් සිටි අය අමතා නගරාධිපති ජාලිය ඕපාත මහතා සෝටිස් වැනි ආහාර නොගන්නා ලෙස දැන්වු බව ද අප වාර්තාකරු කියයි. දඹුල්ලේ මේ දිනවල හොඳ අල කිලෝවක් රුපියල් 85ට අලෙවි කෙරෙන අතර මෙම කුණු අලවලින් තෝරාගත් අල කිලෝවක් රුපියල් 35ට අලෙවි කෙරෙන බවද ඒ අනුව හෝටල් හිමියන් රුපියල් 50ක ලාභයක් ඉන් උපයන බවද ඔහු පවසයි.", "URL": "https://sinhala.adaderana.lk/news.php?nid=30543", "Category": null, "Parent URL": null}