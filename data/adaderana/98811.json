{"Source": "Adaderana", "Timestamp": "November 7, 2018 10:23 am", "Headline": "චණ්ඩියාට විලංගු වැටුණේ දෑස් නොපෙනෙන නිසා ද?", "News Content": "හබරණ කුඩා මීගස්වැව ප්‍රදේශයේ ජනතාවට තර්ජනයක් වී සිටි වන අලියාගේ ඇස් දෙකෙහිම පෙනීම දුර්වල බව වන ජීවී නිලධාරීන් පවසයි. දින තුනක විශේෂ මෙහෙයුමකින් අනතුරුව මෙම අලියා අල්ලා ගැනීමට හැකියාව ලැබී ඇත. හබරණ කුඩා මීගස්වැව ප්‍රෙද්ශයේ ජන ජීවිතයට තර්ජනයක් වෙමින් ප්‍රෙද්ශයේ සැරිසැරූ වන අලියා අල්ලා ගැනීම සඳහා වන ජීවී දෙපාර්තමේන්තුවේ වන අලි ඇල්ලීමේ විශේෂ කණ්ඩායමේ නිලධාරීන් සමඟ මින්නේරිය ජාතික වනෝද්ද්‍යානයේ වන ජීවී නිලධාරින් සහ සීගිරිය වනජීවී කාර්යාලයේ නිලධාරීන් එක්ව මෙහෙයුමක් ආරම්භ කරනු ලැබුවා. දින තුනක මෙහෙයුමකින් අනතුරුව එම අලියා නිර්වින්දනය කර අල්ලා ගැනීමට එම නිලධාරීන්ට හැකිවුණා. කෙසේ නමුත් මේ බව විට එම වන අලියා ප්‍රදේශයේ නිවාස 5කට පමණ හානි සිදුකර ඇති අතර හබරන - පොළාන්නරුව මාර්ගයේ ගමන්ගත් රථ වාහන කිහිපයකටද පහර දී තිබේ. ප්‍රදේශයට පවතින අධික වර්ෂාත් සමඟ වන අලියා ප්‍රවාහනය කිරීමට අපහසු වූ අතර පසුව ඊයේ(06) රාත්‍රියේ එම අලියා රැගෙන යාමට වනජීවී නිලධාරින් පියවර ගත්තේය. ඔවුන් සඳහන් කළේ මෙම අලියා හොරොව්පතාන අලි රැඳවුම් මධ්‍යස්ථානය වෙත භාර දීමට නියමිත බවයි.", "URL": "https://sinhala.adaderana.lk/news.php?nid=98811", "Category": null, "Parent URL": null}