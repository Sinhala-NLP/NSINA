{"Source": "Adaderana", "Timestamp": "January 17, 2014 01:12 pm", "Headline": "රුධිර පරිත්‍යාගශීලීන්ගේ ජාත්‍යන්තර දිනය මෙවර ලංකාවේ", "News Content": "මෙවර ලෝක රුධිර පරිත්‍යාගශීලීන්ගේ ජාත්‍යන්තර දිනය සැමරීමේ ගෝලීය වැඩසටහන ශ්‍රී ලංකාවේ පැවැත්වීමට තීරණය කර තිබේ. ලෝක සෞඛ්‍ය සංවිධානය විසින් මෙම තීරණය ගෙන ඇති බව සෞඛ්‍ය අමාත්‍යාංශය සඳහන් කළේය. සෑම වසරකම ජුනි මස 14 වන දින ලෝක රුධිර පරිත්‍යාගශීලීන්ගේ ජාත්‍යන්තර දිනය ලෙස නම් කර ඇත. රුධිර පාරවිලයන සේවාව සඳහා මෙරට රුධිර පරිත්‍යාගශීලීන් දක්වන උනන්දුව සහ කැපවීම සහ ජාතික රුධිර පාරවිලයන සේවාවේ පවතින සාර්ථකත්වය හේතුවෙන් මෙවර එම දිනය සැමරීම සඳහා ලෝක සෞඛ්‍ය සංවිධානය විසින් ශ්‍රී ලංකාව තෝරාගෙන ඇති බව සඳහන් වෙයි. 2004 වසරේ සිට ලෝක සෞඛ්‍ය සංවිධානය විසින් තෝරා ගන්නා රටක මෙම ජාත්‍යන්තර සැමරුම් උත්සවය පවත්වන අතර මීට පෙර කිසිදු දකුණු ආසියාතික රටක ජාත්‍යන්තර සැමරුම් උත්සවය පවත්වා නොමැති බව වාර්තා වෙයි.", "URL": "https://sinhala.adaderana.lk/news.php?nid=40416", "Category": null, "Parent URL": null}