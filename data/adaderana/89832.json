{"Source": "Adaderana", "Timestamp": "May 26, 2018 07:01 am", "Headline": "ගංවතුර තත්ත්වය අඩුවෙලා", "News Content": "‍දිවයිනේ ප්‍රදේශ කිහිපයකට බලපෑ ගංවතුර තත්වය පහව යමින් පවතින බව වාරිමාර්ග දෙපාර්තමේන්තුව පවසයි. කෙසේවෙතත් මහඔය පිටාර ගැලීම හේතුවෙන් ගිරිඋල්ල ප්‍රදේශයටත්, ගිං ගඟ පිටාර ගැලීම හේතුවෙන් ඇල්ලගාව ප්‍රදේශයටත්, කැලණිගඟ පිටාර ගැලීම හේතුවෙන් හංවැල්ල ප්‍රදේශයටත් තවදුරටත් ගංවතුර අවදානම පවතින බව එම දෙපාර්තමේන්තුව පවසයි. සෙසු බොහෝ ප්‍රදේශවල ගංගා වල ජල මට්ටම සාමාන්‍ය මට්ටක් දක්වා පහත බැස ඇති බව සඳහන්ය. මිල්ලකන්ද, බද්දේගම, බඩල්ගම, දූනමලේ යන ප්‍රදේශවලට බලපෑ ගංවතුර තත්වය තවදුරටත් පවතින බව වාරිමාර්ග දෙපාර්තමේන්තුව පවසයි. එම ප්‍රදේශවල ද ක්‍රමයෙන් ජලය බැසයමින් පවතින බව එම දෙපාර්තමේන්තුව පෙන්වාදෙයි. ඇතැම් ප්‍රදේශවලට නිකුත් කර ඇති නායයෑමේ අවදානම තවදුරටත් පවතින බව ජාතික ගොඩනැගිලි පර්යේෂණ ආයතනය පවසයි. කුරුවිට, ඇහැලියගොඩ, ප්‍රදේශවලට මෙන්ම කෑගල්ල දිස්ත්‍රික්කයේ ඇතැම් ප්‍රදේශවලටත්, නුවරඑළිය දිස්ත්‍රික්කයේ අඹගමුව, කොත්මලේ යන ප්‍රදේශවලටත් කළුතර දිස්ත්රියක්කයේ පාලින්දනුවර, අගලවත්ත, බුලත්සිංහල ආදී ප්‍රදේශවලටත් මෙම නායයෑම් අවදානම පවතින බව එම ආයතනය පවසයි.", "URL": "https://sinhala.adaderana.lk/news.php?nid=89832", "Category": null, "Parent URL": null}