{"Source": "Adaderana", "Timestamp": "July 9, 2017 04:46 pm", "Headline": " කාලෝ ඉවත් කළහොත් අඛණ්ඩ වර්ජනයකට යනවා", "News Content": "සෞඛ්‍ය අමාත්‍යවරයා විසින් අත්තනෝමතික ආකාරයෙන් මහාචාර්ය කාලෝ ෆොන්සේකා මහතා ශ්‍රී ලංකා වෛද්‍ය සභාවේ සභාපති ධූරයෙන් ඉවත් කිරීමට කටයුතු කළහොත් වහාම අඛණ්ඩ වැඩ වර්ජනයකට අවතීර්ණ වන බව රජයේ වෛද්‍ය නිලධාරීන්ගේ සංගමය පවසයි.වෛද්‍ය සභාවේ සභාපතිවරයා පත් කිරීමේ බලය සෞඛ්‍ය අමාත්‍යවරයාට පැවරුණ ද ඉවත් කිරීමේ බලය අමාත්‍යවරයාට නොමැති බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පෙන්වා දෙයි.කෙසේවෙතත් මේ වන විට සෞඛ්‍ය අමාත්‍ය රාජිත සේනාරත්න මහතා විසින් සයිටම් හිතවාදී පුද්ගලයෙකු සභාපතිධූරය සඳහා පත්කිරීමට සූදානම් වන බවට වාර්තා පළ වී ඇති බව වෛද්‍ය හරිත අලුත්ගේ මහතා පවසයි.මහාචාර්ය කාලෝ ෆොන්සේකා මහතා තවදුරටත් වෛද්‍ය සභා සභාපති ධූරයේ සිටිය යුතු බවට සිය සංගමය විසින් මහනාහිමිවරුන්, අගරදගුරුතුමන්, ජනාධිපතිවරයා සහ අග්‍රමාත්‍ය දැනුවත් කර ඇති අතර ඒ සම්බන්ධයෙන් එම පාර්ශවල එකඟතාව පළ වී ඇති බව වෛද්‍ය හරිත අලුත්ගේ මහතා කියා සිටියේය.පසුගියදා සැලසුම් කර තිබු වර්ජනය මහනාහිමිවරුන් සහ අගරදගුරුතුමන් සිදුකළ ඉල්ලීම් සැලකිල්ලට ගනිමින් අත්හිටුවුව ද වෛද්‍ය ආඥා පනත උල්ලංඝණය කරමින් රෝගීන් අපහසුතාවයට පත් කිරීමට සෞඛ්‍ය අමාත්‍යවරයාට ඉඩ ලබාදිය නොහැකි බව ඔහු පෙන්වා දෙයි.ඒ අනුව මහාචාර්ය කාලෝ ෆොන්සේකා මහතාගේ තනතුරට වෙනත් පුද්ගලයෙකු පත් කළහොත් වහාම දීපව්‍යාප්ත අඛණ්ඩ වැඩ වර්ජනයක් ආරම්භ කරන බව රජයේ වෛද්‍ය නිලධාරීන්ගේ සංගමයේ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75049", "Category": null, "Parent URL": null}