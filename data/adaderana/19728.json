{"Source": "Adaderana", "Timestamp": "November 1, 2011 05:17 pm", "Headline": "නවසීලන්ත රග්බි පුහුණුකරු ඉල්ලා අස්වෙයි", "News Content": "මෙවර රග්බි ලෝක කුසලානය හිමි කර ගත් නවසීලන්ත රග්බි කණ්ඩායමේ ජාතික පුහුණුකරු ග්‍රෑම් හෙන්රි සිය ධූරයෙන් ඉල්ලා අස්වීම අද නිවේදනය කර තිබේ. නවසීලන්ත පිල රග්බි ලෝක කුසලානය ජය ගැනීමෙන් අනතුරුව තමා මෙම තීරණය ගත් බව හෙන්රි ජාත්‍යන්තර මාධ්‍ය වෙත ප්‍රකාශ කර තිබේ. 2003 වසරේ දී නවසීලන්ත පිලේ පුහුණුකරු ලෙස පත්වීම ලැබූ ඔහු එම ධුර කාලය තුළ දී නවසීලන්ත පිල ක්‍රීඩා කළ රග්බි තරග 103න් 88ක්ම ජයග්‍රහණය කරා මෙහෙයවා තිබීම විශේෂත්වයකි. ලොව සාර්ථකම රග්බි පුහුණුකරුවෙකු ලෙස සැලකෙන ග්‍රෑම් හෙන්රි සිය ධුරයෙන් ඉල්ලා අස් වීමෙන් අනතුරුව අන්තර්ජාතික රග්බි කවුන්සිලයේ තනතුරක් සඳහා පත් වීමට නියමිත බව වාර්තා වේ. 1998 වසරේ සිට 2002 වසර දක්වා වේල්ස් රග්බි කණ්ඩාය‍මේ ජාතික පුහුණුකරු ලෙස ද කටයුතු කර ඇති හෙන්රි වේල්ස් කණ්ඩායම එම කාල වකවානුව තුළ දී ක්‍රීඩා කළ තරග 34න් 20ක්ම ජයග්‍රහණය කරා මෙහෙයවා තිබේ. කෙසේ වෙතත් නවසීලන්ත පිලේ රග්බි පුහුණුකරු ධුරයෙන් අනතුරුව හෙන්රි තාවකාලිකව බාබේරියන්ස් කණ්ඩායමේ පුහුණුකරු ලෙස කටයුතු කරනු ඇති බව ද සඳහන්වේ.", "URL": "https://sinhala.adaderana.lk/news.php?nid=19728", "Category": null, "Parent URL": null}