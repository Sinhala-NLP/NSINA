{"Source": "Adaderana", "Timestamp": "August 29, 2019 06:52 am", "Headline": "දුමින්ද අද ජනපති කොමිසමට", "News Content": "ජාතික නිවාස සංවර්ධන අධිකාරිය අද වන විට කිසිදු නීති රිති අනුගමනය නොකර දේශපාලනීයකරණය වූ ආයතනයක් බවට පත්ව ඇති බව හිටපු පාරිපාලන නිලධාරිනී එල්.එච්.ටී ශ්‍රී ප්‍රියා පෙරේරා මහත්මිය ප්‍රකාශ කර ඇත. ඇය පෙන්වා දෙන්නේ නිවාස සංවර්ධන අධිකාරියේ ප්‍රධාන කාර්යාලයට සහ දිවයින පුරා ඇති දිස්ත්‍රික්ක කාර්යාල 25 සදහා කළමනාකාර දෙපාර්තමේන්තුවේ අනුමැතියකින් තොරව 4500කට වැඩි සේවක සංඛ්‍යාවක් බඳවාගෙන ඇති බවයි. ඉන් වැඩි පිරිසක් සියයට 95ක් පමණ හම්බන්තොට දිස්ත්‍රික්කයෙන් බඳවාගෙන ඇති බවත් ජාතික නිවාස සංවර්ධන අධිකාරියට අනුමත සේවක සංඛ්‍යාව 2164ක් බවත් ප්‍රියා පෙරේරා මහත්මිය ප්‍රකාශ කර ඇත. ජාතික නිවාස සංවර්ධන අධිකාරියේ අවිධිමත් පත්විම් ලබාදීම සම්බන්ධයෙන් වන පැමිණිල්ලට අදාල සාක්ෂි ලබා දෙමින් හිටපු පරිපාලන නිලධාරිනි එල්.එච්.ටී ශ්‍රී ප්‍රියා පෙරේරා මහත්මිය මේ බව ප්‍රකාශ කර ඇති බව රාජ්‍ය ආයතනවල දූෂණ හා වංචා සෙවිමේ ජනාධිපති පරික්ෂණ කොමිෂන් සභාව සදහන් කළේය. උදාගම් සඳහා දේශාපලන වශයෙන් උදව් කරන බොහෝ අධිකාරියේ සේවක පිරිස් වලට සහ පිටත්සර පුද්ගලයින්ට චක්‍රලේඛනවලට පටහැනිව උසස්විම්, වැටුප් වර්ධක හා විශේෂ වාසි ලබාදී ඇති බව ද ඇය සදහන් කර ඇත. තවද වයස අවුරුදු 60ට වැඩි පුද්ගලයින් 31 දෙනෙකු නීති විරෝධිව ජාතික නිවාස සංවර්ධන අධිකාරියේ සේවය යොදවා ඇති බවත් ඔවුන් ඒ සඳහා කැබිනට් අනුමැතියක් ලබාගෙන නොමැති බවත් හිටපු පරිපාලන නිලධාරිනි ශ්‍රී ප්‍රියා පෙරේරා මහත්මිය කොමිෂන් සභාව හමුවේ ප්‍රකාශ කර ඇති බවයි වාර්තා වන්නේ. මේ අතර කෘෂිකර්ම අමාත්‍යාංශය පවත්වාගෙන යන ගොඩනැගිල්ල මිලියන 21ක් වැනි අධික මිලට කූලි පදනම මත ලබා ගැනිම සම්බන්ධ පැමිණිල්ල සඳහා හිටපු කෘෂිකර්ම අමාත්‍ය පාර්ලිමේන්තු මන්ත්‍රි දුමින්ද දිසානායක මහතා අද දිනයේ ජනාධිපති පරික්ෂණ කොමිෂන් සභාව හමුවේ පෙනී සිටිමට නියමිතව ඇත. තවද අදාල ගොඩනැඟිල්ල පිහිටි ඉඩමට කොළඹ දිසා අධිකරණයේ බෙදුම් නඩුවක් පවතින බැවින් මෙසේ බදු දීමට නීතිමය හැකියාවක් නොමැති බවට අතුරු පැමිණිල්ලක් ඉදිරිපත් කළ දර්ශන සුරේන් මහතා ද අද දිනයේ කොමිසම ඉදිරියේ සාක්ෂි ලබාදීමට නියමිතයි.", "URL": "https://sinhala.adaderana.lk/news.php?nid=117728", "Category": null, "Parent URL": null}