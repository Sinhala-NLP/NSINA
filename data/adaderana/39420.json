{"Source": "Adaderana", "Timestamp": "December 8, 2013 01:34 pm", "Headline": "මැන්ඩෙලාට අවසන් ගෞරව දැක්වීමට ජනපති යයි", "News Content": "අභාවප්‍රාප්ත නෙල්සන් මැන්ඩෙලා මහතාගේ දේහයට අවසන් ගෞරව දැක්වීම සඳහා ජනාධිපති මහින්ද රාජපක්ෂ මහතා දකුණු අප්‍රිකාව බලා හෙට පිටත්ව යන බව ජනපති ප්‍රකාශක මොහාන් සමරනායක මහතා පවසයි. ඔහුගේ දේහයට අවසන් ගෞරව දැක්වීමට ජනාධිපතිවරයා සහභාගි වන බව තහවුරු නොකළ ආරංචි මාර්ග මීට පෙර අනාවරණය කරන ලදී. කෙසේ වුවද මහින්ද රාජපක්ෂ මහතා අවසන් ගෞරව දැක්වීමට යන බව ජනපති ප්‍රකාශකවරයා කීවේය. මැන්ඩෙලා මහතාගේ ජීවිතය හා ඔහුගේ දර්ශනය තමාගේ ජීවිතයට දැඩි වශයෙන් කා වැදි තිබූ බව පවසන මහින්ද රාජපක්ෂ මහතා ඔහුගේ අභාවය බලවත් පාඩුවක් යැයිද ප්‍රකාශ කර තිබූණි. පොදුරාජ්‍ය මණ්ඩලයේ සභාපතිවරයා ලෙස මැන්ඩෙලා මහතාගේ අභාවය ගැන කනගාටුව පළකරමින් මහින්ද රාජපක්ෂ මහතා ඉකුත්දා දකුණු අප්‍රිකානු ජනාධිපති ජේකොබ් ෂුමා වෙත ලිපියක් ද යවන ලදී. දකුණු අප්‍රිකාවේ පළමු කළු ජාතික ජනාධිපතිවරයා වු නෙල්සන් මැන්ඩලා මහතා පෙනහළු පිළිකාවකින් පීඩා විඳිමින් සිටියදී පසුගිය බ්‍රහස්පතින්දා රාත්‍රියේ අභාවප්‍රාප්ත විය. 95 හැවිරිදි පසුවු ඒ මහතාගේ දේහය පිළිබඳ අවසන් කටයුතු ලබන 15 වැනිදා දකුණු අප්‍රිකාවේදී සිදුකෙරෙන අතර ඔහුගේ අභාවය නිසා එරට රජය දින 10ක ශෝක කාලයක්ද ප්‍රකාශයට පත් කර තිබේ. ඒ මහතාගේ දේහය පිළිබඳ නිල ආගමික කටයුතු ලෝක නායකයින්ගේ සහභාගීත්වයෙන් ලබන 10 වන දින ජොහැන්නස්බර්ග් හී දී සිදුකිරීමට නියමිතය. ඉන් අනතුරුව දින තුනක කාලයක් අවසන් ගෞරව දැක්වීම සඳහා දේහය ප්‍රිටෝරියා හී තැන්පත් කර තිබෙන අතර 15 වන දින නෙල්සන් මැන්ඩලා හැදී වැඩුණු නැගෙනහිර කේප් හී කිඋණු හී දේහය පිළිබඳ අවසන් කටයුතු සිදු කිරීමට කටයුතු යොදා ඇති බව සඳහන්ය. නෙල්සන් මැන්ඩෙලා මහතාගේ අභාවය ගැන සැලවූ පසුගිය සිකුරාදා සිට එරට දහස් ගණන් ජනතාව ඔහුගේ දේහයට අවසන් ගෞරව දැක්වීම සඳහා දකුණු අප්‍රිකාවේ ජොහැන්නස්බර්ග් හි පිහිටි ‍නිවෙස වෙත පැමිණෙමින් සිටින බව විදෙස් වාර්තාවල දැක්වෙයි. එසේම ලොව පුරා රාජ්‍ය නායකයින්, විද්වතුන්, කලාකරුවන් ඇතුළු විශාල පිරිසක් ද මැන්ඩෙලා මහතාගේ දේහයට අවසන් ගෞරව දැක්වීමට අපේක්ෂාවෙන් සිටින බවද එම වාර්තාවල සඳහන් වේ. අමෙරිකානු ජනාධිපති බැරක් ඔබාමා, එරට හිටපු ජනාධිපතිවරුන් වන ජෝර්ජ් ඩබ්ලිව් බුෂ් හා බිල් ක්ලින්ටන් මහත්වරුන්ද බ්‍රිතාන්‍ය අග්‍රාමාත්‍ය ඩේවිඩ් කැමරන් ද එසේ අවසන් ගෞරව දැක්වීම සඳහා දකුණු අප්‍රිකාවට පැමිණීමට නියමිත බව පැවසෙයි. නෙල්සන් මැන්ඩලාගේ දේහයට අවසන් ගෞරව දැක්වීම සඳහා දකුණු අප්‍රිකාව බලා පිටත්ව යන ජනාධිපති මහින්ද රාජපක්ෂ මහතා ඉන් අනතුරුව කෙන්යාවේ නිල සංචාරයකද නිරත වීමට නියමිතය.", "URL": "https://sinhala.adaderana.lk/news.php?nid=39420", "Category": null, "Parent URL": null}