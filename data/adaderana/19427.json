{"Source": "Adaderana", "Timestamp": "October 18, 2011 01:40 pm", "Headline": "සියලු රූපලාවන්‍ය ආයතන ලබන මාසය තුළ දැඩි පරික්ෂාවට ", "News Content": "මෙරට සියලු රූපලාවන්‍ය ආයතන ලබන මාසය ඇතුළත දැඩි පරික්ෂාවට ලක් කරන බව ජාතික විලවුන් උපකරණ හා ඖෂධ නියාමන අධිකාරිය පවසයි. විලවුන් උපකරණ සහ රූපලාවන්‍ය ආයතන පිළිබඳ පසුගිය සමයේ වාර්තා වූ විවිධ කරුණු සැලකිල්ලට ගනිමින් මෙම තීරණය ගත් බව එහි අධ්‍යක්ෂ වෛද්‍ය හේමන්ත බෙණරගම මහතා පැවසුවේය. මේ යටතේ රූපලාවන්‍යාගාරවල යොදාගන්නා ද්‍රව්‍ය මෙරට ලියාපදිංචි ද්‍රව්‍යය ද යන්න පිළිබඳ විශේෂයෙන් පරීක්ෂා කරන බව බෙණරගම මහතා සඳහන් කළේය. රූපලාවන්‍යාගාරවල භාවිත කළ හැක්කේ විලවුන් උපකරණ හා ඖෂධ නියාමන පනත යටතේ ලියාපදිංචි කර ඇති ඖෂධ සහ රසායන ද්‍රව්‍ය පමණක් බව ඔහු පෙන්වා දුන්නේය. ඊට පටහැනිව කටයුතු කරන රූපාලාවන්‍යාගාරවලට එරෙහිව නීතිමය පියවර ගන්නා බව ද බෙණරගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=19427", "Category": null, "Parent URL": null}