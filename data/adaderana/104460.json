{"Source": "Adaderana", "Timestamp": "February 16, 2019 03:18 pm", "Headline": "විජය සමුගෙන වසර 31යි", "News Content": "ලාංකීය සිනමාවේ සිහින කුමරා ලෙස ජනාදරයට පාත්‍ර වූ විජය කුමාරතුංගයන්ගේ 31වන ගුණසමරුව අදට යෙදී තිබේ. විජයගේ අමරණීය කටහඬ අපට අහිමි වී අදට වසර 31ක් වන අතර 1945 වර්ෂයේ ඔක්තෝම්බර් මස 09 වැනි දින රාගම මහ රෝහලදී උපත ලැබූ විජය 1967 වසරේදී කලා ලොවට පිවිසෙයි. ‘හන්තානේ කතාව’ තුළින් සිය රංගන හැකියාවන් පෙන්වා පසු කාලයේදී අසීමිත ජනප‍්‍රියත්වයක් ලැබූ විජය හැත්තෑව දශකයේදී ලාංකේය සිනමා කර්මාන්තය ඉහළට ඔසවා තබන්නට දැක්වූ දායකත්වය අතිමහත්ය. රිදී තිරයේ සිහින කුමරා ලෙස අභිශේක ලැබූ විජය විටෙක ජනකාන්ත ගායකයෙකු ද විය. සමසමාජ පක්ෂයෙන් තම දේශපාලන දිවිය ආරම්භ කළ විජය ඒකීය ශ්‍රී ලංකාවක්, ජාතීන් අතර සමගියෙන් යුත් සමානාත්මතා සමාජයක් වෙනුවෙන් පෙනී සිටි‍මින් ඒ වෙනුවෙන් මුලු ජීවිතයම කැප කළේය. ජනකාන්ත නළුවකු මෙන්ම ප්‍රතිභාපූර්ණ ගායකු හා මානව හිතවාදී දේශපාලඥයකු වූ විජය කුමාරතුංගයන් 1988 වසරේ අද වැනි දිනෙක කිරුළපන පොල්හේන්ගොඩදී ඝාතනයට ලක්විය. ලක්ෂ සංඛ්‍යාත සහෘදයන්ගේ සෝ සුසුම්, දුක් කඳුළු මැද ඔහු මෙලොව හැර ගියද ඔහුගේ මිහිරි මතකයන් සදා අමරණීය වනු ඇත. එසේම අදට යෙදෙන විජය කුමාරණතුංගයන්ගේ 31වන ගුණසමරුව වෙනුවෙන් ඔහුට පුෂ්පෝපහාර දැක්වීමේ වැඩසටහනක් හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ ප්‍රධානත්වයෙන් අද පෙරවරුවේ පැවැත්විය. අද පෙරවුරවේ කටුනායක විජය කුමාරණතුංග සමාධිය අසලදී මෙම පුෂ්පෝපහාර දැක්වීමේ වැඩසටහන පැවැත්විය. මෙම අවස්ථාව සඳහා මහාචාර්ය කාලෝ ෆොන්සේකා, ජීවන් කුමාරතුංග, පවුලේ ඥාතීන් හිතවතුන් ඇතුළු පිරිසක් එක්ව සිටියේය.", "URL": "https://sinhala.adaderana.lk/news.php?nid=104460", "Category": null, "Parent URL": null}