{"Source": "Adaderana", "Timestamp": "March 25, 2010 04:16 pm", "Headline": "කොල්ලකරුවන්ට හසු වූ සෙස්සවුන් ළඟදීම ලංකාවට", "News Content": "සෝමාලියානු මුහුදු කොල්ලකරුවන්ගේ අත්අඩංගුවට පත්වූ ශ්‍රී ලාංකිකයින් මුදාගැනීම සඳහා කෙන්යා සහ ඕමාන්හි පිහිටි ශ්‍රී ලංකා තානාපති කාර්යාල හරහා කටයුතු කරමින් සිටින බව විදේශ කටයුතු අමාත්‍යා‍ශය පවසයි. කෙසේවෙතත් 20 දෙනෙකුගෙන් යුත් ශ්‍රී ලාංකික කාර්ය මණ්ඩලය සුරක්ෂිතව සිටින බව තානාපති කාර්යාල දන්වා ඇති බව එම අමාත්‍යාංශය පෙන්වා දෙයි. විදේශ අමාත්‍යාංශය පවසන පරිදි මීට පෙර සෝමාලියානු මුහුදු කොල්ලකරුවන්ගේ අත්අඩංගුවට පත්වූ ශ්‍රී ලාංකිකයින් මුදාගැනීම සඳහා තවත් මාස 4 ක පමණ කාලයක් ගතවනු ඇත. අදාළ නැව් සමාග‍ම සහ මුහුදු කොල්ලකරුවන් අතර නෞකාව සහ කාර්ය මණ්ඩලය මුදාගැනීම සඳහා සාකච්ඡා පැවැත්වෙන බව ද සඳහන් වේ. මීට අමතරව මාස 6කට‍ පමණ පෙර සෝමාලියානු මුහුදු කොල්ලකරුවන්ගේ අත්අඩංගුවට පත්වූ ශ්‍රී ලාංකිකයින් තිදෙනෙකු ඊයේ දිවයිනට පැමිණි බව විදේශ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=7504", "Category": null, "Parent URL": null}