{"Source": "Adaderana", "Timestamp": "February 26, 2012 02:09 pm", "Headline": "මීගමුව බහු දින ධීවරයින් හෙට සිට යළි මුහුදට", "News Content": "ධීවර කටයුතු වලින් ඉවත්ව සිටි මීගමුව ප්‍රදේශයේ බහු දින ධීවර යාත්‍රා හෙට සිට ධීවර කටයුතු සදහා පිටත්ව යාමට තීරණය කර තිබේ. ගම්පහ දිස්ත්‍රික් බහුදින ධීවර යාත්‍රා හිමියන්ගේ සංගමය සහ මීගමුව බහුදින ධීවර යාත්‍රා හිමියන්ගේ සංගමය ඒකාබද්ධව මෙම තීරණය ගෙන ඇති බව සඳහන්වේ. ජාත්‍යන්තරයෙන් මෙරටට එල්ල වන තර්ජන හමුවේ රජය තවත් අපහසුතාවයට පත් නොකොට තමන් ධීවර කටයුතු සඳහා පිටත්ව යාමට තීරණය කළ බව ඔවුහු පවසති. කෙසේ වෙතත් ගම්පහ දිස්ත්‍රික් බහුදින ධීවර යාත්‍රා හිමියන්ගේ සංගමයේ සභාපති ඩී.ජූඩ් පෙරේරා මහතා පවසන්නේ මෙම තීරණය මාසයක් සඳහා පමණක් වලංගු වන බවයි. වැඩි වූ ඉන්ධන මිලට සාපේක්ෂව තමන්ට සහන සැලසීමට රජය කටයුතු නොකරන්නේ නම් නැවත වරක් පුත්තලම සහ ගම්පහ දිස්ත්‍රික් ධීවර සමිති ඒකාබද්ධව දැඩි ක්‍රියාමාර්ග වලට එළඹෙන බව ඔහු ප්‍රකාශ කළේය. හලාවත සහ මීගමුව ප්‍රදේශයේ ධීවර කාර්මිකයෝ පසුගිය 11 වැනි දින සිට අදාළ ධීවර කටයුතු සඳහා පිටත්ව යාමෙන් වැළකී සිටියහ.", "URL": "https://sinhala.adaderana.lk/news.php?nid=22405", "Category": null, "Parent URL": null}