{"Source": "Adaderana", "Timestamp": "March 17, 2016 04:37 pm", "Headline": "දූෂිත වායුගෝලය ජීවත්වීමේ අයිතිය උදුරාගනිමින් ඉන්නවා", "News Content": "පරිසරය විනාශ කළ ලෝකයේ ප්‍රබල රටවල් විසින්ම පරිසරය රැකීම සඳහා වර්තමානයේ පෙරමුණ ගනිමින් සිටින බව ජනාධිපති මෛත්‍රීපාල සිරිසේන මහතා පවසයි.ඔහු පවසන්නේ සොබාදහම විනාශ කිරීමේ අනිටු ප්‍රතිඵල මුළු මානව සමාජයම බුක්ති විඳිමින් සිටින බවයි.දූෂණය වූ වායුගෝලය මිනිසාගේ ජීවත්වීමේ අයිතිය උදුරාගනිමින් සිටින බවද ජනාධිපතිවරයා පෙන්වාදෙයි.‘‘නීලහරිත යුගයක්, ස්ථාවර රටක්, මෛත්‍රී පාලනයක්‘‘ යන තේමාව යටතේ රත්නපුර සීවලී ක්‍රීඩාංගණයේ අද පැවති සමුළුවට සහභාගීවෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.එහිදී තවදුරටත් අදහස් දැක්වූ ජනාධිපතිවරයා පැවසුවේ ලෝකයේ සියලූම රාජ්‍ය නායකයින් පරිසර සමුළුවක් සඳහා ප්‍රංශයට පැමිණීමෙන් අනතුරුව ඔවුන්ගේ එකඟතාවයෙන් පරිසර ප්‍රඥප්තියක් සකස් කෙරුණු බවයි.ඊට අත්සන් කිරීම නුදුරු දිනකදී සිදුවන බවද ජනාධිපති මෛත්‍රීපාල සිරිසේන මහතා පැවසුවේය.", "URL": "https://sinhala.adaderana.lk/news.php?nid=58314", "Category": null, "Parent URL": null}