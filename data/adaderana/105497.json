{"Source": "Adaderana", "Timestamp": "March 5, 2019 09:16 am", "Headline": "ලෝකයට උරුමයක් වුවත් රට වැසියට අගයක් නැති නකල්ස් රක්ෂිත", "News Content": "ලෝක උරුමයක් බවට පත් කර ඇති නකල්ස් රක්ෂිතයේ පිහිටි \"පිටවල පතනට\" පැමිණෙන සංචාරකයින්ගේ අවිධිමත් හැසිරීම් සහ පතන තුල ඇතුළුවන මී සහ එළ ගවයින් නිසා පතනට දැඩි පාරිසරික හානි සිදු වෙමින් පවතින බව දේශිය වනාන්තර සුරැකීමේ සංවිධානය ප්‍රකාශ කරයි. දේශිය වනාන්තර සුරැකීමේ සංගමයේ සභාපති අතීක් නසීර් මහතා මේ සම්බන්ධයෙන් නිකුත් කර ඇති වාර්තාවක් මගින් මේ බව සඳහන් කර තිබේ. ඔහු මේ සම්බන්ධයෙන් තවදුරටත් ප්‍රකාශ කරමින් මෙසේ සදහන් කර තිබේ, 2010 වසරේ ලෝක උරුමයක් බවට පත් කර ඇති නකල්ස් රක්ෂිතයේ පිහිටි සංචාරකයින්ගේ වැඩිම අවධානය දිනා ගත් ප්‍රදේශයක් ලෙස පිටවල පතන සඳහන් කළ හැකියි. එසේ නමුත් මෙම පතනට පැමිණෙන සංචාරකයින්ගේ අවිධිමත් හැසිරීම සහ මී ගවයින් සහ එළ ගවයින් විශාල පිරිසක් පතන තුල තණ උලා කමින් සැරිසැරීම නිසා පතනට විශාල කළු පැල්ලමක් ඇති වී ඇති බවද ඔහු ප්‍රකාශ කරයි. මෙම පතනට පැමිණෙන සංචාරකයින්ගෙන් වැඩි පිරිසක් පැමිණෙනුයේ කා බී විනෝද වීම සඳහා බවත් පරිසර පද්ධතියේ සුන්දරත්වය විඳීම සදහා පැමිණෙන පිරිස් ඉතා අඩු බවත් පෙන්වා දෙන දේශිය වනාන්තර සුරැකීමේ සංවිධානය සංචාරකයින් අවිධිමත් ලෙස ආහාර ද්‍රව්‍ය හිස් බෝතල් ප්ලාස්ටික් පොලිතීන් ලන්ච් සීට් වැනි බොහෝ දෑ මෙම පරිසර පද්ධතියට බැහැර කිරිම දක්නට ලැබෙන බවත් එම සංගමය සඳහන් කරයි. මෙයට අමතරව මී සහ එළ ගවයින් පතනේ සෑම අස්සක් මුල්ලක් නෑරම තණ උලා කමින් පතන පුරා සැරිසැරීම නිසා පතනේ කුඩා තෘණ විශේෂ වඳ වී යාමේ තර්ජනයකට මුහුණ දී තිබෙන බවත් දේශිය වනාන්තර සුරැකීමේ සංගමය තව දුරටත් පෙන්වා දෙයි. මෙහි දක්නට ඇති ආවේණික ශාඛ වන පතන් අල, නිල් මොණරැස්ස,කඳුලැස්ස,වටැස්ස වැනි දුර්ලභ ශාක මෙහි දක්නට ඇති බවත් මෙම ශාඛවලට දැඩි තර්ජනයක් එල්ල වී ඇති බවත් පෙන්වා දී තිබේ. 1960 දී මුල් වරට මෙහිදී හඳුනා ගත් පතන් අල ශාකය මේ වන විට දක්නට ලැබෙන්නේ ඉතා අඩු වශයෙනි.මෙම ශාඛය පිටවල පතනින් වඳවී ගියොත් මුළු ලොවෙන්ම වඳවී යනු ඇති බවද දේශීය වනාන්තර සුරැකීමේ සංගමය පෙන්වා දෙයි. එසේම දුම්බර රළු ගල්පර මැඩියා ද නකල්ස් රක්ෂිතයට ආවේණික මැඩි විශේෂයක් වන අතර එයින් සැලකිය යුතු ප්‍රමාණයක් වාර්තා වන්නේ දුම්බර පිටවල පනත ආශ්‍රීතව බවත් රතු දත්ත පොත අනුව දැඩි ලෙස වඳවීමේ තර්නයකට මෙම මැඩි විශේෂය පත්ව ඇති බවත් සඳහන් වන බවද මෙම සංගමය පෙන්වා දෙයි. වර්තමිනය වන විට පිටවල පතන නැරඹීමට පැමිණෙන සංචාරකයින්ගේ අවිධිමත් හැසිරීම සහ අයාලේ යන මී සහ එළ ගවයින්ගේ ක්‍රියාවන් පිටවල පතනේ ජෛව විවිධත්වයට ඇති කර ඇත්තේ විශාල බලපෑමක් බවත් පතන පුරා තණ උලා කමින් ගවයින් පතන ආක්‍රමණය කර ඇති බවත් පෙන්වා දෙන දේශීය වනාන්තර සුරැකීමේ සංවිධිනය, මෙහි පැමිණෙන සංචාරකයින් ඔවුන්ට නියමිත අඩි පාරවල්වල ගමන් නොකර පතන පුරා ඇවිදීම නිසාත් මඟ පෙන්වීමේ පුවරු පිළ්බඳව කිසිදු අවධානයක් යොමු නොකිරීමත් නිසා මෙම පතනට දැඩි බලපෑම් එල්ල වන බවත් පෙන්වා දෙයි. මුළු ලොවින්ම නකල්ස් රක්ෂිතයේ පිහිටි පිටවල පතනේ සහ තවත් ස්ථාන කිහිපයකට පමණක් සීමා වී ඇති පතන් අල ශාඛය සහ දුම්බර රළු ගල්පර මැඩියාගේ පැවැත්ම තව දුරටත් සහතික කර ගැනීම සඳහා පතන තුලට ගවයින් ඇතුළු කිරීම වැළැක්වීමටත් සංචාරකයින් නියමිත මාර්ගවල පමණක් ගමන් කරවීම සඳහා අවශ්‍ය පියවර ගන්නා ලෙස බලධාරීන්ගෙන් ඉල්ලා සිටින බවත් දේශිය වනානන්තර සුරැකීමේ සංවිධානය සඳහන් කරයි.", "URL": "https://sinhala.adaderana.lk/news.php?nid=105497", "Category": null, "Parent URL": null}