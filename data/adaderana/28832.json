{"Source": "Adaderana", "Timestamp": "November 2, 2012 02:40 pm", "Headline": " දෝෂාභියෝගය ගැන පාර්ලිමේන්තු තේරිම් කාරක සභාවකින් දැනගත හැකියි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝගය පිළිබඳව නිවැරදිවම දැන ගත හැකි වන්නේ පාර්ලිමේන්තු තේරිම් කාරක සභාවකින් යැයි යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. ඒ අනුව එකී දෝෂාභියෝගය පිළිබඳව වැඩි යමක් ප්‍රකාශ කළ නොහැකි බව අමාත්‍යවරයා පෙන්වාදෙයි. \"Touch your future\" තරගාවලිය පිළිබඳව දැනුවත් කිරීම සඳහා කොළඹ දී අද (02) පැවැති මාධ්‍ය හමුවකදී ඔහු මේ බව පැවසුවේය. එම තරගාවලියේ අවසන් තරග ලබන 6,7 හා 8 දිනවලදී බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවැත්වීමට නියමිතය. අගවිනිසුරුවරියට එරෙහි දෝෂාභියෝගය ගෙන ඒමට හේතූ දිවිනැගුම පනත හා උසස් පෙළ \"ඉසෙඩ් ස්කොර්\" ප්‍රතිඵල සම්බන්ධ නඩුවලදී රජයට අවාසී සහගත වීමදැයි මාධ්‍යවේදියෙකු එහිදී අමාත්‍යවරයාගෙන් ප්‍රශ්න කරනු ලැබුවේය. එය මතයක් පමණක් බවත් ඇයට එරෙහිව විෂමාචාර සම්බන්ධයෙන් චෝදනා එල්ල වී ඇතැයි යන්න දෝෂාභියෝගයේ සඳහන් බවත් එහිදී ප්‍රකාශ කෙරිණ. අගවිනිසුරුවරියට එරෙහිව දෝෂාභියෝගයක් ගෙන ඒමේ මූලික අරමුණ අධිකරණයේ ස්වාධීනත්වය රැකීම බව ද ඩලස් අලහප්පෙරුම අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=28832", "Category": null, "Parent URL": null}