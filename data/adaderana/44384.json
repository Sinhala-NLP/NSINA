{"Source": "Adaderana", "Timestamp": "July 3, 2014 08:31 am", "Headline": "බොදුබලය සමග මගේ සම්බන්ධ‍යක් නෑ", "News Content": "බොදුබල සේනා සංවිධානය සමඟ තමන්ගේ කිසිදු සම්බන්ධතාවයක් නොමැති බව ආරක්ෂක ලේකම් ගෝඨාභය රාජපක්ෂ මහතා පවසයි. අද දෙරණට විශේෂ ප්‍රකාශයක් කරමින් ඔහු පෙන්වා දෙන්නේ එම සංවිධානයට කිසිදු ආකාරයක සහයක් තමා ලබාදී නොමැති බවයි. විවිධ කණ්ඩායම් අතර ප්‍රශ්න ඇති වු විට එවැනි ප්‍රශ්න පිටුපස තමන් සිටින බව පවසන්නේ පටු දේශපාලන අරමුණු ඉටුකර ගැනීමට උත්සාහ දරන පිරිසක් බව ආරක්ෂක ලේකම්වරයා පෙන්වාදෙයි. ශ්‍රී ලංකාව මානව හිමිකම් සම්බන්ධයෙන් ජිනිවා වල ප්‍රශ්නයකට මුහුණ දී සිටින මොහොතක ශ්‍රී ලංකාව අවුල් කිරීමට උත්සාහ දරන පිරිස් තමන්ට එරෙහිව විවිධ ප්‍රකාශයන් සිදුකරමින් සිටින බව හෙතෙම කියයි. හැමවිටම රටේ සාමය ඇති කිරීමට කටයුතු කළ තමන් එම සාමය කඩවන ආකාරයට කටයුතු කරන්නට කිසිදු පුද්ගලයෙකුට ඉඩ නොතබන බව ද ආරක්ෂක ලේකම් ගෝඨාභය රාජපක්ෂ මහතා අද දෙරණට වැඩිදුරටත් පැවසීය.", "URL": "https://sinhala.adaderana.lk/news.php?nid=44384", "Category": null, "Parent URL": null}