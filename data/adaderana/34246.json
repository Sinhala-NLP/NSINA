{"Source": "Adaderana", "Timestamp": "May 20, 2013 05:37 pm", "Headline": "මෙරටදී සර්වඥ ධාතුන් වහන්සේ ප්‍රදර්ශනයක්", "News Content": "ධාතුන් වහන්සේ ප්‍රදර්ශනය ගැන කෙසෙල්වතුගොඩ චන්දානන්ද හිමියන් මාධ්‍ය දැනුවත් කරමින් ඡායා රූ - මංජුල චරන්ත බුදුන් වහන්සේගේ හා මහරහතන් වහන්සේලාගේ ශ්‍රී ධාතුන් වහන්සේලා මෙරටදී ප්‍රදර්ශනය කිරීමට කටයුතු යොදා තිබේ. ඒ අනුව බුරුමයේ සිට එම ධාතුන් වහන්සේලා ලබන 22 වැනිදා පෙරවරු 11.30ට කටුනායක ගුවන් තොටුපළේ ප්‍රභූ පර්යන්තයෙන් ශ්‍රී ලංකාවට වැඩම කරවීමට නියමිතය. එසේ වැඩමකරන ධාතුන් වහන්සේ එදින පැය 4ක කාලයක් කොළඹ සම්බුද්ධත්ව ජයන්ති මන්දිරයේ තැන්පත් කර තැබෙන අනතුරුව එය අත්තනගල්ල, ඌරාපොළ, රතඹලේ ශ්‍රී නාථාරාම පුරාණ විහාරයට වැඩම කිරීමට කටයුතු යොදා ඇත. පසුදින එනම් 23 දා පස්වරු 3.00ට එම ධාතුන් වහන්සේ ජනතාවට දැක බලා ගැනීම සඳහා අගමැති දීමු ජයරත්න මහතා විසින් නිල වශයෙන් විවෘත කරන අතර එය මේ මස 30 දක්වා ජනතාවට වැඳපුදා ගැනීමට අවස්ථාව ලැබේ. අත්තනගල්ල, ඌරාපොළ, රතඹලේ ශ්‍රී නාථාරාම පුරාණ විහාරය, කිරිඳිවැල මැද්දේගම රාජමහා විහාරය සහ කිරිඳිවැල මාහල්ඔළුව ශ්‍රී සද්ධර්මාර ටැම්පිට විහාරය යන විහාරාධිපති අතිපූජ්‍ය කෙසෙල්වතුගොඩ චන්දානන්ද ස්වාමින් වහන්සේගේ අනුශාසනා පරිදි මෙම පුණ්‍ය උත්සවය සංවිධානය කර ඇත. සිංගප්පූරුවේ ගෙලුප්පා බෞද්ධ සංගමයේ සහයෝගයෙන් බුරුම දේශයෙන් (මියන්මාරයෙන්) ලද එම ධාතුන් වහන්සේ වැඩකිරීමට නියමිත බව අද (20) පස්වරුවේ පැවැති මාධ්‍ය දැනුවත් කිරීමේ සාකච්ජාවකදී අතිපූජ්‍ය කෙසෙල්වතුගොඩ චන්දානන්ද හිමියන් මේ බව පැවසීය.", "URL": "https://sinhala.adaderana.lk/news.php?nid=34246", "Category": null, "Parent URL": null}