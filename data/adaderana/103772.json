{"Source": "Adaderana", "Timestamp": "February 6, 2019 11:18 am", "Headline": "පූජකවරුන් අතින් පූජකවරියන් ලිංගික හිංසනයට ලක්වන බව ශුද්ධෝත්තම පාප් වහන්සේ  පිළිගනියි", "News Content": "පූජකවරුන් අතින් පූජකවරියන් ලිංගික හිංසනයට ලක්වන බව ශුද්ධෝත්තම පාප් වහන්සේ පළමුවරට පිළිගෙන ඇත. පුජකවරුන් අතින් පූජකවරියන්ට සිදුවන ලිංගික අඩන්තේට්ටම්වලට එරෙහිව කටයුතු කිරීමට තමන් කැපවී සිටින බව ශුද්ධෝත්තම ෆ්‍රැන්සිස් පාප් වහන්සේ පවසා ඇත. උන්වහන්සේ ඒ බව පැවැසුවේ මැදපෙරදිග කලාපයේ සිදුකළ සංචාරය අවසන් කර ආපසු පැමිණෙමින් සිටියදීය. එහිදී වැඩිදුරටත් අදහස් දක්වමින් උන්වහන්සේ පෙන්වා දුන්නේ, තවමත් කාන්තාවන් දෙවැනි පන්තියේ පිරිසක් ලෙසින් සලකමින් කටයුතු කරන පිරිස් සිටින බවය. මේ නොසලකා හැරීමට එරෙහිව සියලුදෙනා ඉදිරිපත් වී කටයුතු කළ යුතු යැයිද පාප් වහන්සේ වැඩිදුරටත් අවධාරණය කළේය. කාන්තාවකට ලිංගික අඩන්තේට්ටම් කිරීම සම්බන්ධයෙන් වතිකානයේ ජ්‍යේෂ්ඨ නිලධාරියෙක්ට එරෙහිව ඉකුත් සමයේ චෝදනා එල්ල වුණි. ඒ හේතුවෙන් එම නිලධාරියාට ඉල්ලා අස්වීමට සිදුවූ බවත් පසුව වාර්තා වී තිබුණි.", "URL": "https://sinhala.adaderana.lk/news.php?nid=103772", "Category": null, "Parent URL": null}