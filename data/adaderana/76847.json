{"Source": "Adaderana", "Timestamp": "August 29, 2017 12:07 pm", "Headline": " ජනපති කොමිසම ලැබුණු පැමිණිලි 2ක් හැර සියලු  විමර්ශන අවසන්ලු", "News Content": "බරපතළ වංචා විමර්ශන ජනාධිපති කොමිසම වෙත ලැබුණු පැමිණිලි දෙකක් හැර සෙසු සියලු පැමිණිලිවලට අදාළ විමර්ශන අවසන් බව එම කොමිසම පවසයි.කොමිසමේ ලේකම් එච්.ඩබ්ලිව්. ගුණදාස මහතා සඳහන් කළේ ජල සම්පාදන ව්‍යාපෘතියක සිදුවු මුදල් අවභාවිත කිරීම් සහ ශ්‍රී ලංකන් ගුවන් සමාගමේ සිදුවූ බව කියන දූෂණ වංචා පිළිබඳ විමර්ශන මෙතෙක් අවසන්ව නොමැති බවයි.කොමිසමේ කාලය ලබන සැප්තැම්බර් මස 3 වන දායින් අවසන් වීමට නියමිත අතර එම කාලය තවත් මාස හයකින් දීර්ඝ කරන ලෙස මේ වන විටත් කොමිසම ජනාධිපතිවරයාගෙන් ඉල්ලීමක් කර ඇති බව සඳහන්ය.ඒ අනුව කොමිසමේ කාලය දීර්ඝ කිරීමක් කළහොත් විමර්ශන අවසන් නොකළ පැමිණිලි දෙක සම්බන්ධයෙන්ද විමර්ශන අවසන් කිරීමට හැකියාව පවතින බව එච්.ඩබ්ලිව්. ගුණදාස මහතා සඳහන් කළේය.විමර්ශන අවසන් කරන ලද පැමිණිලි 18 කට අදාළ අවසන් වාර්තා සකස් කිරීම් ද දැනට සිදු කෙරෙමින් පවතින අතර පැමිණිලි 17 කට අදාළ අවසන් වාර්තා මේ වන විට ජනාධිපතිවරයා වෙත බාර දී තිබේ.මේ අතර බරපතළ වංචා ජනාධිපති කොමිසම විසින් විමර්ශන ආරම්භ කළ පැමිණිලි 117 ක් අපරාධ පරීක්ෂණ දෙපාර්තමේන්තුවට, පොලිස් මූල්‍ය අපරාධ විමර්ශන කොට්ඨාසයට සහ අල්ලස් කොමිසමට බාර දීමට තීරණය කර ඇති බව එච්.ඩබ්ලිව්. ගුණදාස මහතා සඳහන් කළේය.අදාළ ආයතන මඟින් එම පැමිණිලිවලට අදාළව මේ වන විටත් විමර්ශන කටයුතු සිදු කරමින් පවතින අතර බරපතළ වංචා විමර්ශන කොමිසම මඟින්ද තවදුරටත් ඒ පිළිබඳ විමර්ශන සිදු කිරීම කාලය හා රජයේ සම්පත් අපතේ යාමක් බව ලේකම්වරයා කියා සිටියේය.බරපතළ වංචා විමර්ශන කොමිසම වෙත පැමිණිලි 1599 ක් ලැබී තිබූ අතර ඉන් කොමිසමට අදාළව ලැබී තිබූ පැමිණිලි සංඛ්‍යාව 401 ක් බව සඳහන්ය.", "URL": "https://sinhala.adaderana.lk/news.php?nid=76847", "Category": null, "Parent URL": null}