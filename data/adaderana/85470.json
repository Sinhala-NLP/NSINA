{"Source": "Adaderana", "Timestamp": "March 10, 2018 09:11 pm", "Headline": "වව්නියාව රෝහලෙන් අතුරුදහන්වු දරුවා අනුරාධපුරයෙන් සොයාගනියි", "News Content": "වව්නියාව රෝහලේ නේවාසික ප්‍රතිකාර ලබමින් සිටි කාන්තාවකට උපන් දින දෙකක් වයසැති බිළිදා ‍සොරාගත් කාන්තාව අනුරාධපුර රෝහලේදී අද(10) අත්අඩංගුවට ගෙන ඇති බව වව්නියාව පොලිසිය පවසයි. වව්නියාව පොලිසිය පැවසූවේ පසුගිය 07 වැනිදා වවුනියාව බෝගස්වැව, 05 වන පටුමඟ ප්‍රදේශයේ පදිංචි 37 හැවිරිදි එම්.එම්.කල්‍යණි මානගේ නමැති කාන්තාවට උපන් පිරිමි දරුවෙකු සොරාගෙන ගිය කාන්තාවක් එලෙස අද(10) අත්අඩංගුවට ගෙන ඇති බවයි. පිරිමි දරුවාගේ මව ‍රෝහලේ වාට්ටුවේ සිටියදි හඳුනාගත් කාන්තාවකට දරුවා බලාගැනීමට දී වැසිකිළි‍යට ගොස් ඇති අවස්ථාවකදී අදාළ කාන්තාව දරුවා රැගෙන ගොස් ඇති බව දරුවාගේ මව පොලිසිය වෙත සදහන් කොට තිබිණ. දරුවා 09 වැනිදා අතුරුදහන්වීම සම්බන්ධයෙන් වව්නියාව පොලිසිය අවට පොලිස් ස්ථාන වෙත දැනුම් දී තිබු අතර,දරුවා රැගෙන ගිය කාන්තාව දරුවාගේ සිරුර කහ පැහැවී‍මේ රෝගයක් පවතින බවට පවසා අනුරාධපුර රෝහලට පැමිණ ඇති අවස්ථාවකදී අදාළ කාන්තාවගේ සැකකටයුතු හැසිරීම හා ඉදිරිපත් කළ ලේඛනයන්ගේ ව්‍යාජවීම හමුවේ වෛද්‍ය කාර්ය මණ්ඩලය විසින් අදාළ කාන්තාව සම්බන්ධයෙන් පොලිසිය දැනුවත් කිරීමෙන් අනතුරුව දරුවා පැහැරගෙන ගිය කාන්තාව අත්අඩංගුවට ගෙන ඇති බවද පොලිසිය පැවසීය. කැබිතිගොල්ලෑව, වාහල්කඩ ප්‍රදේශයේ පදිංචි 21 හැවිරිදි කාන්තාවක් දරුවා පැහැරගෙන යාම සම්බන්ධයෙන් අත්අඩංගුවට ගෙන ඇති බවද පොලිසිය පැවසීය. පොලිසිය පැවසූවේ දරුවා පැහැරගත් කාන්තාව වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර දරුවාගේ නියම මව වෙත දරුවා භාරදීමට අධිකරණ නියෝග මත දරුවා හා මවගේ ඩි.එන්.ඒ පරීක්ෂණයක් පැවැත්වීමට නියමිත බවය. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=85470", "Category": null, "Parent URL": null}