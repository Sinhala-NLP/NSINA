{"Source": "Adaderana", "Timestamp": "April 12, 2013 08:16 am", "Headline": "ජ.වි.පෙ. පැමිණිල්ල ගැන විශේෂ විමර්ශනයක්", "News Content": "මාතලේ සමූහ මිනී වළ පිළිබඳ ජනතා විමුක්ති පෙරමුණ සිදු කරන ලද පැමිණිල්ල සම්බන්ධයෙන් විශේෂ විමර්ශනයක් සිදු කරන ලෙස පොලිස්පතිවරයා විසින් නියෝග කොට තිබේ. පෙරේදා රාත්‍රියේ මාතලේ මහරෝහල් භූමියේ සමූහ මිනී වළ ආශ්‍රිත ප්‍රදේශයේ ආරක්ෂක අංශ සාමාජිකයින් බවට සැක කෙරෙන පිරිසක් සැරිසරා ඇති බවට ජනතා විමුක්ති පෙරමුණ පොලිස්පතිවරයා දැනුවත් කළේය. ජනතා විමුක්ති පෙරමුණේ නායක සෝමවංශ අමරසිංහ මහතා විසින් පොලිස්පති එන්.කේ ඉලංගකෝන් මහතා වෙත ලිඛිතව මේ පිළිබද දැනුම් දී තිබේ. හමුදා නිල ඇඳුමට සමාන ඇඳුමෙන් සැරසුණු පුද්ගලයින් 10 දෙනෙකු පමණ මිනී වළ ආසන්නයේ ගැවසී ඇති බවට ජනතා විමුක්ති පෙරමුණු නායකයා පොලිස්පතිවරයා වෙත දැනුම් දී තිබිණි. කෙසේ වෙතත් මේ සම්බන්ධයෙන් සොයා බලා කටයුතු කරන ලෙස අදාළ අංශ වෙත පොලිස්පතිවරයා උපදෙස් ලබා දී ඇත. ඒ අනුව මේ සම්බන්ධයෙන් විශේෂ විමර්ශනයක් සිදු කරන ලෙස මාතලේ කොට්ඨාස භාර පොලිස් අධිකාරිවරයාට නියෝග කොට ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය.", "URL": "https://sinhala.adaderana.lk/news.php?nid=33205", "Category": null, "Parent URL": null}