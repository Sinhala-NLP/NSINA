{"Source": "Adaderana", "Timestamp": "March 31, 2018 08:10 pm", "Headline": "තමා අතින් සිදුවු සියලු දේ වෙනුවෙන් ‍වොනර් ප්‍රසිද්ධියේ කඳුළු සැළු හැටි", "News Content": "තමන් යළි ඔස්ට්‍රේලියා ක්‍රිකට් කණ්ඩායම වෙනුවෙන් ඇතැම් විට ක්‍රීඩා නොකිරීමට ඉඩකඩ ඇති බව ඔස්ට්‍රේලියානු ක්‍රිකට් කණ්ඩායමේ හිටපු උප නායක ඩේවිඩ් වෝනර් පවසයි. සිඩ්නි නුවර පැවැති විශේෂ මාධ්‍ය හමුවකට එක්වෙමින් ඔහු මේ බව සඳහන් කළේය. දකුණු අප්‍රිකාවේදී පන්දුව පළුදු කිරීමේ චෝදනාව මත ඔස්ට්‍රේලියානු ක්‍රිකට් කණ්ඩායමේ හිටපු උප නායක ඩේවිඩ් වෝනර් හට වසරක තරග තහනමක් පැනවීමට එරට ක්‍රිකට් පාලක මණ්ඩලය තීරණය කළේය. ඒ අනුව අද(31) විශේෂ මාධ්‍ය හමුවක් කැදවමින් 31 හැවිරිදි ඩේවිඩ් වෝනර් කියා සිටියේ සිද්ධියට අදාළව තමගේ පාර්ශවය වෙනුවෙන් සියලු වගකීම් භාර ගන්නා බවයි. මෙහිදී වොනර් වැඩිදුරටත් මෙසේ පැවසීය. \"ඔස්ට්‍රේලියා ක්‍රිකට් ආයතනයෙන් මම සමාව අයදිනවා. ඔස්ට්‍රේලියානු ක්‍රිකට් සංස්කෘතිය පිළිබඳ ඔබේ දැක්මට මම සම්පූර්ණ සහයෝගය දෙනවා. මට පුංචි බලාපොරොත්තුවක් තියෙනවා. මට නැවතත් මගේ රට නියෝජනය කරන්න අවස්ථාව ලැබෙයි කියලා. හැබැයි එය නැවත සිදු නොවෙන්නත් පුළුවන්. මගේ පවුලේ අයගෙන් මම සමාව ඉල්ලනවා. විශේෂයෙන්ම මගේ බිරිද සහ දුවලාගෙන් මම පොරොන්දු වෙනවා, නැවත මෙවැනි තත්වයකට ඔයාලව පත් කරන්නේ නැහැ කියලා\"", "URL": "https://sinhala.adaderana.lk/news.php?nid=86678", "Category": null, "Parent URL": null}