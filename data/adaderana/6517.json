{"Source": "Adaderana", "Timestamp": "February 6, 2010 01:04 pm", "Headline": "රන් දිනූ ක්‍රීඩකයින්ට උපහාර", "News Content": "11 වන දකුණු ආසියානු ක්‍රීඩා උළෙලේ දී බර ඉසිලීමේ ක්‍රීඩා‍වෙන් රන් පදක්කම් දිනා ගත් ක්‍රීඩකයින්ට පොළොන්නරුවේ දී උපහාර පිරිනැමීමක් සිදු කෙරුණි. චින්තන ගීතාල් විදානගමගේ හා කමල් බණ්ඩාර යන ක්‍රීඩකයින් පිළිගැනීමේ උත්සවය පොළොන්නරු නගර මධ්‍යයේ දී පැවැත්වුණි. කෘෂිකර්ම අමාත්‍ය මෛත්‍රීපාල සිරිසේන මහතා ඇතුළු ගම්වාසීන් විශාල පිරිසක් මෙම ක්‍රීඩකයින් පිළිගැනීමේ උත්සවයට පැමිණ සිටියහ. දකුණු ආසියානු ක්‍රීඩා උළෙලේ දී කිලෝ ග්‍රෑම් 69 බර පන්තිය යටතේ තරග වැදුණු චින්තන ගීතාල් විදානගමගේ කිලෝග්‍රෑම් 162 ක බරක් ‍ඔසවා මෙවර රන් පදක්කම හිමි කර ගත්තේය. කමල් බණ්ඩාර රන් පදක්කම දිනා ගත්තේ කිලෝග්‍රෑම් 56 බර පන්තිය යටතේ කිලෝග්‍රෑම් 135 ක බරක් ඔසවමිනි.", "URL": "https://sinhala.adaderana.lk/news.php?nid=6517", "Category": null, "Parent URL": null}