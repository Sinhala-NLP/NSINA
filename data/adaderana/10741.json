{"Source": "Adaderana", "Timestamp": "September 9, 2010 12:23 pm", "Headline": "ෆොන්සේකා කට පරිස්සම් කරගත යුතුයි-දයාසිරි අනතුරු අඟවයි", "News Content": "ප්‍රජානතන්ත්‍රවාදී ජාතික සන්ධානයේ නායක සරත් ෆොන්සේකා මහතා කට පරිස්සම් කරගත යුතු බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. අතීතයේද කට පරිස්සම් කර නොගැනීම නිසා ඔහුට බොහෝ ගැටලුවලට මුහුණ දෙන්නට සිදුවූ බව හෙතෙම කියා සිටියේ අද කොළඹ පැවති මාධ්‍ය හමුවකට එක්වෙමිනි. ෆොන්සේකා මහතා ඇතැම් අවස්ථාවල එක්සත් ජාතික පක්ෂයට එල්ල කරනු ලබන චෝදනා සම්බන්ධයෙන් මාධ්‍යවේදියෙකු නැඟූ ප්‍රශ්නයකට පිළිතුරු දෙමින් ඔහු මේ බව කියා සිටියේය. විපක්ෂයේ ප්‍රධාන පක්ෂය එක්සත් ජාතික පක්ෂය බව ෆොන්සේකා මහතා දැනගත යුතු බවත්,ඔහුගේ පක්ෂය නියෝජනය කරනා මන්ත්‍රීවරුන් හත්දෙනා ද පොදු විපක්ෂය සමග සහයෝගයෙන් කටයුතු කරන්නේ නම් ඉතා හොඳ බවද ජයසේකර මන්ත්‍රීවරයා පෙන්වාදුන්නේය. පාර්ලිමේන්තු ක්‍රමය පිළිබඳ ජනතාවගේ විශ්වාසය කඩවී ඇතැයිද පාර්ලිමේන්තුවට සහභාගීවීම පවා හිරිකිතයි යැයිද එ.ජා.ප පාර්ලිමේන්තු මන්ත්‍රීවරයා කියා සිටියේය. ජනතා පරමාධිපත්‍යය හෑල්ලුවෙමින් මන්ත්‍රීවරුන් මුදලට විකිණෙන තත්ත්වයක් දකින්නට ලැබීම ඉතාම කනගාටු දායක බව ජයසේකර මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10741", "Category": null, "Parent URL": null}