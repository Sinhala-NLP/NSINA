{"Source": "Adaderana", "Timestamp": "June 29, 2019 10:45 am", "Headline": "යුරෝපය උණුසුම් වෙයි", "News Content": "මේ දිනවල යුරෝපානු රටවලට දැඩි උණුසුම් කාලගුණ තත්ත්වයක් බලපා ඇත. ඒ හේතුවෙන් ප්‍රංශය, ස්පාඤ්ඤය ඇතුලු බටහිර යුරෝපානු රටවල වැසියන් දැඩි සේ පීඩාවට පත්ව සිටියි. දැඩි උණුසුම් වායු ධාරා හේතුවෙන් බටහිර යුරෝපා රටවල වැසියන් මේ වන විට දැඩි සේ පීඩාවට පත්ව සිටියි. දරාගත නොහැකි උණුසුමෙන් ආරක්ෂා වීමට නම් එලිමහන් ස්ථාන මගහරිමින් හැකිතරම් කාලයක් නිවාස හා ආවරණය වූ ස්ථානවල රැදී සිටින ලෙස බලධාරීන් මහජනතාව වෙත දැනුම් දුන්නේය. සෙල්සියස් අංශක 45 ඉක්ම වූ වාර්තාගත උණුසුම හේතුවෙන් දකුණුදිග ප්‍රංශයේ පරිපාලන කලාප හතරකට උෂ්ණත්වය සම්බන්ධ රතු අනතුරු ඇඟවීම් නිකුත් කෙරුණි. එහි වැඩිම බලපෑම මතුව ඇත්තේ ඓතිහාසික නගරයක් වන ප්‍රංශයේ නිම්ස් නගරයටයි. මේ හේතුවෙන් ප්‍රංශයේ නිම්ස්හි ප්‍රාථමික පාසල් ද ඇතුලුව පාසල 4 000ක පමණ සංඛ්‍යාවක් තාවකාලිකව වසා දමන බවට ප්‍රංශ අගමැතිවරයා පසුගියදා නිවේදනය කළේය. මේ අතර පවතින අධික උණුසුම් කාලගුණය සමඟින් ප්‍රංශයේ දකුණුදිග ගොවිබිම් රැසක් ගින්නට හසුව විනාශ වී යමින් පවතියි. මේ දිනවල ලෝකයේ රටවල් රැසකින් වාර්තාවන අධික උණුසුමත් සමඟ කාලගුණික විපර්යාස සම්බන්ධයෙන් සෑම දෙනාගේම පාහේ අවධානය යොමුව ඇත. මෙවර ලෝක කාලගුණ සංවිධාන වාර්තාවට අනුව ලොව එතෙක් මෙතෙක් උණුසුමින් වැඩිම වසර ලෙස 2019 වර්ෂය නම් කෙරුණි. 2015-2019 අතර කාලය, ඉතිහාසයේ උණුසුමින් වැඩිම කාලසීමාව ලෙසින්ද මෙහිදී හඳුනාගෙන ඇත. CO2 වැනි හරිතාගාර වායු විමෝචනය ඉහළ යාමෙන් ඇතිවන හරිතාගාර ආචරණය මෙලෙස යුරෝපානු උණුසුම ඉහළ යාමට හේතුවී ඇති බවද මෙහිදී සඳහන්ව තිබුණි.", "URL": "https://sinhala.adaderana.lk/news.php?nid=112991", "Category": null, "Parent URL": null}