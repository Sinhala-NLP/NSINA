{"Source": "Adaderana", "Timestamp": "August 10, 2010 08:38 am", "Headline": "සංක්‍රමණිකයින් රැගත් නැව ගැන තවදුරටත් සැලකිල්ලෙන්", "News Content": "ශ්‍රී ලාංකික සංක්‍රමණිකයින් පිරිසක් රැගෙන කැනඩාවට පැමිණෙන බවට වාර්තා වන නෞකාව පිළිබඳව දැඩි සැලකිල්ලෙන් සිටින බව කැනේඩියානු රජය පවසයි. කුමන දිනක මෙම නෞකාව කැනඩාවට පැමිණෙන්නේ ද යන්න අවධානයෙන් සිටින බව එරට රාජ්‍ය ආරක්ෂක අමාත්‍ය වික් ටොයිවුස් මහතා සඳහන් කරයි. ඊයේ පස්වරුවේ කැනඩාවේ ඔටාවා අගනුවර දී ආගන්තුකයින් පිරිසක් සමග දිවා භෝජනය ලබා ගනිමින් සිටිය දී අමාත්‍යවරයා මෙම අදහස් පළ කර ඇති බව කැනේඩියානු මාධ්‍ය වාර්තා කරයි. ශ්‍රී ලාංකික සංක්‍රමණිකයින් පිරිසක් රැගත් තායිලන්ත නෞකාවක් වන මෙය දිගින් මීටර 59 ක් වන බවත් එහි සංක්‍රමණිකයින් 200 ක් පමණ සිටින බවත් වාර්තා වේ. නෞකාව තුළ එල්.ටී.ටී.ඊ සාමාජිකයින් ද සිටින බව සඳහන්ය. පසුගිය සති අන්තයේ කැනේඩියානු බලධාරීන් විසින් මෙම නෞකාව බ්‍රිටිෂ් කොළොම්බියා මුහුදු තී‍රයේ යාත්‍රා කරමින් පවතින බවට වාර්තා කරනු ලැබීය. උතුරු අමෙරිකාවේ අනිකුත් රටවලට මෙන් කැනඩාවට ඇතුළුවීම පහසු කරුණක් නොවන බව කැනේඩියානු ආරක්ෂක අමාත්‍ය ටොයිවුස් පෙන්වා දෙයි.", "URL": "https://sinhala.adaderana.lk/news.php?nid=10130", "Category": null, "Parent URL": null}