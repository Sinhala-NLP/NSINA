{"Source": "Adaderana", "Timestamp": "May 8, 2013 11:01 am", "Headline": "ලක් කතට එරෙහි වූ බහරේන් නීතිය ", "News Content": "බහරේන්වල ගෘහ සේවිකාවක ලෙස සේවය කරමින් සිටි ශ්‍රී ලාංකික කාන්තාවක් සේවය කළ ස්ථානයෙන් පළායාම නිසා එරට අධිකරණය විසින් බහරේන් ඩිනාර් 590 ක මුදලක් ගෙවිය යුතු බවට තීන්දුවක් දී තිබීම පිළිබඳ විවේචන එල්ල වෙමින් පවතියි. මෙලෙස දඩ නියමවී ඇත්තේ 49 වන වියේ පසුවූ සුශිලා ජයතිලක නැමැති කාන්තාවකටය. අදාළ කාන්තාව ගෘහ සේවිකාවක ලෙසින් සේවය කළ නිවසේ හිමිකරු විසින් ඇයට පහර දී ඇති අතර පසුගිය වසරේ ඇය එම නිවසින් පළා ගොස් ඇත්තේ මාස 10 ක් පුරා වද හිංසනයට ලක්වීමෙන් අනතුරුවය. පසුව සංක්‍රමණ ශ්‍රමික ආරක්ෂණ සමාජයක මඟපෙන්වීම යටතේ ඇය විසින් තමන් සේවය ක‍ළ නිවසේ හිමිකරුට එරෙහිව බහරේන් අධිකරණය හමුවේ නඩුවක් ගොනු කර ඇත. මෙම නඩුව විසඳීමට වසරකට අධිකර කාලයක් ලබා ගත් එරට අධිකරණය අදාළ කාන්තාව ගිවිසුම කඩ කළ බවට තීන්දුව ලබා දී තිබේ. ඒ අනුව සේවය කළ ස්ථානයෙන් පළායාම නිසා සේවය කළ නිවසේ හිමිකරුට බහරේන් ඩිනාර් 580 ක මුදලක් හා අධිකරණ ගාස්තු ලෙස බහරේන් ඩිනාර් 10 ක මුදලක් ගෙවිය යුතු බවට අධිකරණය තීන්දු කර ඇත. \"වසරක් පුරාවට මෙම නඩු විභාග පැවැත්වුණා. නමුත් අවසන් තීන්දුව වී ඇත්තේ තමන් සේවය කළ නිවසේ හිමිකරුගෙන් පහර කෑ සේවිකාව විසින් අදාළ නිවෙස් හිමිකරුට දඩ මුදල් ගෙවීමට සිදුවීමයි. ඇය ළඟ ඒ සඳහා මුදල්වත් නෑ\" සංක්‍රමණ ශ්‍රමික ආරක්ෂණ සමාජයේ සභාපතිනී මරීටා ඩයස් මහත්මිය පවසා ඇතැයි විදෙස් මාධ්‍ය උපුටා දක්වයි. 2011 වසරේ දී ගෘහ සේවිකාවක ලෙසින් බහරේන් දේශයට ගොස් ඇති සුශිලා ජයතිලක අවිස්සාවේල්ල ප්‍රදේශයේ පදිංචිකාරියකි.", "URL": "https://sinhala.adaderana.lk/news.php?nid=33905", "Category": null, "Parent URL": null}