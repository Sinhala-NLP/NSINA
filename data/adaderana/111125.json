{"Source": "Adaderana", "Timestamp": "June 1, 2019 11:41 am", "Headline": "තේරීම් කාරක සභාවේ තේරුම මොකක්ද?", "News Content": "පාස්කු ඉරිදා ප්‍රහාරය සම්බන්ධයෙන් සොයා බැලීම සඳහා පත්කර ඇති තේරීම් කාරක සභාවේ සිටින ඇතැම් සාමාජිකයින් පිළිබදව ගැටලු පවතින බව එක්සත් ජනතා නිදහස් සන්ධාන පාර්ලිමේන්තු මන්ත්‍රී රංජිත් සොයිසා මහතා පවසා සිටියි. රත්නපුරදී ඊයේ (31) ප්‍රවෘත්ති සාකච්ඡාවක් පවත්වමින් මන්ත්‍රීවරයා පැවසුවේ විවිධ චෝදනා එල්ල වී ඇති එවැනි සාමාජිකයින් පත් කිරීමෙන් පරීක්ෂණවලට බාධා එල්ලවන බවයි. එහිදී වැඩිදුරටත් අදහස් දක්වමින් ඒ මහතා මෙසේද පැවසීය. \"රවී කරුණානායක මහතා අධිකරණය නොමඟ යැවීමට බොරු සාක්ෂ දුන් බවට ඔහුට එරෙහි චෝදනා තියෙනවා. ඒ වගේම ඔහු මහා භාණ්ඩාගාර බැඳුම්කර සිද්ධිය පිළිබඳ කොමිසම ඉදිරියේ අනාවරණය වු චූදිතයෙක්. කමිටුව නියෝජනය කරනවා ජනතා විමුක්ති පෙරමුණේ නලින්ද ජයතිස්ස. ජනතා විමුක්ති පෙරමුණ 2015 මහ මැතිවරණයේ ජාතික ලැයිස්තු අපේක්ෂකයෙක් ලෙස ඉදිරිපත් කළ ඊබ්‍රාහිම් නැමැති ධන කුවේර ව්‍යාපාරිකයා අප්‍රේල් 21 ප්‍රහාරයට සෘජුවම සම්බන්ධ වු පවුලක සාමාජිකයෙක්. එවන් සාමාජිකයින්ගෙන් යුත් කාරක සභාවකට පුළුවන්ද රටේ ජාතික ආරක්ෂාව සම්බන්ධව ඉන්න බුද්ධි අංශ ජ්‍යේෂ්ඨ පරිපාලන නිලධාරීන්, ප්‍රධානීන් ගෙන්වලා ඔවුන්ගෙන් ප්‍රශ්න කරන්න? කටඋත්තර ගන්න? එහෙමනම් මේ තේරීම් කාරක සභාවේ තේරුම කුමක්ද? මේ චුදිතයින් බවට පත්වුවන් ශ්‍රී ලංකා යුධ හමුදා බුද්ධි අංශ ප්‍රධානින් ගෙන්වා ප්‍රශ්න අහනවා. ඒ වෙලාවේ අහන ප්‍රශ්නවලට ඔවුන්ට පිළිතුරු නොදී බැරිකමට ආරක්ෂක අංශ භාවිත කරන සංඥා වචනයක් කියන්න වුණා. ඒත් සමඟ මේ රටේ බුද්ධි අංශ පිළිබඳව විශාල හෙළිදරව්වක් කෙරෙනවා. වෛද්‍ය ෂාෆිට එරෙහිව මේ වන විට පැමිණිලි විශාල ප්‍රමාණයක් මව්වරුන්ගෙන් ලැබිලා තියෙනවා. මේ පිළිබඳ සොයා බලනකොට ඇමති රාජිත සේනාරත්න පරීක්ෂණවලට බාධා වන ආකාරයෙන් කටයුතු කරන බවට වෛද්‍ය නිලධාරී සංගමයෙන් චෝදනා ලැබෙනවා. එනිසා අපි ආගමික උන්මත්තකවාදී පීතෘවරුන් ලෙස කටයුතු කරන රාජිත සේනාරත්න ඇතුළු වත්මන් පාලක කණ්ඩායමට කියනවා ජාතියට කරන මේ මහා අපරාධය නතර කිරීමට කටයුතු කරනවා වගේම ජාතියෙන් මෙය වසන් කිරීමට කටයුතු නොකරන්න. එවගේම අගමැති රනිල් වික්‍රමසිංහ ඇතුළු එක්සත් ජාතික පක්ෂ පාලන කණ්ඩායමේ පාලන කාලය තුළ ජාතියට සිදුවු හානියට ජාතියෙන් සමාව ගත යුතුයි\"", "URL": "https://sinhala.adaderana.lk/news.php?nid=111125", "Category": null, "Parent URL": null}