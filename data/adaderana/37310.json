{"Source": "Adaderana", "Timestamp": "September 10, 2013 03:34 pm", "Headline": "22 වැනිදා එ.ජා.පයේ සුර්යග්‍රහණයක් ", "News Content": "සැප්තැම්බර් 22 වන දින උදෑසන එ.ජා.ප යේ සුර්යග්‍රහණයක් සිදු වන බවත්, එසේ වෙද්දී 2014 වර්ෂයේදී ග්‍රහලෝකයක් ගැන කතා කිරීම නිශ්ඵල ක්‍රියාවක් බවත් යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. හොඳින් මැතිවරණ ව්‍යාපාරය සඳහා එක්වන ලෙස තමන් එ.ජා.ප. ට ආරාධනා කරන බවත්, එයට හොඳම දවස අද දවස බවත් එයට හේතුව සියදිවි නසාගැනීමේ වැළැක්වීමේ දවස අද වීම බවද අද(10) කොළඹ පැවති මාධ්‍ය හමුවකට එක්වෙමින් ඔහු සඳහන් කර සිටියේය‍. දෙමළ ජාතික සන්ධානය විසින් ඉදිරිපත් කළේ ප්‍රතිපත්ති ප්‍රකාශනයක් නොවන බවත්, එය උපක්‍රමික ලියවිල්ලක් බවත් ඒ මහතා කියා සිටියේය. මෙම ප්‍රකාශනය පශ්චාත් යුද සමයේ ලියැවුණු වඩාත්ම අන්තවාදී ප්‍රකාශනය බවත්, මෙමගින් අන්තර්ජාතික ප්‍රජාවගේ ආදායම් බලාපොරොත්තු වන බවත් හෙතෙම පැවසීය. දෙමළ ජාතික සන්ධානයේ මෙම ප්‍රකාශනය මගින් සිදු වන්නේ දකුණේ සිංහල ජනතාව උසිගැන්වීමක් බවත්, දකුණේ ජනතාවට තමන් පවසන්නේ මේවන් වූ සිද්ධීන් තේරුම් ගෙන සිටින බවත් ලෙස ඒ මහතා එහිදී අවධාරණය කළේය. මෙම මාධ්‍ය හමුව ඇමතූ ජ්‍යේෂ්ඨ අමාත්‍ය ඒ.එච්.එම්.ෆවුසි මහතා කියා සිටියේ මුස්ලිම් ජනතාව යනු සාමයට කැමැත්ත ප්‍රකාශ කරන පිරිසක් බවයි. එසේම මුස්ලිම් ජනතාව ජනාධිපතිවරයාට ණය ගැති බවත්, මෙවර මැතිවරණයෙදී බුලත් කොළයට කතිරය ගසා ජනාධිපතිවරයාට ශක්තියක් වන ලෙස තමන් මුස්ලිමි ජනතාවගෙන් ඉල්ලා සිටින බවත් ඒ මහතා වැඩිදුරටත් පැවසීය. මෙවර උතුරු පළාත් සභා මැතිවරණය සඳහා විදේශ බලවේග ඇස ගසාගෙන සිටින බවත්, සුළු සුළු සිදුවීම් ඇරුණකොට මැතිවරණය ඉතා සාමාකාමීව පැවැත්වෙන බවත් එම අවස්ථාවට එක්වෙමින් සුසිල් ප්‍රේමජයන්ත මහතා සඳහන් කර සිටියේය.", "URL": "https://sinhala.adaderana.lk/news.php?nid=37310", "Category": null, "Parent URL": null}