{"Source": "Adaderana", "Timestamp": "November 9, 2015 12:19 pm", "Headline": "කෝට්ටේ ශ්‍රී නාගවිහාරය ඉදිරිපිට මාර්ගයේ විශේෂ රථවාහන සැලැස්මක්", "News Content": "අපවත් වී වදාළ මාදුළුවාවේ සෝභිත හිමියන්ගේ ශ්‍රී දේහය කෝට්ටේ ශී‍්‍ර නාග විහාරයේ තැන්පත් කර තිබෙන කාලය තුළදී 2015.11.09 වන අද පෙරවරු 09.00 සිට 2015.11.12 දින පස්වරු 02.00 දක්වා කාලය තුළ විහාරස්ථානය ඉදිරිපිට මාර්ගයේ විශේෂ රථ වාහන සැලැස්මක් කි‍්‍රයාත්මක කර තිබේ.පොලිස් මූලස්ථානය ඒ ගැන නිකුත් කළ නිවේදනය පහත පරිදිය.එම කාලය තුළ පිටකෝට්ටේ හන්දියේ සිට ජුබිලි කණුව දක්වා එම දෙසට ගමන් ගන්නා මාර්ග තීරුව එම දෙසටම වාහන ගමනාගමනය සඳහා විවෘතව පවතී.නමුත් එම මංතීරුවේ වාහන නැවැත්වීම කළ නොහැකිය.ජුබිලි කණුව සිට පිටකෝට්ටේ දෙසට වු මංතිරුව එම දිශාවට වාහන ගමනාගමනය සඳහා සීමා කරන බැවින් වෙනත් විකල්ප මාර්ග භාවිතා කිරීම අවශ්‍ය වේ. ශ්‍රී දේහයට අවසන් ගෞරව දැක්වීම සඳහා බැතිමතුන් රැගෙන මහරගම දෙස සිට අඹුල්දෙණිය හරහා පිටකෝට්ටේ දෙසට පැමිණෙන වාහන ගම්සභා හන්දිය, දෙල්කන්ද හන්දිය සිට පරණ කැස්බෑව හන්දියෙන් පැමිණෙන වාහනත්, බැතිමතුන්ව ජුබිලි කණුව හන්දියෙන් බස්සවා එම වාහන ස්ටැන්ලි තිලකරත්න මාර්ගයේ ගාල් කර හැකිය. හයිලෙවල් මාර්ගයේ පැමිණ නුගේගොඩ ඔස්සේ බැතිමතුන් රැගෙන පැමිණෙන වාහන පාගොඩ පාරේන් පැමිණ පිටකෝට්ටේ හන්දියෙන් බැතිමතුන් බස්සවා සිරිකොත අසළ සිට මාදිවෙළ පාරේ එම වාහන ගාල් කළ හැකිය.කෝට්ටේ කුළුණ හන්දියේ සිට කෝට්ටේ පාර ඔස්සේ පැමිණෙන වාහන සිරිකොත අසළින් බැතිමතුන් බස්සවා එම වාහන මාදිවෙළ පාරේ ගාල් කළ හැකිය. තලවතුගොඩ දෙස සිට මාදිවෙළ පාරේ පැමිණෙන වාහන පිටකෝට්ටේ හන්දියෙන් බැතිමතුන් බස්සවා කුළුණ හන්දිය දෙසට ගමන් කර බැද්දගාන පාරෙන් ආනන්ද ශ‍්‍රාස්ත‍්‍රාලය පිටිය අසළට පැමිණ මාදිවෙළ පාරේ එම වාහන ගාල් කළ හැකිය.ශ්‍රී දේහයට අවසන් බුහුමන් දැක්වීම සඳහා මහා සංඝරත්නය වැඩම කරවන වාහන සඳහා කෝට්ටේ රජමහා විහාරය ඉදිරිපිට වාහන නැවතුම සුදානම් කර ඇත. එමෙන්ම ඒ අවට සිටින බැතිමතුන් පැමිණිමේදී ඔවුන්ගේ වාහන ගාල් කිරීම සඳහා කෝට්ටේ රජමහා විහාරය පිටුපසින් ඇති ඉසුරදේවපි‍්‍රය කි‍්‍රඩාංගනය සුදානම් කර ඇත.", "URL": "https://sinhala.adaderana.lk/news.php?nid=54975", "Category": null, "Parent URL": null}