{"Source": "Adaderana", "Timestamp": "October 3, 2018 09:22 am", "Headline": "තංගල්ලේ වෙඩි තැබීමට බේබී සහ රනා අත්අඩංගුවට", "News Content": "පසුගිය සැප්තැම්බර් 23 වන දා තංගල්ල ප්‍රදේශයේ සිදු වු මනුෂ්‍ය ඝාතනයක් සම්බන්ධයෙන් සැකකරුවන් දෙදෙනෙකු පොලීසිය විසින් අත්අඩංගුවට ගෙන තිබේ. 2018 සැප්තැම්බර් 23 වන දින උදෑසන 11 ත් 11.30 ත් අතර, කාලයේ දී තංගල්ල පොලිස් වසමේ වැලිආර, නෙටොල්පිටිය ප්‍රදේශයේ වාහන සර්විස් ආයතනයක සේවා කටයුතු කරමින් සිටි එම ආයතනයේ හිමිකරුට යතුරුපැදියකින් පැමිණි නාඳුනන පුද්ගලයින් දෙදෙනෙකු විසින් ගිනි අවියකින් වෙඩි තබා පලා ගොස් තිබුණි. වෙඩි වැදීමෙන් තුවාල ලැබූ පුද්ගලයා තංගල්ල රෝහලට ඇතුළත් කිරීමෙන් අනතුරුව මිය ගියේය. මෙම මනුෂ්‍ය ඝාතනය සැලසුම් කිරීමට ආධාර අනුබල දීමේ වරදට අවශ්‍යව සිටි සැකකරු හා වෙඩි තබා මනුෂ්‍ය ඝාතනය සිදු කිරීමට අවශ්‍යව සිටි ප්‍රධාන සැකකරුවන් දෙදෙනාගෙන් එක් සැකකරුවෙකු ඇතුළු සැකකරුවන් දෙදෙනෙකු තංගල්ල පොලිස් ස්ථානයේ නිලධාරීන් විසින් ඊයේ(02) දින උදෑසන 8.30ට පමණ තංගල්ල බස් නැවතුම් පොලේදී අත්අඩංගුවට ගෙන තිබේ. මෙසේ අත්අඩංගුවට පත්ව ඇත්තේ, ඝාතනයට ආධාර අනුබල දීමේ චෝදනාවට ලක්ව ඇති පොල බේබි නොහොත් වනිග කංකානම්ගේ අජිත් ප්‍රසන්න නැමති වයස අවුරුදු 41 ක් වු පට්ටියපොළ, නෙටොල්පිටිය ප්‍රදේශයේ පදිංචිකරුවෙක් සහ ඝාතනය සිදු කර ඇති දහනායක රනා නොහොත් නිමල් සමරවික්‍රම දහනායක නැමති වයස අවුරුදු 49 ක් වු විගමුව, රන්න ප්‍රදේශයේ පදිංචිකරුවෙක් බව පොලීසිය සඳහන් කරයි. සැකකරුවන්ගෙන් කරන ලද ප්‍රශ්න කිරීම්වලදී ඝාතනයට භාවිතා කරන ලද ලේ තැවුරුණු මන්නා පිහියක් ද, වෙඩි තැබීම සිදුකරන අවස්ථාවේ දී, පැලඳ සිටි සම්පූර්ණ මුහුණ ආවරණය කරන ලද ආරක්ෂක හිස් වැසුමක් ද පොලීසිය විසින් අත්අඩංගුවට ගෙන තිබේ. සැකකරුවන් අද(03) තංගල්ල මහේස්ත්‍රාත් අධිකරණයට ඉදිරිපත් කිරීමට නියමිතයි. තංගල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=97090", "Category": null, "Parent URL": null}