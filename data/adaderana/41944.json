{"Source": "Adaderana", "Timestamp": "March 20, 2014 04:17 pm", "Headline": "එල්.ටී.ටී.ඊයට එරෙහි නඩුවක නඩු භාණ්ඩ අතුරුදන්", "News Content": "එල්.ටී.ටී.ඊය විසින් මිසයිල ප්‍රහාරයක් එල්ලකර ගුවන් යානයක ගමන්ගත් ආරක්ෂක අංශ සාමාජිකයින් 37දෙනෙකු ඝාතනය කිරීමේ සිද්ධියට අදාළ නඩුවේ නඩු භාණ්ඩ හා ලේඛන අතුරුදන්ව ඇති බව අධිකරණයේ දී අනාවරණය වී තිබේ. 2000 වසරේ දී සිදුවු අදාළ ප්‍රහාරයට සම්බන්ධ නඩුව අද අනුරාධපුර මහාධිකරණයේ දී විභාගයට ගත් අවස්ථාවේ දී පැමිණිල්ල වෙනුවෙන් පෙනී සිටි නීතිඥවරයා ප්‍රකාශ කර ඇත්තේ ත්‍රස්ත විමර්ශන කොට්ඨාසය මගින් තමන්ට මේ බව දැනුම් දුන් බවයි. සිද්ධියට අදාළ නඩු භාණ්ඩ නොමැතිව මෙම නඩු විභාගය ඉදිරියට පවත්වාගෙන යාම ගැටළුවක් බව එහිදී විත්තිකාර පාර්ශවය වෙනුවෙන් පෙනී සිටි නීතිඥවරයා ප්‍රකාශ කර ඇත. ඒ අනුව නඩු භාණ්ඩ සහ ලේඛන වලට සිදුවූයේ කුමක්ද යන්න පිළිබඳ මහාධිකරණය හමුවේ කරුණු දක්වන ලෙස මහාධිරණ විනිසුරු ඛේමා ස්වර්ණාධිපති මහත්මිය අනුරාධපුර මූලස්ථාන ප්‍රධාන පොලිස් පරීක්ෂකවරයාට නියෝග කළ බව අද දෙරණ අධිකරණ වාර්තාකරු සඳහන් කළේය. නඩුව ලබන ජූලි මස 28 වනදා යළි‍ විභාගයට ගැනීමට නියමිත අතර එදිනට මේ සම්බන්ධයෙන් කරුණු දක්වන ලෙස විනිසුරුවරිය නියෝග කර තිබේ. මේ අතර සිද්ධිය සම්බන්ධයෙන් අධි චෝදනා ලබා සිටින එල්.ටී.ටී.ඊ සාමාජිකයින් දෙදෙනා ලබන 28 වන දින දක්වා තවදුරටත් රක්ෂිත බන්ධනාගාර ගත කරන ලෙස ද විනිසුරුවරිය නියෝග කර ඇත.", "URL": "https://sinhala.adaderana.lk/news.php?nid=41944", "Category": null, "Parent URL": null}