{"Source": "Adaderana", "Timestamp": "June 7, 2015 01:07 pm", "Headline": "බස්නාහිර ගුරුවරුන්ගේ වැටුප් පිළිබඳව ගැටලුවක් මතුවෙලා ", "News Content": "නව ගුරු සේවා ව්‍යවස්ථාවට අනුව බස්නාහිර පළාතේ ගුරුවරුන්ගේ වැටුප් සහ හිඟ වැටුප් ගෙවීම පිළිබඳ ගැටලුවක් මතුව ඇති බව බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා පවසයි.නිවේදනයක් නිකුත් කරමින් ප්‍රධාන අමාත්‍යවරයා පෙන්වා දෙන්නේ මධ්‍යම රජය විසින් ඒ සඳහා අවශ්‍ය මුදල් ලබානොදීම ඊට හේතුව බවයි.බස්නාහිර පළාතේ පාසල් 1269ක සේවය කරන ගුරුවරුන් 33,648 දෙනෙකුට නව ගුරු සේවා ව්‍යවස්ථාවට අනුව වැටුප් සහ හිඟ වැටුප් ගෙවීම සඳහා රුපියල් මිලියන 2953ක් අවශ්‍ය බව බස්නාහිර පළාත් ප්‍රධාන අමාත්‍යවරයා පවසයි.අදාළ මුදල් ප්‍රතිපාදන ලබාදෙන ලෙස බස්නාහිර පළාත් ප්‍රධාන ලේකම්වරිය මුදල් අමාත්‍යාංශ ලේකම්වරයා වෙත ලිඛිතව ඉල්ලීම් කර ඇතත් ඊට ප්‍රතිචාර ලැබී නොමැති බව අදාළ නිවේදනයේ සඳහන්වෙයි.අවශ්‍ය ප්‍රතිපාදන ලබානොදෙමින් වත්මන් ආණ්ඩුව මෙරට ගුරු සේවය විනාශ කිරීමේ කුමන්ත්‍රණයක නිරතව සිටින බව ද බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා නිකුත් කළ නිවේදනයේ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=51827", "Category": null, "Parent URL": null}