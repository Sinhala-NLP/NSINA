{"Source": "Adaderana", "Timestamp": "September 29, 2011 03:05 pm", "Headline": "බිරිඳට ගිනි තැබූ සැමියාට මරණ දඬුවම නියම වෙයි", "News Content": "බිරිඳ ඝාතනය කිරීමේ වරදට අධිචෝදනා ලැබ සිටි විත්තිකරුවෙකු අදාළ චෝදනාවට වැරදිකරු කරමින් බදුල්ල මහාධිකරණය විසින් මරණ දඩුවම නියම කර තිබේ. අමුණුවැල්පිටියේ පදිංචිකරුවෙකුට මෙලෙස මරණ දඩුවම නියම වී ඇත. 2000 වසරේ ජනවාරි මස 13 වැනිදා හෝ ඊට ආසන්න දිනක දී සිය බිරිඳ ගිනි තබා ඝාතනය කිරීම සම්බන්ධයෙන් මෙම විත්තිකරුට එරෙහිව චෝදනා එල්ල වී තිබුණි. පියා විසින් තම මවට ගිනි තබනු තමා සියැසින් දුටු බව සිද්ධිය සම්බන්ධයෙන් සාක්ෂි ලබාදුන් මියගිය කාන්තාවගේ දියණිය ප්‍රකාශ කර ඇත. පිළිස්සුම් තුවාල සහිතව රෝහල් ගතකර සිටි තම දියණිය ස්වාමි පුරුෂයා විසින් තමාට ගිනි තැබූ බව ප්‍රකාශ කළේ යැයි මියගිය කාන්තාවගේ මව ද සාක්ෂි ලබාදෙමින් ප්‍රකාශ කර තිබේ. ඒ අනුව සාධාරණ සැකයකින් තොරව පැමිණිල්ල විසින් නඩුව ඔප්පු කර ඇතැයි තීන්දු කළ බදුල්ල මහාධිකරණ විනිසුරු පියසීලි වික්‍රමසිංහ මහත්මිය විත්තිකරුට මරණ දඩුවම නියම කළාය.", "URL": "https://sinhala.adaderana.lk/news.php?nid=19042", "Category": null, "Parent URL": null}