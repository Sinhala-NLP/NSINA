{"Source": "Adaderana", "Timestamp": "December 18, 2011 11:27 am", "Headline": "ශ්‍රී ලංකා රජය සුබවාදී පියවරක් ගනු ඇතැයි බලාපොරොත්තු වෙනවා", "News Content": "රටේ සිදුවූ යුදමය තත්ත්වය පිළිබඳ ශ්‍රී ලංකා රජය සිය අවධානය යොමුකරමින් ඉදිරි ක්‍රියාමාර්ග ගනු ඇතැයි එක්සත් ජාතීන්ගේ සංවිධානයේ මහ ලේකම් බෑන්කී මූන් මහතා පවසයි. උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභාවේ වාර්තාව පසුගිය සිකුරාදා දින පාර්ලිමේන්තුවට ඉදිරිපත් කෙරුණු අතර එය ප්‍රකාශයට පත්කිරීම සාදරයෙන් පිළිගන්නා බව මහ ලේකම්වරයා සඳහන් කරයි. එක්සත් ජාතීන්ගේ මහ ලේකම්වරයා ඊයේ සිය දෛනික මාධ්‍ය හමුවේදී මේ බව කියා සිටි බව ඔහුගේ මාධ්‍ය ප්‍රකාශකවරයා විසින් නිකුත් කළ නිවේදනයක දැක්වේ. ශ්‍රී ලංකාවේ ස්ථිරසාර සාමයක් සඳහා වගකීමෙන් යුතුව ඉදිරි පියවර ගනු ඇති බවට බෑන් කී මූන් මහතා බලාපොරොත්තු වන බව මාධ්‍ය ප්‍රකාශකවරයා පෙන්වා දී තිබේ. 30 වසරක යුදමය වාතාවරණයකින් පසුව උතුරේ බොහෝ පිරිසක් අවතැන්ව ඇති බවද මහ ලේකම්වරයා විසින් පවසා ඇත.", "URL": "https://sinhala.adaderana.lk/news.php?nid=20771", "Category": null, "Parent URL": null}