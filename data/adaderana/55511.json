{"Source": "Adaderana", "Timestamp": "December 4, 2015 11:44 am", "Headline": "උතුරේ දකුණේ සහජීවනය ගොඩනඟන්න ධීවර ක්ෂේත්‍රය පාළමක් කරගන්නවා", "News Content": "දශක ගණනාවක් තිස්සේ පළුදු වී ඇති සිත් යළි රටේ අභිවෘද්ධිය වෙනුවෙන් ගොනුකර සම්මුතිවාදය තුළින් උතුරේ මෙන්ම දකුණේ ජනතාව අතර සහජීවනය ගොඩනැගීම වෙනුවෙන් ධීවර ක්ෂේත්‍රය පාළමක් කරගැනීමට අවශ්‍ය පසුබිම සකස් කරන බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා කියයි.උතුරේ ධීවර කර්මාන්තය යළිනගා සිටුවීම සහ උතුරේ ධීවර ජනතාවගේ සුභසාධනය මෙන්ම එම ජනතාවගේ ගැටළු පිළිබඳව අද(4) පැවතී සාකච්ඡාවකදී ඒ මහතා මේ බව පැවසීය. මෙම සාකච්ඡාවේදී අමාත්‍යවරයා සඳහන් කළේ මෙරට ජනතාව කිසිඳු භේදයකින් තොරව ජනවාරි 8 වැනිදා යහපාලනය වෙනුවෙන් තැබූ විශ්වාසය යථාර්තයක් කිරීම සඳහා ජනාධිපතිතුමා හා අගමැතිතුමා ගෙනයන වැඩපිළිවෙළට ශක්තියක් වෙමින් මෙම සහයෝගීත්වයේ පාලම ගොඩනගන බවයි.ඒ වෙනුවෙන් උතුරේ ජනතාවගේ ආර්ථිකය ශක්තිමත් කිරීම සඳහා ධීවර කර්මාන්තය ආශ්‍රිතව නව රැකියා උත්පාදන වැඩපිළිවෙළක් හඳුන්වා දෙන බව සඳහන් කළ අමාත්‍යවරයා 30 වසරක් පුරා පැවතී කුරිරු ත්‍රස්තවාදය හේතුවෙන් උතුරේ මෙන්ම දකුණේ ධීවරයාට අත්විඳීමට සිදුවූ අනේක විධ දුක් ගැහැට කිසිවෙකුට අමතක කළ නොහැකි බව සිහිපත් කළේය.අමාත්‍යවරයා කියා සිටියේ උතුරට නව ධීවර වරාය හා නැංගුරම්පළවල් ලබාදී ශීතාගාර පහසුකම් ඇතුළු සෙසු අවශ්‍යතා සපුරා, නෙළාගන්නා මත්ස්‍ය අස්වැන්නට නිසි වටිනාකමක් හිමිවන නව වෙළඳපොළක් සකස්කරඋතුරේ ජනතාවටද ස්වශක්තියෙන් නැගී සිටිය හැකි අභිමානවත් ජනතාවක් බවට පත්කිරීම තම වැඩපිළිවෙලේ අරමුණ බවය.වත්මන් රජයේද අරමුණ රටේ සමස්ත ජනතාවටම සහෝදරත්වයෙන් ජිවත් විය හැකි රටක් ගොඩනැගීම බව කියා සිටි අමාත්‍යවරයා එම අරමුණ කරා ළගා විය හැකි පරිදි සහෝදරත්වයේ පාලම ගොඩනැගීමට කැපවන බවයි.ඒ සඳහා නිසි වැඩපිළිවෙළක් තමා සතු බවද මෙම සාකච්ඡාවේදී ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පැවසුවේය.", "URL": "https://sinhala.adaderana.lk/news.php?nid=55511", "Category": null, "Parent URL": null}