{"Source": "Adaderana", "Timestamp": "January 18, 2013 06:23 pm", "Headline": "රිසානා නෆීක් නමින් මාවතක් ", "News Content": "සෞදියේදී ගෙල කපා ඝාතනය කෙරුණු රිසානා නෆීක්ගේ මව්පියන් වෙනුවෙන් නිවසක් ඉදිකිරීමේ කටයුතු අද (18) ‍ පස්වරුවේ ඇරඹුණු අතර ඒ සඳහා අමාත්‍ය රංජිත් සියඹලාපිටිය මහතා විසින් රුපියල් ලක්ෂ 2.5ක මුදලක් ලබාදී තිබේ. රිසානා ජීවත් වු මුතූර් සාපි නගර් ප්‍රදේශයේදී එම නිවසේ ඉදිකිරීම් කටයුතු ආරම්භ විය. රිසානාට කෘතගුණ දැක්වීමක් වශයෙන් ත්‍රීකුණාමලය - මඩකළපුව මාර්ගයේ පෙරියපාලම් සිට මුතූර් සාපි නගර් දක්වා කිලෝ මීටර් 2ක් පමණ වන ඇයගේ නිවස දක්වා දිවෙන මාර්ගය සංවර්ධනය කර රිසානා නෆීක් මාවත ලෙස නම් කරන ලෙස එහිදී තොරතුරු තාක්ෂණ අමාත්‍ය රංජිත් සියඹලාපිටිය මහතා විසින් නැගෙනහිර පළාත් ප්‍රධාන අමාත්‍ය නජීබ් අබ්දූල් මජීඩ් මහතාට උපදෙස් දුන් බවද අප වාර්තාකරු පවසයි. මේ අතර තම දියණිය මරා දැමූ සෞදි රජයෙන් හෝ එරට කිසිම පුද්ගලයකුගෙන් කිසිම පරිත්‍යාගයක් බාර නොගන්නේ යැයි ඇගේ මව වන අහමදු සෙයියදු පරිනා මහත්මිය පැවසු බවත් සෞදි රටට තවත් ශ්‍රී ලාංකික කාන්තාවන් නොයවන ලෙස ඇය රජයෙන් ඉල්ලා සිටි බවත් අප වාර්තාකරු කියයි.", "URL": "https://sinhala.adaderana.lk/news.php?nid=30872", "Category": null, "Parent URL": null}