{"Source": "Adaderana", "Timestamp": "May 30, 2011 09:25 pm", "Headline": "කටුනායකට නිවාඩු..!", "News Content": "කටුනායක නිදහස් වෙළඳකලාපය හෙට දිනයේ වසා තැබීමට රජය තීරණය කර තිබේ. අද දවසේ උද්ඝෝෂණයේ නිරත වූ නිදහස් වෙළඳ කලාපයේ සේවක සේවකාවන් හා පොලීසිය අතර ඇති වූ ගැටුමෙන් පොලිස් නිලධාරීන් 15 දෙනෙකු පමණද,සේවක සේවිකාවන් ගණනාවක්ද තුවාල ලබා රෝහල් ගත කෙරිණි. තත්ත්වය සමථයකට පත් කොට ප්‍රදේශයේ නීතිය හා සාමය තහවුරු කරනු පිණිස හෙට දිනයේ නිදහස් වෙළඳකලාපය වසා තබන බව රජය නිල වශයෙන් නිවේදනය කර තිබේ. කෙසේ වෙතත් දහවල් සිදුවූ අවාසනාවන්ත සිදුවීමෙන් පසු කම්කරු හා කම්කරු සබඳතා අමාත්‍ය ගාමිණී ලොකුගේ මහතා යෝජිත පුද්ගලික අංශයේ සේවක විශ්‍රාම වැටුප නිදහස් වෙළඳකලාපයට බලනොපවත්වන බව සඳහන් කළේය. එසේම අද සවස ජනාධිපතිවරයා හා පැවති සාකච්ඡාවකින් අනතුරුව ශ්‍රී ලංකා නිදහස් පක්ෂයේ මධ්‍යම කාරක සභාව විසින් යෝජිත පුද්ගලික අංශයේ සේවක විශ්‍රාම වැටුප තාවකාලිකව අත්හිටුවන්නට ඒකමතිකව තීරණය කළ බව ජනාධිපති මාධ්‍ය ඒකක නිවේදනය ක‍රන ලදී.", "URL": "https://sinhala.adaderana.lk/news.php?nid=16422", "Category": null, "Parent URL": null}