{"Source": "Adaderana", "Timestamp": "August 25, 2011 09:14 am", "Headline": "අඟුලාන ද්විත්ව ඝාතන නඩුවේ තීන්දුව අදයි", "News Content": "මහත් අන්දෝලනයකට තුඩු දුන් අඟුලාන ද්විත්ව මිනිස් ඝාතනයේ තීන්දුව අද(25) ප්‍රකාශයට පත් කිරීමට නියමිතව තිබේ. දීපාලි විජේසුන්දර, ඩබ්ලිව්.එම්.පී.බී වරාවැව සහ කුමුදුනී වික්‍රමසිංහ යන ත්‍රිපුද්ගල විශේෂ මහාධිකරණ විනිසුරු මඩුල්ල මගින් තීන්දුව අද ප්‍රකාශයට පත්කිරීමට නියමිතය. අඟුලාන පොලිසියේ හිටපු ස්ථානාධිපති පොලිස් පරීක්ෂක බී.නිව්ටන් සහ පොලිස් කොස්තාපල්වරුන් වන ජී.ඊ. කුමාරසිරි, නිහාල් ජයරත්න මෙන්ම ග්‍රාමරාක්ෂක නිලධාරී ජනප්‍රිය සේනාරත්න මෙම නඩුවේ විත්තිකරුවන් ලෙස නම් කර තිබේ. 2009 වසරේ ඔක්තෝම්බර් මස 12 වැනිදා තරුණයින් දෙදෙනෙකු අඟුලාන ප්‍රදේශයේ දී පැහැරගෙන ගොස් ඝාතනය කිරීම සහ ඝාතනය කිරීමට කුමන්ත්‍රණය කිරීම යන චෝදනා යටතේ මෙම නඩුව පවරා ඇත. මහත් අන්දෝලනයකට තුඩු දුන් මෙම සිද්ධිය විශේෂ නඩු කටයුත්තක් සේ සලකා ජූරි සභාවක් නොමැති ත්‍රිපුද්ගල විනිසුරු මඩුල්ලක් හමුවේ විභාගය කිරීමට හිටපු අග්‍රවිනිශ්චයකාර අශෝක ද සිල්වා මහතා විසින් තීන්දු කර තිබුණි.", "URL": "https://sinhala.adaderana.lk/news.php?nid=18290", "Category": null, "Parent URL": null}