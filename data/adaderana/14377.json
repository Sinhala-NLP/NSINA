{"Source": "Adaderana", "Timestamp": "February 21, 2011 01:23 pm", "Headline": "බඹර කූඩයක් ඇවිස්සී ආනමඩුව පාසලක අධ්‍යාපනයට බාධා ", "News Content": "බඹර කූඩයක් ඇවිස්සීම හේතුවෙන් ආනමඩුව, කොබෙයිගනේ, බමුණුගම මහ විද්‍යාලයේ අධ්‍යයන කටයුතුවලට අද(21) බාධා සිදුව තිබේ. පාසලේ ස්ථාන කිහිපයක බඹර කූඩ පැවතීම හේතුවෙන් අධ්‍යයන කටයුතු වලට මෙසේ බාධා සිදුවු බව අද දෙරණ වාර්තාකරු සඳහන් කළේය. මේ හේතුවෙන් අද දිනයේ ක්‍රමවත් පරිදි අධ්‍යයන කටයුතු සිදුනොවු බවත් පාසල් සිසුන් පාසලට පැමිණියත් යළි ඔවුන් දෙමාපියන් විසින් නිවෙස් කරා ගෙන ගොස් ඇති බවත් ඔහු කියා සිටියේය. ඊයේ(20) සවස් කාලයෙහි මේ සම්බන්ධව දැනගන්නට ලැබුණු නමුත් කුමන හෝ ක්‍රමයකින් එය ඉවත් කරන ලෙසට මව්පියන් දැනුවත් කළ බව පවත්නා අර්බුදය සම්බන්ධයෙන් අද දෙරණට අදහස් දැක්වු කොබෙයිගනේ බමුණුගම මහ විද්‍යාලයේ විදුහල්පති ඩබ්ලිව්.එම් . ඥානරත්න මහතා ප්‍රකාශ කළේය. නමුත් වැසිබර කාලගුණය නිසා ඒ සඳහා අවස්ථාව ලැබී නොමැති බව විදුහල්පතිවරයා පෙන්වාදුන්නේය. ප්‍රාදේශීය ලේකම්වරයාද මේ සම්බන්ධව දැනුවත් කර ඇති බවත්, පස්වරුවෙහි කුමන හෝ ආකාරයකින් මෙම බඹර කූඩ ඉවත් කිරීමට කටයුතු කරන බව ද ඔහු අවධාරණය කර සිටියේය.", "URL": "https://sinhala.adaderana.lk/news.php?nid=14377", "Category": null, "Parent URL": null}