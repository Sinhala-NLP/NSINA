{"Source": "Adaderana", "Timestamp": "July 13, 2017 04:11 pm", "Headline": " හිටපු යුද හමුදාපති වංචා විමර්ශන කොමිසමට එයි", "News Content": "හිටපු යුද හමුදාපති විශ්‍රාමික ජනරාල් දයා රත්නායක මහතා බරපතළ වංචා විමර්ශන ජනාධිපති කොමිසම වෙත පැමිණ තිබේ.අද(13) පස්වරු 3.00ට හිටපු යුද හමුදාපතිවරයා කොමිසම වෙත පැමිණි බව බරපතළ වංචා විමර්ශන ජනාධිපති කොමිසම සඳහන් කළේය.කංකසන්තුරේ සිමෙන්ති කර්මාන්තශාලාවේ අබලි යකඩ කපා ඉවත් කිරීම සම්බන්ධයෙන් බරපතළ වංචා විමර්ශන ජනාධිපති කොමිසමට ලැබී ඇති පැමිණිල්ලට අදාළව සිදුකෙරෙන පරීක්ෂණ කටයුතු සඳහා දයා රත්නායක මහතා නොතීසි ලත් අයෙකු ලෙස කැඳවා ඇති බව සඳහන්ය.ආරක්ෂක අමාත්‍යංශයේ අතිරේක ලේකම්වරයෙකු ලෙස කටයුතු කළ සිරිපාල හෙට්ටිආරච්චි සහ විශ්‍රාමික මේජර් ජනරාල් මහින්ද හතුරුසිංහ යන අයද නොතීසි ලත් පුද්ගලයන් ලෙස පැමිණිල්ලට අදාළව බරපතළ වංචා විමර්ශන ජනාධිපති කොමිසම වෙත කැඳවා තිබේ.මේ අතර මෙම සිද්ධියට අදාළව හිටපු ආරක්ෂක අමාත්‍යංශ ලේකම් ගෝඨාභය රාජපක්ෂ මහතාගෙන් ද පසුගියදා බරපතළ වංචා විමර්ශන ජනාධිපති කොමිසම ප්‍රකාශ සටහන් කරගත්තේය.", "URL": "https://sinhala.adaderana.lk/news.php?nid=75215", "Category": null, "Parent URL": null}