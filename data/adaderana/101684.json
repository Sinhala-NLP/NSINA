{"Source": "Adaderana", "Timestamp": "January 2, 2019 12:42 pm", "Headline": "බ්‍රසීලයේ නව ජනාධිපති දිවුරුම් දෙයි", "News Content": "බ්‍රසීලයේ නව ජනාධිපතිවරයා එරට ජනාධිපති ධුරයේ දිවුරුම් දුන්නේය. ඊයේ(01) ධුරයේ දිවුරුම් දෙමින් නව ජනාධිපතිවරයා පැවසුවේ, බ්‍රසීලය වෙළාගත් දූෂණය සහ අපරාධ රැල්ල කඩිනමින් මැඩ පැවැත්වීම සිය අභියෝගය කරගන්නා බවයි. බ්‍රසීල නව ජනාධිපති ජායිර් බොල්සොනාරෝගේ පදවි ප්‍රාප්ති උත්සවය පසුගියදා අති උත්කර්ෂවත් අයුරින් බ්‍රසීලියා අගනුවරදී පැවැත්විය. ඒ අනුව, එරට 38වන ජනාධිපතිවරයා වන බොල්සොනාරෝ ඉදිරි සිව් වසරක කාලය සඳහා බ්‍රසීලයේ පාලන කටයුතු මෙහෙයවනු ඇති. ලතින් අමෙරිකාවේ දැවැන්තම රාජ්‍ය වන බ්‍රසීලයේ දූෂණයට සහ අපරාධවලට වැට බදිමින් මේ වන විට රට ගිලී පවතින දරුණු ආර්ථික පරිහානියෙන් ගොඩගැනීමට තමන් කටයුතු කරන බව ධුරයේ දිවුරුම් දෙමින් නව ජනාධිපතිවරයා අවධාරණය කළේය. තමන් වෙත පැවරී ඇති භාරධූර වගකීම් තමන් මැනවින් අවබෝධ කරගෙන සිටින බවත්, රටට යහපතක් කිරීමේ ශක්‍යතාවක් තමන් සතු බවත් බොල්සොනාරෝ මෙහිදී වැඩිදුරටත් පැවසීය. මේ අතර බ්‍රසීල ජාතික ධජ ඔසවාගත් බොල්සොනාරෝගේ ආධාරකරුවන් ඔහුගේ පදවි ප්‍රාප්ති උළෙල නැරඹීට එක්ව සිටියහ. එහිදී ඔවුන් ප්‍රකාශ කළේ රට බේරාගන්නා නියමුවා බලයට පැමිණ ඇති බවයි. පසුගිය වසරේ ඔක්තෝබර් මාසයේදී පැවැති බ්‍රසීල ජනාධිපතිවරණයෙන් ජයගත් බොල්සොනාරෝ හිටපු හමුදා නිලධාරියෙක් වෙයි. ඔහු, 1964 - 85 සමයේ පැවැති හමුදාමය පාලන රටාව, විවෘතව අගය කරන්නෙක් ද වන බව පැවසෙයි. සාම්ප්‍රදායික බ්‍රසීල පක්ෂ දේශපාලන ක්‍රමය අතික්‍රමණය කළ බොල්සොනාරෝ බලයට පැමිණීම විප්ලවීය වෙනසක් බවට සඳහන්ය. මැතිවරණයට දින කිහිපයක් පෙර පැවැති පූර්ව මැතිවරණ ප්‍රචාරණ කටයුතු අතරතුර බොල්සොනාරෝ වෙත මාරක පිහි ප්‍රහාරයක් එල්ල විය. එහිදී ඔහු බරපතළ තුවාල ලබා රෝහලගත කෙරුණු අතර දිවිගලවාගත් ඔහු මැතිවරණයේ කැපී පෙනෙන ජයක් ලැබීම විශේෂත්වයක් වෙයි. බ්‍රසීල ඒකාධිපති පාලන සමයෙන් අනතුරුව එරට බලයට පත් පළමු දක්ෂිණාංශික නායකයා වන්නේද බොල්සොනාරෝයි.", "URL": "https://sinhala.adaderana.lk/news.php?nid=101684", "Category": null, "Parent URL": null}