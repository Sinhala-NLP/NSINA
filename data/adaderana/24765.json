{"Source": "Adaderana", "Timestamp": "June 4, 2012 09:01 pm", "Headline": "හදිසි අනතුරුවලට මුහුණදෙන්නන්ගේ සහයට තොරතුරු ඒකකයක්", "News Content": "හදිසි අනතුරුවලට මුහුණදෙන පිරිස් වෙත සහය දැක්වීම සඳහා ජාතික හදිසි තොරතුරු ඒකකයක් ආරම්භ කර තිබේ. ‍ කොළඹ විශ්ව විද්‍යාලයේ පශ්චාත් වෛද්‍ය උපාධි ආයතනය විසින් ආරම්භ කර ඇති මෙම ඒකකය, ගාල්ල කරාපිටිය රෝහලේ හදිසි අනතුරු මධ්‍යස්ථානයේ සිට ක්‍රියාත්මක වෙයි. ‍ ඒ අනුව හදිසි අනතුරකට මුහුණ දුන් අවස්ථාවක 091 – 2234100 යන දුරකථන අංකය වෙත ඇමතුමක් ලබාදීමෙන් වෛද්‍යවරයෙකුගේ උපදෙස් ලබාගැනීමේ හැකියාව පවතී. ‍ ඉදිරියේ දී මෙම සේවාව සඳහා අංක 04 න් සමන්විත කෙටි අංකයක් හඳුන්වාදීමට සැලසුම් කර ඇති බව ද සඳහන්ය. ‍ එමෙන්ම මෙම ඒකකය යටතේ හදිසි අනතුරු ලේඛනයක් හා දත්ත ගබඩාවක් ද පවත්වාගෙන යාම සඳහා ද කටයුතු සැලසුම් කර තිබේ. ‍ මෙම ජාතික හදිසි තොරතුරු ඒකකය යටතේ වෛද්‍යවරුන් 40 දෙනෙකු පමණ සේවා සැපයීම සඳහා කටයුතු කරයි.", "URL": "https://sinhala.adaderana.lk/news.php?nid=24765", "Category": null, "Parent URL": null}