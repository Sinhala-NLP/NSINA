{"Source": "Adaderana", "Timestamp": "January 18, 2019 12:27 pm", "Headline": "අණ නොතකා රියදුරා එක්ක ලොරියෙන් ගිය එළහරක්", "News Content": "මහනුවර-මාතලේ මාර්ගයේ අකුරණ නගරයේදී පොලිස් අණ නොතකා ධාවනය වූ ලොරි රථයක් ලුහුබැඳ ගොස් පරීක්ෂා කිරීමේදී එම ලොරියේ බලපත් රහිත එළ ගවයින් 11 දෙනෙකු ප්‍රවාහනය කරමින් තිබියදී පොලීසිය මඟින් අත්අඩංගුවට ගෙන තිබේ. ඊයේ(17) මෙම අත්අඩංගුවට ගැනීම සිදු කර ඇති බව වාර්තා වෙයි. මහියංගණය ප්‍රදේශයේ සිට අකුරණ ප්‍රදේශයට රැගෙන එනු ලැබූ මෙම ගවයින් 11 දෙනා සතුන්ට හිංසා වන අයුරින් ප්‍රවාහනය කර ඇති බවද පොලීසිය සඳහන් කළේය. අලවතුගොඩ පොලිස් ස්ථානාධිපති පොලිස් පරීක්ෂක සුසන්ත ඒකනායක ඉලංගසිංහ මහතාට ලැබුණු තොරතුරක් අනුව පරීක්ෂණ පැවැත්වූ පොලීසිය මෙම ගවයින් ප්‍රවාහනය කරමින් තිබූ ලොරි රථය අත්අඩංගුවට ගනු ලැබ තිබේ. මෙම ගවයින් අතර එළදෙනුන් හතර දෙනෙකුද සිටි බව පොලීසිය පැවසීය. පොලිස් අණ නොතකා ලොරි රථය ධාවනය කිරීම, බලපත් නොමැතිව ගවයින් ප්‍රවාහනය කිරීම සහ සතුන්ට හිංසා වන අයුරින් ගවයින් ප්‍රවාහනය කිරීම යන චෝදනා තුනක් යටතේ සැකකරුවන් අධිකරණයට ඉදිරිපත් කිරීමට නියමිත බව පොලීසිය වැඩිදුරටත් පැවසීය", "URL": "https://sinhala.adaderana.lk/news.php?nid=102593", "Category": null, "Parent URL": null}