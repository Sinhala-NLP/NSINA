{"Source": "Adaderana", "Timestamp": "November 24, 2011 04:31 pm", "Headline": "හොර ගමන් බලපත්‍රවලින් මුදල් වංචා කළ තිදෙනෙකු අත්අඩංගුවට", "News Content": "ව්‍යාජ ලෙස සකස් කරන ලද විදේශ ගමන් බලපත්‍ර යොදගනිමින් මුදල් වංචා කිරීමේ ජාවාරමක නිරත වූ පුද්ගලයින් තිදෙනෙකු කොළඹ වංචා විමර්ශන කාර්යාංශයේ නිලධාරී කණ්ඩායමක් විසින් අත්අඩංගුවට ගෙන තිබේ. අද(24) පෙරවරුවේ කොළඹ කොටහේන සහ මෝදර යන ප්‍රදේශවල දී සැකකරුවන් අත්අඩංගුවට ගෙන ඇති බව පොලිසිය පවසයි. අත්අඩංගුවට ගත් සැකකරුවන් සතුව තිබී ව්‍යාජ ලෙස සකස් කළ බ්‍රිතාන්‍ය වීසා බලපත්‍ර තුනක් සහ තවත් ව්‍යාජ විදේශ ගමන් බලපත්‍ර 10 ක් හමුවූ බව පොලිසිය සඳහන් කරයි. ඊට අමතරව ව්‍යාජ වෛද්‍ය සහතික පත්‍ර සහ වෙනත් ව්‍යාජ සහතික මෙන්ම එම සහතික සකස් කිරීම සඳහා උපයෝගී කරගත් පරිගණකයක් ඇතුළු උපකරණ රැසක් ද කොළඹ වංචා විමර්ශන කාර්යාංශය භාරයට ගෙන ඇති බව වාර්තා‍ වේ.", "URL": "https://sinhala.adaderana.lk/news.php?nid=20239", "Category": null, "Parent URL": null}