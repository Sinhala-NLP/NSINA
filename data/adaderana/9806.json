{"Source": "Adaderana", "Timestamp": "July 24, 2010 10:44 am", "Headline": "සිසුවිය පැහැරගත් සැකකරුවන් දැලේ", "News Content": "කප්පම් ගැනීමේ අරමුණින් මහපිටිය, අකුරම්බොඩ ප්‍රදේශයේ පදිංචි ශිෂ්‍යාවක් පැහැරගෙන යාමේ සිද්ධියට සම්බන්ධ පුද්ගලයින් දෙදෙනකු අත්අඩංගුවට ගෙන තිබේ. කප්පම් මුදල ලබාදෙන අවස්ථාවේ මාතලේ ‍කොට්ඨාශ නොවිසඳුනු අපරාධ විසඳීමේ ඒකකයේ නිලධාරීන් විසින් අදාළ පුද්ගලයින් දෙදෙනා අත්අඩංගුවට ගෙන ඇති අතර එහිදී තවත් එක් පුද්ගලයෙකු පළාගොස් ඇති බව සඳහන් වේ. මාතලේ, ගොලැහැන්වත්ත ප්‍රදේශයේ දී අත්අඩංගුවට ගත් මෙම සැකකරුවන් ළඟ තිබී කප්පම් වශයෙන් ලබාගත් රුපියල් දෙලක්ෂයක මුදලක්, මිලිමීටර් 9 වර්ගයේ පිස්තෝලයක් සහ ජීව අත්බෝම්බයක් සොයාගෙන තිබේ. පළාගිය අනෙක් සැකකරු හඳුනාගෙන ඇති අතර ඔහු අත්අඩංගුවට ගැනීම සඳහා පරීක්ෂණ ආරම්භ කර ඇති වග පොලිසිය සඳහන් කරයි.", "URL": "https://sinhala.adaderana.lk/news.php?nid=9806", "Category": null, "Parent URL": null}