{"Source": "Adaderana", "Timestamp": "August 4, 2015 09:34 pm", "Headline": "සිදුවූයේ බල පෙරළියක්-කළ යුත්තේ යුග පෙරළියක්", "News Content": "අපේ රට තුළ දියුණූ සමාජයක් ඇති නිසා ජනවාරි 08 වන දින ලේ බිඳක් නොසෙල්වා ප‍්‍රජාතන්ත‍්‍රවාදී විප්ලවය මේ රට තුළ කළහැකිවූ බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. සිදුවූයේ බල පෙරළියක් පමණක් වන අතර ඉදිරියේ තිබෙන්නේ, යුග පෙරළියක් කිරීමේ අභියෝගය බව එක්සත් ජාතික පෙරමුණු අපේක්ෂක රණවක මහතා අද (04) නගර ශාලාවේ පැවති ආයුර්වේද වෛද්‍යවරුන්ගේ හමුවකදී පැවසීය.එහිදී ඔහු මෙසේද සඳහන් කළේය.මේ යුගය නිර්මාණය කිරීමේදී දුෂ්ඨ, අසත්‍ය, බියවැද්දීම් සිදුකරමින් පවතිනවා. මීට පෙර ජනධිපතිවරණයේදී රට බෙදනවා, නැවත ත‍්‍රස්තවාදය ඇති වෙනවා, රාජ්‍ය ආයතන පුද්ගලීකරණය කරනවා කියා අසත්‍ය ප‍්‍රකාශ ගෙනගියා. නමුත් මෛත‍්‍රීපාල සිරිසේන මහතා ජනාධිපති වූ පසු ඒ කිසිවක් සිදුවුණේ නැහැ. නමුත් මහින්ද රාජපක්ෂ මහතා කොටි ත‍්‍රස්තවාදය ගැන ගෙන ගියේ දෙබිඩි ජීවිතයක්. ත‍්‍රස්තවාදය පරාජයට දේශපාලන අධිෂ්ඨානය ලබාදුන් අපි, නැවත කොටි ත‍්‍රස්තවාදය ඇතිවීමට ඉඩ තබන්නේ නැහැ. රටේ ප‍්‍රජාතන්ත‍්‍රවාදය, සාමය ආරක්ෂා කරන ශක්තිමත් නීතිමය වටපිටාවක් සකසා ගතයුතුයි. දකුණේ ත‍්‍රස්තවාදය පරාජය කිරීමෙන් ලබාගත් මතවාදී ශක්තිය භාවිතා කර තමන්ට හිතවාදී නොවන දේශපාලන සතුරන්, මාධ්‍යවේදීන්, කප්පම් සඳහා ව්‍යාපාරිකයින් පැහැර ගැනීම, සුදු වෑන් සංස්කෘතිය තුළ ක‍්‍රියාත්මක වුණා. ඒ නිසාම තවම සොයාගත නොහැකිවූ අපරාධ රැසක් තිබෙනවා.ජෝතීෂ්‍යවැනි දේ අත්හදා බැලීම් වලට ඉඩ ලබාදිය යුතුයි. ජෝතීෂ්‍ය වලින් කරන පුරෝකථන බටහිර ආකාශ විද්‍යාව කරන පුරෝකථන වලට වඩා නිවැරදියි. අත්හදා බැලීම් වලට තුඩුදුන් පාරම්පරික අනුගාමික දැනුම ප‍්‍රමුඛයි. බටහිර මෙන් සෛද්ධාන්තික දෙයක් නෙමෙයි. රට තුළ පවතින දැනුම සංවිධිතව ඉදිරිපත් කිරීමට නොහැකිව තිබෙනවා. අප ඉදිරිපත් කළ ප‍්‍රතිපත්ති ප‍්‍රකාශය බුද්ධදාස පරපුර, පැරණි සම්ප‍්‍රදාය ක‍්‍රියාත්මක කිරීමට ඉඩ ලබාදී තිබෙනවා. දේශීය දැනුම විධිමත්ව ඉදිරියට ගෙනයාමට අපේක්ෂා කරනවා. එය වානිජ භාණ්ඩයක්, උරුමයක්, සම්ප‍්‍රදායක් බවට පත් කරනවා.", "URL": "https://sinhala.adaderana.lk/news.php?nid=53043", "Category": null, "Parent URL": null}