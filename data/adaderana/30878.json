{"Source": "Adaderana", "Timestamp": "January 19, 2013 08:19 am", "Headline": "කතාව දෝලාවෙන් ගමන පයින් - සෞදියේ ශ්‍රී ලංකා තානාපති තාමත් එතැනමයි!", "News Content": "රිසානා නෆීක්ට මරණ දඬුවම ලබා‍දීම ‍හේතුවෙන් සෞදි අරාබියේ ශ්‍රී ලංකා තානාපතිවරයා යළි මෙරටට කැඳවන බව පැවසුවත් මේවන විටත් ඔහු සුපුරුදු පරිදි එරටේ තානාපති සේවයේ යෙදී සිටින බව විදේශ කටයුතු අමාත්‍යංශය පවසයි. සෞදි අරාබියේ ශ්‍රී ලංකා තානාපතිවරයා මෙරටට කැදවීමක් නොකළ බව විදේශ කටයුතු අමාත්‍යංශයේ ප්‍රකාශකයෙකු පැවසුවේය. බිළිදු ඝාතනයක් සම්බන්ධයෙන් චෝදනා එල්ලවී සිටි රිසානා නෆීක්ට සෞදි ආරාබියේදී මරණ දඬුවම ලබාදීමත් සමඟ එරට ශ්‍රී ලංකා තානාපතිවරයා යළි කැඳවන බව රජය නිවේදනය කළේය. රිසානා නෆීක්ට මරණ දඬුවම ලබාදීමට විරෝධය පළ කරමින් සෞදි අරාබියේ මෙරට තානාපතිවරයා යළි කැදවන බව එකී නිවේදනයේ සඳහන් විය. සෞදි අරාබියේ රියාද් හි පිහිටි තානාපති කාර්යාලයේ තානාපතිවරයා ලෙස කටයුතු කරන අහමඩ් ජවාඩ් මහතා තවදුරටත් අදාළ තනතුරෙහි කටයුතු කරන අතර ඔහු නැවත ශ්‍රී ලංකාවට කැඳවීමට හෝ ඔහු වෙනුවට වෙනත් අයෙකු පත් කිරීම සම්බන්ධයෙන් මෙතෙක් කිසිදු තීරණයක් ගෙන නොමැති බව ද විදේශ කටයුතු අමාත්‍යංශය පැවසුවේය.", "URL": "https://sinhala.adaderana.lk/news.php?nid=30878", "Category": null, "Parent URL": null}