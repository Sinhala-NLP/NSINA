{"Source": "Adaderana", "Timestamp": "June 8, 2014 10:04 am", "Headline": "සීමා උල්ලංඝණය කළ තවත් ඉන්දීය ධීවරයින් 73ක් දැලේ ", "News Content": "නීති විරෝධී ලෙස මෙරට මුහුදු සීමාවට ඇතුළු වු ඉන්දීය ධීවරයින් හැත්තෑ තුන් දෙනෙකු නාවික හමුදාව විසින් අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේ තලෙයිමන්නාරම සහ ඩෙල්ෆ් මුහුදු සීමාවලදී මෙම ධීවරයින් අත්අඩංගුවට ගෙන ඇති බවයි. තලෙයිමන්නාරම මුහුදු සීමාවේ දී යාත්‍රා අටකින් පැමිණ සිටි ඉන්දීය ධීවරයින් 41 දෙනෙකු අත්අඩංගුවට ගෙන තිබෙන අතර ඩෙල්ෆ් මුහුදු සීමාවේ දී තවත් ධීවර යාත්‍රා අටකින් පැමිණ සිටි ඉන්දීය ධීවරයින් තිස් දෙදෙනෙකු අත්අඩංගුවට ගත් බව කෝසල වර්ණකුලසූරිය මහතා සඳහන් කළේය. අත්අඩංගුවට ගත් ධීවරයින් තලෙයිමන්නාරම සහ කන්කසන්තුර ධීවර වරායන් වෙත ගෙනවිත් ප්‍රදේශය බාර ධීවර පරීක්ෂකවරයා වෙත බාර දී තිබේ. පසුගිය ජුනි මස පළමු වැනි දින ද තලෙයිමන්නාරම මුහුදේ දී ඉන්දීය ධීවරයින් විසි නව දෙනෙකු අත්අඩංගුවට ගත් අතර ඔවුන් ජනාධිපති මහින්ද රාජපක්ෂ මහතාගේ උපදෙස් මත නිදහස් කෙරුණි. කෙසේ වෙතත් පසුගිය සිකුරාදා දිනයේ ශ්‍රි ලාංකික ධීවරයින් 12 දෙනෙකු ඉන්දීය වෙරළ ආරක්ෂක බලකාය විසින් චෙන්නායිහිදී අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=43816", "Category": null, "Parent URL": null}