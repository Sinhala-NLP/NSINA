{"Source": "Adaderana", "Timestamp": "May 8, 2012 12:47 pm", "Headline": "රිය අනතුරු කිහිපයකින් මරණ 07 ක් - 30 දෙනෙකුට තුවාලයි", "News Content": "දිවයිනේ ප්‍රදේශ කිහිපයක සිදුවූ අනතුරුවලින් පුද්ගලයින් හත්දෙනෙකු ජීවිතක්ෂයට පත්ව තවත් 30 දෙනෙකු තුවාල ලබා තිබේ. බේරුවල, අම්බලන්ගොඩ, මාවතගම, නිට්ටඹුව, කෑගල්ල සහ හබරණ යන ප්‍රදේශවලින් මෙම අනතුරු වාර්තා වන බව පොලිසිය සඳහන් කරයි. බේරුවල, මස්සල, බංගලාවත්ත දුම්රිය හ‍රස් මාර්ගයේ දී සිදුවූ අනතුරකින් පුද්ගලයින් දෙදෙනෙකු ජීවිතක්ෂයට පත්ව ඇත. යතුරුපැදියක්, කොළඹ සිට මාතර බලා ධාවනය වූ රුහුණු කුමාරි දුම්රියේ ගැටීමෙන් අනතුර සිදුව ඇති බව පොලිසිය පැවසීය. අනතුරින් යතුරුපැදියේ ගමන් ගත් තරුණයින් දෙදෙනෙකු ජීවිතක්ෂයට පත්ව ඇති අතර ඔවුන් බේරුවල, අඹේපිටිය ප්‍රදේශයේ පදිංචිකරුවන් බව සඳහන්ය. මේ අතර අම්බලන්ගොඩ, අකුරල ප්‍රදේශයේ දී පෞද්ගලික බස්රථයක් යතුරුපැදි දෙකක ගැටීමෙන් සිදුවූ අනතුරකින් පුද්ගලයෙකු ජීවිතක්ෂයට පත්ව තිබේ. අනතුරින් යතුරුපැදි දෙකේ ගමන් ගත් කාන්තාවක්, කුඩා දරුවෙකු ඇතුළු පුද්ගලයින් සිව්දෙනෙකු තුවාල ලබා ඇති බව අම්බලන්ගොඩ පොලිසිය සඳහන් කරයි. තුවාලකරුවන් ප්‍රතිකාර සඳහා කරාපිටිය සහ බලපිටිය යන රෝහල්වලට ඇතුළත් කර ඇති අතර එහිදී එයින් එක් ‍අයෙකු ජීවිතක්ෂයට පත්ව ඇත. මෙලෙස ජීවිතක්ෂයට පත්ව ඇත්තේ 32 හැවිරිදි පිටබැද්දර ප්‍රදේශයේ පදිංචිකරුවෙකු බව පොලිසිය පැවසීය. අනතුර සම්බන්ධයෙන් බස්රථයේ රියදුරු අත්අඩංගුවට ගෙන ඇති අතර අම්බලන්ගොඩ පොලිසිය වැඩිදුර පරීක්ෂණ පවත්වයි. මේ අතර කොළඹ - නුවර ප්‍රධාන මාර්ගයේ නිට්ටඹුව ප්‍රදේශයේ දී බස්රථයක් ත්‍රිරෝද රථයක ගැටීමෙන් සිදුවූ අනතුරකින් පුද්ගලයෙකු ජීවිතක්ෂයට පත්ව තිබේ. ත්‍රිරෝද රථයේ ගමන් කළ තවත් පුද්ගලයින් තිදෙනෙකු තුවාල ලබා ප්‍රතිකාර සඳහා වතුපිටිවල රෝහලට ඇතුළත් කර ඇති බව පොලිසිය සඳහන් කරයි. මේ අතර මාවතගම, හතරලියද්ද ප්‍රදේශයේ දී යතුරුපැදියක ගැටීමෙන් පදිකයෙකු ජීවිතක්ෂයට පත්ව ඇත. අනතුරින් ජීවිතක්ෂයට පත්වූ පුද්ගලයාගේ අනන්‍යතාවය මෙතෙක් තහවුරු වී නොමැති අතර යතුරුපැදිකරු ද තුවාල ලබා ප්‍රතිකාර සඳහා මාවතගම රෝහලට ඇතුළත් කර ඇති බව පොලිසිය පැවසීය. මේ අතර නුවර - කොළඹ ප්‍රධාන මාර්ගයේ කෑගල්ල ප්‍රදේශයේ දී පෞද්ගලික බස්රථයක් ත්‍රිරෝද රථයක ගැටීමෙන් සිදුවූ අනතුරකින් ත්‍රිරෝද රථයේ රියදුරු ජීවිතක්ෂයට පත්ව තිබේ. මෙලෙස ජීවිතක්ෂයට පත්ව ඇත්තේ 37 හැවිරිදි පුද්ගලයෙකි. අනතුර සම්බන්ධයෙන් බස්රථයේ රියදුරු කෑගල්ල පොලිසිය විසින් අත්අඩංගුවට ගෙන ඇත. හබරණ පොළොන්නරුව ප්‍රධාන මාර්ගයේ 32 වන කිලෝමීටර් කණුව ආසන්නයේ දී වෑන් රථයක් මාර්ගයෙන් ඉවතට පැන ගසක ගැටීමෙන් සිදුවූ අනතුරකින් ද පුද්ගලයෙකු ජීවිතක්ෂයට පත්ව ඇති බව පොලිසිය පවසයි. අනතුරින් තුවාල ලැබූ කුඩා ළමුන් තිදෙනෙකු, කාන්තාවන් හය දෙනෙකු සහ තවත් පුද්ගලයෙකු ප්‍රතිකාර සඳහා දඹුල්ල රෝහලට ඇතුළත් කර තිබේ. මෙම අනතුරු සම්බන්ධයෙන් අදාළ පොලිස් ස්ථාන වැඩිදුර පරීක්ෂණ පවත්වයි. මේ අතර කුරුණෑගල - නිකවැරටිය ප්‍රධාන මාර්ගයේ දී බස් රථයක් පෙරලීමෙන් සිදුවූ අනතුරකින් පුද්ගලයින් 13 දෙනෙකු තුවාල ලබා ඇත. තුවාල ලැබූ පුද්ගලයින් නිකවැරටිය රෝහලේ ප්‍රතිකාර ලබමින් සිටින බව රෝහල් ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=24096", "Category": null, "Parent URL": null}