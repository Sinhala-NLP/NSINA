{"Source": "Adaderana", "Timestamp": "May 4, 2014 11:05 am", "Headline": "යාල් දේවිගේ මැදිරි දෙකක් ගැලවෙයි ", "News Content": "කොළඹ සිට පලෙයි බලා ධාවනය වු යාල් දේවි දුම්රියේ මැදිරි දෙකක් හදිසියේ ගැලවී යාම සම්බන්ධයෙන් පරික්ෂණයක් ආරම්භ කර තිබේ. දුම්රිය ගමනාගමන අධිකාරි එල්.ඒ.ආර් රත්නායක මහතා සඳහන් කළේ වව්නියාව දුම්රිය ස්ථානය ආසන්නයේ දි යාල් දේවි දුම්රියේ පිටුපස මැදිරි දෙකක් ගැලවී ඇති බවයි. මැදිරි දෙක ගැලවී දුම්රිය කෙටි දුරක් ධාවනය වි ඇති බවද සඳහන් වෙයි. කෙසේ වෙතත් මැදිරි දෙකක් ගැලවී ඇති බව දැනගැනීමෙන් පසු දුම්රිය නැවත පැමිණ එම මැදිරි සවි කරගෙන යළි ධාවනය කර ඇති බව දුම්රිය ගමනාගමන අධිකාරිවරයා සඳහන් කළේය. මෙහිදි කිසිවෙකුටත් අනතුරක් සිදුව නොමැති අතර දුම්රියෙන් මැදිරි දෙකක් හදිසියේ ගැලවී යාමට හේතුව සොයා බැලීම සඳහා පරික්ෂණ ආරම්භ කර තිබේ.", "URL": "https://sinhala.adaderana.lk/news.php?nid=42971", "Category": null, "Parent URL": null}