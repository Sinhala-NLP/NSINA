{"Source": "Adaderana", "Timestamp": "June 16, 2015 12:47 pm", "Headline": "ෂියාම් ඝාතන නඩු‍වෙන් වාස් ඇතුළු 5ට ඇප", "News Content": "කෝටිපති ව්‍යාපාරික මොහොමඩ් ෂියාම් ඝාතනය සම්බන්ධයෙන් චෝදනා ලබා සිටින හිටපු නියෝජ්‍ය පොලිස්පති වාස් ගුණවර්ධන ඇතුළු පස්දෙනෙකුට කොළඹ මහාධිකරණය ඇප ලබාදී තිබේ.බම්බලපිටියේ ප්‍රසිද්ධ ව්‍යාපාරිකයෙකු වූ මොහොමඩ් ෂියාම් ඝාතනය සම්බන්ධයෙන් වාස් ගුණවර්ධන ඇතුළු කිහිප දෙනෙකුට චෝදනා එල්ල වී තිබුණි.ඒ අතර ඔහුගේ පුත්‍රයා ද ‍විය.අදාළ නඩුව අද විභාගයට ගත් අවස්ථාවේ කොළඹ මහාධිකරණයේ ත්‍රීපුද්ගල විනිසුරු මඩුල්ලක් විසින් විත්තිකරුවන් දැඩි ඇප කොන්දේසි මත මුදා හැරිමට නියෝග කළ බව අද දෙරණ අධිකරණ වාර්තාකරු සඳහන් කළේය.ඒ අනුව එක් අයෙකුට රුපියල් ලක්ෂ 05 බැගින් වූ මුදල් ඇප සහ රුපියල් ලක්ෂ 40 බැගින් වූ ශරිර ඇප මත මුදා හැරීමට විනිසුරු මඩුල්ල නියම කර ඇත.ඊට අමතරව වාස් ගුණවර්ධන මහතා ඇතුළු විත්තිකරුවන්ට සෑම බදාදා සහ සිකුරාදා දිනකම අපරාධ පරික්ෂණ දෙපාර්තමේන්තුව හමුවේ පෙනී සිටිය යුතු බව සඳහන් කර මහාධිකරණය ඔවුන්ගේ විදෙස් ගමන් ද තහනම් කර ඇති බව සඳහන්ය.සාක්ෂිකරුවන්ට බලපෑම් කරන බවට පැමිණිලි ඉදිරිපත් වුවහොත් ඇප අවලංගු කර නඩුව අවසන් වනතුරු රිමාන්ඩ් භාරයට පත් කරන බව මහාධිකරණය විත්තිකරුවන්ට දැනුම්දී ඇත.කෙසේ වෙතත් මෙම නඩුව සඳහා ඇප ලබා දුන්න ද වාස් ගුණවර්ධන මහතා ඇතුළු විත්තිකරුවන් ගිනි අවි ළඟ තබාගැනීමේ චෝදනාවකට තවදුරටත් රක්ෂිත බන්ධනාගාර ගත කර ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=52033", "Category": null, "Parent URL": null}