{"Source": "Adaderana", "Timestamp": "August 11, 2012 03:02 pm", "Headline": "උසස් පෙළ දිගින් දිගටම සංශෝධන", "News Content": "උසස් පෙළ විභා‍ගය ආරම්භ කළ දිනයේ සිට ප්‍රශ්න පත්‍රවල සංශෝධන කිරීම නිසා විභාග සම්බන්ධයෙන් ජනතාවට විශ්වාසයක් තැබිය නොහැකි බව ලංකා ගුරු සංගමය පවසයි. විභාගය ආරම්භ කළ දින සංයුක්ත ගණිතය ප්‍රශ්න පත්‍රයේ සංශෝධනයක් සිදුවු බවත් අද (11) කෘෂි විද්‍යා ප්‍රශ්න පත්‍රයට ද සං‍ශෝධනයක් සිදුකර ඇතැයි එම සංගමයේ ලේකම් ජෝසප් ස්ටාලින් මහතා සඳහන් කරයි. ඒ අනුව අදාළ තත්ත්වයන් ඉස්මතුවීමට බලපෑ නිලධාරීන් සම්බන්ධයෙන් පියවර ගත යුතු බවද ඔහු පෙන්වාදෙයි. මේ සම්බන්ධයෙන් ඔහු විසින් මාධ්‍ය නිවේදනයක් නිකුත් කර ඇති අතර එම නි‍වේදනය වැඩිදුරටත් පහත දැක්වෙයි. අගෝස්තු 06 වෙනි දින ආරම්භ වූ 2012 උසස් පෙළ විභාගය මේ වන විටත් පැවැත්වෙමින් තිබේ. ආරම්භක දිනයේම සංයුක්ත ගණිතය ප්‍රශ්න පත්‍රයේ එක් ප්‍රශ්නයක පැවති දෝෂයක් මත එම ප්‍රශ්නය සඳහා සම්පූර්ණ ලකුණු ලබාදෙන බව විභාග කොමසාරිස් ප්‍රකාශ කර තිබුණි. මෙසේ ලකුණු ලබාදීම දක්ෂ සිසුන්ට බරපතළ අසාධාරණයක් වන අතර, නිවැරදි නොවන ප්‍රශ්නයක් පසුපස හඹායාම නිසා සිසුන්ගේ කාලය අපතේ යාමෙන් ඔවුන්ට බරපතළ අසාධාරණයක් සිදු වේ. පසුව සංයුක්ත ගණිතය 11 ප්‍රශ්න පත්‍රයට ද සංශෝධනයක් ඉදිරිපත් කළ අතර අද දින (2012.08.11) කෘෂි විද්‍යා ප්‍රශ්න පත්‍රයට ද සංශෝධනයක් යොමු කොට ඇත. ඉදිරියේ දී නිකුත් වීමට ඇති සෑම ප්‍රශ්න පත්‍රයකම ප්‍රධාන පාලකවරුන්ට නැවතත් එම ප්‍රශ්න පත්‍ර පරීක්ෂා කොට නිරවද්‍යතාවය සහතික කරන ලෙස විභාග කොමසාරිස්වරයා දන්වා ඇති බවට තොරතුරු පළ වී ඇත. මේ අනුව පෙනී යන්නේ විභාග ප්‍රශ්න පත්‍ර මුද්‍රණයට ප්‍රථම ඒවායේ නිරවද්‍යතාවය 100% ක් සහතික වී නැති බවයි. 2011 උසස් පෙළ ප්‍රතිඵල මත විශ්ව විද්‍යාලවලට බඳවා ගැනීමේ කටයුතු ඇණහිටීම හේතුවෙන් සිසුන් ව්‍යාකූලතාවකට පත්ව ඇති පසුබිමක 2012 උසස් පෙළ විභාගයේ ආරම්භයේ සිටම මෙවැනි තත්ත්වයක් ඇතිවීම සිසුන්ගේ මානසික තත්ත්වය බරපතළ ලෙස බිඳවැටීමට බල පා තිබේ. මේ තත්වය තුළ ජාතික විභාගවල විශ්වාසනීයත්වය බිඳ වැටෙන බැවින් මෙම විභාගවල විශ්වාසනීයත්වය 100% ක් තහවුරු කොට විභාග පැවැත්වීමට ඉදිරියේ දී කටයුතු කරන ලෙසත්, පවතින තත්ත්වයන්ට වගකිව යුතු නිලධාරීන් සම්බන්ධයෙන් නිසි පියවර ගන්නා ලෙසත් ලංකා ගුරු සංගමය බලකර සිටියි.", "URL": "https://sinhala.adaderana.lk/news.php?nid=26494", "Category": null, "Parent URL": null}