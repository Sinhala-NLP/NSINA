{"Source": "Adaderana", "Timestamp": "January 20, 2012 05:07 pm", "Headline": "කහ ඉරෙන් ගමන්ගත් කතකට මරු කැඳවූ රියදුරුට දඬුවම් නියමවෙයි", "News Content": "අපරික්ෂාකාරී ලෙස රිය පදවා කහ ඉරෙන් ගමන්ගත් කාන්තාවකගේ මරණය සිදුකිරීමේ චෝදනාවට වරද පිළිගත් පෞද්ගලික බස් රථ රියදුරෙකුට කොළඹ මහාධිකරණය අත්හිටවූ සිර දඬුවම් සහ රුපියල් ලක්ෂ 06 ක වන්දියක් ගෙවන ලෙස නියෝග කර තිබේ. කොළඹ මහාධිකරණ විනිසුරු ටී. සූරසේන මහතා විසින් එම දඬුවම පනවන ලද්දේ කොළඹ සහ කළුතර අතර බස් ධාවනයේ නිරත වූ පෞද්ගලික බස් රථ රියදුරෙකුට එරෙහිවය. 2010 වසරේ ජනවාරි මස 24 වන දින ගල්කිස්ස ප්‍රදේශයේ දී කහ ඉරෙන් ගමන්ගත් කාන්තාවකට මරණය සිදුකළේ යැයි චෝදනා කරමින් නීතිපතිවරයා මෙම නඩුව පවරා තිබිණි. අදාළ චෝදනාවට විත්තිකරු වරද පිළිගැනීමෙන් අනතුරුව වසර 07 ට අත්හිටවූ බරපතල වැඩ සහිත වසර 02 සිර දඬුවමක් අධිකරණය විසින් නියම කරනු ලැබීය. ඊට අමතරව රුපියල් ලක්ෂ 06 ක වන්දියක් මියගිය තැනැත්තියගේ දරුවන් පස්දෙනාට ගෙවන ලෙස ද අධිකරණ නියෝගයේ සඳහන් විය. විත්තිකාර රියදුරුගේ රියදුරු බලපත්‍රය අවලංගු කිරීමට ද අධිකරණය නියෝග කර ඇත.", "URL": "https://sinhala.adaderana.lk/news.php?nid=21530", "Category": null, "Parent URL": null}