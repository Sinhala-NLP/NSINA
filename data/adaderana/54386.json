{"Source": "Adaderana", "Timestamp": "October 12, 2015 08:19 am", "Headline": " සැලසුම ක්‍රියාත්මකයි - දැඩි රථ වාහන තදබදයක්", "News Content": "රාජගිරිය පාර්ලිමේන්තු මාර්ගයේ සහ මහරගම හයිලෙවල් මාර්ගයේ පවතින රථ වාහන තදබදයට විසඳුම් වශයෙන් පොලීසිය ඉදිරිපත් කළ නව රථවාහන සැලැස්ම අද සිට ක්‍රියාත්මක කිරීමට සැලසුම් කර තිබේ.මීට අදාළ පෙරහුරුවක් ඊයේ සහ පෙරේදා යන දිනවල පැවැති බව පොලිසිය සිහිපත් කරයි.ඒ අනුව නව රථ වාහන සැලැස්ම මගින් වැලිකඩ පොලීසිය ඉදිරිපිට සිට ධාවන මංතීරු හයම කොළඹ දෙසට රථ වාහන ධාවනය සඳහා එක්කිරීමට නියමිත අතර ආයුර්වේද වටරවුමේ සිට වැලිකඩ මංසන්දිය හරහා ධාවනය වන සියලුම රථ වාහන රාජගිරිය නගරය හරහා එකම දිශාවකට පාර්ලිමේන්තුව දෙසට ගමන් කළ හැකිය.වැලිකඩ හංදියේ සිට නාවල මර්ගයෙන් පැමිණෙන රථ වාහන වලට මැතිවරණ කොමසාරිස් කාර්යාලය ඉදිරිපිටින් පාර්ලිමේන්තුව දෙසට ගමන් කළ හැකි බව පොලීසිය පවසයි.පාර්ලිමේන්තු මාර්ගයේ නෙළුම්පොකුණ දක්වා නව රථ වාහන සැලැස්ම ක්‍රියායාත්මකය.කෙසේ වෙතත් නව රථවාහන සැලසුම හේතුවෙන් මේවන විට බත්තරමුල්ල,පාර්ලිමේන්තු පාර,රාජගිරිය හා වැලිකඩ ප්‍රදේශයේ දැඩි වාහන තදබදයක් පවත්නා බව අප වාර්තාකරු කියා සිටියි.මේ අතර මහරගම සිට අවිස්සාවේල්ල දක්වා හයිලෙවල් මාර්ගයේ එක් මංතීරුවක් අවිස්සාවේල්ල දෙසට විවෘත කරන අතර පරණ පාර ඔස්සේ ද එම දිශාවට රථ වාහන ගමන් කළ හැකිය.", "URL": "https://sinhala.adaderana.lk/news.php?nid=54386", "Category": null, "Parent URL": null}