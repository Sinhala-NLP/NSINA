{"Source": "Adaderana", "Timestamp": "July 6, 2019 05:07 pm", "Headline": "සීගිරි පව්ව අසළ නිධන් සෙවූ අයගෙන් දෙදෙනෙක් පොලීසියට", "News Content": "සීගිරිය මහ පබ්බත විහාරය පිහිටි රාම කැලේ ප්‍රදේශයේ නිධානයක් ලබා ගැනීමේ අරමුණින් කැණීම් සිදුකල ස්ථානය වටලන අවස්ථාවේදී පලාගිය පුද්ගලයින් සිව්දෙනාගෙන් දෙදෙනෙකු පොලිසිය මඟින් අත්අඩංගුවට ගෙන් ඇත. අත්අඩංගුවට පත්ව ඇත්තේ සිගිරිය ,කලාපුරයේ පදිංචි දේශපාලන පක්ෂයක ප්‍රබල ආධාරකරුවෙකු හා සිගිරිය එගොඩවැව පදිංචිකරුවෙකි. අදාල ස්ථානය සිගිරිය වනජීවී නිලධාරීන් විසින් ඉකුත්ජුනි මස 23 දී දහවල් වටලන ලද අතර කැණීම් කරමින් පුද්ගලයින් සිව්දෙනෙකු පලාගිය බව වනජීවී නිලධාරීන් කියා සිටිති. පලාගිය සැකකරුවන්ට අයත් ජංගම දුරකතනයක් හා කැනීම් උපකරණ රැසක් කැනීම් ස්ථානයේ දමා ගොස් තිබුණි. වැටලීම සිදුකල වනජීවී නිලධාරීන් විසින් හඳුනාගත් සැකකරුවන් පිළිබදව සිගිරිය පොලීසියට ප්‍රකාශ ලබාදීමෙන් පසු සැකකරුවන් පුරාවිද්‍යා පනත යටතේ අත්අඩංගුවට ගැනීමට පොලීසිය පියවර ගෙන ඇත. සිගිරිය පොලීසිය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=113520", "Category": null, "Parent URL": null}