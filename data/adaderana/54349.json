{"Source": "Adaderana", "Timestamp": "October 9, 2015 02:33 pm", "Headline": "නාගොඩ රෝහලේ සේවකයින් ලෙඩවීම ගැන හොයන්න කමිටුවක්", "News Content": "කළුතර, නාගොඩ රෝහලේ සේවකයින් පිරිසක් හදිසියේ රෝගාතුර වීම සම්බන්ධයෙන් විමර්ශනයට සෞඛ්‍ය අමාත්‍යංශයෙන් ත්‍රිපුද්ගල කමිටුවක් පත් කර තිබේ.රෝගීන් මෙන්ම කාර්ය මණ්ඩලය ද රෝගී තත්ත්වයට පත් කළ කළුතර, නාගොඩ දිස්ත්‍රික් මහ රෝහලේ අපිරිසිදු ජල ටැංකි පිළිබඳ පුවතක් අද දෙරණ ඊයේ දහවල් ප්‍රධාන ප්‍රවෘත්ති විකාශයේ “ටොක්ක“ විශේෂාංගයෙන් අනාවරණය කරන ලදී.එම අනාවරණයෙන් පැය 24 ක් ගතවන්නටත් පෙර ඒ පිළිබඳව සෞඛ්‍ය අමාත්‍යාංශයේ අවධානය යොමුව ඇත.කළුතර, නාගොඩ දිස්ත්‍රික් මහ රෝහලේ නියෝජ්‍ය අධ්‍යක්ෂවරියගේ සිට සුළු සේවකයින් දක්වා වන කාර්ය මණ්ඩලයත්, නේවාසික ප්‍රතිකාර ලබන රෝගීනුත්, පසුගිය 28 වනදා සිට හදිසියේ රෝගාතුර විය.වමනය, ක්ලාන්තය, පමණක් නොව ඇතැම් අය පාචන රෝග තත්ත්වයෙන්ද පෙළෙන බව රෝහල් සේවකයන්ගෙන් ලද තොරතුරු අනුව අප අනාවරණය කරන ලදී.ඒ අනුව ඊයේ පස්වරුවේම සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා කළුතර, නාගොඩ දිස්ත්‍රික් මහ රෝහලට ගොස් මේ පිළිබඳ සොයා බලා ඇත.ඉන් අනතුරුව විශේෂ මාධ්‍ය හමුවක් පවත්වමින් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා පැවසුවේ මේ පිළිබඳ සොයා බැලීමට වෛද්‍ය පබා පලිහවඩන මහත්මියගේ ප්‍රධානත්වයෙන් යුත් ත්‍රීපුද්ගල කමිටුවක් පත් කරන බවයි.මේ අතර රෝහලේ ජල සාම්පල පරික්ෂා කිරීම සඳහා විශේෂඥ ආයතන වෙත යොමු කිරීමට අවශ්‍ය පියවර ගෙන ඇති බව ද අධ්‍යක්ෂ ජනරාල්වරයා එහිදී කියා සිටියේය.", "URL": "https://sinhala.adaderana.lk/news.php?nid=54349", "Category": null, "Parent URL": null}