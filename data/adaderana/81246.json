{"Source": "Adaderana", "Timestamp": "December 9, 2017 09:39 am", "Headline": " එක්සත් ජාතීන්ගේ සාම සාධක හමුදා භටයින් 14 ක් මරුට", "News Content": "නැගෙනහිර කොංගෝ රාජ්‍යයේදී එල්ල වූ ප්‍රහාරයකින් එක්සත් ජාතීන්ගේ සාම සාධක හමුදා භටයින් 14 දෙනෙකු මියගොස් තිබේ. ප්‍රහායෙන් තවත් 53 දෙනෙකු තුවාල ලබා ඇති අතර කොංගෝ රාජ්‍යයේ සොල්දාදුවන් පස් දෙනෙකු ද මියගොස් ඇති බව විදෙස් මාධ්‍ය සඳහන් කළේය. කොංගෝවේ උතුරු “කිවූ” පළාතේ සිටින කැරලිකරුවන් විසින් මෙම ප්‍රහාරය එල්ල කර ඇති බව සඳහන්ය. අදාළ සාම සාධක හමුදා භටයින් කොංගෝවේ බෙනී ප්‍රදේශයේදී සිය මෙහෙයුම් සිදුකරමින් පවතින අතරතුර කැරලිකරුවන් විසින් මෙම ප්‍රහාරය එල්ල කර තිබේ. එක්සත් ජාතීන්ගේ මහලේකම් ඇත්තෝනියෝ ගුටේරස් පවසා ඇත්තේ මෑත ඉතිහාසයේ දී සාමසාධක හමුදාවට එල්ල වූ දරුණූතම ප්‍රහාරය මෙය බවයි. කොංගෝහි භූමි ප්‍රදේශ අත්පත් කරගැනීම වෙනුවෙන් එරට විවිධ සන්නද්ධ කණ්ඩායම් අතර මෙවැනි ගැටුම් සිදුවන බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=81246", "Category": null, "Parent URL": null}