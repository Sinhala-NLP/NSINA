{"Source": "Adaderana", "Timestamp": "September 26, 2010 09:24 am", "Headline": "එල්.ටී.ටී.ඊ ප්‍රබලයින් 6 ට එරෙහිව අධිචෝදනා", "News Content": "අත්අඩංගුවේ පසුවන ප්‍රබල එල්.ටී.ටී.ඊ සැකකරුවන් 6 දෙනෙකුට එරෙහිව මහාධිකරණය හමුවේ අධිචෝදනා ගොනු කිරීමට තීරණය කර ඇතැයි නීතිපතිවරයා ශ්‍රේෂ්ඨාධිකරණයට දැනුම් දී තිබේ. අත්අඩංගුවේ පසුවන තමන්ව නිදහස් කිරීමේ නියෝගයක් නිකුත් කරන්නැයි ඉල්ලා අදාළ එල්.ටී.ටී.ඊ සැකකරුවන් ඉදිරිපත් කළ මූලික අයිතිවාසිකම් පෙත්සම්වලට පිළිතුරු ඉදිරිපත් කරමින් නීතිපතිවරයා මේ බව දැනුම් දෙනු ලැබීය. මෙම සැකකරුවන් පසුගිය කාලයේ කොළඹ හා තදාසන්න ප්‍රදේශවල එල්.ටී.ටී.ඊ සංවිධානය විසින් විනාශකාරී ක්‍රියා සිදුකිරීම සඳහා යොදවා තිබූ බවට පරීක්ෂණවලදී අනාවරණය වී ඇති බව නීතිපතිවරයා දැනුම් දී තිබේ. එබැවින් අදාළ සැකකරුවන්ට එරෙහිව හදිසි නීති රෙගුලාසි හා ත්‍රස්තවාදය වැළැක්වීමේ පනත යටතේ වව්නියාව හා කොළඹ මහාධිකරණ හමුවේ අධිචෝදනා ගොනු කිරීමට පියවර ගන්නා බව නීතිපතිවරයා ශ්‍රේෂ්ඨාධිකරණයට දැනුම් දෙනු ලැබීය.", "URL": "https://sinhala.adaderana.lk/news.php?nid=11094", "Category": null, "Parent URL": null}