{"Source": "Adaderana", "Timestamp": "June 27, 2011 07:07 am", "Headline": " වත්කම් හා බැරකම් ප්‍රකාශ නොදුන්නොත් දඬුවම්", "News Content": "රජයේ ඉහළපෙළ නිලධාරීන්ගේ වත්කම් හා බැරකම් ප්‍රකාශ මේ මස 30 වන දිනට පෙර සිය ප්‍රධානීන්ට ලබාදිය යුතු බව අල්ලස් හෝ දූෂණ වංචා විමර්ශන කොමිෂන් සභාව පවසයි. අමාත්‍යවරුන් හා නියෝජ්‍ය අමාත්‍යවරුන්ද එදිනට පෙර සිය වත්කම් හා බැරකම් ප්‍රකාශ ලබාදිය යුතු බව කොමිෂන් සභාව කියා සිටියි. අදාළ දිනට පෙර නිසි තොරතුරු ලබාදීම මගහරින්නේනම් ඔවුන්ට එරෙහිව නීතිමය ක්‍රියා මාර්ග ගන්නා බව අල්ලස් හෝ දූෂණ වංචා විමර්ශන කොමිෂන් සභාව අවධාරණය කරයි. තවද දැන දැන තොරතුරු වසන් කිරීම,අසත්‍ය තොරතුරු සැපයීමද දඬුවම් ලැබිය හැකි වරදක් බව කොමිෂන් සභාව පෙන්වාදෙයි. 1988 වත්කම් හා බැරකම් ප්‍රකාශ කිරීමේ සංශෝධන පනත් කෙටුම්පතේ වත්කම් හා බැරකම් ප්‍රකාශ කළ යුතු ඉහළ පෙළ රාජ්‍ය නිලධාරීන් කවුරුන්ද යන්න දක්වා තිබේ.", "URL": "https://sinhala.adaderana.lk/news.php?nid=17027", "Category": null, "Parent URL": null}