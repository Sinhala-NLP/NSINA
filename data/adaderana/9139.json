{"Source": "Adaderana", "Timestamp": "June 21, 2010 02:24 pm", "Headline": "ප්‍රතිසංවිධානයට සියයට සියයක කැමැත්ත ", "News Content": "එක්සත් ජාතික පක්ෂයේ ප්‍රතිසංවිධාන කටයුතු යනු හුදෙක් නිලධාරීන් මඩුල්ලක් පත්කිරීම පමණක් නොවන බව එම පක්ෂයේ පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. නායකත්වය ඉවත් කිරීම සම්බන්ධයෙන් හෝ නව නායකයෙකු පත්කිරීම සම්බන්ධයෙන් පමණක් මෙහිදී නිර්දේශ ඉදිරිපත් නොවන බව ඔහු සඳහන් කළේය. පක්ෂයක් වශයෙන් යළි ගොඩනැගී දේශපාලන කරළියට පැමිණීම සඳහා අවශ්‍ය ප්‍රතිසංවිධාන මොනවාද යන්න පිළිබඳව මෙහිදී විශේෂයෙන් අවධානය යොමු කරන බව මන්ත්‍රීවරයා පෙන්වාදුන්නේය. මේ වන විටත් ප්‍රතිසංවිධාන කටයුතු සඳහා පක්ෂ සාමාජිකයින්ගෙන් සියයට සීයක කැමැත්ත පළ වී අවසන් බව ඔහු අවධාරණය කළේය. ප්‍රතිසංවිධාන කමිටුව අද පස්වරුවේ දී ද රැස්වීමට නියමිත බවත් එහිදී තවදුරටත් පක්ෂ නියෝජිතයින්ගෙන් ලැබී ඇති යෝජනා සම්බන්ධයෙන් සාකච්ඡා කරන බවත් ජෝශප් මයිකල් පෙරේරා මන්ත්‍රීවරයා පෙන්වාදුන්නේය. අනතුරුව අවසන් වාර්තාව කෘත්‍යාධිකාරී මණ්ඩලයට ඉදිරිපත් කර ලබන මාසයේ දී එය පක්ෂයේ මහා සම්මේලනයට ද ඉදිරිපත් කිරීමට කටයුතු කරන බව ඔහු පැවසුවේය. කෙසේවෙතත් පක්ෂයේ නව නිලධාරී මණ්ඩලය එකඟත්වයෙන් පත්කරගන්නවා ද එසේත් නැතහොත් ඡන්දයකින් පත්කරගන්නවා ද යන්න පිළිබඳව මේ වන තෙක් අවසන් තීරණයකට එළඹ නැති බව ද මන්ත්‍රීවරයා තවදුරටත් සඳහන් කළේය.", "URL": "https://sinhala.adaderana.lk/news.php?nid=9139", "Category": null, "Parent URL": null}