{"Source": "Adaderana", "Timestamp": "July 1, 2012 09:37 pm", "Headline": " පැල්පත් නිවාස වැඩිදියුණු කරන්න විමල් ඉරානය බලා ගිහින්", "News Content": "කලාපීය පැල්පත් නිවාස වැඩිදියුණු කිරීම සඳහා වන ක්‍රියාකාරී කණ්ඩායමේ මංගල රැස්වීමට සහභාගිවීම සඳහා ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා අද (01) දින අලුයම ඉරානයේ ටෙහෙරාන් නුවර බලා පිටත්ව ගොස් තිබේ. මෙම සමුළුව හෙට (02) දින ඉරානයේ ටෙහෙරාන් නුවරදී ආරම්භවීමට නියමිත අතර මේ මස 04 දින දක්වා එය පැවැත්වෙනු ඇත. මෙම ක්‍රියාකාරී කණ්ඩායමේ මංගල රැස්වීමේ ප්‍රධාන අරමුණ වන්නේ අඩු පහසුකම් සහිත ජනාවාස හා පැල්පත් ගණනය කිරීමේ හා ඒ පිළිබඳ තොරතුරු රුස්කිරීමේ විධිමත් ක්‍රමවේදයක් සැකසීම බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශය සඳහන් කරයි. එසේ ගණනය කරන ලද නිවරදි දත්ත ගබඩා කිරීම, අඩු පහසුකම් ජනාවාස හා පැල්පත් තව දුරටත් ඇතිවීම වැළැක්වීම, එම පැල්පත් නිවාසවල තත්වට උසස් කිරීම සඳහා වැඩසටහන් ක්‍රියාත්මක කරන රටවලින් සහය ලබා ගැනීම, එම රටවල් වෙත පැල්පත් පිළිබඳ විධිමත් දත්ත ලබාදීම ඇතුළු කරුණු රැසක් පිළිබඳ මෙම සමුළුවේදි වැඩි අවධානයක් යොමු කිරීමට නියමිත බව කියැවෙයි. මෙරට අඩු පහසුකම් ජනාවාසවල පවුල් සඳහා විධිමත් ජනාවාස ලබාදීම සහ එම පවුල්වල ජන ජීවිතය ඉහළ නැංවීම සඳහා ගෙනඇති පියවර පිළිබඳවද ශ්‍රී ලංකාවේ නියෝජිත පිරිස මෙහිදි අදහස් ඉදිරිපත් කිරීමට නියමිත බව අමාත්‍යංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25461", "Category": null, "Parent URL": null}