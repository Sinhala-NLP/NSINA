{"Source": "Adaderana", "Timestamp": "July 1, 2019 09:01 am", "Headline": "ලී දඬු කපන්න ගසට නැග්ග පාසල් සිසුවා විදුලි සැර වැදී රෝහලට", "News Content": "කෘෂිකර්ම විෂයේ අවශ්‍යතාවයකට ලී දඬු කැබැල්ලක් කපා ගැනීමට කුලියාපිටිය දියකලමුල්ල ශ්‍රීපතී රාජකීය විදුහල් භූමියේ ගසකට නැගී ඇති පාසල් සිසුවෙකු අධිබලැති විදුලිරැහැනක වැදී රෝහල් ගත කර තිබේ. පාසලේ 10 වන ශ්‍රේණියේ ඉගෙනුම ලබන මෙම සිසුවා කුලියාපිටිය හම්මලව ප්‍රදේශයේ පදිංචිකරුවෙකි. මන්නා පිහියක්ද අතැතිව වැටමාර ගසට නැග ඇති මෙම සිදුවා අත්ත කපා ගැනීමෙන් අනතුරුව විදුලි කම්බියේ ගැටී තිබේ. එහිදී සුළුවේලාවක් ගොස් තමන් එම ගසෙන් බිමට වැටුණු බවත් පසුව සිදුවු කිසිවක් තමන් නොදන්නා බවද සිසුවා වැඩිදුරටත් පැවසීය. පාසල් භූමියේ පාත්තියක් සකස් කර එය වටේට ඉනි සිටවීම සඳහා දඬු කපන්න ගිය බව ද සිසුවා සඳහන් කරයි. කාගේ හෝ උවමනාවක් මත සිසුවා ගසට නංවා ඇත්ත නැතහොත් සිසුවා ඔහුගේ අවශ්‍යතාවය මත ගසට නැග්ගාද යන්න මේ වන විටත් ගැටළුවක්ව පවතියි. ඒ සම්බන්ධයෙන් අද දෙරණ විදුහල්පතිවරයාගෙන් විමසා සිටි අතර, ඔහු පවසා සිටියේ, තමන් නිවාඩු ගොස් සිටිය දී මෙය සිදුව ඇති බවත්, මෙය ආරංචි වු වහාම තමා රෝහලට ගිය බවත්ය. කෙසේ වෙතත් කෘෂිකර්ම විෂය බාර ගුරුවරයා විසින් නිවෙස්වලින් කොම්පෝස්ට් අංගනයක් සෑදීමට ලී දඬු ගෙන එන ලෙසට සිසුන් දැනුවත් කර ඇති බව ද විදුහල්පතිවරයා සඳහන් කළේය. පාසල නිමවීමට මිනිත්තු 5 ක් ගත වෙන්නට මත්තෙන් ළමුන්ට පන්ති කාමරවලට යෑමට උපදෙස් ලබා දී තිබිය දී මෙම අනතුර සිදුව ඇතැයි ද විදුහල්පතිවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=113101", "Category": null, "Parent URL": null}