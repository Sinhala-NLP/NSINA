{"Source": "Adaderana", "Timestamp": "May 9, 2016 03:07 pm", "Headline": " වරාය නගර පෙත්සම සළකා බැලෙයි", "News Content": "කොළඹ වරාය නගර ව්‍යාපෘතිය ක්‍රියාත්මක කිරීම තුළින් තමන්ට අගතියක් සිදුවුණු බව පවසා සමස්ථ ලංකා ධීවර සහයෝගීතා සමිතිය ඉදිරිපත් කළ මූලික අයිතිවාසිකම් පෙත්සම ශ්‍රේෂ්ඨාධිකරණය විසින් අද(09) සළකා බලා තිබේ.අගවිනිසුරු කේ. ශ්‍රී පවන් සහ කේ.පී චිත්‍රසිරි යන විනිසුරුවරුන් හමුවේ පෙත්සම කැඳවූ බව අද දෙරණ අධිකරණ වාර්තාකරු සඳහන් කළේය.පෙත්සමට මූලික විරෝධතා ඉදිරිපත් කළ වගඋත්තරකාර චීන සමාගම වෙනුවෙන් පෙනී සිටි නීතිඥවරයා සඳහන් කර ඇත්තේ අදාළ පෙත්සම කල්ඉකුත්වී ඉදිරිපත්වී ඇති බැවින් එය විභාග කිරීමට ශ්‍රේෂ්ඨාධිකරණයට හැකියාවක් නොමැති බවයි.එහෙත් මෙය මහජන සුබසාධන පෙත්සමක් බැවින් මූලික විරෝධතා පිළිබඳ එතරම් සැළකිල්ලක් දැක්විය නොහැකි බව අගවිනිසුරුවරයා එහිදී ප්‍රකාශ කර තිබේ.ධීවර ප්‍රජාව තමන් මුහුණපා ඇති ගැටළුවක් පිළිබඳ අධිකරණය හමුවේ කරුණූ දක්වන අවස්ථාවක එය බැහැර කිරීමට හැකියාවක් නොමැති බව අගවිනිසුරුවරයා සඳහන් කර ඇත.ඒ අනුව වරාය නගර ව්‍යාපෘතිය ක්‍රියාත්මක කිරීම තුළින් පරිසර නීතිය උල්ලංඝණය වන්නේ කෙසේදැයි සංක්ෂිප්ත වාර්ථාවක් ඉදිරිපත් කරන ලෙස අගවිනිසුරුවරයා පෙත්සම්කාර පාර්ශවයට නියම කර තිබේ.පෙත්සම ජුනි මස 17 වනදා යළි කැඳවීමට නියමිතය.", "URL": "https://sinhala.adaderana.lk/news.php?nid=59975", "Category": null, "Parent URL": null}