{"Source": "Adaderana", "Timestamp": "May 27, 2019 09:33 pm", "Headline": "මඟ හැරිය නොහැකි වු මංතීරු නීතිය", "News Content": "දිවයිනේ ප්‍රධාන නගර ආශ්‍රිතව අද(27) සිට නැවතත් මංතිරු නීතිය ක්‍රියාත්මක කෙරුණි. ඊට අනුගත වීම සඳහා රියදුරන්ට සති දෙකක සහන කාලයක් ලබා දී ඇති අතර ලබන 10 වනදා සිට මංතීරු නීතිය අකුරට ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා අවධාරණය කළේය. මෝටර් වාහන සඳහා මංතීරු නීතිය වලංගු වුවද එය රියදුරන් නිසි අයුරින් පිළිනොපැදීම හේතුවෙන් පසුගිය කාලයේ සිදුවු රථවාහන වැරදි සංඛ්‍යාවද ඉහළ ගොස් තිබුණි. මේ තත්ත්වය සැලකිල්ලට ගෙන දිවයිනේ ප්‍රධාන නගර ආශ්‍රිතව මංතීරු නීතිය යළි ක්‍රියාත්මක කිරීමට පොලිසීය පියවර ගත් අතර රථ වාහන තමන්ට අදාල මංතීරුවේ ධාවනයත් , ඉස්සර කිරීමේදී සහ හැරවීමේදී ඊට අදාල මංතීරු ඔස්සේ ගමන්කිරීමත් අනිවාර්ය වෙයි. ඒ අනුව ඕනෑම වාහනයක් මංතීරු දෙකක් සහිත මාර්ගයකදී වමේන ධානවය කළ යුතු වන අතර දකුණට හැරවීමේදී , එයට පෙර දකුණු පස මංතීරුව ඔස්සේ මඳ දුරක් ගමන් කර අදාල ස්ථානයේදී හැරවියයුතු වෙයි. එමෙන්ම වාහනයක් ඉස්සරකිරීමේදී දකුණු පසින් ඉස්සර කළ යුතු වන අතර එසේ ඉස්සර කළ පසු නැවතත් හැකි ඉක්මනින් වම්පස මංතීරුනට ගෙන ධාවනය කළ යුතුයි. ඒ අතර කෝට්ටේ පොල්දූව මංසන්ධියේ සිට නෙළුම්පොකුණ හන්දිය දක්වා බස් මංතීරුවක් ක්‍රියාත්මක වන අතර එම නීතිය උදෑසන 6 සිට 9 දක්වා කාලය තුළ ක්‍රියාත්මකයි. මෙම නීතියට අනුව අදාල කාලය තුළ බස් රථ වම්පස මංතීරුවේ පමණක් ධාවනය කළ යුතු වන අතර අනෙක් රථ එහි ධාවනය නොකළ යුතු වෙයි. ප්‍රභූ වාහන සඳහාත් මෙම මංතීරු නීතිය වලංගුවන බව අද දෙරණ 24 ඔස්සේ විකාශය වූ BIG FOCUS වැඩසටහනේදී අවධානය කෙරුණි.", "URL": "https://sinhala.adaderana.lk/news.php?nid=110797", "Category": null, "Parent URL": null}