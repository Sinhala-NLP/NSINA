{"Source": "Adaderana", "Timestamp": "February 12, 2019 08:13 am", "Headline": "හොරෙන් ප්‍රංශයට ගිය අයට මොකද වෙන්නේ", "News Content": "ධීවර යාත්‍රාවකින් ප්‍රංශයේ රීයුනියන් දූපතට ගොස් සිටින ශ්‍රී ලාංකිකයින් පිරිස කඩිනමින් මෙරටට ගෙන්වා ගැනීම සඳහා අවශ්‍ය කටයුතු සිදුකරමින් සිටින බව ධීවර දෙපාර්තමේන්තුව පවසයි. විදේශ කටයුතු අමාත්‍යාංශයේ මැදිහත් වීම මත තානාපති කාර්යාල හරහා අදාළ කටයුතු සිදුකෙරෙමින් පවතින බව එම දෙපාර්තමේන්තුව පෙන්වා දෙන්නේය. පසුගිය ජනවාරි මාසයේ මීගමුව ධීවර වරායෙන් පිටත්ව ගිය බහුදින ධීවර යාත්‍රාවක් පුද්ගලයින් හැත්තෑ දෙදෙනෙකු සමඟ ප්‍රංශයේ රීයුනියන් දූපතට පසුගියදා ළඟා වී තිබේ. ඒ පිළිබදව එරට බලධාරීන් මෙරටට දැනුම් දී ඇති බව ධීවර දෙපාර්තමේන්තුව සඳහන් කළේය. එම පුද්ගලයින් අතර කාන්තාවන් අට දෙනෙකු සහ ළමුන් පස් දෙනෙකු ද වන බව සදහන්. මෙම බහුදින ධීවර යාත්‍රාව හලාවත ප්‍රංදේශයේ ධීවර ව්‍යපාරිකයෙකුට අයත් වන අතර ඔහුගේ ද අනුදැනුමකින් තොරව ධීවර යාත්‍රාවේ නියමුවා විසින් මෙම ජාවාරම සිදුකර ඇති බව වාර්තා වන්නේ. ධීවර යාත්‍රාවේ හිමිකරු මීගමුව පොලීසියට හා අපරාධ පරීක්ෂණ දෙපාර්තමේන්තුවට මේ සම්බන්ධයෙන් පැමිණිල්ලක් ද සිදුකර තිබේ.", "URL": "https://sinhala.adaderana.lk/news.php?nid=104126", "Category": null, "Parent URL": null}