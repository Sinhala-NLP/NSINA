{"Source": "Adaderana", "Timestamp": "August 10, 2014 01:46 pm", "Headline": "ත්‍රස්තවාදයට පිළිතුරු සැපයිය යුත්තේ අවියෙන් නොව මානව දයාවෙන්", "News Content": "මිනිස් පැවැත්මට තර්ජනයක් වන ත්‍රස්තවාදයට පිළිතුරු සැපයිය යුත්තේ අවියෙන් නොව මානව දයාවෙන් බව අග්‍රාමාත්‍ය දි.මු.ජයරත්න මහතා පවසයි. ත්‍රස්තවාදයට ත්‍රස්තවාදයෙන් පිළිතුරු සැපයීම හේතුවෙන් රටවල් අතර මෙන්ම කලාපීය වශයෙන් ද මත ගැටුම් නිර්මාණය වන බැවින් සාමය උදෙසා සාධාරණ මෙන්ම මානුෂීය විසඳුමකට එළඹිය යුතු බව අග්‍රාමාත්‍යවරයා පෙන්වාදෙයි. සිවිල් ජීවිත දහස් ගණනින් අහිමි වන ත්‍රස්තවාදය වෙනුවට සාමය උදාකර ගතහොත් තවදුරටත් සංවර්ධනය වූ රටක් ලෝකයට උරුම කර දිය හැකි බව අග්‍රාමාත්‍ය දි.මු.ජයරත්න මහතා පවසයි. කොරියාවේ සෝල් අගනුවර පැවැත්වෙන සාමය, ආරක්ෂාව හා සංවර්ධනය පිළිබඳ ලෝක සමුළුව අමතමින් අග්‍රාමාත්‍යවරයා මේ අදහස් පළ කළේය. ලෝකයේ රටවල් 60ක රාජ්‍ය නායකයින් හා නියෝජිතයින් රැසකගේ සහභාගීත්වයෙන් ඊයේ(09) දිනයේ ආරම්භ වූ සමුළුව ලබන 13 වැනිදා දක්වා පැවැත්වීමට නියමිතය.", "URL": "https://sinhala.adaderana.lk/news.php?nid=45253", "Category": null, "Parent URL": null}