{"Source": "Adaderana", "Timestamp": "December 6, 2016 07:44 pm", "Headline": "අපරාධ රැසක සැකකරුවන් 4ක් දැලේ", "News Content": "මිනිස් ඝාතන,වෙඩි තැබීම්,කොල්ලකෑම් ඇතුළු අපරාධ රැසකට සම්බන්ධ සැකකරුවන් සිව් දෙනෙකු ජීව අත්බෝම්බයක්ද සමග අත්අඩංගුවට ගැනීමට මාදම්පේ පොලීසිය සමත්වී තිබේ.අද (06)සවස හලාවත පොලිස් වසමේ මහගම ප්‍රදේශයේදී මෙම අත්අඩංගුවට ගැනීම සිදු කර ඇති බව අප වාර්තාකරු පවසයි.අපරාධ රැසකට සම්බන්ධ පිරිසක් මෝටර් රථයකින් ගමන් කරමින් සිටින බවට වූ තොරතුරක් මාදම්පේ පොලීසියට ලැබී ඇති අතර ඒ අනුව සිදුකරන ලද විමර්ශනයකින් අනතුරුව මග රැක සිට සැකකරුවන් ගමන් කරමින් සිටි මෝටර් රථය නැවැත්වීමට පොලිස් නිලධාරීන් උත්සාහ කර ඇත.නමුත් එහිදී සැකකරුවන් මෝටර් රථය අතහැර පලා ගොස් ඇති බව අප වාර්තාකරු කියයි.පසුව පොලිස් නිලධාරීන් දැඩි පරිශ්‍රමයක් යොදා සැකකරුවන් සිව් දෙනෙකු අත්අඩංගුවට ගෙන ඇති අතර එක් සැකකරුවෙකු සතුව විදේශිය රටක නිෂ්පාදනය කරන ලද ජීව අත්බෝම්බයක් තිබුණු බවත්,සෙසු සැකකරුවන් පරීක්ෂා කිරීමේදී ඔවුන් සියළු දෙනා සතුව හෙරෝයින් මත් කුඩු තිබී පොලීසිය විසින් සොයා ගෙන ඇති බවත් සඳහන්ය.මෙම සැකකරුවන් විලත්තව සති පොලේදී පුද්ගලයෙකු වෙඩි තබා ඝාතනය කිරීම,මිනුවන්ගොඩ ප්‍රදේශයේ රන් ආභරණ අලෙවි සැලකට කඩා වැදී වෙඩි තබා රන් ආභරණ කොල්ලකෑම,ඇතුළු මිනිස් ඝාතන සහ වෙඩි තැබීම් රැසකට සදම්බන්ධ අයවළුන් බවට හඳුනා ගෙන ඇති බව පොලීසිය පවසයි.අත්අඩංගුවට ගෙන ඇති සැකකරුවන් අතර හලාවත - උතුරු මහගම පදිංචිකරුවෙකු,මාදම්පේ - මැදගම - කැරන්වත්ත පදිංචිකරුවෙකු, මාදම්පේ - පල්ලෙකැලේ පදිංචිකරුවෙකු සහ මාරවිල පදිංචිකරුවෙකු සිටින බව පොලීසිය කියයි.මෙම සියලුම සැකකරුවන් විවිධ අපරාධ වලට සම්බන්ධ අයවළුන් බවට මූලික විමර්ශනවලදී හඳුනා ගෙන ඇති බව පොලීසිය කියා සිටියි.එක් සැකකරුවෙකුට පමණක් හෙට්ටිපොල මහේස්ත්‍රාත් අධිකරණයෙන් වරෙන්තු 03 ක් නිකුත් කර තිබී ඇති බවත්, තවත් සැකකරුවෙකු ප්‍රදේශයේ ප්‍රසිද්ධ මුදල් ඔට්ටුවට සූදු ක්‍රීඩාව සිදු කරන අයෙකි.අත්අඩංගුවට ගෙන ඇති සැකකරුවන් කොල්ලකෑම් වලින් උපයා ගත් මුදල් යොදා ගෙන කරමින් හෙරෝයින් මත් කුඩු භාවිතා කර ඇති බවත්,ඇතැම් අවස්ථා වලදී මුදල් ඔට්ටුවට සූදූ ක්‍රීඩාවේ නිරත වී ඇති බවත් පොලීසියකියයි.සැකකරුවන් ගමන් කරමින් සිටි මෝටර් රථයද පොලිස් බාරයට ගෙන ඇත.මොවුන් සම්බන්ධයෙන් තවත් අපරාධ ඇද්ද යන්න පිළිබදව විමර්ශන කටයුතු සිදු කරන බව මාදම්පේ පොලීසිය කියයි.මාදම්පේ පොලීසියේ ස්ථානාධිපති පොලිස් පරීක්ෂක සී.ජයලත්, අපරාධ විමර්ශන අංශයේ ස්ථානාධිපති උප පොලිස් පරීක්ෂක විජයබණ්ඩාර,උප පොලිස් පරීක්ෂකවරුන් වන සනත්,මංචනායක ඇතුළු නිලධාරීන් විසින් සැකකරුවන් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=66792", "Category": null, "Parent URL": null}