{"Source": "Adaderana", "Timestamp": "June 28, 2019 09:19 am", "Headline": "ඕස්ට්‍රේලියානු සිසුවෙක් උතුරු කොරියානු රැඳවුම් බාරයේ", "News Content": "ඕස්ට්‍රේලියානු පුරවැසියෙකු උතුරු කොරියානු රැඳවුම් බාරයේ පසුවන බවට තොරතුරු වාර්තා වී ඇත. විදෙස් මාධ්‍ය වාර්තා කළේ බලධාරීන්ට ඒ පිළිබඳව නිල වශයෙන් තහවුරු කරගැනීමට තවමත් හැකි වී නොමැති බවයි. තම පුරවැසියෙකු උතුරු කොරියාව විසින් සිරගත කර ඇති බවට වන පුවත සම්බන්ධයෙන් ඔස්ට්‍රේලියානු බලධාරීන්ගේ දැඩි අවධානයක් යොමුව ඇත. කෙසේ වෙතත් පියොන් යැන් නුවර ජීවත් වූ 29 හැවිරිදි ඇලෙක් සිග්ලේ නමැති ඔස්ට්‍රේලියානු සිසුවා අත්අඩංගුවට පත්ව ඇතිද යන්න මෙතෙක් තහවුරු කරගැනීමට හැකි වී නැත. පසුගිය අඟහරුවාදා දිනයේ සිට ඔහු පිළිබඳ කිසිදු හෝඩුවාවක් නොමැති බව ඔහුගේ පවුලේ ඥාතීන් පවසයි. විදෙස් මාධ්‍ය වාර්තා කළේ මෙම සිසුවාගේ තත්ත්වය සම්බන්ධයෙන් සොයා බැලීමට ඔස්ට්‍රේලියානු රජය මේ වනවිට කටයුතු කරමින් සිටින බවයි. මේ වන ඔහුගේ පවුලේ සාමාජිකයින්ට අවශ්‍ය උපදේශන සහය ලබාදීමට රජය පියවර ගෙන ඇති බව එරට මුදල් අමාත්‍ය මැතියස් කෝමන් (Mathias Cormann) ප්‍රකාශ කළේය. මේ අතර, දකුණු කොරියනු නියෝජිතයෙකු මේ සම්බන්ධයෙන් උතුරු කොරියානු බලධාරීන් සමග සාකච්ඡා පවත්වා ඇති බවත් සඳහන් වෙයි. කෙසේ වෙතත්, මෙතෙක් ඔහු අත්අඩංගුවට පත්ව ඇතිද යන්න තහවුරු කර ගැනීමට මෙම කිසිදු මාර්ගයක් හරහා අවස්ථාව නොලැබුණු බව ඔහුගේ ඥාතීහු වැඩිදුරටත් පවසා තිබුණි. මීට පෙර විදේශිකයන් කිහිප දෙනෙකු උතුරු කොරියාවේදී අත්අඩංගුවට පත්ව සිරගත කෙරුණු අතර, අවසන් වරට ඇමෙරිකානු සිසුවෙකු වූ ඔටෝ වෝම්බියර් උතුරු කොරියානු අත්අඩංගුවේ සිට පසුව කෝමා තත්ත්වයකින් ඇමෙරිකාවට පිටුවහල් කිරීමෙන් දින කිහිපයකට පසුව මියගියේය. කෙසේ වෙතත් විදේශිකයින් සම්බන්ධ උතුරු කොරියාවේ අනුගමනය කරන දැඩි පිළිවෙත් පිළිබඳව කිසිසේත්ම අනුමත කළ නොහැකි බව ජාත්‍යන්තර ප්‍රජාව පවසයි. ගත වූ කාලය තුළ අමෙරිකානුවන් බහුතරයක් ඇතුළුව තවත් විදෙස් රටවල් රැසක පුද්ගලයින් රැසක් උතුරු කොරියාවේ සිරබාරයට පත් වූ අතර ඇතැමුන් දීර්ඝ කාලයක් එරට බන්ධනාගාරවල රඳවා තැබුණි.", "URL": "https://sinhala.adaderana.lk/news.php?nid=112914", "Category": null, "Parent URL": null}