{"Source": "Adaderana", "Timestamp": "February 13, 2017 04:17 pm", "Headline": "ගෝඨාභය‍ට එරෙහි චෝදනා පත්‍රයට මුලික විරෝධතා", "News Content": "දූෂණ චෝදනා යටතේ හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් 08 දෙනෙකුට එරෙහිව ඉදිරිපත් කර ඇති චෝදනා පත්‍රය නීතියට පටහැනි බවට කොළඹ මහේස්ත්‍රාත් අධිකරණය හමුවේ මූලික විරෝධතාවක් ගොනු කර තිබේ.ගාලු වරායේ පාවෙන අවි ගබඩාවක් පවත්වාගෙන යාමට සමාගමකට අවසර ලබාදීමෙන් රජයට රුපියල් බිලියන 11.4ක පාඩුවක් සිදුකළ බවට අල්ලස් හෝ දූෂණ චෝදනා විමර්ශන කොමිසම විසින් විත්තිකරුවන්ට එරෙහිව චෝදනා ගොනු කර තිබුණි.කොළඹ මහේස්ත්‍රාත් අධිකරණය හමුවේ එම චෝදනා පත්‍රය අද(13) කැඳවූ අවස්ථාවේදී හිටපු ආරක්ෂක ලේකම් ගෝඨාභය රාජපක්ෂ මහතා වෙනුවෙන් පෙනී සිටි නීතීඥවරයා ප්‍රකාශ කළේ අල්ලස් පනත යටතේ මෙවැනි චෝදනා පත්‍රයක් ඉදිරිපත් කිරීමට පෙර ඒ සඳහා කොමිසමේ ලිඛිත අනුමැතිය අධිකරණයට ඉදිරිපත් කළ යුතු බවය.එහෙත් එම චෝදනා පත්‍රය ඉදිරිපත් කිරීමේදී එම ලිඛිත අනුමැතිය ඉදිරිපත් කර නොමැති බැවින් එය නීතියට පටහැනි බව නීතීඥවරයා පෙන්වාදී තිබේ.එහෙත් රජයේ නීතීඥවරයා ප්‍රකාශ කර ඇත්තේ එවැනි ලිඛිත අනුමැතියක් අවශ්‍ය නොවන බවය.ඒ පිළිබඳ වැඩිදුර විභාගය මාර්තු මස 15 වන දිනට කල් දමා තිබේ.නඩුවේ විත්තිකාරියක ලෙස නම් කර ඇති ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය නොමැතිව නඩු විභාගය පවත්වාගෙන යාමට අධිකරණය අවසර ලබාදී තිබේ.", "URL": "https://sinhala.adaderana.lk/news.php?nid=69569", "Category": null, "Parent URL": null}