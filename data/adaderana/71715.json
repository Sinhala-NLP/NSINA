{"Source": "Adaderana", "Timestamp": "April 4, 2017 01:31 pm", "Headline": "දැන් ගෙවුම් ශේෂය රටට අවාසිදායකයි", "News Content": "මේ වන විට අප රටේ ගෙවුම් ශේෂය පවතින්නේ රටට අවාසි සහගත තත්ත්වයක බැව් අග්‍රාමාත්‍ය රනිල් වික්‍රමසිංහ මහතා පවසයි. සියලූ වැඩකටයුතු සඳහා අපට විදේශ විනිමය ණයට ලබා ගැනීමට සිදුව ඇති බව හෙතෙම කියා සිටියේ අද (04) කොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේ පැවැත්වෙන ‘ව්‍යවසාය 2017‘ ප්‍රදර්ශනයට සහභාගි වෙමිනි.අග්‍රාමාත්‍යවරයා එහිදී මෙසේද සඳහන් කළේය.මේ වන විට අපේ රටේ ගෙවුම් ශේෂය තිබෙන්නේ රටට අවාසි සහගත තත්ත්වයකයි. මේ සියලූ වැඩකටයුතු සඳහා අපට විදේශ විනිමය ණයට ලබා ගැනීමට සිදුව තිබෙනවා. නමුත් අපට ණය බරින් පෙළුණු ජාතියක් විය නොහැකියි. එම නිසා අපේම ව්‍යාපාරිකයින් සංවර්ධනය කරන අතර, ජී.එස්.පී. ප්ලස් බදු සහනය ලැබුණු පසු එම නිෂ්පාදන යුරෝපීය වෙළඳපොළට ගෙනයාමට අවශ්‍ය කටයුතු සලසා දීමට අපේ රජය සූදානම් බව මේ අවස්ථාවේ දී මම ප්‍රකාශ කරනවා. අපේ රට මේ වන විට තිරසර සංවර්ධනය වෙනුවෙන් කැපවී වැඩ කරනවා. එය අද ලෝකයේ බොහෝ දෙනෙක් පිළිගත් සංකල්පයක්. නමුත් මෙම තිරසර සංවර්ධනය පිළිබඳව සියලූ දෙනා දැනුම්වත් කිරීමට හැකි වැඩසටහන් දැන් අපිට අවශ්‍ය වී තිබෙනවා. ඊට අදාළ ප්‍රතිපත්ති සකස් කළ හැක්කේ එම දැනුම්වත් කිරීම්වලින් පසුවයි. එම ප්‍රතිපත්ති සකස් කිරීම සඳහා \"තිරසර සංවර්ධන සභාව\" නැමැති කෙටුම්පත ගෙන ආවා. ඒ සඳහා පාර්ලිමේන්තුවේදී සියලූම පක්ෂවලින් අදහස් හා සංශෝධන ලබා දුන්නා. ඒ අනුව එය මැයි මාසයේ පාර්ලිමේන්තුවට නැවත ඉදිරිපත් කරනවා. ඉන් පසුව ජාතික සැලසුම් හා ප්‍රතිපත්ති අමාත්‍යංශය ඇතුළු සියලූම දෙනා ඒකරාශී කර ගනිමින් එය ක්‍රියාත්මක කිරීමට බලාපොරොත්තු වනවා. ඒ අනුව අපේ දේශීය ව්‍යාපාරිකයින්, අපනයන ව්‍යාපාරිකයින් බවට පත් කරමින් ලෝකයේ විශාල වෙළඳපොළට පිවිසීමට හැකි වටපිටාවක් ඇති කිරීමට ක්‍රියාකරමු යැයි මම ප්‍රකාශ කරනවා.", "URL": "https://sinhala.adaderana.lk/news.php?nid=71715", "Category": null, "Parent URL": null}