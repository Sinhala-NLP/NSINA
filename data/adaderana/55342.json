{"Source": "Adaderana", "Timestamp": "November 26, 2015 04:58 pm", "Headline": "ඉන්දු - පකිස්ථාන ක්‍රිකට් තරගාවලිය ලංකාවේදී", "News Content": "ඉන්දු - පකිස්ථාන ක්‍රිකට් තරඟාවලිය ශ්‍රී ලංකාවේදී පැවැත්වීම සඳහා පාකිස්ථාන අග්‍රාමාත්‍ය නවාස් ෂරීෆ් ගේ අනුමැතිය හිමිව තිබේ.එරට මාධ්‍යයක් වෙත අදහස් දක්වමින් පාකිස්ථාන අග්‍රාමාත්‍යවරයා මේ බව ප්‍රකාශ කර ඇති බව වාර්තා වේ.ලබන මාසයේදී පැවැත්වීමට නියමිත ඉන්දු - පාකිස්ථාන ක්‍රිකට් තරඟාවලිය මීට පෙර එක්සත් අරාබි එමීර් රාජ්‍යයේදී පැවැත්වීමට පාකිස්ථානය යෝජනා කර තිබුණි.එම යෝජනාවට ඉන්දීය ක්‍රිකට් පාලක මණ්ඩලය විරෝධය පළ කර තිබූ අතර අදාළ තරඟාවලිය ඉන්දියාවේදී පැවැත්වීමට ඉන්දියාව සිදුකළ යෝජනාව පාකිස්ථාන ක්‍රිකට් පාලක මණ්ඩලය විසින් ප්‍රතික්ෂේප කළ බව වාර්තා විය. කෙසේවෙතත් ජාත්‍යන්තර ක්‍රිකට් කවුන්සිලයේ මැදිහත්වීමෙන් ඉන්දීය පාකිස්ථාන ක්‍රිකට් පාලක මණ්ඩල සභාපතිවරුන් අතර සාකච්ඡාවක් පසුගිය සතියේ ඩුබායි හී දී පවත්වා ඇත.එහිදී තරඟාවලිය ශ්‍රී ලංකාවේදී පැවැත්වීම සුදුසු බවට තීරණය වී ඇති අතර ඒ සඳහා රජයේ අනුමැතිය ලබාගැනීමට ඉන්දු - පාකිස්ථාන ක්‍රිකට් බලධාරීන් තීරණය කර තිබුණි.", "URL": "https://sinhala.adaderana.lk/news.php?nid=55342", "Category": null, "Parent URL": null}