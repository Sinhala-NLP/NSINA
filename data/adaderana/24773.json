{"Source": "Adaderana", "Timestamp": "June 5, 2012 09:27 am", "Headline": "අන්තර්ජාලයෙන් මුදල් වංචා කළ කල්ලියේ ප්‍රධානියා හඳුනාගනියි", "News Content": "චීන ජාතිකයින් පිරිසක් සමග එක්ව අන්තර්ජාලය ඔස්සේ මුදල් වංචා කිරීමේ ජාවාරමේ නිරත වූ කල්ලියේ ප්‍රධාන සැකකරු හඳුනාගෙන තිබේ. අත්අඩංගුවට ගෙන ඇති ශ්‍රී ලාංකික සැකකරුගෙන් සිදුකරණ ලද ප්‍රශ්න කිරීම්වල දී මෙම තොරතුරු අනාවරණය වී ඇතැයි අපරාධ පරීක්ෂණ දෙපාර්තමේන්තුව කොළඹ මහේස්ත්‍රාත් අධිකරණයට දැනුම් දී ඇත. ප්‍රධාන සැකකරු තායිවානයේ සිටින බව සිදුකළ ප්‍රශ්න කිරීම්වල දී අනාවරණය වී ඇත. මොහු පිළිබඳව ජාත්‍යන්තර පොලිසිය මාර්ගයෙන් තොරතුරු එක්රැස් කිරීමේ කටයුතු අරඹා ඇතැයි අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. මෙම සිද්ධියට අදාළව අත්අඩංගුවට ගත් චීන ජාතිකයින් 17 දෙනෙකු රටින් පිටුවහල් කිරීමට ද පසුගිය දා අධිකරණය නියෝග කර තිබිණි.", "URL": "https://sinhala.adaderana.lk/news.php?nid=24773", "Category": null, "Parent URL": null}