{"Source": "Adaderana", "Timestamp": "August 30, 2013 11:12 am", "Headline": "මුදල් වංචා කළ නයිජීරියානුවන් 2ක් පොලිස් දැලේ ", "News Content": "බ්‍රිතාන්‍යයේ ක්‍රියාත්මක දිනුම් ඇදීමකින් පවුම් ලක්ෂ 7 ක ත්‍යාග මුදලක් ලැබී ඇති බව පවසමින් මුදල් වංචා කළ නයිජීරියානු ජාතිකයින් දෙදෙනෙකු ඇතුළු පුද්ගලයින් තිදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. තොඩුවාව සහ මහරගම යන ප්‍රදේශවල පදිංචිකරුවන් දෙදෙනෙකු විසින් අපරාධ පරීක්ෂණ දෙපාර්තමේන්තුවට කරන ලද පැමිණිල්ලකට අනුව ‍සිදුකළ දීර්ඝ විමර්ශනයකින් අනතුරුව සැකකරුවන් අත්අඩංගුවට ගැනීමට හැකිවූ බව පොලීසිය පවසයි. අදාළ ත්‍යාග මුදල ලබා දීමට බදුගෙවීම් සහ වෙනත් කටයුතු සිදුකළ යුතු බව පවසමින් සැකකරුවන් විසින් බැංකු ගිනුමකට මුදල් තැන්පත් කර ගෙන තිබේ. මේ සම්බන්ධයෙන් කොළඹ ප්‍රධාන මහේස්ත්‍රාත් අධිකරණය වෙත කරුණු වාර්තා කිරීමෙන් අනතුරුව එම ගිනුමේ හිමිකරු පිළිබඳ තොරතුරු අනාවරණය කර ගැනීමට හැකිවූ බව පොලීසිය පවසයි. ගිණුම් හිමිකරුගෙන් ලද තොරතුරුවලට අනුව තුංබෝවිල - බෝකුන්දර ප්‍රදේශයේ පදිංචි පුද්ගලයෙකු අත්අඩංගුවට ගෙන ඇති අතර ඔහු සතුව තිබි ජංගම දුරකථන හා සිම් කාඩ්පත් විශාල ප්‍රමාණයක් ද බැංකු ගිණුම් කිහිපයකට වංචනික ලෙස මුදල් තැන්පත් කර ගැනීම පිළිබඳ තොරතුරු ද අනාවරණය වී තිබේ. එම සැකකරුගෙන් ලද තොරතුරුවලට අනුව මෙම මුදල් වංචාවට සෟජුවම සම්බන්ධ නයිජීරියානු ජාතිකයින් දෙදෙනෙකු අත්අංඩගුවට ගෙන ඇත.", "URL": "https://sinhala.adaderana.lk/news.php?nid=37013", "Category": null, "Parent URL": null}