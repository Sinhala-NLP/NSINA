{"Source": "Adaderana", "Timestamp": "April 20, 2016 01:12 pm", "Headline": "  සමාජ සේවා නිලධාරි තනතුර නැවත ඇති කරනවා", "News Content": "සමාජ යහපත වෙනුවෙන් විශාල වගකීමක් ඇති සමාජසේවා දෙපාර්තමේන්තුව 2011 වසරේ සිට ක්‍ර‍මානූකූලව වැසීයන තත්ත්වයට පත්කර ඇතැයි සමාජ සවිබලගැන්වීම් හා සුභසාධන අමාත්‍ය එස්.බී. දිසානායක මහතා පවසයි.සමාජසේවා දෙපාර්තමේන්තුව නැවත සක්‍රියකර ගැනීම සඳහා සමාජසේවා නිලධාරි තනතුර නැවත ඇති කළ යුතු බව පවසන ඇමතිවරයා ඒ වෙනුවෙන් කැබිනට් මණ්ඩලයට කරුණු දක්වන බවද අමාත්‍යාංශයේ ඉහළ නිලධාරින් හා අද (20) පැවැති සාකච්ඡාවකදී පැවසීය.13 වෙනි ව්‍යවස්ථා සංශෝධනයෙන් පසුව “සමාජසේවා”විෂය පළාත් සභාවන්ටද “සමාජ පර්යේෂණ හා සංවර්ධනය”යන විෂයන් මධ්‍යම රජයටද වෙන්කර ඇතිමුත්, මෙම කටයුතු සඳහා ප්‍ර‍මාණවත් නිලධාරින් සංඛ්‍යාවක් නොසිටින බව සාකච්ඡාවේදී පෙන්වාදුන් ඇමැතිවරයා තම අමාත්‍යාංශය යටතේ විවිධ සහනාධාර ලබන 14 ලක්ෂයක් වන සමෘද්ධි පවුල්, වැඩිහිටි දීමනා ලබන 386,080 ක් දෙනා, ආබාධිත දීමනා ලබන 31,825 පමණ පිරිසක් හා වකුගඩු රෝගි දීමනාව ලබන 10,000 ක් දෙනා පිළිබඳ තොරතුරු සොයා බැලීමට සිදුව ඇත්තේ සමාජසේවා නිලධාරීන්ට බවත් සඳහන් කළේය. එම හමුවේදී අමාත්‍ය දිසානායක මහතා මෙසේද කීවේය. “අපේ රටේ ලක්ෂ 25ක් ජ්‍යෙෂ්ඨ පුරවැසියෝ ඉන්නවා. ආබාධ සහිත අය 18 ලක්ෂයක් ඉන්නවා. 06 ලක්ෂයක් පමණ දෙනා විවිධ මානසික රෝගින් වෙලා. තවත් අය විවිධ කාරණා නිසා සමාජයේ අසරණ භාවයට පත් වෙමින් ඉන්නවා. මේ අය ගැන සොයා බලන්න, ඔවුන්ගේ ආර්ථික හා සමාජයීය වගකීම් වලට සහය දෙන්න ඉන්නේ සමාජසේවා නිලධාරීන්. ඒත් මේ තරම් අතිවිශාල වගකීමක් ඉටුකළ යුතු සමාජසේවා දෙපාර්තමේන්තුව අහෝසිවන තැනට 2011 වසරේ සිට කටයුතු සිදුවෙලා තියෙන්නේ. මේ තත්ත්වය ඉදිරියටත් පැවතෙන්න දුන්නොත් ඒක මහ සමාජ ව්‍යසනයක් වෙන එක වළක්වන්න බැහැ.ඒ නිසා සමාජ සේවා නිලධාරි තනතුර නැවත ඇතිකිරීම සඳහා මම කටයුතු කරනවා. 13 වෙනි ව්‍යවස්ථා සංශෝධනයෙන් පස්සේ පළාත් සභාවට සමාජසේවා විෂය වෙන්වුණා. පර්යේෂණ හා සංවර්ධන විෂය මධ්‍යම රජය යටතට ගැනුණා. මේ නිසා සමාජ සේවා දෙපාර්තමේන්තුවට අයිති විෂයන් වල වගකීම පැවරුනේ සමාජසේවා නිලධාරින් මතයි. ඒ අයගේ වගකීම් ගැන කිව්වොත්... වැඩිහිටි, සමෘද්ධිලාභි අය පිළිබඳ සමීක්ෂණ, ආබාධිත අයට උපදේශන සේවා සැපයීම, මත්ද්‍ර‍්‍යවලට ඇබ්බැහි වූ අයට උපදේශන සේවා සැපයීම, මානසික රෝගීන් පිළිබඳ සමීක්ෂණ හා ඔවුන් පිළිබඳ තොරතුරු රැස්කිරීම, පරිවාස භාරයේ සිටින දරුවන් ගැන සොයා බැලීම, වැනි ඉතා භාරදූර වගකීම් රැසක්. මේවා පිළිබඳ රජයට තියෙන වගකීම් ඉටුකරන්න සමාජසේවා දෙපාර්තමේන්තුව හා නිලධාරීන් අත්‍යාවශ්‍යයි \"", "URL": "https://sinhala.adaderana.lk/news.php?nid=59357", "Category": null, "Parent URL": null}