{"Source": "Adaderana", "Timestamp": "May 26, 2014 05:23 pm", "Headline": "ආණ්ඩුව මෝඩිට වඩා විමල්ට බයයි", "News Content": "ජනාධිපති මහින්ද රාජපක්ෂ මහතා ඇතුළු ආණ්ඩුව ඉන්දියාවේ නව අග්‍රාමාත්‍යවරයා වන නරේන්ද්‍ර මෝඩි මහතාට වඩා ජාතික නිදහස් පෙරමුණේ නායක අමාත්‍ය විමල් වීරවංශ මහතාට බිය වී ඇති බව එ.ජා.ප. බස්නාහිර පළාත් සභා මන්ත්‍රී මුජිබර් රහුමාන් මහතා පවසයි. ආණ්ඩුවේ සිටින මුස්ලිම් මන්ත්‍රීවරු 16 දෙනෙකු විසින් මුස්ලිම් ප්‍රජාවට ඇති වී තිබෙන අර්බුධ සම්බන්ධයෙන් සාකච්ඡා කිරීමට ජනාධිපති මහින්ද රාජපක්ෂ මහතාගෙන් දිනයක් ඉල්ලා සිටි බවත්, මේ වන විටත් ජනාධිපති මහින්ද රාජපක්ෂ මහතාගෙන් ඒ සම්බන්ධයෙන් කිසිදු ප්‍රතිචාරයක් නොමැති බවත්, අද(26) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම ජාතික නිදහස් පෙරමුණේ නායක, අමාත්‍ය විමල් වීරවංශ මහතා සිය පක්ෂය විසින් සම්මත කර ගන්නා ලද යෝජනාවලිය ජනාධිපතිට ලබාදීම සඳහා දිනයක් ජනාධිපතිගෙන් ඉල්ලා සිටි බවත්, එහිදී අමාත්‍ය විරවංශ මහතාට දවස් 2ක් ඇතුළත ජනාධිපති මහින්ද රාජපක්ෂ මහතා හමුවීම සඳහා දිනයක් ලබා දුන් බවත්, ඒ මහතා එහිදී කියා සිටියේය. ආචාර්ය පී.බී‍. ජයසුන්දර මහතාව අමාත්‍ය විමල් වීරවංශ මහතා විසින් විවේචනය කරනු ලබන්නේ ඔහුගේ මුදල් අමාත්‍යාංශ ලේකම් ධුරය බවත්, එසේත් නොමැතිනම් ආචාර්ය පී.බී. ජයසුන්දර මහතාගේ ආර්ථික සංවර්ධන අමාත්‍යාංශයේ ලේකම් ධූරය නොවන බවත්, හෙතෙම අවධාරණය කර සිටියේය‍. අමාත්‍ය විමල් වීරවංශ මහතා විසින් ජනපතිට සෘජුව ප්‍රහාර එල්ල නොකර රාජ්‍ය සේවකයින්ට ප්‍රහාර එල්ල කරන්නේ කුමන පදනමකින්ද යන්න තමන්ට ‍වටහාගත නොහැකි බව රහුමාන් මහතා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=43488", "Category": null, "Parent URL": null}