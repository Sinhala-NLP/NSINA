{"Source": "Adaderana", "Timestamp": "February 12, 2019 11:17 am", "Headline": "අමෙරිකාවේ දේශ සීමා ආරක්ෂාව සම්බන්ධයෙන් නව ගිවිසුමක්", "News Content": "අමෙරිකාවේ ඩිමොක්‍රටික් සහ රිපබ්ලිකන් පක්ෂවල නියෝජිතයන් දේශ සීමා ආරක්ෂාව සම්බන්ධයෙන් නව ගිවිසුමකට එලඹී තිබේ. ඒ අමෙරිකානු රජය නැවත වරක් අක්‍රීය වීම වළක්වා ගැනීමේ අරමුණින්. අමෙරිකාව සහ මෙක්සිකෝව අතර දේශ සීමා තාප්පය ඉදිකිරීම සඳහා අවශ්‍ය ප්‍රතිපාදන වෙන්කිරීමේ ගැටළුව මුල්කරගෙන ඉකුත් දෙසැම්බර් මාසයේ සිට ජනවාරි මාසය දක්වා දින 35ක කාලයක් අමෙරිකානු මධ්‍යම රජයේ කටයුතු අක්‍රීයව පැවතුණි. එරට ඉතිහාසයේ රජය අක්‍රීයව පැවති දීර්ඝතම අවස්ථාව වූයේද එයයි. එහිදී ජනතාව දැඩි ලෙස පීඩාවට පත්වූ බැවින් රජය යළි සක්‍රීය කිරීමට ට්‍රම්ප් ජනාධිපතිවරයා එකඟ විය. ඒ අනුව සති තුනක කාලයක් සඳහා මධ්‍යම රජයට ප්‍රතිපාදන වෙන් කිරීමේ ගිවිසුමකට ඔහු අස්සන් තැබුවේය. එම ප්‍රතිපාදන වෙන් කිරීම එලඹෙන සිකුරාදා අවසන් වීමට නියමිතයි. මේ සම්බන්ධයෙන් අදහස් දක්වමින් ජනාධිපති ඩොනල්ඩ් ට්‍රම්ප් මීට පෙර පවසා තිබුණේ දේශ සීමා තාප්පය ඉදි කිරීම සම්බන්ධයෙන් සාකච්ඡා පැවැත්වීම කාලය කාදැමීමක් බවයි.", "URL": "https://sinhala.adaderana.lk/news.php?nid=104139", "Category": null, "Parent URL": null}