{"Source": "Adaderana", "Timestamp": "March 26, 2018 09:51 pm", "Headline": "හම්බෙගමුවෙන් හමු වූ ගංජා කුඩු කරන යන්ත්‍රය", "News Content": "තණමල්විල - හම්බෙගමුව පොලිස් බල ප්‍රදේශයේ දී හම්බෙගමුව පොලීසිය සිදු කළ වැටලීමකදී වියළි ගංජා කුඩු කිලෝග්‍රෑම් හතලිස් හතරක්(44) සමඟ සැකකරුවන් දෙදෙනකු අත්අඩංගුවට ගෙන ඇත. එහි වටිනාකම රුපියල් ලක්ෂ විසිපහකට අධික බව පොලීසිය කියයි. ඊට අමතරව සැකකරුවන් සන්තකයේ තිබූ ගංජා කුඩු බවට පත් කරන යන්ත්‍රයක් සහ එම යන්ත්‍රය ක්‍රියා කරවන අත්ට්‍රැක්ටරයක් ද පොලිසිය විසින් සොයාගෙන තිබේ. අත්අඩංගුවට ගත් සැකකරුවන් හම්බෙගමුව සහ සූරියආර යන ප්‍රදේශයන් හී පදිංචි වයස අවුරුදු විසිතුන සහ විසිපහ යන වයස් වල පසුවන්නන් දෙදෙනකු බව පොලිසිය කියයි. අත්අඩංගුවට ගත් සැකකරුවන් සහ නඩු භාන්ඩ වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර හම්බෙගමුව පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=86400", "Category": null, "Parent URL": null}