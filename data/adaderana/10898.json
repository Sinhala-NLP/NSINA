{"Source": "Adaderana", "Timestamp": "September 16, 2010 03:49 pm", "Headline": "ජනපති ඉන්දු -චීන තරගයට මුවාවෙනවා ", "News Content": "ඉන්දියාව හා චීනය අතර ගොඩනැගී තිබෙන තරගකාරිත්වය උපයෝගී කරගනිමින් ශ්‍රී ලංකාවේ ද්‍රවිඩ ජනතාවගේ ගැටලු පිළිබඳව ඉන්දියාව විසින් සිදුකරන බලපෑම නවතා දැමීමට ශ්‍රී ලංකා ජනාධිපති මහින්ද රාජපක්ෂ මහතා උත්සාහ දරන බව විකල්ප ප්‍රතිපත්ති කේන්ද්‍රයේ විධායක අධ්‍යක්ෂ පී. සරවනමුත්තු මහතා පවසයි. ඉන්දීය මාධ්‍යයක් වෙත අදහස් දක්වමින් ඔහු මේ බව සඳහන් කර ඇත. මහින්ද රාජපක්ෂ මහතා විසින් ඉතා දක්ෂ ලෙස ජාත්‍යන්තර ප්‍රජාව අතර පවතින තරගකාරිත්වය, දේශපාලන වාසි ලබාගැනීම සඳහා උපයෝගී කරගන්නා බව ඒ මහතා සඳහන් කර තිබේ. බටහිර හා ආසියාව අතර, චීනය හා ඉන්දියාව අතර පවතින තරගකාරිත්වය මෙසේ සිය දේශපාලන අරමුණු වෙනුවෙන් යොදාගන්නා බව ඔහු පෙන්වා දී තිබේ. මෑතකාලීනව ඉන්දියාව හා චීනය ශ්‍රී ලංකාවේ දැවැන්තම ආර්ථික සහකරුවන් ලෙස ඉස්මතු විය. මේ වනවිට ඉන්දියාව ශ්‍රී ලංකාවේ ප්‍රබලම වෙළඳ සහකරු බවට සිටින අතර 2009 වර්ෂයේදී චීනය ශ්‍රී ලංකාවේ විශාලතම කේවල ණය ආධාර සපයන්නා බවට පත්විය.", "URL": "https://sinhala.adaderana.lk/news.php?nid=10898", "Category": null, "Parent URL": null}