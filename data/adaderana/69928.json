{"Source": "Adaderana", "Timestamp": "February 21, 2017 04:59 pm", "Headline": "සජීවී පොකිරිස්සන්  තබාගෙන සිටි අවන්හලක් වටලයි", "News Content": "ආහාර සැකසීම සඳහා නීති විරෝධී ලෙස ළඟ තබා ගත් සජීවී පොකිරිස්සන් තොගයක් කොල්ලුපිටිය ප්‍රදේශයේ චීන අවන්හලක තිබී සොයාගෙන තිබේ. පොකිරිස්සන්ගේ අභිජනන කාලය වන පෙබරවාරි මාර්තු සහ ඔක්තොබර් මාසවල පොකිරිස්සන් ඇල්ලීම තහනම් බව ධීවර හා ජලජ සම්පත් සංවර්ධන අමාත්‍යාශය පවසයි. ඒ අනුව අමාත්‍යාංශයේ විමර්ශන අංශය අද (21)සිදුකළ සෝදිසි මෙහෙයුමකදී අදාළ අවන්හලේ තිබී මෙම පොකිරිස්සන් තොගය සොයාගෙන තිබේ. පොකිරිස්සන් තොගයේ වටිනාකම රුපියල් ලක්ෂයක් පමණ වන බව සඳහන්වේ. එමෙන්ම අදාළ අවන්හල තුළ නීති විරෝධීව තබා ගෙන සිටි මුහුදු කූඩැල්ලන් තොගයක්ද සිය බාරයට ගත් බව ධීවර අමාත්‍යාංශය සඳහන් කළේය. අදාළ අවන්හල පවත්වා ගෙන ගිය චීන ජාතිකයින් අත්අඩංගුවට ගෙන ඇති අතර ඔවුන්ට එරෙහිව නීති පියවර ගැනීම සඳහා ඔවුන් අද(21) දින අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=69928", "Category": null, "Parent URL": null}