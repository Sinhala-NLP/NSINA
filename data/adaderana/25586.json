{"Source": "Adaderana", "Timestamp": "July 7, 2012 05:00 pm", "Headline": "හපුතලේ නිධන් හෑරූ 8 දෙනෙකු පොලිස් දැලේ", "News Content": "හපුතලේ, බත්ගොඩ ප්‍රදේශයේ නිධන් හාරමින් සිටි කාන්තාවන් දෙදෙනෙකු ඇතුළු පුද්ගලයින් 8 දෙනෙකු අත්අඩංගුවට ගෙන තිබේ. හපුතලේ පොලිසියට ලැබුණු තොරතුරකට අනුව සිදුකළ වැටලීමක දී මොවුන් අත්අඩංගුවට ගත් බව සඳහන්ය. අත්අඩංගුවට ගන්නා අවස්ථාවේ දී සැකකරුවන් සතුව තිබී නිධන් හෑරීමට ගත් උපකරණ කිහිපයක් ද පොලිස් භාරයට ගෙන ඇත. සැකකරුවන් බණ්ඩාරවෙල මහේස්ත්‍රාත් අධිකරණයට ඉදිරිපත් කිරීමට නියමිතය. හපුතලේ පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25586", "Category": null, "Parent URL": null}