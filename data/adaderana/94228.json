{"Source": "Adaderana", "Timestamp": "August 11, 2018 09:16 am", "Headline": "මත්පෙති හැත්තෑ දහසක් සමඟ තරුණියක් හා තරුණයෙකු පොලීසියට කොටුවෙයි", "News Content": "ඉන්දියාවේ සිට ගෙනැවිත් මෙරට බෙදාහැරීමට රැගෙන යමින් තිබු මත්පෙති 70,000 ක් ප්‍රවාහනය කළ තරුණයෙකු හා තරුණියෙකු අද (11) අළුයම සෙට්ටිකුලම ප්‍රදේශයේදී අත්අඩංගුවට ගෙන ඇති බව සෙට්ටිකුලම ආරක්ෂක අංශ පවසයි. සෙට්ටිකුලම ආරක්ෂක අංශ පැවසූවේ වයස අවුරුදු 18 ක තරුණියක් හා වයස අවුරුදු 24 තරුණයෙකු මත්පෙති එලෙස ප්‍රවාහනය කරමින් සිටියදී අත්අඩංගුවට ගෙන ඇති බවයි. අදාළ තරුණිය හා තරුණයා මන්නාරම ප්‍රදේශයේ ජාවාරම්කරුවන්ගෙන් මත්පෙති ලබාගෙන කොළඹ ඇතුළු ප්‍රදේශ වෙත බෙදා හැරීමට රැගෙනයමින් සිටියදී අත්අඩංගුවට ගෙන ඇති බවද සෙට්ටිකුලම ආරක්ෂක අංශ පවසති. යාපනය දිසා විෂ මත්ද්‍රව්‍ය නාශක ඒකකයට ලද තොරතුරක් මත සෙට්ටිකුලම පොලිසිය සමඟ එක්ව සිදුකළ මෙහෙයුමකදී අදාළ තරුණිය හා තරුණයා අත්අඩංගුවට ගෙන ඇති බවද සෙට්ටිකුලම ආරක්ෂක අංශ පැවසූහ. අත්අඩංගුවට ගත් සැකකරුවන් වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර, වවුනියාව සෙට්ටිකුලම පොලිසිය සිද්ධිය සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=94228", "Category": null, "Parent URL": null}