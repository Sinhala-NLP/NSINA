{"Source": "Adaderana", "Timestamp": "November 21, 2017 11:45 pm", "Headline": "රනිල් බටලන්දට ගිහිනුත් හරි උත්තර දුන්නා-රා මදින පොල් ගහක් යට ඉදන් වතුර බිව්වත් කියන්නේ රා බිව්වා කියලනේ", "News Content": "වරදක් නොකළත් වරදකරුවන් බවට පත්වන අවස්ථා සමාජය තුළින් නිරීක්‍ෂණය කළ හැකි බව වාරිමාර්ග හා ජල සම්පත් කලමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ රා මදින පොල් ගසක් යට සිට වතුර පොදක් පානය කළද ඔහු රා පානය කළ පුද්ගලයෙකු ලෙස හැදින්වීමට ඉඩ ඇති බවයි. සෑම අවස්ථාවකම නිවැරදිව වැඩ කටයුතු කරන්නේනම් කිසිඳු අවස්ථාවක බිය වීමේ අවශ්‍යතාවක් නොමැති බවයි අමාත්‍යවරයා පෙන්වා දෙයි. අග‍්‍රාමාත්‍ය රනිල් වික‍්‍රමසිංහ මහතා ඊට කදිම උදාහරණය බවද ඔහු පැහැදිලි කළේය. පුත්තලම තබ්බෝව දී පැවැති උත්සවයකදී ඔහු මේ බව පැවැසීය. අධ්‍යාපන ඇමතිවරයා ලෙස කටයුතු කළ සමයේද රනිල් වික‍්‍රමසිංහ මහතාට විවිධ චෝදනා එල්ල වූ බවත්, ඒවාට නිසි පිළිතුරු ලබා දීමට පසු කාලයේ බටලන්ද කොමිසම හමුවේ පෙනී සිටීමටද අගමැතිවරයා කටයුතු කළ බවත් ඔහු කියා සිටියේය. එක්සත් ජාතික පක්‍ෂයේ නායකයින් මර්දනය කිරීමට එවකට විවිධ ව්‍යාපෘති දියත් වූ බවත් ඔහු පෙන්වා දෙයි. කෙසේ වෙතත් බටලන්ද කොමිසම හමුවට ගොස් ලබා දුන් පිළිතුරු හමුවේ අගමැතිවරයා නිවරදි වූ බවත්, පසුව එම කි‍්‍රයාදාමයට අදාළව නඩු පැවැරීමක් හෝ සිදු නොවු බවත් අමාත්‍යවරයා පැවැසීය. මේ වන විට බැඳුම්කර කොමිසම වෙතද ගොස් සියලු විමසීම්වලට පිළිතුරු ලබා දීමට අගමැතිවරයා පියවර ගෙන ඇති බවත් නිවරදිව කටයුතු කිරීම හේතුවෙන් නොබියව නොපැකිලිව කොමිසම හමුවේ පෙනී සිටීමට අගමැතිවරයාට හැකි වූ බවත් රංගේ බණ්ඩාර මහතා කියා සිටියේය. මෑත ඉතිහාසය තුළ හිටපු ජනාධිපතිවරයාගේ බිරිදද ප‍්‍රකාශයක් ලබා ගැනීම සඳහා කැඳවා තිබූ අවස්ථාවේ රට වටෙන් ජනතාව ගෙන්වීමට කටයුතු කර තිබූ බවද ඔහු සිහිපත් කළේය. නොබියව චෝදනාවලට පිළිතුරු ලබා දීමට ඇති නොහැකියාව ඊට හේතුව බව ඔහු පැහැදිලි කළේ. කෙසේ වෙතත් අගමැතිවරයා රට වට සෙනග රැස්කරමින් ජන බලයෙන් නිවරදිකරුවීමට උත්සාහ නොකළ බවත්, එය ඔහුගේ විශ්වාසය හා නිරවද්‍යභාවයේ සංකේතයක් බවත් ඔහු කියා සිටියේය. ගිහි ජීවිතයට සමුදී භික්‍ෂුවක ලෙස නව ගමනක් ආරම්භ කිරීමේදී වඩාත් ආරක්‍ෂා විය යුතුවා සේය නායකයින් ලෙස අපේක්‍ෂකයින් මන්ත්‍රීධූරයට පත්වීමේදීද වගකීමේන් කටයුතු කිරීමට සිදුවන බවද අමාත්‍යවරයා පැවැසීය. මෙහිදී වැඩිදුරටත් අදහස් දැක්වූ අමාත්‍යවරයා මෙසේද පැවැසීය, “ විනිසුරුවරුන් ඇතැම් නඩු විභාගවලින් ඉල්ලා අස්වන අවස්ථා තිබෙනවා. ඇතැම්විට විත්තිකාර පාර්ශවයේ හෝ වෙනත් කණ්ඩායමක් සමඟ හෝ ඇති දැන හැඳුනුම්කම් ඊට හේතු වෙන්න පුළුවන්. එය නිවරදි හා විශ්වසනීය නඩු විභාගයක් සඳහා අවස්ථාව උදා කිරීමක් ලෙසයි සැලකිය හැකි වන්නේ. විනිශ්චය සභාවක හෝ කොමිසමක හෝ කටයුතු කරන අයටත් මෙම ආදර්ශය ඉතා වැදගත්. කාරණයට අදාල පාර්ශව සමග දුරකතනයෙන් හෝ සබඳතා පැවැත්වීම ඔවුන්ට සුදුසු වන්නේ නැහැ. දැන් බැදුම්කර කතාවෙත් එහෙම දෙයක් ඇති වෙලා තිබෙනවා. මේ වගේ චෝදනා එල්ල වූ විට එය සාධාරණීකරණය කිරීම අපහසුයි. අගමැතිවරයා පිරිසිදු නායකයෙකු බව රටේ සියලු දෙනාගේ විශ්වාසයයි. එහෙත් ඇති වී තිබෙන තත්ත්වය අගමැතිවරයාගේ නිවරද්‍යභාවය ජනමනසේ තැන්පත් කිරීමේ ප‍්‍රතිලාභය සියයට සියකින් නෙලා ගැනීමට බාධාවක් වී තිබෙනවා. එබැවින් සෑම දෙයක් පිළිබඳ අප විසින් සිදු කරන විනිශ්චයද ඉතා වැදගත්වනවා. දුරකථන කථිකාව පිළිබඳ කුමන පැහැදිලි කිරීම කළත් රටේ මිනිස්සුන්ගේ ඔළුවට ගිය දේ වෙනස් කිරීම අපහසු වී තිබෙනවා. ඇතැමුන් අවබෝධයෙන් තොරව කටයුතු කිරීම හේතුවෙන් වගකීම නිසි ලෙස හඳුනා නොගැනීමෙන් ඇති වූ තත්ත්වයක් මේ. එසේනම් යම් තැනකට පත් වුණාම වැඩ කටයුතු සිදු කළ යුත්තේ කෙසේද යන්න අවබෝධ කර ගන්නේනම් මෙවැනි තත්ත්වයන් ඇති වන්නේ නැහැ.“", "URL": "https://sinhala.adaderana.lk/news.php?nid=80331", "Category": null, "Parent URL": null}