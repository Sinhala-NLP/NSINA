{"Source": "Adaderana", "Timestamp": "November 27, 2017 06:46 am", "Headline": "කාර් රථයකට යට වීමෙන් අයෙක් මිය යයි", "News Content": "හලාවත - කුරුණෑගල මාර්ගයේ විලත්තව මංසන්ධියේදී මාර්ගය හරහා ගමන් කරමින් පදිකයෙකු මෝටර් රථයක ගැටීමෙන් සිදුවී ඇති අනතුරකින් තුවාල ලබා හලාවත මහා රෝහලට ඇතුළත් කිරීමෙන් අනතුරුව මිය ගොස් ඇත. ඊයේ (26) වැනිදා සවස 6.50 ට පමණ මෙම අනතුර සිදුවී ඇත. අනතුරින් මිය ගොස් ඇත්තේ බිංගිරිය - කරව්වැව පදිංචිව සිටි ජයරත්න නම් අයෙකු බවට හදුනා ගෙන ඇති බව පොලීසිය ප්‍රකාශ කළේය. අනතුරට සම්බන්ධ මෝටර් රථය පැදවූ බව කියන පුද්ගලික ආයතනයක අලවි සංවර්ධන කළමණාකාරවරයෙකුව පොලීසිය විසින් අත්අඩංගුවට ගෙන තිබේ. ‍අනතුරින් මිය ගොස් ඇති පදිකයා එක් වරම මාර්ගය හරහා ගමන් කර ඇති බවත්,ඒ වන විට ධාවනය වෙමින් තිබූ මෝටර් රථයේ ඔහු ගැටීමෙන් අනතුර සිදුවී ඇති බවත් පොලීසිය පැවසීය. සිද්ධිය සම්බන්ධයෙන් හලාවත පොලීසියේ රථ වාහන අංශය වැඩිදුර විමර්ශණ කටයුතු සිදු කරයි.", "URL": "https://sinhala.adaderana.lk/news.php?nid=80593", "Category": null, "Parent URL": null}