{"Source": "Adaderana", "Timestamp": "March 29, 2016 05:28 pm", "Headline": "උඩුවේ හිමි පෙත්සම ඉවත් කරගනියි", "News Content": "තමන්ව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස ඉල්ලා පූජ්‍ය උඩුවේ ධම්මාලෝක හිමි විසින් ශ්‍රේෂ්ඨාධිකරණයට ඉදිරිපත් කළ මූලික අයිතිවාසිකම් පෙත්සම ඉල්ලා අස්කරගෙන තිබේ. බලපත්‍රයක් නොමැතිව අලි පැටවෙකු ළඟ තබාගැනීමේ සිද්ධියක් සම්බන්ධයෙන් තමන්ව අපරාධ පරික්ෂණ දෙපාර්තමේන්තුව විසින් අත්අඩංගුවට ගැනීමට සූදානම් වන බව පවසමින් ධම්මාලෝක හිමි අදාළ පෙත්සම ඉදිරිපත් කර තිබුණි. එසේ අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙසයි උන්වහන්සේ සිය පෙත්සමෙන් ඉල්ලා තිබුණේය. අදාළ පෙත්සම අද කැඳවු අවස්ථාවේ ධම්මාලෝක හිමියන් වෙනුවෙන් පෙනී සිටි නීතීඥවරු සඳහන් කර ඇත්තේ අදාළ පෙත්සම මෙම අවස්ථාවේ දී සලකා බැලීම අනවශ්‍ය බවයි. එම නිසා එය ඉල්ලා අස්කර ගැනීමට අවසර ලබාදෙන ලෙස නීතීඥවරුන් ශ්‍රේෂ්ඨාධිකරණයෙන් ඉල්ලා ඇත. ඉල්ලීම සලකා බැලූ ශ්‍රේෂ්ඨාධිකරණය පෙත්සම ඉල්ලා අස්කර ගැනීමට අවසර ලබාදුන් බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=58722", "Category": null, "Parent URL": null}