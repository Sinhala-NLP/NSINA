{"Source": "Adaderana", "Timestamp": "December 9, 2011 12:18 pm", "Headline": "බලපත්‍රයක් ලබාදීමට අල්ලස් ගත් වන නිලධාරියා අත්අඩංගුවට", "News Content": "මහවැලි ග‍ඟේ වැලි ගොඩදැමීම සඳහා බලපත්‍රයක් ලබාදීමට අල්ලස් ලබාගත් කන්තලේ අඩවි වන කාර්යාලයට අනුයුක්ත බීට්ටු වන නිලධාරියෙකු අල්ලස් හෝ දූෂණ විමර්ශන කොමිසන් සභාව විසින් අත්අඩංගුවට ගෙන තිබේ. කන්තලේ, සූරියපුර, සමගිපුර ප්‍රදේශයේ පදිංචි කාන්තාවකට වැලි ගොඩදැමීම සඳහා බලපත්‍රයක් ලබාදීමට අවශ්‍ය කටයුතු සිදුකරදීම සඳහා අදාළ නිලධාරියා රුපියල් 50,000 ක මුදලක් ඉල්ලා ඇති බව සඳහන්ය. ඉන් රුපියල් 40,000 ක මුදලක් ලබාගන්නා අවස්ථාවේ දී අල්ලස් ‍කොමිසමේ නිලධාරීන් විසින් ඊයේ(08) මෙම වන නිලධාරියා අත්අඩංගුවට ගෙන ඇත. අත්අඩංගුවට ගත් සැකකරු අද(09) ත්‍රිකුණාමලය මහේස්ත්‍රාත් අධිකරණයට ඉදිරිපත් කිරීමට නියමිත බව අල්ලස් ‍හෝ දූෂණ විමර්ශන කොමිසන් සභාව ප්‍රකාශ කරයි.", "URL": "https://sinhala.adaderana.lk/news.php?nid=20567", "Category": null, "Parent URL": null}