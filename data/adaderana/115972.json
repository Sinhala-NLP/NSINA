{"Source": "Adaderana", "Timestamp": "August 7, 2019 01:55 pm", "Headline": "ලෝටස් පාරේ ගිය අයට අදත් ජල සහ කඳුළු ගෑස් ප්‍රහාර", "News Content": "අන්තර් උසස් ජාතික ගණකාධිකරණ ඩිප්ලෝමා පාඨමාලා සුරැකීමේ ශිෂ්‍ය එකමුතුව සංවිධාන කර තිබූ විරෝධතා පාගමනක් විසුරුවා හැරීමට පොලිසිය අද පස්වරුවේ කඳුළු ගෑස් ප්‍රහාර එල්ල කළේය. ඒ විරෝධතාකරුවන් පොලිස් අණ නොතකා ජනාධිපති ලේකම් කාර්යාලයට ඇතුළුවීමට උත්සාහකිරීමත් සමඟයි. අන්තර් උසස් ජාතික ගණකාධිකරණ ඩිප්ලෝමාධාරීන්ට වහා පත්වීම් ලබාදෙන ලෙස ඉල්ලමින් අද(07) දහවල් 1 ට පමණ කොළඹ කොටුව දුම්රියපොළ ඉදිරිපිටින් මෙම විරෝධතාව ආරම්භ වුණි. ඔවුන් පා ගමනින් ජනාධිපති ලේකම් කාර්යාලය දෙසට ගමන්ගන්නා විට පොලිසිය මාර්ග බාධක යොදා තිබූ අතර තමන්ට ජනාධිපති ලේකම්වරයා සමග සාකච්ඡාවක් ලබා දෙන ලෙස එහිදී සිසුන් ඉල්ලා සිටියේය. නමුත් ඔවුන්ගේ එම ඉල්ලීම ඉටු නොවීමත් සමග ප්‍රකෝපකාරී වූ විරෝධතාකරුවන් ජනාධිපති ලේකම් කාර්යාලයට බලහත්කාරයෙන් ඇතුළුවීමට උත්සාහ කළ අවස්ථාවේ පොලීසිය ජල සහ කඳුළු ගෑස් ප්‍රහාර එල්ල කළේය. දෙවරක්ම ජල සහ කඳුළු ගෑස් ප්‍රහාර එල්ල කළද විරෝධතාකරුවන් එම ස්ථානයෙන් ඉවත් නොවීම නිසා පොලිසිය, ඔවුන් පලවා හැරීමට පියවර ගත්තේය.", "URL": "https://sinhala.adaderana.lk/news.php?nid=115972", "Category": null, "Parent URL": null}