{"Source": "Adaderana", "Timestamp": "September 19, 2017 11:19 am", "Headline": " මධ්‍යම පළාතේත් 20 සම්මතයි!", "News Content": "පළාත් සභා මැතිවරණය එකම දිනකදී පැවැත්වීම වෙනුවෙන් ඉදිරිපත් කළ ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත මධ්‍යම පළාත් සභාව විසින් වැඩි ඡන්දයෙන් සංශෝධන සහිතව සම්මත කර තිබේ.අද උදෑසන පළාත් සභාව ආරම්භ වීමෙන් අනතුරුව සභාපති එල්.ඩී. නිමලසිරි මහතා විසින් අදාළ යෝජනාව පළාත් සභාවට ඉදිරිපත් කර ඇති බව සඳහන්ය.එහිදී මන්ත්‍රීවරුන් කිහිපදෙනෙකු විසින් ඊට සංශෝධන ඉදිරිපත් කර ඇති අතර ඉන් අනතුරුව පැවැත්වූ ඡන්ද විමසීමේදී පනත් කෙටුම්පතට පක්ෂව ඡන්ද 40 ක් සහ විපක්ෂව ඡන්ද 09 ක් ලැබී තිබේ. මන්ත්‍රීවරුන් දෙදෙනෙකු ඡන්දය ප්‍රකාශ කිරීමෙන් වැළකී සිටි බව වාර්තා වෙයි.ආණ්ඩුක්‍රම ව්‍යවස්ථාවේ විසිවන සංශෝධනයට අදාළ පනත් කෙටුම්පත මේ වන විට පළාත් සභා 5ක සම්මත වී තිබේ.බස්නාහිර, නැගෙනහිර, උතුරු මැද, සබරගමු සහ මධ්‍යම යන පළාත් සභාවල පනත් කෙටුම්පත සම්මත වී ඇති අතර දකුණු සහ ඌව පළාත් සභාවලදී එය පරාජයට පත් වුණි.උතුරු පළාත් සභාවට මෙම පනත් කෙටුම්පත ඉදිරිපත් කිරීමට උත්සාහ කළ අවස්ථාවේ දි මන්ත්‍රීවරුන් ඊට ඒකමතිකව විරෝධය පළ කරනු ලැබු අතර වයඹ පළාත් සභාවට පනත් කෙටුම්පත ඉදිරිපත් කළ අවස්ථාවේ ඊට නීති උපදෙස් ලබාගත යුතු බව මන්ත්‍රීවරුන් ඒකමතිකව තීරණය කර තිබුණි.", "URL": "https://sinhala.adaderana.lk/news.php?nid=77736", "Category": null, "Parent URL": null}