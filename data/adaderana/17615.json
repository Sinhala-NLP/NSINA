{"Source": "Adaderana", "Timestamp": "July 25, 2011 08:09 am", "Headline": "සෞදි සේවයට ගිය තවත් කාන්තාවකට පීඩා-දෙවරක් පැමිණිලි කළත් ඵලක් නෑ", "News Content": "(පී.රාජේශ්වරී නොහොත් දයා විදෙස්ගත වන්නට ප්‍රථම දරු දෙදෙනා සමග පෙනී සිටි ඡායාරූපයකි.) සෞදි අරාබියාවේ ගෘහ සේවයේ නිරතව සිටින මඩකළපුව කැන්නන්කුඩා ප්‍රදේශයේ කාන්තාවක අදාළ නිවසේ දී දැඩි හිංසනයකට ලක් වෙමින් සිටින බව ඇයගේ මව්පියන් සඳහන් කරයි. තම දියණිය විදෙස් ගත වී මාස 10ක පමණ කාලයක් ගත වුවද මෙතෙක් කිසිදු වැටුපක් ගෙවා නොමැති බව ඔවුහු කියා සිටිති. පී.රාජේශ්වරී නොහොත් දයා නමැති මෙම කාන්තාව සේවයේ නියුතුව සිටි අරාබි නිවසේ දී දැඩිසේ හිංසාවට ගොදුරු වන බවට ඇය විසින් දැනුම් දී තිබුණු බවත්,ඒ පිළිබඳ 2011-03-03 සහ 2011-06-16 වන දිනයන්හි අවස්ථා දෙකකදී විදේශ සේවා නියුක්ති කාර්යාංශයට පැමිණිලි කළ ද මෙතෙක් කිසිදු අවධානයක් යොමු කර නොමැති බවත් මව්පියන් පෙන්වාදෙයි. අවම වශයෙන් පැමිණිල්ලක් කළ බවට තුණ්ඩුවක් හෝ තමන්ට නොලැබුණු බවත්,එය ඉතා කනගාටුදායක තත්ත්වයක් බවත් ඇයගේ මව අද දෙරණට කියා සිටියාය. විදෙස් ගතව සිටින කාන්තාව දෙදරු මවක් වන අතර ඇයගේ ස්වාමිපුරුෂයා 2006 වසරේදී මඩකළපුවේදී නාදුනන තුවක්කුකරුවෙකුගේ වෙඩි ප්‍රහාරයකට ලක්ව මිය ගොස් ඇති අතර එතැන් සිට ඇය ඉතා දුක් මහන්සියෙන් දරුවන් රැකබලාගෙන තිබේ. පවුලේ අගහිඟකම් වැඩිවෙද්දී ඇය ඇගේ දරුවන් දෙදෙනා මව්පියන්ට පවරා විදෙස් ගත වුවද දරුවන් දෙදෙනා රැක බලා ගැනීම ගැටලුවක් වි ඇති බව ඇයගේ මව්පියන් පෙන්වාදෙයි. ඒ අනුව 2010 වසරේ සැප්තැම්බර් මස 4 වැනි දින N4183306 යන ගමන් බලපත්‍රය මඟින් විදෙස් ගත වූ තම දියණිය කෙසේ හෝ මෙරටට ගෙන්වා දෙන ලෙස ඇයගේ මව්පියෝ විදේශ සේවා නියුක්ති කාර්යාංශයෙන් ඉල්ලා සිටිති..", "URL": "https://sinhala.adaderana.lk/news.php?nid=17615", "Category": null, "Parent URL": null}