{"Source": "Adaderana", "Timestamp": "August 9, 2017 07:57 pm", "Headline": "සුසාන භූමි පරිපාලනය පළාත් සභාව සතුයි", "News Content": "සුසාන භුමි පරිපාලනය පළාත් සභාවේ වගකීමක් වන බව උතුරු පළාත් ආණ්ඩුකාරවර රෙජිනෝල්ඩ් කුරේ මහතා පවසයි. යාපනයේ පුතූර් ප‍්‍රදේශයේ මසකට අධික කාලයක් පුරා සත්‍යග‍්‍රහයක යෙදී සිටින පිරිසකගේ සුසාන භූමිය පිළිබඳව ගැටළුව පිළිබඳව සාකච්චාවක් උතුරු පළාත් ආණ්ඩුකාර කාර්යාලයේදී අද(09) පැවති අතර එයට එක් වෙමින් රෙජිනෝඩ් කුරේ මහතා මෙම අදහස් දැක්වීය. ජනාකීර්ණ ප‍්‍රදේශයක් මධ්‍යයේ පවත්වාගෙන යනු ලබන සුසාන භූමියක් නිසා එහි ආදාහනය කරනු ලබන මෘත දේහවලින් පිටවන දුමාරය හා දුර්ගන්ධය ප‍්‍රදේශවාසීන්ට ඉතා අහිතකර තත්ත්වයක් මතුවී තිබේ. මෙම සුසාන භුමිය පාලනය කරනු ලබන්නේ පුද්ගලික සුසාන භුමි පාලන කමිටුවක් විසින් වන අතර ප‍්‍රදේශයේ ජනතාවගේ විරෝධය නොතකා එය පවත්වාගෙන යාමට දරන උත්සාහය අරගලකාරී තත්ත්වය කෙලවර වුයේ සුසාන භුමිය අවට තාප්පය කඩා බිද දැමීමෙනි. එනිසා 30කට අධික පිරිසක් බන්ධනාගාර ගත වීමට සිදු විය. මේ පිළිබදව අධිකරණය මඟින් ලබා දුන් තීන්දුව වන්නේ සුසාන භුමිය වටා උස තාප්පයක් ඉදිකරන ලෙසයි. කෙසේ වෙතත් සුසාන භුමි පරිපාලනය නීත්‍යානූකුල අයිතිය වන්නේ පළාත් පාලන ආයතනවලට බැවින් උතුරු පළාතේ උද්ගත වී ඇති මෙම ආරවුලට විසඳුම් ලබා දිය යුත්තේ පළාත් පාලන ආයතන, එම කොමසාරිස්වරයා හා උතුරු පළාතේ පළාත් පාලන අමාත්‍යාංශය මඟින් බව ද ආණ්ඩුකාරවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=76140", "Category": null, "Parent URL": null}