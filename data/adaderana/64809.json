{"Source": "Adaderana", "Timestamp": "October 7, 2016 03:22 pm", "Headline": " ඉන්දියාවට අමුඩ ලේන්සුවක් වික්කත් අපි ගොඩ", "News Content": "ඉන්දියාව වැනි ලොකු රටකට අප වැනි පුංචි රටකින් අමුඩ ලේන්සුවක් හෝ විකුණාගන්නට හැකිනම් එය අපට වාසි සහගත තත්ත්වයක් බව සුබසාධන හා සමාජ සවිබලගැන්වීමේ අමාත්‍ය එස්.බී දිසානායක මහතා පවසයි.එට්කා ගිවිසුම ශ්‍රී ලංකාවට වඩාත් වාසිදායක ලෙස සකස්කර රජයේ අපේක්ෂාව බව අමාත්‍යවරයා කියා සිටියේ අද(7)කොළඹ පැවති මාධ්‍ය හමුවකදීය.එබැවින් එය පාර්ලිමේන්තුවට ඉදිරිපත් කොට, ඒ ගැන වාද විවාද පවත්වා, ජනතාවගෙන්ද අදහස් විමසා වෙනස්කම් ඇතොත් වෙනස්කම් සිදුකොට ක්‍රියාත්මක කරන බව ඔහු සඳහන් කළේය.ඉන්දියාව වැනි විශාල රටකට ලංකාව වැනි කුඩා රටක රැකියා අවස්ථා ආදිය ලබාගැනීම පිළිබඳ අනියත බියක් ඇතිකරගත යුතු නැති බවත්,ලංකාව වැනි කුඩා රටකින් ඉන්දියාවට ලබාගත හැකි වාසිය ඉතා අල්ප බවත් අමාත්‍යවරයා පෙන්වා දුන්නේය.එහෙත් ඉන්දියාව යනු කලාපයේ බලවතා බැවින් කලාපයේ ආරක්ෂාව සම්බන්ධයෙන් අවධානය යොමුකිරීම සත්‍යයක් බවත්,ඒ නිසාම අප විසින් චීනය,පකිස්ථානය,අමෙරිකාව දෙසට නැඹුරුවන විට ඔවුන් කලබලයට පත්වන බවත් අමාත්‍යවරයා අවධාරණය කළේය.අපගේ භාෂාව,ආගම,නෑකම ආදිය ද පැමිණියේ ඉන්දියාවෙන් බැවින් කලාපයේ බලවතා සමග සහයෝගයෙන් කටයුතු කිරීම කුමන අතින් බැලුවද වාසිදායක බව ඔහු කියා සිටියේය.මහින්ද රාජපක්ෂ මහතා සමග ශ්‍රීලනිප සුළු පිරිසක් සිටින බව සත්‍යයක් බවත්,ඔහු අලුත් පක්ෂයක් නිර්මාණය කළහොත් ඒ පිරිස ද අහිමිවන බැවින් එසේ නොකරන බවත් දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64809", "Category": null, "Parent URL": null}