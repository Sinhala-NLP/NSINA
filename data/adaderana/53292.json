{"Source": "Adaderana", "Timestamp": "August 17, 2015 03:36 pm", "Headline": "රෝහල් අධ්‍යක්ෂිකාව මැතිවරණ නීතිය උල්ලංඝණය කළාද?", "News Content": "හලාවත මහා රෝහලේ සේවය කරන සේවකයින්ට ඡන්දය භාවිතා කිරීම සඳහා ලබා දී ඇති කාලය සීමා කරමින් රෝහල් අධ්‍යක්ෂිකාව මැතිවරණ නීති උල්ලංඝණය කර ඇති බවට තමන් විසින් හලාවත පොලීසියට පැමිණිල්ලක් කළ බව පුත්තලම දිස්ත්‍රීක්කයට තරඟ කරන ජනතා විමුක්ති පෙරමු‍ණු කණ්ඩායමේ නායක සමන්ත කෝරලේආරච්චි මහතා පවසයි.තමන් සේවය කරන ආයතනය තුළ සිට කිලෝ මීටර් 40 ක් දුර ඡන්ද මධ්‍යස්ථානය ඇත්නම් පැය 04 ක කාලයක් ලබා දිය යුතුව ඇතත් එම කාලය පැය 02 දක්වා අඩු කරමින් රෝහල් අධ්‍යක්ෂකවරිය මැතිවරණ නීති උල්ලංඝණය කර ඇති බව කෝරලේ ආරච්චි මහතා සඳහන් කරයි.ඒ බව දැක්වෙන සටහනක් දැන්වීම් පුවරුවේ ප්‍රදර්ශනය කර තිබුණද මේ වනවිට එය ඉවත් කර ඇති බවද හෙතෙම කියා සිටියි.සමන්ත කෝරලේ ආරච්චි මහතා මේ සම්බන්ධයෙන් දුරකථනයෙන් කරන ලද පැමිණිල්ලක් සම්බන්ධයෙන් විමර්ශනයක් සිදු කළ බවත්, ඒ අනුව රෝහල් අධ්‍යක්ෂිකාවගෙන් විමසු විට එවැන්නක් සිදුවී නොමැති බව පැවසුවේ යැයි හලාවත පොලීසියේ ප්‍රකාශකයෙක් සඳහන් කළේය.හලාවත මහා රෝහලට නීති විරෝධී ලෙස ඇතුළු වී මැතිවරණ ප්‍රචාරක රැස්වීමක් පවත්වා අත් පත්‍රි‍‍කා බෙදන ලදැයි කියන සිද්ධියක් සම්බන්ධයෙන් රෝහල් අධ්‍යක්ෂිකා වෛද්‍ය දිනුෂා ජයසිංහ මහත්මිය විසින් හලාවත පොලීසියට කරන ලද පැමිණිල්ලක් මත අත් අඩංගුවට ගත් ජනතා විමුක්ති පෙරමුණේ පුත්තලම දිස්ත්‍රීක් කණ්ඩායම් නායක සමන්ත කෝරලේ ආරච්චි මහතා මේ වන විට අධිකරණය විසින් ඇප මත මුදා හැර සිටින අයෙකි.", "URL": "https://sinhala.adaderana.lk/news.php?nid=53292", "Category": null, "Parent URL": null}