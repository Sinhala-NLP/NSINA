{"Source": "Adaderana", "Timestamp": "November 8, 2011 01:07 pm", "Headline": "ආණ්ඩුවේ බළලා කෙහෙළියගේ මල්ලෙන් එළියට පනී", "News Content": "කුමන නමකින් රැගෙන ආවද ආණ්ඩුව මේ උත්සාහ දරමින් සිටින්නේ පුද්ගලික ව්‍යාපාර රජයට පවරාගැනීමේ වැඩපිළිවෙළකට අතගැසීම බව එක්සත් ජාතික පක්ෂය පවසයි. පාඩු ලබන බව කියන පුද්ගලික ව්‍යාපාර රජයට පවරාගැනීමේ උත්සාහය අන්තර්ජාතික නිතියට පවා පටහැණි බවත්,මේ පිළිබඳ නීතිඥ සංගම්,භික්ෂූ සංවිධාන පවා දැනටමත් සිය විරෝධය පළ කර ඇති බවත් එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා කියා සිටියි. ආණ්ඩුව තුළ පවා මෙම පනත ගැන පැහැදිලි මතයක් නැති බවත්,ජනාධිපතිවරයා හා ඇතැම් කැබිනට් අමාත්‍යවරුන් කියන මතයට ප්‍රතිවිරුද්ධ මතයක් කැබිනට් ප්‍රකාශක ලෙස කෙහෙලිය රඹුක්වැල්ල අමාත්‍යවරයා රටට කියන බවත් කිරිඇල්ල මහතා පෙන්වා දුන්නේය. රජයට පවරාගනු ලබන්නේ දැනට ලැයිස්තුගත ආයතන 36 ක් පමණක් බව ජනාධිපතිවරයාත් කැබිනට් අමාත්‍යවරුත් පුන පුනා කියා සිටියද,කෙහෙලිය රඹුක්වැල්ල අමාත්‍යවරයා මෙම ආයතන 36 ට අමතරව තවත් ආයතන පවරාගැනීමට ඉඩකඩ ඇතැයි පවසා ඇතැයිද හෙතෙම සිහිපත් කළේය. රඹුක්වැල්ල අමාත්‍යවරයාගේ කතාවෙන් ආණ්ඩුවේ බළලා මල්ලෙන් එළියට පැන ඇති බවක් පැහැදිලිව පෙන්නුම් කරන බව මන්ත්‍රීවරයා අවධාරණය කළේය. ශ්‍රී ලංකාවේ ආයෝජනය කිරීම සුරක්ෂිත බව කියමින් රටවටා දේශීය ආයෝජකයින්ට මෙන්ම විදේශීය ආයෝජකයින්ට ආරාධනා කළත්,මේවන විට සුරක්ෂිතතාව බිංදුවට බැස ඇති බව මෙවැනි ක්‍රියාමාර්ග තුළින් පැහැදිලිවන බව කිරිඇල්ල මහතා සඳහන් කළේය. අද කොළඹ පැවති මාධ්‍ය හමුවකට එක්වෙමින් මන්ත්‍රීවරයා අවධාරණය කරනු ලැබුවේ 2009-2010 කාලයේ ආදායම‍ට වඩා වියදම දෙගුණයකින් වැඩිවී ඇති බවත්,රටේ වයස අවුරුදු 20-30 අතර වයසේ තරුණ පරපුරේ රැකියා වියුක්තිය 80% ක් පමණ වන බවයි. එසේම රාජ්‍ය ආයතනවලින් වාර්ෂිකව මෙහෙව් තත්ත්වයක් තිබියදී පුද්ගලික ආයතන රජයට පවරාගැනීම ඉතා නුසුදුසු ක්‍රියාවක් බව මන්ත්‍රීවරයා පෙන්වාදුන්නේය.", "URL": "https://sinhala.adaderana.lk/news.php?nid=19860", "Category": null, "Parent URL": null}