{"Source": "Adaderana", "Timestamp": "September 30, 2018 03:37 pm", "Headline": "වැසි තත්ත්වයේ වැඩි වීමක් සිදු විය හැකි බවට අනාවැකි", "News Content": "ශ්‍රී ලංකාව ආසන්න පහළ වායුගෝලයේ පවතින කැළඹිලි ස්වභාවයක් හේතුවෙන් දිවයිනේ දැනට පැවතින වැසි තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසයි. අද (29) දිනයේ මධ්‍යම, ඌව, සබරගමුව, වයඹ සහ දකුණු පළාත්වලත් මන්නාරම සහ වවුනියාව දිස්ත්‍රික්කවලත් ඇතැම් ස්ථානවලට මිලිමීටර 100කට වැඩි තද වැසි අපේක්ෂා කරන බව එම දෙපාර්තමේන්තුව නිවේදනය කරයි. ශ්‍රී ලංකාව ආසන්න පහළ වායුගෝලයේ පවතින කැළඹිලි ස්වභාවයක් හේතුවෙන් දිවයිනේ දැනට පවතින වැසි තත්ත්වය ලබන 3වනදා තෙක් තවදුරටත් පැවතිය හැකි අතර එය උතුරු මැද, මධ්‍යම සහ සබරගමුව සහ ඌව පළාත්වලට බලපැවැත්වෙන බව කාලගුණ අනාවැකියේ සඳහන් කරයි. මේ අතර අද සවස් කාලය තෙක් පානදුර සිට ගාල්ල සහ මාතර හරහා හම්බන්තොට දක්වා වන මුහුදු ප්‍රදේශවල මුහුදු රළ මීටර් 2ත් 2.5 ත් පමණ ඉහළ යාමේ හැකියාවක් පවතින අතර එම මුහුදු ප්‍රදේශ මද වශයෙන් රළු ස්වභාවයක් ගනු ඇති බව කාලගුණ දෙපාර්තමේන්තුව පවසයි. එමෙන්ම ගිනිකොණ දිග ගැඹුරු මුහුදු ප්‍රදේශවල සහ මීගමුවේ සිට කොළඹ හරහා ගාල්ල දක්වා වන මුහුදු ප්‍රදේශවල ද තද වැසි ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරයි. මේ හේතුවෙන් ධීවර සහ නාවුක ප්‍රජාව අවධානයෙන් පසුවිය යුතු බව ආපදා කළමනාකරණ මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=96951", "Category": null, "Parent URL": null}