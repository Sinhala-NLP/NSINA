{"Source": "Adaderana", "Timestamp": "December 1, 2018 08:04 am", "Headline": "දින කිහිපයකින් ජනාධිපති තීරණය ලබා දෙයි-TNA මන්ත්‍රීවරුන්ගෙන් ප්‍රකාශයක්", "News Content": "දෙමළ ජාතික සන්ධානයේ නියෝජිත පිරිසක් සහ ජනාධිපති මෛත්‍රිපාල සිරිසේන මහතා අතර ජනාධිපති ලේකම් කාර්යාලයේදී ඊයේ (30) සාකච්ඡාවක් පැවති අතර ඊට දෙමළ ජාතික සන්ධානයේ නායක ආර්. සම්බන්ධන් මහතා ඇතුළු එම සන්ධානය නියෝජනය කරන මන්ත්‍රීවරු පිරිසක් සහභාගී විය. එළඹෙන පස් වෙනිදා, පවතින අර්බුදකාරී වාතාවරණය සම්බන්ධයෙන් අවසන් තීරණයකට එළඹෙන බව ජනාධිපතිවරයා එහිදී ප්‍රකාශ කළ බව එම සාකච්ඡාවට සහභාගී වූ එස්. සිවමෝහන් මන්ත්‍රීවරයා පැවසුවේය. සාකච්ඡාවෙන් අනතුරුව මාධ්‍ය වෙත අදහස් දැක්වූ දෙමළ ජාතික සන්ධානයේ නායක ආර්. සම්බන්ධන් මහතා පැවසුවේ තව දින කිහිපයකින් පසුව පවති ගැටළුකාරී තත්ත්වය විසඳන බව ජනාධිපතිවරයා පැවසු බවයි. චාල්ස් නිර්මලනාදන් මන්ත්‍රිවරයා ද ජනාධිපතිවරයා සමඟ පැවති සාකච්ඡාවෙන් අනතුරුව මාධ්‍ය වෙත අදහස් දැක්විය. මේ අතර එක්සත් ජාතික පෙරමුණේ පක්ෂ නියෝජිතයින් සහ ජනාධීපතිවරයා අතර සාකච්ඡාවක් ද ඊයේ රාත්‍රි ජනාධිපති ලේකම් කාර්යාලයේදී පැවැත් විය. එම සාකච්ඡාවේදී අවසන් නිගමනයකට එලඹීමට නොහැකි වූ බවයි රිෂාද් බදියුදීන් මන්ත්‍රිවරයා පැවසුවේ. එහෙත් අකිල විරාජ් කරියවසම් මන්ත්‍රීවරයා පැවසුවේ ජනාධිපතිවරයා අතර පැවති සාකච්ඡාවෙි සුබ දායි ප්‍රථිපල තිබු බවයි. අකිල විරාජ් මන්ත්‍රීවරයා ද සාකච්ඡාවෙන් අනතුරුව මාධ්‍ය වෙත අදහස් පළ කළේය.", "URL": "https://sinhala.adaderana.lk/news.php?nid=100091", "Category": null, "Parent URL": null}