{"Source": "Adaderana", "Timestamp": "July 23, 2017 10:10 am", "Headline": "යාපනය මහාධිකරණ විනිසුරුට වෙඩි තැබීම හෙළා දකිනවා", "News Content": "යාපනය මහාධිකරණ විනිසුරු එම්.ඉලන්චේලියන් මහතා ඉලක්ක කර ඔහුගේ වාහනයට වෙඩි තැබීමේ සිද්ධිය හෙළාදකින බව දෙමළ ජාතික සන්ධානය පවසයි. එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්තිරන් මහතා නිවේදනයක් නිකුත් කරමින් පෙන්වා දෙන්නේ සිද්ධියට සම්බන්ධ කුමන්ත්‍රණය අනාවරණය කරගත යුතු බවයි. යාපනය අර්ධද්වීපය තුළ මෙවැනි සිද්ධීන් කළින් සිදුවුව ද වෙඩි තැබීම හරහා එය උපරිම අවස්ථාවට පත්ව ඇති බැවින් මේ සම්බන්ධයෙන් පොලිස්පතිපතිවරයා දැඩි ක්‍රියාමාර්ග ගත යුතු බව දෙමළ ජාතික සන්ධානය නිකුත් කළ නිවේදයේ දැක්වෙයි. අධිකරණ ක්‍රියාවලිය නිසි පරිදි පවත්වාගෙන යාම සඳහා සියලු පාර්ශවල සහය අවශ්‍ය බව ද දෙමළ ජාතික සන්ධානය වෙනුවෙන් පාර්ලිමේන්තු මන්ත්‍රී එම්.ඒ.සුමන්තිරන් මහතා නිකුත් කළ නිවේදනයේ වැඩිදුරටත් දැක්වෙයි. දූෂණය කොට ඝාතනය කෙරුණු විද්‍යා දැරියගේ සිද්ධිය පිළිබද නඩු විභාගය ත්‍රීපුද්ගල විනිසුරුමඩුල්ලක් හමුවේ යාපනයේ දී විභාගයට ගැණෙන අතර වෙඩි ප්‍රහාරයට ඉලක්ක වු විනිසුරුවරයා එම විනිසුරුමඩුල්ලේ සාමාජිකයෙකු බව වාර්තා වෙයි.", "URL": "https://sinhala.adaderana.lk/news.php?nid=75533", "Category": null, "Parent URL": null}