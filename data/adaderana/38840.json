{"Source": "Adaderana", "Timestamp": "November 14, 2013 04:59 pm", "Headline": "පොස්පේට් සමාගමේ සභාපතිවරයාට අධිකරණ  නියෝගයක්", "News Content": "එප්පාවල පොස්පේට් සමාගමේ සභාපතිවරයාට සහ එහි සාමාන්‍යාධිකාරිවරයාට අධිකරණය හමුවේ පෙනී සිටින ලෙස අනුරාධපුර දිසා අධිකරණය නියෝග කර තිබේ. අනුරාධපුර දිසා විනිසුරු ඉන්දික රත්නායක මහතා විසින් මෙම නියෝගය ලබා දි ඇති බව අද දෙරණ අධිකරණ වාර්තාකරු සඳහන් කරයි. පොස්පේට් සමාගමට අයත් ගබඩා ගොඩනැගිල්ලක් ඉදි කරමින් සිටි නීත්‍යානුකූල කොන්ත්‍රාත්කරු ඉවත් කර නීති විරෝධිව වෙනත් කොන්ත්‍රාත්කරුවෙකුට ඉදි කිරිම් භාර දි ඇති බවට සභාපතිවරයාට සහ සාමාන්‍යාධිකාරි වරයාට එරෙහිව දිසා අධිකරණය වෙත පෙත්සමක් ඉදිරිපත්කර තිබුණි. එම නීත්‍යානුකුල කොන්ත්‍රාත් කරු විසින් අදාළ පෙත්සම ගොනු කර තිබු අතර ගොඩනැගිල්ල ඉදි කිරිම සඳහා පුවත්පත් මගින් ටෙන්ඩර් කැඳවු අවස්ථාවේ තමා ටෙන්ඩර් පතක් යොමු කර එහි ඉදි කිරිම් සඳහා නීත්‍යානුකුලව සුදුසුකම් ලබා ගත් බව පෙත්සම්කරු සඳහන් කර ඇත. ඉදිරිපත් වු කරුණු සළකා බැලූ දිසා විනිසුරුවරයා ලබන දෙසැම්බර් මස 13වන දින අධිකරණය හමුවේ පෙනි සිටින ලෙස එප්පාවල පොස්පේට් සමාගමේ සභාපතිවරයාට සහ එහි සාමාන්‍යාධිකාරි වරයාට නියෝග කර තිබේ. එමෙන්ම මේ වන විට අදාළ ගොඩනැගිල්ලේ ඉදිකිරිම් කටයුතු සිදු කරන කොන්ත්‍රාත්කරුට එම කටයුතු තහනම් කරමින් ලබන දෙසැම්බර් මස 13වන දින දක්වා බල පැවැත්වෙන පරිදි අතුරු තහනම් නියෝගයක්ද දිසාවිනිසුරුවරයා නිකුත් කළ බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=38840", "Category": null, "Parent URL": null}