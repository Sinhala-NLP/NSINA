{"Source": "Adaderana", "Timestamp": "June 28, 2012 09:29 am", "Headline": "මානව හිමිකම්  නියෝජිතයින්ට අවශ්‍ය පහසුකම් සැපයීමට  රජය සූදානම්", "News Content": "එක්සත් ජාතීන්ගේ මානව හිමිකම් මණ්ඩලයේ නියෝජිතයින්ට ශ්‍රී ලංකාවට පැමිණීම සඳහා අවශ්‍ය පහසුකම් සැපයීමට සූදානම් බව විදේශ කටයුතු අමාත්‍යාංශය පවසයි. මෙරට නිල සංචාරයක් සඳහා පැමිණීමට මානව හිමිකම් පිළිබඳ එක්සත් ජාතීන්ගේ මහ කොමසාරිස් නවනීදන් පිල්ලේ මහත්මිය ශ්‍රී ලංකා රජයෙන් ඉල්ලීමක් කර ඇත. ශ්‍රී ලංකාවේ සිදුවන සංවර්ධන ක්‍රියාවලිය සම්බන්ධයෙන් සොයාබැලීම සඳහා සිය නියෝජිතයින්ට ශ්‍රී ලංකාවේ සංචාරය කිරීම අවශ්‍ය බව එහිදී ඇය පෙන්වා දී තිබුණි. අදාළ ඉල්ලීම සම්බන්ධයෙන් යහපත් ප්‍රතිචාරයක් විදේශ කටයුතු අමාත්‍යාංශය විසින් එක්සත් ජාතීන්ගේ මානව හිමිකම් මණ්ඩලයට දැනුම් දී ඇති බව එම අමාත්‍යාංශයේ ප්‍රකාශකයෙක් සඳහන් කළේය. ඒ අනුව අදාළ නියෝජිතයින්ට ශ්‍රී ලංකාවට පැමිණීම සඳහා අවශ්‍ය පහසුකම් සැලසීමට ශ්‍රී ලංකා රජය සූදානම් බවත්, ඊට පෙර එම පුද්ගලයින් පිළිබඳව සහ ඔවුන් පැමිණෙන අරමුණ පිළිබඳව තොරතුරු අවශ්‍ය බවත්, විදේශ කටයුතු අමාත්‍යාංශය එක්සත් ජාතීන්ගේ මානව හිමිකම් මණ්ඩලයට දැනුම් දී තිබේ. ඒ පිළිබඳව තොරතුරු ලබාගැනීමෙන් අනතුරුව අදාළ නියෝජිතයින්ට මෙරටට ඇතුළුවීම සඳහා අවසර ලබාදීමට පියවර ගන්නා බව විදේශ කටයුතු අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25375", "Category": null, "Parent URL": null}