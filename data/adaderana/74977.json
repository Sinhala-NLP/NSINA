{"Source": "Adaderana", "Timestamp": "July 7, 2017 12:49 pm", "Headline": "උමා ඔයේ එක් කොටසක් තාවකාලිකව වැසෙයි", "News Content": "උමා ඔය ව්‍යාපෘතියේ එක් කොටසක වැඩකටයුතු වහාම ක්‍රියාත්මක වන පරිදි නවතා දැමීමට රජය තීරණය කර ඇති බව ධීවර හා ජලජ සම්පත් සංවර්ධන සහ මහවැලි සංවර්ධන රාජ්‍ය අමාත්‍ය මහින්ද අමරවීර මහතා පවසයි. උමා ඔයේ වත්මන් තත්ත්වය පිළිබඳ හා රජයේ ස්ථාවරය පිළිබඳ කරුණු පැහැදිලි කරමින් අද(07) පැවති මාධ්‍ය හමුවට එක් වෙමින් අමාත්‍යවරයා මෙම අදහස් පළ කළේය. මේ සම්බන්ධයෙන් පාර්ලිමේන්තු අනු කමිටුවක් ද පත් කරනු ලැබූ අතර එහිදී තීරණ රැසක් පිළිබඳ අවධානය යොමු කර ඇති බවත් එයින් ලබා ගත් තොරතුරු අනුව ජනාධිපතිවරයා විසින් මෙම තීරණයන් ගනු ලැබු බව ද අමාත්‍යවරයා කියා සිටියේය. කෙසේ වෙතත් අනෙක් කොටසෙහි වැඩ අවධානම් සහගත ස්ථානයක පවතින බවත් එය පසු කළ වහාම එම කොටසේ ද වැඩකටයුතු නවතා දමන බව ද අමාත්‍යවරයා වැඩි දුරටත් කියා සිටියේය. මේ අතර කැණීම් සිදු කරන විටම එය වැසීයන ආකාරයේ යන්ත්‍රයක් ලංකාවට මෙම මස අවසන් වන විට ගෙන්වීමට බලාපොරොත්තු වන බවත් මේ මස 31 වන දා වන විට නොර්වේ රාජ්‍ය නිලධාරීන් පිරිසක් ලංකාවට පැමීණිමට නියමිත බවත් ඔවුන් විසින් ලබා දෙන තීරණය මස අගෝස්තු මාසයේ මැද වන විට නැවත මෙම ව්‍යාපෘතිය ආරම්භ කිරීමට කටයුතු කරන බවත් අමාත්‍යවරයා මෙහිදී කියා සිටියේය.", "URL": "https://sinhala.adaderana.lk/news.php?nid=74977", "Category": null, "Parent URL": null}