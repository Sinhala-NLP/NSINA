{"Source": "Adaderana", "Timestamp": "February 15, 2018 10:10 am", "Headline": "ග්‍රෑන්ඩ්පාස්වල ගොඩනැගිල්ල කඩා වැටීමෙන් තුවාල ලැබු කාන්තාවට පාදය අහිමි වෙයි", "News Content": "ග්‍රෑන්ඩ්පාස් බබාපුල්ලේ මාවතේ ගොඩනැගිල්ලක් හදිසියේ කඩා වැටීමෙන් සිදු වූ අනතුරින් තුවාල ලබා රෝහල් ගතව සිටින කාන්තාවගේ පාදයක් ශෛල්‍ය කර්මයකින් ඉවත් කර තිබේ. ඊයේ(14) සිදුවු අනතුරින් පුද්ගලයින් හත් දෙනෙකුට දිවි අහිමි විය. කොළඹ ග්‍රෑන්ඩ්පාස් ප්‍රදේශයේ බබාපුල්ලේ මාවතේ පිහිටි පෞද්ගලික සමාගම් දෙකකට අයත් තේ ගබඩා කර තිබූ ගොඩනැඟිලි සංකීර්ණයක් ඊයේ පස්වරු 1 ට පමණ මෙලෙස කඩා වැටී තිබුණි. අනතුර සිදුවන අවස්ථාවේ ගොඩනැගිල්ල තුළ සේවකයින් 20කට අධික පිරිසක් සිට ඇති අතර අනතුරින් කාන්තාවන් තිදෙනෙකු ඇතුළුව පුද්ගලයින් 7දෙනෙකු ජීවිතක්ෂයට පත් විය. ජීවිතක්ෂයට පත්වූවන් අතර ගොඩනැගිල්ලේ හිමිකරු ද වෙයි. අනතුරින් තුවාල ලැබූ පුද්ගලයෙකු කොළඹ ජාතික රෝහලේ 72 වන වාට්ටුවේ ප්‍රතිකාර ලබන අතර තුවාල ලබා බරපතළ තත්ත්වයේ පසුවන කාන්තාවක් ඊයේ රාත්‍රීයේ ශෛල්‍ය කර්මයකට ලක්කර තිබේ. ඇයගේ පාදයක් ඉවත් කිරීමට සිදුවූ බව කොළඹ ජාතික රෝහල ප්‍රකාශ කළේය. කඩා වැටුණු ගොඩනැගිල්ල අවට පිහිටි තවත් ගොඩනැගිල්ලක් කඩා ඉවත් කිරීමට දින කිහිපයක සිට දැරූ උත්සහයෙන් ඇතිවූ බලපෑම මත මෙම අනතුර සිදුවූවාදැයි සැකයක් පවතින බව කඩා වැටුණු ගොඩනැගිල්ලේ ආරක්ෂාවට සිටි පුද්ගලයා ප්‍රකාශ කළේය.", "URL": "https://sinhala.adaderana.lk/news.php?nid=84350", "Category": null, "Parent URL": null}