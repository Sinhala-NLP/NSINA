{"Source": "Adaderana", "Timestamp": "February 4, 2011 08:40 am", "Headline": "මැදිරිගිරිය මුළුමනින්ම ජලයෙන් යටවෙයි - දස දහසක් අවතැන් ", "News Content": "පොළොන්නරුව, මැදිරිගිරිය නගරය සම්පූර්ණයෙන්ම ජලයෙන් යටවීමෙන් පුද්ගලයින් දස දහසක් පමණ විපතට පත්ව ඇති බව පොළොන්නරුව දිස්ත්‍රික් ලේකම් නිමල් අබේසිංහ මහතා පවසයි. කවුඩුල්ල ජලාශයේ වාන් දොරටු 11 ම සම්පූර්ණයෙන්ම විවෘත කිරීම හේතුවෙන් මෙම තත්ත්වය උද්ගතව ඇති බව දිස්ත්‍රික් ලේකම්වරයා අද දෙරණට ප්‍රකාශ කළේය. අඩි 07 ක ප්‍රමාණයට පමණක් දොරටු විවෘතව තැබීමට උපරිම උත්සාහයක යෙදුණු බවත්, ඊයේ(03) ඇදහැලුණු ධාරානිපාත වර්ෂාව නිසා අඩි 09 දක්වා දොරටු විවෘත කිරීමට සිදුවූ බව හෙතෙම කියා සිටියේය. ජනවාරි 09 වන දින ඇදහැලුණු වර්ෂාව නිසා අඩි 05 ක් උසට වාන් දොරටු විවෘත කළ බවත්, එම අවස්ථාවේදී මැදිරිගිරිය නගරය පළමුවතාවට ජලයෙන් යටවූ බව දිස්ත්‍රික් ලේකම්වරයා පෙන්වාදුන්නේය. ඓතිහාසික කළගෙඩි පාලම ආපදාවට ලක්වීමේ ස්වභාවයක් පැවතීම නිසා මැදිරිගිරිය සහ අනෙකුත් බාහිර ප්‍රදේශ සමග පැවති සියලුම ගොඩබිම් සබඳතාවයන් බිඳවැටුණු බව ද ඔහු සඳහන් කළේය. මේ නිසා හැකියාවක් පවතී නම් ආරක්ෂිත ස්ථාන කරා ළඟාවන ලෙස ජනතාවට දැනුම් දුන් බව ඒ මහතා කියා සිටි අතර යුද හමුදාවේ ට්‍රක්රථ මගින් හෝ එම ජනතාව රැගෙන ඒමට උත්සාහ කළ බව ද ප්‍රකාශ කළේය. නමුත් එම රථ වලට පවා පාලම අසලට ළඟාවීමේ අවස්ථාවක් නොමැති නිසා කොටුවූ ප්‍රදේශ වලම ඇති උස් බිම් ප්‍රදේශ කරා ජනතාව රැගෙන යාමට කටයුතු කළ බව නිමල් අබේසිංහ මහතා පෙන්වාදුන්නේය. පිසූ ආහාර පාර්සල් 5000 ක් එම ප්‍රදේශ වලට යැවීමට කටයුතු කරන බවත්, හදිසියේ හෝ කළගෙඩි පාලම ජලයෙන් යටවුවහොත් මැදිරිගිරිය සමග පවතින සියලු සබඳතා බිඳවැටෙන බව ඔහු අවධාරණය කර සිටියේය. මේ අතර අවතැන් කඳවුරු 147 ක පුද්ගලයින් 28,000ක් පමණ රැඳී සිටින බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදිප් කොඩිප්පිලි මහතා පැවසුවේය. එම ජනතාවට සහන සැලසීම සඳහා අවශ්‍ය කටයුතු අඛණ්ඩව සිදුවන බව ද ඒ පිළිබඳ විස්තර කළ ප්‍රදීප් කොඩිප්පිලි මහතා සඳහන් කළේය ත්‍රිවිධ හමුදාවේ සහ පොලීසියේ සහය ආපදාවට පත් ජනතාවට සහන සැලසීම සඳහා ලැබෙමින් පවතින බව ද ඔහු කියා සිටියේය. අයහපත් කාලගුණය හේතුවෙන් වැඩිම බලපෑමක් එල්ල වී ඇත්තේ පොළොන්නරුව දිස්ත්‍රික්කයටය. එසේම ත්‍රිකුණාමලය, අනුරාධපුරය, වව්නියාව සහ අම්පාර යන දිස්ත්‍රික්කවලට වැඩි වශයෙන් හානි සිදුව ඇති බව ආපදා කළමනාකරණ මධ්‍යස්ථානය සඳහන් කරනු ලැබීය.", "URL": "https://sinhala.adaderana.lk/news.php?nid=13969", "Category": null, "Parent URL": null}