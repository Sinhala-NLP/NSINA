{"Source": "Adaderana", "Timestamp": "May 23, 2016 03:16 pm", "Headline": "හිටපු ඩී.අයි.ජී අනුරගෙන් සී.අයි.ඩී ප්‍රශ්න කරයි", "News Content": "ආන්දෝලනයට තුඩු දුන් රග්බි ක්‍රීඩක වසීම් තාජුඩීන්ගේ ඝාතනය සම්බන්ධයෙන් හිටපු නියෝජ්‍ය පොලිස්පති අනුර සේනානායක මහතාගෙන් ප්‍රශ්න කර තිබේ.අපරාධ පරීක්ෂණ දෙපාර්තමේන්තුව විසින් එවක කොළඹ දිසාව බාර නියෝජ්‍ය පොලිස්පතිවරයාව සිටි සේනානායක මහතාගෙන් ප්‍රශ්න කර ඇති බව සඳහන්ය.2012 වසරේ මැයි 17 වන දින තාජුඩීන්ගේ මරණය සිදුවන අතර එය සාමාන්‍ය රිය අනතුරකින් සිදුවූ මරණයක් බවට එකල තහවුරු කරන ලදී.එහෙත් මෙම මරණය සම්බන්ධයෙන් සැක සංකා ක්‍රම ක්‍රමයෙන් වැඩිවෙමින් පැවති අතර වසර 4ට පසු නව රජය බලයට පැමිණීමෙන් පසු සිද්ධිය සම්බන්ධයෙන් නැවත පරීක්ෂණ ආරම්භ කිරීම අපරාධ පරීක්ෂණ දෙපාර්තමේන්තුවට බාරවිය.අපරාධ පරීක්ෂණ දෙපාර්තමේන්තුවේ පරීක්ෂණ අනුව මෙය මනුෂ්‍ය ඝාතනයක් බවට අධිකරණය හමුවේ තහවුරු වූ අතර සිද්ධිය සම්බන්ධයෙන් නාරාහේන්පිට පොලීසියේ හිටපු රථ වාහන අංශයේ ස්ථානාධිපතිවරයාද අත්අඩංගුවට ගෙන මේවන විට රැඳවුම් නියෝග මත රඳවා ප්‍රශ්න කරමින් සිටියි.", "URL": "https://sinhala.adaderana.lk/news.php?nid=60423", "Category": null, "Parent URL": null}