{"Source": "Adaderana", "Timestamp": "October 23, 2013 08:11 am", "Headline": "සමුළුව වෙනුවෙන් කොළඹ හෝටල් පරීක්ෂා කිරීම අරඹයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුව වෙනුවෙන් කොළඹ ප්‍රදේශයේ හෝටල් පරීක්ෂා කිරීමේ දෙවන අදියර ඉදිරි දින වල ආරම්භ කරන බව කොළඹ මහනගර සභාවේ ප්‍රධාන සෞඛ්‍ය වෛද්‍ය නිලධාරී ප්‍රදීප් කාරියවසම් මහතා පවසයි. ඔහු පවසන්නේ කොළඹ තරුපහේ හෝටල් සියල්ලම පාහේ ප්‍රධාන අදියර යටතේ පරීක්ෂා කළ බවයි. ඒවායෙහි ආහාර සැකකසුම් කටයුතු, ඒ සඳහා අනුගමනය කරන පිළිවෙත්, ආදිය පිළිබඳ එහිදී අවධානය යොමු කළ බව හෙතෙම පවසයි. තරුපහේ හෝටල් වලට අමතරව සෙසු හෝටල් පිළිබඳවද එහිදී අවධානය යොමුවු බව වෛද්‍ය ප්‍රදීප් කාරියවසම් මහතා සඳහන් කරයි. පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වන විදෙස් නියෝජිතයින්ගේ සෞඛ්‍ය ආරක්ෂිත බව සහතික කිරීමේ අරමුණින් මෙය ක්‍රියාත්මක කෙරෙන බව පවසයි. දෙවන අදියර යටතේ පළමු පරීක්ෂාවේ දී දැනුම් දුන් නිර්දේශ ක්‍රියාත්මක කර ඇත්ද යන්න පිළිබඳවත් අවධානය යොමු කෙරෙන බව වෛද්‍ය ප්‍රදීප් කාරියවසම් මහතා සඳහන් කරයි.", "URL": "https://sinhala.adaderana.lk/news.php?nid=38323", "Category": null, "Parent URL": null}