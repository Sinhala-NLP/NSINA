{"Source": "Adaderana", "Timestamp": "April 2, 2019 07:25 am", "Headline": "වදක තනතුරේ සම්මුඛ පරීක්ෂණ අද සහ හෙට", "News Content": "වදක තනතුර සඳහා බඳවා ගැනීමේ මූලික සම්මුඛ පරීක්ෂණ අද(02) සහ හෙට(03) යන දිනවල පැවැත්වීමට නියමිතව තිබේ. බන්ධනාගාර දෙපාර්තමේන්තුවේ දී මෙම සම්මුඛ පරීක්ෂණ පැවැත්වීමට නියමිත අතර ඒ සඳහා අයදුම්කරුවන් 79 දෙනෙකු සුදුසුකම් ලබා සිටියි. වදක තනතුර සඳහා අයදුම්පත් 102ක් ලැබී තිබූ අතර එම අයදුම්පත් අතරින් 79ක් මූලික සම්මුඛ පරීක්ෂණය සඳහා තෝරාගෙන ඇති බව බන්ධනාගාර දෙපාර්තමේන්තුව සඳහන් කළේය. අද සහ හෙට පැවැත්වෙන සම්මුඛ පරීක්ෂණවලින් සුදුසුකම් සපුරන පුද්ගලයින් කිහිපදෙනෙකු පළමුව වදක තනතුර සඳහා තෝරා ගැනීමට නියමිතයි. එලෙස තෝරා ගන්නා පිරිස මානසික වෛද්‍යවරයෙකු වෙත යොමුකර වෛද්‍ය පරීක්ෂණයකට ද භාජනය කිරීමෙන් අනතුරුව වදක තනතුර සඳහා පුද්ගලයින් දෙදෙනෙකු බඳවා ගැනීමට පියවර ගන්නා බව බන්ධනාගාර දෙපාර්තමේන්තුව සඳහන් කළේය. ඉන් අනතුරුව ඔවුන් දෙදෙනාට වදක තනතුර සම්බන්ධයෙන් පුහුණුවක් ලබා දී අදාළ තනතුරේ අනුයුක්ත කිරීමට නියමිතව තිබේ. මේ අතර අධිකරණ අමාත්‍යාංශයේ නියෝජිතයින් සහ බන්ධනාගාර දෙපාර්තමේන්තුවේ නියෝජිතයින් සමඟ විශේෂ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පස්වරුවේ පැවැත්වීමට නියමිතයි. ජනාධිපති ලේකම් කාර්යාලයේ දී පස්වරු 4.00ට මෙම සාකච්ඡාව පැවැත්වීමට නියමිත බව වාර්තා වෙයි. මෙහිදි බන්ධනාගාරවල පවතින ගැටළු පිළිබද සහ බන්ධනාගාරවල ආරක්ෂව සම්බන්ධයෙන් අවධානය යොමුකිරීමට නියමිතව තිබේ. එමෙන්ම මත්ද්‍රව්‍ය ජාවාරම්කරුවන් සම්බන්ධයෙන් මරණ දඬුවම ක්‍රියාත්මක කිරීම පිළිබඳව ද මෙහිදි සාකච්ඡා කෙරෙනු ඇති බව වාර්තා වෙයි.", "URL": "https://sinhala.adaderana.lk/news.php?nid=107180", "Category": null, "Parent URL": null}