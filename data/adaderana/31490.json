{"Source": "Adaderana", "Timestamp": "February 9, 2013 09:20 pm", "Headline": " සිප ගත්තාටත් අත්අඩංගුවට ගනියි", "News Content": "තම පෙම්වතිය සිප ගැනීමේ සිද්ධියක් සම්බන්ධයෙන් ශ්‍රී ලාංකිකයෙකු කුවේටයේදී අත්අඩංගුවට ගෙන තිබේ. කුවේටයේ ඉෂිබිලියා ප්‍රදේශයෙන් මෙම සිද්ධිය වාර්තා වී ඇත‍. සිය ගෙවත්තේදී තම නිවසේ මෙහෙකාරිය හා අසල්වැසි නිවසේ රියදුරෙකු ලෙස සේවය කරන ශ්‍රී ලාංකිකයෙකු සිප ගන්නා බව මෙහෙකාරිය සේවය කළ නිවසේ ස්වාමි දියණිය දැක තිබේ. පසුව ඇය ඒ පිළිබඳව පොලීසියට දැනුම්දී ඇත. මේ අතර ස්වාමිදියණිය එකී සිද්ධිය දුටු බව හා ඇය පොලීසියට ඒ පිළිබඳව පැමිණිලි කළ බව දැන ගැනීම හේතුවෙන් ශ්‍රී ලාංකික ගෘහසේවිකාව එම නිවසින් පලාගොස් ඇතැයි ද විදෙස් මාධ්‍ය වාර්තා අනාවරණය කරයි. කෙසේ වෙතත් සිද්ධිය සම්බන්ධයෙන් රියදුරු ලෙස කටයුතු කරන ශ්‍රී ලාංකිකයා අත්අඩංගුවට ගෙන ඇති අතර ප්‍රශ්න කිරීමේදි හෙළි වී ඇත්තේ ඔවුන් අතර ප්‍රේම සම්බන්ධයක් පවතින බවයි. එහෙත් සැකකාර ගෘ‍හසේවිකාව අත්අංඩගුවට ගන්නා තුරු සැකකාර පෙම්වතා කුවේට් පොලීසියේ අත්අඩංගුවේ තවදුරටත් පසුවන බවද විදෙස් වාර්තා අනාවරණය කරයි.", "URL": "https://sinhala.adaderana.lk/news.php?nid=31490", "Category": null, "Parent URL": null}