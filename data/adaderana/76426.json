{"Source": "Adaderana", "Timestamp": "August 18, 2017 11:50 am", "Headline": "GPS තාක්ෂණයෙන් මෙරටට එන ගංජා", "News Content": "ඉන්දියාවේ කේරලයේ සිට මුහුදු මාර්ගයෙන් මෙරටට රැගෙන එනු ලබන කේරළ ගංජා ජාවාරමක් පිළිබඳව වලාන දුෂණ මර්දන ප්‍රහාරක ඒකකයේ අධ්‍යක්ෂ සහකාර පොලිස් අධිකාරි හේමාල් ප්‍රශාන්ත මහතා වෙත රහසිගත තොරතුරක් ලැබිණි. ඒ අනුව මෙම ජාවාරමේ සුළු මුල සොයාගැනීමේ අටියෙන් එම ඒකකයේ නිලධාරීන් සහ අද දෙරණ උකුස්සා එක්ව මෙහෙයුමක් ආරම්භ කළේය. ජාවාරම්කරු පැවසු අයුරින් වලාන දුෂණ මර්දන ප්‍රහාරක ඒකකයේ නිළධාරින් සමඟ උකුස්සා යාපනය පලෙයි ප්‍රදේශය වෙත මැදියම් රැයේ ළඟා වන්නේ සැකකරුවන්ට අංශූ මාත්‍රයක සැකයක්වත් නොසිතෙන අයුරින්ය. අනතුරුව ජාවාරම්කරුව දුරකතනය ඔස්සේ සම්බන්ධ කරගනිමින් පොරොන්දු වු පරිදි කේරළ ගංජා රැගෙන එන ලෙසට දැනුම්දීමෙන් පසු මෙ පුද්ගලයා අදාළ කේරළ ගංජා තොගය රැගෙන ආවේ අංක තහඩු නොමැති යතුරුපැදියකින්ය. ඇසිල්ලක වේගයෙන් ක්‍රියාත්මක වු වලාන දුෂණ මර්දන ප්‍රහාරක ඒකකයේ නිළධාරින් ජාවාරම්කරු අත්අඩංගුවට ගනු ලැබීය. එහිදි සැකකරු සන්තකයේ තිබි කිලෝ 2 බැගින් අසුරන ලද කේරළ ගංජා පාර්සල් 06ක් සොයාගනු ලැබීය. සැකකරුගෙන් ප්‍රශ්න කිරිමේදි ඔහු සඳහන් කළේ ඔවුන්ට ඇණවුම ලැබීමෙන් පසු විනාඩි 45ක් වැනි කෙටි කාලයක් තුළ ඉන්දියාවේ සිට මුහුදු මාර්ගය ඔස්සේ ඉතා ආරක්ෂිතව කේරළ ගංජා රැගෙන එන බවයි. එමෙන්ම ඔවුන්ට සැකයක් ඇති වුවහොත් මෙලෙස ගෙන එනු ලබන කේරළ ගංජා මුහුදේ ගිල්වා අනතුරුව GPS තාක්ෂණය ඔස්සේ සොයාගෙන නැවතත් අලෙවි කරන බවයි. මෙවැනි කේරළ ගංජා පාර්සලයක් රුපියල් එක්ලක්ෂ තිස්දහසක් වන අතර අත්අඩංගුවට ගත් කේරළ ගංජා තොගයේ වටිනාකම රුපියල් හත් ලක්ෂ අසුදාහක් පමණ වෙයි. සැකකරුගෙන් අණාවරණය කරගත් තොරතුරුවලට අනුව මෙම ජාවාරමට සම්බන්ධ තවත් සැකකරුවන් අත්අඩංගුවට ගැනිම සඳහා පොලිස්පති පුජිත් ජයසුන්දර මහතාගේ සෘජු අධික්ෂණය යටතේ විශේෂ පරික්ෂණයක් ක්‍රියාත්මකයි.", "URL": "https://sinhala.adaderana.lk/news.php?nid=76426", "Category": null, "Parent URL": null}