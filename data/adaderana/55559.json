{"Source": "Adaderana", "Timestamp": "December 7, 2015 11:34 am", "Headline": "ලක්ෂ 25ක අල්ලස් සිද්ධියේ එස්.අයිට ඇප ලැබෙයි", "News Content": "රු. ලක්ෂ 25 ක අල්ලස් ගැනීමේ සිදුවීමකට අදාළව අත්අඩංගුවට ගෙන රක්ෂිත බන්ධනාගාර ගත කර සිටි නාරාහේන්පිට පොලීසියේ හිටපු අපරාධ අංශයේ ස්ථානාධිපතිවරයා වුණු උ.පො. පරීක්ෂකවරයා ඇප මත නිදහස් කර තිබේ.අදාළ නඩුව අද (07) කැඳවූ අවස්ථාවේදී උ.පො. පරීක්ෂකවරයාට රු.15,000 ක මුදල් ඇපයක් හා ලක්ෂ 10 බැගින් වන ශරීර ඇප දෙකක් මත මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් නියෝග කර ඇත.සුගතපාල නමැති මෙම සැකකරුට විදේශ ගමන් තහනම් කළ අතර මහේස්ත්‍රාත්වරයා පරීක්ෂණ කටයුතු වලට බාධාවන අයුරින් නොහැසිරිය යුතු බවට තරයේ අවවාද කළ බව අද දෙරණ වාර්තාකරු පවසයි.කෙසේ වෙතත් මෙම අල්ලස් සිද්ධියටම අදාළව අත්අඩංගුවට ගැනුණු නාරාහේන්පිට පොලීසියේ හිටපු ස්ථානාධිපති උපුල් ගුණතිලක මහතා ලබන 11 වන දින දක්වා යළි රක්ෂිත බන්ධනාගාර ගතකරන ලෙස ද අධිකරණය විසින් නියෝග කර තිබේ.එදිනට මෙම සිද්ධියට අදාළව සිදුකෙරෙන පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස මහේස්ත්‍රාත්වරයා විසින් අල්ලස් හෝ දූෂණ චෝදනා විමර්ශන කොමිෂන් සභාවට නියෝග කරන ලදී.අදාළ නඩුව යළි දෙසැම්බර් මස 11 වන දින විභාගයට ගැනීමට නියමිතය.සිදුකරන ලද වරදකට නඩු නොපවරා සිටීමට වෛද්‍යවරයෙකුගෙන් රු. ලක්ෂ 25 ක අල්ලසක් ගත් බවට මෙම දෙදෙනාට එරෙහිව අල්ලස් හෝ දූෂණ චෝදනා විමර්ශන කොමිෂන් සභාව විසින් නඩු පවරා තිබේ.", "URL": "https://sinhala.adaderana.lk/news.php?nid=55559", "Category": null, "Parent URL": null}