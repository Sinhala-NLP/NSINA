{"Source": "Adaderana", "Timestamp": "June 1, 2013 04:09 pm", "Headline": "සබරගමු සිසුන්ගේ ගල් මුල් ප්‍රහාරවලින් පොලීසියේ 12ට තුවාලලු", "News Content": "සබරගමු සරසවි සිසුන්ගේ විරෝධතාවය අතරතුරදී ඔවුන් එල්ල කළ ගල්මුල් ප්‍රහාරවලින් උසස් පොලිස් නිලධාරින් 2ක් ඇතුළු 12 දෙනෙකු තුවාල ලබා ඇති බව පොලිස් මූලස්ථානය පවසයි. එහි මාධ්‍ය ඒකකය විසින් නිකුත් කළ නිවේදනයක දැක්වෙන්නේ විරෝධතාකරුවන් මාර්ගය අවහිර කිරීම නිසා ගිලන් රථ 3ක් ඇතුළු රථවාහන විශාල සංඛ්‍යාවකට ගමනා ගමනය අවහිර වී දහස් ගණනක් ජනතාව පීඩාවට පත්වූ බවයි. එකී නිවේදනය වැඩිදුරටත් පහත පරිදිය. 2013.06. 01 වන අද දින පැය 08. 30 සිට සබරගමුව විශ්ව විද්‍යාලයේ සිසු සිසුවියන් 1000 - 1500 ක් පමණ කොළඹ - බදුල්ල මහා මාර්ගයේ පඹහින්න හංදියේ මහා මාර්ගය සම්පුර්ණයෙන්ම අවහිර වන පරිදි පාර මත වාඩි වී විනය හේතුන් මත පන්ති තහනම් කළ සිසුන් 05 දෙනෙකුගේ තහනම ඉවත් කරන ලෙසට ඉල්ලමින් විරෝධතාවයක් ආරම්භ කරන ලදි. මේ හේතුව නිසා කොළඹ සිට බදුල්ල දෙසටත් බදුල්ල දෙස සිට කොළඹ දෙසටත් කිසිදු වාහනයකට ගමන් කිරිමට නොහැකි වු අතර දහස් ගණනක් වු ජනතාවට විශාල අවහිරයක් හා පිඩාවක් ඇති විය. මෙම වාහන අතර හදිසි රෝගින් රැගෙන යන ගිලන් රථ 03 ක් ද තිබුණී. එක් ගිලන් රථයක ඉතා අසාධ්‍ය තත්ත්වයේ සිටින ලද කුඩා දරුවකුද සිටින ලදි. එම දරුවා සහිත ගිලන් රථය රෝහලට යැවිමට පවා පොලිස් නිලධාරින් ඉල්ලිම් කලද විරෝධතාකරුවන් එයට ඉඩ නොදෙන ලදි. එම ගිලන් රථ වලට ගමන් කිරිමට මාර්ගය ඉඩ සලසා ගැනිමට පොලිස් නිලධාරින් උත්සාහ කළ අවස්ථාවේ විරෝධතාකරුවන් විසින් ගල් මුල්වලින් පොලිස් නිලධාරින්ට පහර දෙන ලදි. මේ හේතුකොටගෙන ජ්‍යෙෂ්ඨ පොලිස් අධිකාරි රත්නපුර, සහකාර පොලිස් අධිකාරි බලංගොඩ ඇතුළු පොලිස් නිලධාරින් 12 දෙනෙකුට තුවාල සිදු විය. පොලිස් නිලධාරින් 10 දෙනෙකු දැනට බලංගොඩ රෝහලේ නේවාසික ප‍්‍රතිකාර ලබයි. පොලිස් නිලධාරින්ට පහර දුන් අවස්ථාවේ මාර්ගය විවෘත කර ගැනිමටත්” පිඩාවට පත් ජනයාට සහන සැලසිම සදහාත් පොලිස් නිලධාරින් විසින් කදුළු ගෑස් ප‍්‍රහාර එල්ල කර විරෝධතාකරුවන් විසුරුවා හැර අසාධ්‍ය තත්ත්වයේ සිටි කුඩා දරුවා සහිත ගිලන් රථය ඇතුළු ගිලන් රථ 3ටද දහස් ගණන් වු ජනතාවටද මහා මාර්ගය විවෘත කර අවශ්‍ය පහසුකම් සලසන ලදි. ගල්මුල්වලින් පහරදි පොලිස් නිලධාරින්ට තුවාල සිදු කර දේපළවලට අනර්ථය සිදුකිරිම සම්බන්ධව විරෝධතාකරුවන් 06 දෙනෙකු අත්අඩංගුවට ගෙන ඇත. ප‍්‍රදේශය සමකාමිව යථාතත්ත්වයට පත්කර ඇත. සිද්ධිය සම්බන්ධයෙන් බලංගොඩ පොලීසිය වැඩිදුර විමර්ශන කටයුතු සිදුකරගෙන යනු ලබයි.", "URL": "https://sinhala.adaderana.lk/news.php?nid=34547", "Category": null, "Parent URL": null}