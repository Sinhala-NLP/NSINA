{"Source": "Adaderana", "Timestamp": "March 20, 2010 08:14 am", "Headline": "විනයගරුක රටක් වෙනුවෙන් කැපවෙනවා", "News Content": "විනයගරුක රටක් ගොඩනැංවීම වෙනුවෙන් තමා කැපවන බව ජනාධිපති මහින්ද රාජපක්ෂ මහතා පවසයි. දේශයට ආදරය කරන පුද්ගලයින් තමන් සමග සිටින බව ඔහු සඳහන් කරයි. ජනාධිපති මහින්ද රාජපක්ෂ මහතා මේ බව ප්‍රකාශ කළේ ඊයේ පස්වරුවේ මහනුවර ගැටඹේ ක්‍රීඩාංගණයේ පැවති ජන රැළියක් අමතමිනි. මනාපයට ගැටුම් ඇති කරනොගන්නා විනයගරුක පුද්ගලයින්ගෙන් සමන්විත රජයක් තමාට අවශ්‍ය බව ජනාධිපතිවරයා මෙහිදී ප්‍රකාශ කළේය. විනයගරුක දේශයට ආදරය කරන එවන් පුද්ගලයින්ට රට භාරදීම ජනතාව‍ගේ යුතුකම බව ද ජනාධිපති මහින්ද රාජපක්ෂ මහතා එහිදී සඳහන් කළේය. මෙවර පාර්ලිමේන්තු මැතිවරණය වෙනුවෙන් එක්සත් ජනතා නිදහස් සන්ධානය සංවිධානය කළ ප්‍රථම ජන රැළිය ඊයේ පැවති අතර මෙම අවස්ථාවට මැති ඇමතිවරුන් රැසක් සහභාගී වී සිටියේය.", "URL": "https://sinhala.adaderana.lk/news.php?nid=7391", "Category": null, "Parent URL": null}