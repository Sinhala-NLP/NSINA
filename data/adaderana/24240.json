{"Source": "Adaderana", "Timestamp": "May 14, 2012 02:22 pm", "Headline": " නිධන් හෑරීම ස්වයං රැකියාවක් වෙලා-නඩුත් හාමුදුරුවන්ගේ බඩුත් හාමුදුරුවන්ගේ", "News Content": "රට පුරා නිධන් හෑරීම මේවන විට ස්වයං රැකියාවක් බවට පත්ව ඇති බව එක්සත් ජාතික පක්ෂය පවසයි. ආරක්ෂක අංශ නිදාගෙන සිටියදී බිම් ඌරන් සේ ‍ඓතිහාසික පුරාවස්තු කොල්ලකමින් සිටින බව එ.ජා.ප මාධ්‍ය ප්‍රකාශක ගයන්ත කරුණාතිලක මහතා සඳහන් කරයි. මෙම අපරාධය සිදුවන්නේ කිසිවෙකුගේ කුමන්ත්‍රණයක් නිසාවත් ජාත්‍යන්තර බලපෑමක් නිසාවත් නොවන බව හෙතෙම අවධාරණය කර සිටියේ අද(14)කොළඹ පැවති මාධ්‍ය හමුවකට එක්වෙමිනි. මෙම ආණ්ඩුව බලයට පත්වෙද්දී සංස්කෘතිය ආරක්ෂා කරන බවටත්,ජාතික උරුමයන් රකින බවටත්,කැලෑ නීතිය ඉවත් කරන බවටත් ප්‍රකාශ කළ ද ඉතා කෙටි කාලයක් තුළ මහා පරිමාණ ලෙස නිධන් කොල්ලකෑම සිදුවූ බව මන්ත්‍රීවරයා සිහිපත් කළේය. කොළඹ කෞතුකාගාරයෙන් කොල්ලකනු ලැබූ මිල කළ නොහැකි රන් අසිපත් වලට සිදුවූයේ කුමක්දැයි මෙවනතුරුත් කිසිදු හෝඩුවාවක් නොමැති බව කරුණාතිලක මහතා පෙන්වා දුන්නේය. සංස්කෘතික මංකොල්ලයකට ආණ්ඩුව විසින් එළිපිටම ඉඩදී ඇති බවත්,විලච්චියේ එස්.ටී.එෆ් පිරිසක් හා ගම්මුන් අතර සිදුවූ ගැටුමෙන් පසු\"නඩුත් හාමුදුරුවන්ගේ බඩුත් හාමුදුරුවන්ගේ\"යයි ගම්මුන් ප්‍රකාශ කරන බවත් මන්ත්‍රීවරයා සඳහන් කළේය. නිධන් හෑරීමේදි අතීතයේ මෙන් කට්ටඬියන් යොදා නොගන්නා බවත්,ඒ වෙනුවෙන් අධි තාක්ෂණික උපකරණ භාවිතා කරන බවටත් තොරතුරු වාර්තා වී ඇති බව ඔහු අවධාරණය කළේය. මෙම අධි තාක්ෂණික උපකරණ ගෙන්වූයේ කවුද,ඒවා ගෙන්වීමට ඉඩදුන්නේ කවුද හා මේවන විට එකී උපකරණ පවතින්නේ කා අතද යන්න පිළිබඳ සොයා බැලීමේ යුතුකමක් හා වගකීමක් ආණ්ඩුවට පවතින බවද හෙතෙම අවධාරණය කළේය. මේ ආකාරයට සංස්කෘතිය හා ජාතික උරුමයන් වනසද්දී ආණ්ඩුවට මුක්කු ගසා සිටින හෙළ උරුමය හා ජාතික නිදහස් පෙරමුණ වැනි දේශපාලන පක්ෂ, කම්මලේ සිටින බල්ලා මෙන් නිහඬව බලාසිටින බව මන්ත්‍රීවරයා පෙන්වා දුන්නේය. රටේ පලදායිතාව පිළිබඳ නිතර කතා කරන ආණ්ඩුවත්, ජනාධිපති ලේකම්වරයාත්, ජ්‍යෙෂ්ඨ අමාත්‍යවරුන් 10 දෙනාගේ පලදායිතාව ගැන රටට ප්‍රකාශ කළ යුතුව අතැයිද,න්‍යාය ටොන් ගණනට දෙසාබාන ආණ්ඩුවේ ප්‍රායෝගිකත්වට අවුන්සයක්වත් නැතැයිද ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24240", "Category": null, "Parent URL": null}