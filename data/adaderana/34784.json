{"Source": "Adaderana", "Timestamp": "June 10, 2013 08:09 am", "Headline": "13 සම්පුර්ණයෙන්ම ක්‍රියාත්මක කළ යුතුයි !", "News Content": "13 වන ව්‍යවස්ථාව සම්පුර්ණයෙන්ම ක්‍රියාත්මක විය යුතුය යන්න ඉන්දියාවේ ස්ථාවරය බව ඉන්දීය අග්‍රාමාත්‍ය කාර්යාලයේ ප්‍රකාශක වී.නාරායනන්ස්වාමී පවසයි. ඉන්දියාවේ එම ස්ථාවරයේ කිසිදු වෙනසක් නොමැති බව ඔහු කියයි. ‍ විදෙස් මාධ්‍ය වෙත අදහස් දක්වමින් ඉන්දීය අග්‍රාමාත්‍ය කාර්යාලයේ ප්‍රකාශක වී.නාරායනන්ස්වාමී මෙම අදහස් පළ කර තිබේ. ඔහු පවසා ඇත්තේ ඉන්දීය රජයට අවශ්‍ය වන්නේ ඉන්දීය හිටපු අග්‍රාමාත්‍ය රජිව් ගාන්ධි මහතා සහ ශ්‍රී ලංකාවේ හිටපු ජනාධිපති ජේ.ආර් ජයවර්ධන මහතා අත්සන් තැබූ ගිවිසුම ක්‍රියාත්මක විය යුතුය යන්නය. 13 වන ආණ්ඩුක්‍රම ව්‍යවස්ථාව කොටස් වශයෙන් ක්‍රියාත්මක නොවිය යුතු බව ද ඔහු විදෙස් මාධ්‍ය වෙත පවසා ඇත. ඉන්දියාවේ ආකල්පය 13 වන ව්‍යවස්ථාව සම්පූර්ණයෙන්ම පැහැදිළිව ක්‍රියාත්මක වීම බව ද වී.නාරායන්ස්වාමී පවසා ඇති බව සඳහන්ය මේ හරහා ශ්‍රී ලංකාවේ දෙමළ ගැටලුවට විසදුම් සෙවිය හැකි බව ද ඔහු පවසා ඇත. එමෙන්ම පසුගිය දිනක ඉන්දියාවේ සංචාරයක නිරත වූ අමාත්‍ය ආරුමුගම් තොන්ඩමන් මහතා ඇතුළු නියෝජිත පිරිසද මේ පිළිබඳව දැනුවත් කිරීමට කටයුතු කළ බව ඉන්දීය අග්‍රාමාත්‍ය කාර්යාලයේ ප්‍රකාශක වී.නාරායනන්ස්වාමී ඉන්දීය මාධ්‍ය වෙත පවසා තිබේ.", "URL": "https://sinhala.adaderana.lk/news.php?nid=34784", "Category": null, "Parent URL": null}