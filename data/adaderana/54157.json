{"Source": "Adaderana", "Timestamp": "September 29, 2015 04:19 pm", "Headline": "මෛත්‍රී - රනිල් හිටියේ නැත්නම් මහින්ද - ගෝඨාභය දංගෙඩියට!", "News Content": "මහින්ද - ගෝඨාභය ඇතුළු පිරිස ජාත්‍යන්තරය හමුවේ දංගෙඩියට යාම වැළකුණේ මෛත්‍රී - රනිල් සුසංයෝගය නිසා බව වරාය සහ නාවික අමාත්‍ය අර්ජුන රණතුංග මහතා අවධාරණය කරයි. ජාත්‍යන්තරය ජයගැනීමට මෛත්‍රී - රනිල් සුසංයෝගයට හැකි වූ බව අමාත්‍ය අර්ජුන රණතුංග මහතා කියයි.ඔහු මේ බව කියා සිටියේ ශ්‍රී ලංකා වරාය අධිකාරියේ ජාතික සේවක සංගමය සංවිධානය කළ පිළිගැනීමේ උත්සවයකට අද සහභාගි වෙමිනි.එහිදී ඔහු මෙසේද කියා සිටියේය.“අද වනවිට ජාත්‍යන්තර පරීක්ෂණය, දේශීය පරීක්ෂණකට ගෙන ආ හැකි නායකයින් දෙපළක් මේ රටට ලැබීම අප සියලු දෙනාගේම වාසනාවක්. එහෙම නොවුණා නම් අද දංගෙඩියට යනවා කියලා කෑගහපු අයගේ නම්වලට තියෙන්න තිබුණේ මහින්ද රාජපක්ෂ මහත්තයාගේ, ගෝඨාභය රාජපක්ෂ මහත්තයාගේ, සමහර වෙලාවට සරත් ෆොන්සේකා මහත්තයාගේ, කරන්නාගොඩ මහත්තයාගේ වගේ නම් ටිකක්. අද මහින්ද මහත්තයලා, ගෝඨාභය රාජපක්ෂලා බේරගෙන තියෙන්නේ මෛත්‍රීපාල සිරිසේන මහත්තයි රනිල් වික්‍රමසිංහ මහත්තයයි කියන එක අමතක කරන්න එපා. අන්න ජයග්‍රහණය. අද අපි ජාත්‍යන්තරයේ මිතුරන් බවට පත්වෙලා තියෙනවා. අද අපි යෝජනා කරනවා. ඉස්සර ජාත්‍යන්තරය අපිට කියනවා මොනවද කරන්න ඕන කියලා. දැන් මෛත්‍රීපාල සිරිසේන මහත්තයයි රනිල් වික්‍රමසිංහ මහත්තයයි එකතු වී කියනවා මෙන්න අපි කරන්න යන දේ කියලා. ඒකට එකඟ වෙන, ඒක අහන ජාත්‍යන්තරයක් අද තියෙන්නේ. පසුගිය ආණ්ඩුව තියෙන කාලේ පිටරටවලට යන විට මම දේශපාලන නායකයින් හමු වුණා. ඒ වන විට අපිව ඉතාමත් පහත් තත්ත්වයකට පත් කරලා තිබුණේ. මිනීමරන මේ රට විනාශ කරන නායකයෝ ඉන්න රටක් බවට පත්කරලා තිබුණේ. අපි දිහා බැලුවේ පුදුම පිළිකුළකින්. අද ඒ තත්ත්වය වෙනස් වෙලා තියෙනවා. අද පිටරටකට යනකොට අපේ පාස්පෝට් එක දැක්කම, හිටගෙන පාස්පෝට් එක ගන්න තත්ත්වයකට පත් වෙලා තියෙනවා. ඇයි ඒක සිද්ධ වුණේ. අද ජාත්‍යන්තරය පිළිගෙන තියෙනවා මේ ජාතික ආණ්ඩු සංකල්පය. ලෝකයේ කොහේවත් කරන්න බැරි වුණු දෙයක් මෛත්‍රීපාල සිරිසේන ජනාධිපතිතුමාත් රනිල් වික්‍රමසිංහ අගමැතිතුමාත් එකට වාඩි වෙලා ජාතික ආණ්ඩුව පිහිටුවලා තියෙනවා. ඒක ලොකු ජයග්‍රහණයක්.” යනුවෙනි.", "URL": "https://sinhala.adaderana.lk/news.php?nid=54157", "Category": null, "Parent URL": null}