{"Source": "Adaderana", "Timestamp": "December 17, 2013 01:35 pm", "Headline": "අගමැති පිරිසිදුයි - මාධ්‍යවේදීන්ගේ ප්‍රශ්නවලට ඉඩ නෑ", "News Content": "මත භේදයට තුඩුදුන් කුඩු තොගය අඩංගු කන්ටේනරය මුදා හැරීම සඳහා අගමැති කාර්යාලයෙන් රේගුවට යැවූ බව කියන ලිපිය අගමැතිවරයා දැනුවත්ව, හිතා මතා සිදූවු දෙයක් නොවන බවත් අගමැතිගේ පෞද්ගලික ජීවිතය මෙන්ම දේශපාලන ජීවිතය ද ඉතා පිරිසිදු බවත් මහාචාර්ය කුඹුරුගමුවේ වජිර හිමියෝ පවසති. මෑතකදී රේගුව විසින් භාරයට ගත් කුඩු කිලෝ ග්‍රෑම් 261 සිද්ධියේදී එම කන්ටේනරය මුදා හැරීම සඳහා අගමැතිවරයාගේ ලිපි ශීර්ෂය යොදා ගනිමින් ඔහුගේ සම්බන්ධීකරණ ලේකම්වරයෙකු රේගුවට යැවූ ලිපියට අගමැතිවරයාගේ සම්බන්ධයක් ඇති බවට දේශපාලන වේදිකාවේදී මේදිනවල දැඩි කතා බහක් මතුව තිබේ. මේ ගැන අගමැතිවරයාට එල්ල වන චෝදනාවලට පිළිතුරු ලබාදීම සඳහා ජාතික සමගිය සඳහා වූ අන්තර් ආගමික සන්සඳය හා තවත් සංවිධාන කිහිපයක් එකතුව අද (17) කොළඹදී මාධ්‍ය හමුවක් පවත්වන ලදී. ඊට එක්වෙමින් මහාචාර්ය කුඹුරුගමුවේ වජිර හිමියෝ කියා සිටියේ සමාජයට දැඩි පිළිලයක් වී ඇති මත්ද්‍රව්‍ය සමාජයෙන් තුරන් කිරීමට සියලුදෙනා කටයුතු කළ යුතු බවයි. කෙසේ වුවද මහපරිමාණ කුඩු සිද්ධියට අගමැතිවරයා දැනුවත්ව සම්බන්ධ වී ඇතැයි තමන් වහන්සේ විශ්වාස නොකරන බවද එම හිමියන් කියා සිටියේය. පාසල් ආශ්‍රිතව පවා අද වන විට කුඩු ජාවාරම ක්‍රියාත්මක වන බව පෙන්වාදුන් උන්වහන්සේ රජය මෙම සිද්ධිය ගැන හොයා බලා සුදුසු ක්‍රියාමාර්ග ගත යුතු බවද පැවසීය. මාධ්‍ය හමුවට සහභාගි වූ කහටපිටියේ පඤ්ඤාසාර හිමියන් කියා සිටියේ යුරෝපා රටවල ඇතැම් ආගමික කොටස් දුප්පත් රටවල මිනිසුන් ඔවුන්ගේ ග්‍රහණයට ගැනීම සඳහා මෙලෙස මත්ද්‍රව්‍ය ව්‍යාප්ත කරන්නේ යැයි තමන් වහන්සේ විසින් පැවැත් වූ පරීක්ෂණවලින් අනාවරණය වී ඇති බවයි. කෙසේ හෝ අගමැතිවරයාට එරෙහි කොටස් විසින් ඔහුට චෝදනා කිරීම සඳහා මෙම සිද්ධිය හුවා දක්වන බවත් හෙළ උරුමය මෙම සිද්ධියේදී පොලීසියටත් වඩා බලය ඇති පාර්ශවයක් ලෙස ක්‍රියාකරන බවද අගමැතිවරයාට එරෙහිව කතා කිරීමට ඔවුන්ට ඇති සදාචාරය කුමක්දැයි උන්වහන්සේ ප්‍රශ්න කළේය. හෙළ උරුමය මඩේ සිටවපු රිටක් වැනි බවද සුනඛයාගේ පිටුපස ඇති නඟුට මෙන් ලාභ සත්කාර අපේක්ෂාවෙන් කටයුතු කරන බවට ද තමන් ඇත්ත කීමට බිය නොවන බවද උන්වහන්සේ එහිදී වැඩිදුරටත් පැවසීය. මාධ්‍ය හමුවට එක්වූ සරත් හෙට්ටිආරච්චි පියතුමා ද කියා සිටියේ දේශපාලන වාසි අපේක්ෂාවෙන් අගමැතිවරයාට චෝදනා කිරීම සාධාරණ නොවන බවයි. අගමැතිවරයා මානසික ලෙස වැට්ටීම සඳහා මෙම චෝදනාව එල්ල කරන බවද හෙට්ටිආරච්චි පියතුමා පෙන්වාදුන්නේය. ගලගම ධර්මරංසි, අල්හාජ් හසන් මවුලවි හා රාමචන්ද්‍ර කුරුක්කල් යන ආගමික නායකයින් ද එම මාධ්‍ය හමුවේදී අදහස් පළ කරන ලදී. මේ අතර මාධ්‍ය හමුව අවසානයේදී මාධ්‍යවේදීන්ට ප්‍රශ්නයක් ඇසීමටවත් ඉඩක් නොතබා ඔවුන් එම ස්ථානයෙන් පිටව ගිය බවද එම මාධ්‍ය හමුව වාර්තා කළ අප වාර්තාකාරිණිය පැවසීය.", "URL": "https://sinhala.adaderana.lk/news.php?nid=39656", "Category": null, "Parent URL": null}