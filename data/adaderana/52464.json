{"Source": "Adaderana", "Timestamp": "July 6, 2015 01:23 pm", "Headline": " වඩා ලොකු දූෂිතයන්ට නාම යෝජනා දුන්නත් අපට වැඩක් නෑ", "News Content": "නව රජය විසින් රජයේ සේවකයින්ට හිරිහැර,කරදර සිදුකරන බවට එල්ලවන චෝදනා ප්‍රතික්ෂේප කරන බව ජනමාධ්‍ය අමාත්‍ය ගයන්ත කරුණාතිලක මහතා පවසයි.හිටපු ජනාධිපති මහින්ද රාජපක්ෂ මහතා විසින් මෙම රජයෙන් රජයේ සේවකයින්ට තාඩන පීඩන එල්ලවන බවට ඊයේ සිදුකරන ලද ප්‍රකාශය සම්බන්ධයෙන් අදහස් දක්වමින් අමාත්‍යවරයා මේ බව සඳහන් කළේය.එසේ වුවද රජයේ සේවකයින්ට වැරදි වැඩකිරීම සඳහා උපදෙස් දුන්නු අය පිළිබඳ පරීක්ෂණ පවත්වද්දී රජයේ සේවකයින්ගෙන් ප්‍රශ්න කිරීමට සිදුව ඇති බව කරුණාතිලක මහතා පෙන්වා දුන්නේ අද (06) කොළඹ පැවති මාධ්‍ය හමුවකදීය.කෙසේ වෙතත් පරීක්ෂණ කටයුතු සිදුකරගෙන යද්දී තමන්ගේ ආණ්ඩුවක් බලයට පැමිණිවිට බලාගන්නේ යයි ඇතැම් නිලධා‍රීන් විසින් තර්ජනය කරන බව හෙතෙම කියා සිටියේය.එහෙත් ආණ්ඩු බලය ලැබුණත් නොලැබුණත් චෝදනා සහිත අයට එයින් පහසුවෙන් මිදීයාමට ඉඩකඩ ලබානොදෙන බව ඔහු අවධාරණය කළේය.හිටපු පාලකයින් මත්පැන් හෝ එතනෝල් ගෙන්වීම සඳහා බලපත්‍ර ලබා නොදුන් බවට ප්‍රකාශ කරන බව සිහිපත් කළ අමාත්‍යවරයා ඔවුන් අත්සන් නොකළ බව සත්‍යයක් වුවද, අත්සන් කිරීම සඳහා නිලධාරීන්ට නියෝග ලබාදීම සිදුකර ඇති බවත්, එය වසං කිරීමට හැකියාවක් නොමැති බවත් කරුණාතිලක මහතා පෙන්වා දුන්නේය.ජූලි මස 11 වන දින අග්‍රාමාත්‍යවරයාගේ ප්‍රධානත්වයෙන් කොළඹදී එජාප මහ සමුළුවක් පවත්වන බවත්, මෙවර මහමැතිවරණයේ මැතිවරණ ප්‍රචාරණ කටයුතු ජූලි මස 14 වන දින මහනුවරින් ආරම්භ කරන බවත් අමාත්‍යවරයා මෙහිදී සිහිපත් කළේය.මෙවර මැතිවරණ ව්‍යාපාරයේදී රාජ්‍ය දේපළ අයථා ලෙස පරිහරණය කිරීමක් හෝ රාජ්‍ය බලය යෙදවීමක් කිසිසේත්ම සිදුනොකරන බවත්, පැවති ආණ්ඩුවයි මෙම ආණ්ඩුවයි අතර පවත්නා වෙනස එමගින් තහවුරු කරන බවත් කරුණාතිලක මහතා සඳහන් කළේය.මහින්ද රාජපක්ෂ මහතාට නාමයෝජනා ලබාදීම සම්බන්ධයෙන් ජනාධිපතිවරයා කෙරෙහි මෙම ආණඩුවේ විශ්වාසය පළුදුවී ඇත්දැයි මාධ්‍යවේදියෙකු විසින් විමසන ලදුව අමාත්‍යවරයා කියා සිටියේ එජාපය වෙනම තරඟකරන බැවින් දූෂිතයින්ට නාමයෝජනා ලබාදීම තමාට පලක් නොවන බවයි.දූෂිතයන්ට නාමයෝජනා ලබාදීම ගැටළුවක් නොවන බවත්, ඔයිට වඩා දූෂිතයන්ට‍ නාමයෝජනා ලබාදුන්නද තමාට ගැටළුවක් නොවන බව අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=52464", "Category": null, "Parent URL": null}