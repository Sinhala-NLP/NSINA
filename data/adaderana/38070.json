{"Source": "Adaderana", "Timestamp": "October 11, 2013 02:24 pm", "Headline": "  පිළිතුරු දෙන්න ඇමතිවරු නෑ - නියෝජ්‍ය උදවිය නැකැත් බලනවා ඇතැයි ජනපති කියයි", "News Content": "අද රැස්වූ පාර්ලිමේන්තුවේ නැඟුණු ප්‍රශ්නවලට පිළිතුරුදීම සඳහා විෂය භාර අමාත්‍යවරුන් නොසිටීම පිළිබඳ කථානායකවරයා විසින් ජනාධිපතිවරයාගේ අවධානයට ලක්කර තිබේ. මේවන විට උපදේශක කාරක සභා රැස්වීමට සහභාගීවීම සඳහා ජනාධිපති මහින්ද රාජපක්ෂ මහතා පාර්ලිමේන්තුවට පැමිණ ඇති බව අද දෙරණ වාර්තාකරු පවසයි. කෙසේ වෙතත් අද දවසේ අසන ලද ප්‍රශ්න වලට පිළිතුරුදීමට අමාත්‍යවරුන් නොසිටීම පිළිබඳ කසු කුසුවක් පැතිර යද්දී ඒ පිළිබඳ ජනාධිපතිවරයාගෙන් විමසීමට කථානායකවරයා කටයුතු කර ඇත. \" ඔබතුමා ඇමතිවරු පත් කළාට ප්‍රශ්නෙකට උත්තරයක් දෙන්නවත් කවුරුත් නෑනේ ?..\" යයි හෙතෙම විමසා සිටියේය. \"නියෝජ්‍ය ඇමතිවරුවත් නැද්දැයි\" ජනාධිපතිවරයා එහිදී පෙරළා ප්‍රශ්න කළේය. ඊට ද සුබවාදී ප්‍රතිචාරයක් නොවුණු තැන ජනාධිපතිවරයා පවසා ඇත්තේ\" එහෙනම් නියෝජ්‍ය ඇමතිවරු තාම නැකැත් බලනවා ඇති..\" යනුවෙනි.", "URL": "https://sinhala.adaderana.lk/news.php?nid=38070", "Category": null, "Parent URL": null}