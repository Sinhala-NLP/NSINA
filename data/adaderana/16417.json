{"Source": "Adaderana", "Timestamp": "May 30, 2011 03:39 pm", "Headline": "චැනල් 04 වීඩියෝවට විශේෂඥ වාර්තාවක්", "News Content": "සත්‍ය සිදුවීම් සහිත සැබෑ දර්ශන රැගත් වීඩියෝ පටයක් බවට තහවුරු වී ඇතැයි එක්සත් ජාතීන්ගේ විශේෂඥයෙකු කියා සිටින බව විදෙස් මාධ්‍ය උපුටා දක්වයි. 2009 වසරේ යුද්ධයේ අවසාන අදියර සංකේතවත් කරමින් නිරායුද පුද්ගලයින් මරණයට පත්කරනු මෙමගින් පිළිඹිබු කෙරුණු අතර මෙම වීඩියෝ පටය මිනිත්තු 5 ක ධාවන කාලයකින් යුතුය. එසේ වුවද අදාළ වීඩියෝ පටය ප්‍රසිද්ධියට පත්වීමත් සමග ශ්‍රී ලංකා රජය එකී වීඩියෝ පටය ව්‍යාජ ලෙස සකස් කරන ලද්දක් බව නිවේදනය කළ අතර ජාත්‍යන්තරයෙන් එල්ලවූ චෝදනා සියල්ල ප්‍රතික්ෂේප කරන ලදී. එක්සත් ජාතීන්ගේ සංවිධානයේ ස්වාධීන විමර්ශන විශේෂඥයෙකු මෙන්ම නීතිය පිළිබඳ මහාචාර්යවරයෙකු වන දකුණු අප්‍රිකානු ජාතික ක්‍රිෂ්ටෝෆ් හෙන්ස් විසින් මෙම වීඩියෝ පටය තාක්ෂණික විශේෂඥයෙකුගේ සහයද ඇතිව සත්‍ය වීඩියෝ පටයක් බවට තහවුරු කරගෙන ඇතැයි ඒ.පී පුවත් සේවය උපුටා දක්වයි. ජීනීවා හි මේ මොහොතේ පැවැත්වෙන එක්සත් ජාතීන්ගේ සංවිධානයේ මානව හිමිකම් පිළිබඳ සැසියට ක්‍රිෂ්ටෝෆ් හෙන්ස්ගේ මෙම වාර්තාව ඉදිරිපත් කර ඇති බවත්,සති තුනක් පුරා පැවැත්වෙන සැසියේ මෙම වාර්තාවට විශේෂ තැනක් හිමිවනු ඇති බව ඒ.පී පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16417", "Category": null, "Parent URL": null}