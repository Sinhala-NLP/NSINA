{"Source": "Adaderana", "Timestamp": "September 3, 2019 09:41 am", "Headline": "පුහුණුකරුවෙක් වෙන්න සියලු සුදුසුකම් තිබෙනවා-අජන්ත මෙන්ඩිස්", "News Content": "ක්‍රිකට් පිටියෙන් සමුගත් ශ්‍රී ලංකා දඟපන්දු යවන ක්‍රීඩක අජන්ත මෙන්ඩිස් පුහුණුකරුවෙක් ලෙස නැවතත් ශ්‍රී ලංකා ක්‍රිකට් ආයතනය සමඟ කටයුතු කිරීමට කැමති බව ප්‍රකාශ කර ඇත. ඔහු මේ බව සඳහන් කළේ සිය සමුගැනීම පිළිබඳ නිල වශයෙන් දැනුවත් කිරීමට ඊයේ (02) කොළඹ දී පැවති මාධ්‍ය හමුවකට එක් වෙමින්. එහිදි මාද්‍යවෙදීන් නැගු ප්‍රශ්නයකට පිලිතුරු දෙමින් ඔහු පැවසුවේ ක්‍රිකට් පිටියෙන් සමු ගන්නේ කිසිදු කලකිරීමකින් නොවන බවයි. එමෙන්ම තමන් රැල්ලට සමු නොගන්නා බවද ඔහු පැවසීය. වසර කිහිපයක සිටම තමන් ආබාදයකින් පෙලුණු බැවින් තමන් සමු ගැනීමට තීරණය කළ බවද ඔහු ප්‍රකාශ කළේය. පුහුණු කරුවෙකු ලෙස කටයුතු කිරීමට තමන් සියලු සුදුසුකම් සපුරා ඇති බැවින් ඉදිරියේදි ශ්‍රී ලංකා ක්‍රිකට් ආයතනය සමඟ පුහුණු කරුවෙකු ලෙස කටයුතු කිරීමට කැමැත්තෙන් සිටින බවද අජන්ත මෙන්ඩිස් වැඩිදුරටත් පවසයි. කුඩාම වයස් කණ්ඩයේ ක්‍රීඩකයන්ට පුහුණු කිරීම් සිදු කිරීමට තමන් කැමැති බවද ඔහු එහිදි පැවසීය.", "URL": "https://sinhala.adaderana.lk/news.php?nid=118132", "Category": null, "Parent URL": null}