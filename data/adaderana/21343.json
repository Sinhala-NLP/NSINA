{"Source": "Adaderana", "Timestamp": "January 12, 2012 08:56 pm", "Headline": "සබරගමු සරසවි සිසුන් පස්දෙනෙකු රිමාන්ඩ්", "News Content": "සබරගමුව විශ්ව විද්‍යාලයේ ජ්‍යෙෂ්ඨ ශිෂ්‍ය උපදේශකවරයා‍ගේ නිල නිවසට සහ මෝටර් රථයට අලාභහානි සිදුකිරීම සම්බන්ධයෙන් සැකපිට අත්අඩංගුවට ගත් සිසුන් පස්දෙනෙකු රක්ෂිත බන්ධනාගාර ගතකර තිබේ. සැකකරුවන් අද(12) බලංගොඩ මහේස්ත්‍රාත් අධිකරණයට ඉදිරිපත් කෙරුණි. එහිදී ඔවුන් ලබන 17 වැනි දින දක්වා රක්ෂිත බන්ධනාගාර ගතකරන ලෙස බලංගොඩ මහේස්ත්‍රාත් ජී.ඒ. රංජනී ආටිගල මහත්මිය නියෝග කළාය. එම සිසුන් හඳුනා ගැනීමේ පෙරට්ටුවකට ද ඉදිරිපත් කිරීමට නියමිතය. ව්‍යවහාරික විද්‍යා පීඨයේ සිසුන් තිදෙනෙක්, කළමනාකරණ අධ්‍යයන පීඨ‍යේ සිසුවෙක් සහ භූ විඥාපන පීඨයේ එක් සිසුවෙක් සැකකරුවන් අතරට අයත්ය. මේ අතර රජරට විශ්ව විද්‍යාලයේ වෛද්‍ය පීඨයේ අවසන් වසරේ සිසුන් 6 දෙනෙකුගේ ශිෂ්‍ය භාවය වසර දෙකකට අත්හිටුවීමට තීරණය කර තිබේ. එම විශ්ව විද්‍යාලයේ උපකුලපති මහාචාර්ය කේ.ඒ. නන්දසේන මහතා සහ ලේඛකාධිකාරී ඒ.ජී. කරුණාරත්න යන මහත්වරුන් පසුගිය නොවැම්බර් මස 28 වැනිදා කාර්යාල අඩස්සියේ තබාගැනීම සම්බන්ධයෙන් සිදුකළ පරීක්ෂණයකින් පසු මෙම තීරණය ගෙන ඇත. එම විශ්ව විද්‍යාලයට මහාචාර්ය ඒකකයක් ස්ථාපිත කිරීමට පියවර ගන්නා ලෙස ඉල්ලා සිටිමින් සිසුන් සිදුකළ විරෝධතාවක් අතරතුරදී උපකුලපතිවරයා සහ ලේඛකාධිකාරිවරයා පැය කිහපයක් රඳවා ගැනීමට සිසුන් කටයුතු කර තිබුණි. ඒ සම්බන්ධයෙන් සිසුන් 6 දෙනෙකුට සති 5 ක පන්ති තහනමක් ද පැනවීමට පාලනාධිකාරිය පියවර ගත්තේය. කෙසේවුවද අදාළ සිසුන් 6 දෙනාගේ ශිෂ්‍ය භාවය අහෝසිකිරීම පිළිගත නොහැකි බව මේ සම්බන්ධයෙන් අදහස් පළකරන සිසුන් කියා සිටියි.", "URL": "https://sinhala.adaderana.lk/news.php?nid=21343", "Category": null, "Parent URL": null}