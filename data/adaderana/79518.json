{"Source": "Adaderana", "Timestamp": "November 5, 2017 08:50 am", "Headline": "තෙල්ගමු ඔයේ අතුරුදන් වූවන් සොයා අදත් මෙහෙයුම් ", "News Content": "ලග්ගල - ඇටන්වල ප්‍රදේශයේ තෙල්ගමුව ඔයේ දිය පහරකට හසුවීමෙන් දියේ ගිළී අතුරුදන් වූ ගැහැණු ළමුන් තිදෙනාගේ මළ සිරුරු සොයා විමර්ශන කටයුතු අද(05) දිනයේ නැවත ආරම්භ කර තිබේ. තෙල්ගමු ඔයේ දිය නාමින් සිටියදී ඊයේ පස්වරුවේ දියේ ගිළී පුද්ගලයින් අට දෙනෙකු අතුරුදන් විය. පොලීසිය සහ ප්‍රදේශවාසීන් එක්ව පුද්ගලයින් පස්දෙනෙකුගේ මෘත ශරීරයන් සොයාගත් බව පොලිස් මාධ්‍ය ප්‍රකාශක කාර්යාලය සඳහන් කළේය. පිරිමි පුද්ගලයින් දෙදෙනෙකුගේ සහ කාන්තාවන් තිදෙනෙකුගේ මළ සිරුරු මෙලෙස සොයාගෙන ඇති අතර අතුරුදන් වු අනෙක් ගැහැණු ළමුන් තිදෙනාගේ මෘත ශරීර සොයා අද දිනයේ මෙහෙයුම් ආරම්භ කරන බව පොලීසිය සඳහන් කළේය. අතුරුදන්වූ පුද්ගලයින්ගෙන් සිව් දෙනෙකුගේ මළ සිරුරු සොයාගෙන ඇති අතර ඊයේ (04) පස්වරුවේ මෙම මළ සිරුරු සොයාගත් බව පොලීසිය සඳහන් කළේය. ඊයේ (04) දහවල් තෙල්ගමුඔයේ දියනාමින් සිටි පුද්ගලයින් අට දෙනෙකු පමණ දියේ ගිළී අතුරුදන් විය. පසුව ප්‍රදේශවාසීන් සහ පොලීසිය එක්ව මේ වන විට 12 හැවිරිදි දැරියකගේ,කාන්තාවකගේ සහ පිරිමි පුද්ගලයින් දෙදෙනෙකුගේ මළ සිරුරු සොයාගෙන ඇති බව සඳහන්ය. මෙහෙයුම් කටයුතු සඳහා මාදුරුඔය කඳවුරේ නිලධාරීන් කණ්ඩායමක් සහ ත්‍රිකුණාමලය නාවික හමුදා කඳවුරේ නිලධාරින් කණ්ඩායමක් යොදවා ඇති බව යුද හමුදා මාධ්‍ය ප්‍රකාශක මේජර් ජෙනරාල් රෝෂාන් සෙනෙවිරත්න මහතා සඳහන් කළේය. කෙසේවෙතත් ප්‍රදේශයට පවතින අධික වර්ෂාපතනය හේතුවෙන් මෙහෙයුම් කටයුතුවලට බාධා එල්ල වී ඇති බව වාර්තා වේ. මේ අතර දියේ ගිලුණු පුද්ගලයින් නාත්තණ්ඩිය ප්‍රදේශයේ පදිංචිකරුවන් බව ලග්ගල පොලීසිය සඳහන් කළේය.", "URL": "https://sinhala.adaderana.lk/news.php?nid=79518", "Category": null, "Parent URL": null}