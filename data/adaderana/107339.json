{"Source": "Adaderana", "Timestamp": "April 4, 2019 09:35 am", "Headline": "බ්‍රෙක්සිට් ක්‍රියාවලිය කල්දැමීමේ යෝජනාව වැඩි ඡන්දයකින් සම්මතයි ", "News Content": "බ්‍රෙක්සිට් ක්‍රියාවලිය කල්දැමීම සඳහා වන යෝජනාවකට බ්‍රිතාන්‍ය පාර්ලිමේන්තු මන්ත්‍රීවරුන්ගේ අනුමැතිය හිමිවී තිබේ. එම යෝජනාව සම්මතවී තිබෙන්නේ එක් වැඩි ඡන්දයකින් වීම විශේෂත්වයකි. බ්‍රිතාන්‍යය යුරෝපා සංගමයෙන් ඉවත්වීම සඳහා වන බ්‍රෙක්සිට් සැලසුමට බ්‍රිතාන්‍ය පාර්ලිමේන්තු මන්ත්‍රීවරුන්ගේ සහාය නොලැබීම හේතුවෙන් නියමිත දිනට එම සැලසුම ක්‍රියාත්මක කිරීමට නොහැකි වුණි. අනතුරුව නව බ්‍රෙක්සිට් සැලසුමක් සඳහා යුරෝපා සංගමය බ්‍රිතාන්‍යයට අප්‍රේල් 12වනදා තෙක් කල් ලබාදුන් අතර ඒ අතරතුරදී බ්‍රිතාන්‍ය පාර්ලිමේන්තු මන්ත්‍රීවරුන් අතර යම් එකගත්වයක් ඇතිකර ගැනීමට හැකිවුවහොත් පමණක් යුරෝපා සංගමයෙන් ඉවත් වීමට තවත් කාලයක් ලබාදීමටත් එම සංගමය කැමැත්ත පල කර තිබේ. මේ අතර පාර්ශවයන් කිහිපයක් මේ සම්බන්ධයෙන් බ්‍රිතාන්‍ය පාර්ලිමේන්තුවට මෝසම් 4ක් ඉදිරිපත් කළද ඒ කිසිවකටත් මන්ත්‍රීවරුන්ගේ අනුමැතිය හිමිවුණේ නොමැත. මෙම වාතාවරණය තුළ බ්‍රෙක්සිට් අර්බුදය වඩාත් ගැටළුකාරී වූ අතර ගිවිසුමකින් තොරවම බ්‍රිතාන්‍යයට යුරෝපා සංගමය හැර යාමට සිදුවනු ඇති බව බොහෝ පාර්ශවයන් පැවසුවේය. කෙසේ නමුත් බ්‍රෙක්සිට් ක්‍රියාවලිය සඳහා කාලය දීර්ඝ කිරීමේ නව යෝජනාවක් එක් වැඩි ඡන්දයකින් සම්මතවී තිබේ. එය බලාත්මක වීමට පෙර සාමි මණ්ඩලයේ අනුමැතියද ලබා ගත යුතුව ඇති බව විදෙස් වාර්තාවල දැක්වෙයි. අදාළ යෝජනාව සඳහා ඡන්ද විමසුම පැවැත්වීමට පෙර අගමැතිනී තෙරේසා මේ සහ කම්කරු පක්ෂයේ නායක ජෙරමි කෝබින් අතර සාකච්ඡාවක්ද සිදුව ඇති බව සඳහන්ය.", "URL": "https://sinhala.adaderana.lk/news.php?nid=107339", "Category": null, "Parent URL": null}