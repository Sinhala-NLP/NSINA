{"Source": "Adaderana", "Timestamp": "September 13, 2018 03:59 pm", "Headline": "GMOAවෙන් ජනපතිට ලිපියක්", "News Content": "දුම්වැටි භාවිතය පාලනය කිරීම සඳහා ඉදිරිපත්කර ඇති යෝජනා ක්‍රියාත්මක කිරීම දිනෙන් දින ප්‍රමාද වීම සහ ඒ පිළිබඳ අමාත්‍ය මණ්ඩලය තුළ සිදුවූ සාකච්ඡා පිළිබඳ රජයේ වෛද්‍ය නිලධාරීන්ගේ සංගමය ජනාධිපතිවරයා වෙත ලිපියක් යොමු කර තිබේ. දුම්වැටි පාලනයට අදාළ කරුණු 10ක් ඇතුළත් යෝජනාවලියක් 2016 වසරේදී රජයේ වෛද්‍ය නිලධාරීන්ගේ සංගමය විසින් ජනාධිපතිවරයා වෙත ඉදිරිපත් කර තිබූ බව සඳහන්ය. අදාළ යෝජනාවලියේ ප්‍රධාන යෝජනාවක් වන තනි තනි වශයෙන් දුම්වැටි අළෙවි කිරීම තහනම් කිරීමේ යෝජනාව ඇතුළත් කැබිනට් පත්‍රිකාවක් පසුගියදා අමාත්‍ය මණ්ඩලය වෙත ඉදිරිපත්ව ඇති බවයි රජයේ වෛද්‍ය නිලධාරීන්ගේ සංගමය පෙන්වාදෙයි. කෙසේවෙතත් එම කැබිනට් පත්‍රිකාවට මුදල් අමාත්‍යවරයා දැඩි විරෝධය පළ කිරීම හේතුවෙන් එම යෝජනාව යථාර්ථයක් බවට පත්වීම තවදුරටත් අභියෝගයක්ව පවතින බව එම සංගමය පවසයි. තනි තනි දුම්වැටි අලෙවිය තහනම් කිරීමේ යෝජනාව දුම්වැටි භාවිතය අධෛර්යමත් කිරීම සඳහා ඉදිරිපත් වූ ප්‍රමුඛතම යෝජනාවක් බවට ලෝක සෞඛ්‍ය සංවිධානය විසින් ද පිළිගෙන ඇති අතර එම යෝජනාව ක්‍රියාත්මක කිරීමට අවශ්‍ය නීති කඩිනමින් සම්මත කරගැනීමට පියවර ගන්නා ලෙසයි රජයේ වෛද්‍ය නිලධාරීන්ගේ සංගමය ජනාධිපතිවරයාගෙන් ඉල්ලා ඇත.", "URL": "https://sinhala.adaderana.lk/news.php?nid=96050", "Category": null, "Parent URL": null}