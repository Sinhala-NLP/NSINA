{"Source": "Adaderana", "Timestamp": "August 8, 2019 09:24 am", "Headline": "ජනපති සටනට රුවනුත් සුදානම්", "News Content": "ජනාධිපති අපේක්ෂකයා ලෙස පක්ෂය නම් කරන පුද්ගලයෙකුට සිය සහාය ලබාදෙන බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි. කොළඹ පැවති වැඩසටහනකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් අමාත්‍යවරයා ඒ බව සඳහන් කළේය. කෘතියාධිකාරී මණ්ඩලයට පමණක් මෙම තීරණය ගත නොහැකි බව පැවසු ඒ මහතා, මන්ත්‍රී මණ්ඩලය හා පාර්ලිමේන්තු මන්ත්‍රී කණ්ඩායම යන සියලු දෙනා එක්ව මේ ගැන කථා කර තීරණයක් ගත යුතුයැයි පැවසීය‍. පක්ෂය ගන්නා ඕනෑම තීරණයකට තමා එකඟ වන බව ද ඔහු සඳහන් කළේය. සජිත් ප්‍රේමදාස මහතා ද කථානයකවරයා ද එසේත් නොමැති නම් අගමැතිවරයා ද ඕනෑම අයෙක්ට සහය පළ කිරීමට කිසිදු ගැටළුවක් නොමැති බව රුවන් විජේවර්ධන මහතා පැවසීය. මෙහිදී මාධ්‍යවේදීන් ප්‍රශ්න කර සිටියේ ජනාධිපති අපේක්ෂකයා ලෙස රුවන් විජේවර්ධන මහතා ඉදිරිපත් වීමට කැමැත්තක් නැද්ද යන්නයි. එයට පිළිතුරු දෙමින් රාජ්‍ය අමාත්‍යවරයා පවසා සිටියේ, තමාට වඩා පරිනථ පුද්ගලයින් පක්ෂය තුළ ඇති බවත්, ඉදිරියේ දී ජනතාවට අවශ්‍ය නම් තමා වැනි අය ඉදිරිපත් වීමට ජනතා හඬ වෙනුවෙන් එවැනි තීරණයක් ගන්නා බවයි.", "URL": "https://sinhala.adaderana.lk/news.php?nid=116042", "Category": null, "Parent URL": null}