{"Source": "Adaderana", "Timestamp": "June 28, 2013 02:59 pm", "Headline": "ඇයි මට විතරක්? - නින්දෙන් ඉන්න අයත් නැගිටවන්න", "News Content": "ඩෙංගු මර්දනය කිරීමේ වැඩපිළිවෙළ ගැන තමාට පමණක් දොස් නොනගන ලෙස සෞඛ්‍ය ඇමති මෛත්‍රිපාල සිරිසේන අද (28) පෙරවරුවේ පැවැති මාධ්‍ය හමුවකදී මාධ්‍යවේදීන්ගෙන් විවෘත ඉල්ලීමක් කර තිබේ. ඩෙංගු මර්දන වැඩපිළිවෙළ සෞඛ්‍ය අමාත්‍යංශයට පමණක් ඇඟිල්ල දිගු කිරීමට බොහෝ දෙනා පෙළඹී ඇති බවත් විශේෂයනේ මාධ්‍යවේදීන් මේ ගැන පළාත් පාලන හා පළාත් සභා අමාත්‍යංශයෙන් අමාත්‍යවරයාගෙන් විමසීමක් නොකරන බවත් ඔහු චෝදනා කළේය. ලබන මස 01 වැනිදා සිට 07 වැනිදා දක්වා ක්‍රියාත්මක කිරීමට යෝජිත ඩෙංගු මර්දන සතිය ගැන දැනුවත් කිරීම සඳහා ආපදා කළමනාකරණ අමාත්‍යංශයේ කැඳවා තිබූ මාධ්‍ය හමුවකදී අමාත්‍යවරයා මෙම චෝදනාව නැගුවේය. ඩෙංගු මර්දන වැඩපිළිවෙළේදී පළාත් පාලන අමාත්‍යංශය නින්දේ සිටින බවත් නින්දෙන් අවදි වී මෙම ගැටලුවට විසඳුම් සෙවීමට මැදිහත් වන ලෙසත් අමාත්‍යවරයා එකී අමාත්‍යංශයේ විෂය භාර අමාත්‍යවරයාගෙන් ඉල්ලා සිටියේය. එසේම මෙම ගැටලුවට පරිසර අමාත්‍යංශය ද මැදිහත් විය යුතු බව සෞඛ්‍ය ඇමති මෛත්‍රිපාල කීවේය. පිරිසිදුකම ගැන කතා කිරීමේදී සෞඛ්‍ය අමාත්‍යංශයට වඩා වැඩි වගකීමක් ඇත්තේ පළාත් පාලන හා පළාත් සභා අමාත්‍යංශයට බව පැවසූ අමාත්‍යවරයා එසේ වුවද එම අමාත්‍යංශය මෙම ගැටලුව ගැන ඉන්නේ නිදාගෙන බව පෙන්වාදුන්නේය. මාධ්‍ය හමුව ඇමතු ආපදා කළමනාකරණ අමාත්‍ය මහින්ද අමරවීර මහතා කීවේ ප්‍රධාන පෙළේ පාසල්වල මදුරුවන් බොවීමේ වැඩිවීමක් පෙන්නුම් කර ඇති බවයි. සෞඛ්‍ය අමාත්‍යංශය සිටින්නේ ඩෙංගු මර්දනයට වඩා රෝගීන් සුවපත් කිරීමට බව පෙන්වාදුන් අමාත්‍යවරයා සෞඛ්‍ය අමාත්‍යංශයට එහි වගකීමක් නැති බව ඉන් අවධාරණය නොකෙරෙන බවද කියා සිටියේය. බී.ටී.අයි. බැක්ටීරියාව නමින් කියුබාව වැනි රටවල් මදුරු මර්දනය කර ඇත්තේ දඩ ගැසීම හා දැඩි නීති රීතිවලින් බව පෙන්වාදුන් අමාත්‍යවරයා අපේ රටේ එවැනි දැඩි නීති රීති නොමැතිවීමද මීට ගැටලුවක් බව අවධාරණය කළේය. ලබන මස 01 වැනිදා සිට ක්‍රියාත්මක කිරීමට යෝජිත ඩෙංගු මර්දන සතිය “ඩෙංගු මඬිමු දරුවා සුරකිමු“ ලෙස නම් කර ඇත. ඩෙංගු මර්දන සතියට සමගාමිව ලබන මස 03 වැනිදා දිවයිනේ සියලු පාසල්වල සිසුන්ගේ සහභාගිත්වයෙන් පා ගමන් ද සංවිධානය කිරීමට කටයුතු යොදා තිබේ. ඩෙංගු මර්දන සතිය ගැන විශේෂ චක්‍රලේඛයක් මගින් විදුහල්පතිවරුන් දැනුවත් කිරීමට ද පියවර ගෙන ඇති වග එම මාධ්‍ය හමුවේදී අනාවරණය විණ.", "URL": "https://sinhala.adaderana.lk/news.php?nid=35316", "Category": null, "Parent URL": null}