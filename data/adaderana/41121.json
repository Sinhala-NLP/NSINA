{"Source": "Adaderana", "Timestamp": "February 14, 2014 03:48 pm", "Headline": "ඝාතන හා කොල්ලකෑම් රැසකට සම්බන්ධ 4ක් දැලේ", "News Content": "මනුෂ්‍ය ඝාතන සහ කොල්ලකෑම් රැසකට සම්බන්ධ පුද්ගලයින් සිව්දෙනෙකු කොස්ගම පොලීසිය විසින් අත්අඩංගුවට ගෙන තිබේ. කොස්ගම, ඉහළ කොස්ගම ප්‍රදේශයේ වෙළඳසැලක සිදුවු කොල්ලකෑමක් සම්බන්ධයෙන් සිදුකළ විමර්ශනයකදී මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරුවන්ගෙන් සිදුකළ ප්‍රශ්න කිරීම්වලදී දංකොටුව, සහ මිනුවන්ගොඩ ප්‍රදේශවල සිදුකරන ලද මනුෂ්‍ය ඝාතන දෙකක් සම්බන්ධයෙන් තොරතුරු අනාවරණය වී ඇත. එමෙන්ම අතුරුගිරිය, සීදුව, දංකොටුව, හෝමාගම, මිනුවන්ගොඩ සහ කොටුව යන ප්‍රදේශවල සිදුකරන ලද මහ පරිමාණ කොල්ලකෑම් සම්බන්ධයෙන් ද තොරතුරු අනාවරණය කරගැනීමට හැකි වු බව පොලීසිය පැවසුවේය. සැකකරුවන් විසින් කොල්ලකන ලද මුදල් සහ රන් ආභරණ වල වටිනාකම රුපියල් කෝටි දෙකකට අධික බව සඳහන්ය. අත්අඩංගුවට ගත් සැකකරුවන් සතුව තිබී ගිනි අවි 3ක්, අත්බෝම්බ 2ක්, විවිධ පුද්ගලයින්ගේ ජාතික හැඳුනුම්පත් 13ක්, කොල්ලකන ලද හයිබ්‍රිඩ් වර්ගයේ මෝටර් රථයක් සහ රන් ආභරණ තොගයක් පොලීසිය විසින් සොයාගෙන තිබේ. සැකකරුවන් අවිස්සාවේල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41121", "Category": null, "Parent URL": null}