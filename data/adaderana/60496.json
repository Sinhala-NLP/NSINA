{"Source": "Adaderana", "Timestamp": "May 26, 2016 09:53 am", "Headline": "අතුරුදහන් පුද්ගලයින් වෙනුවෙන් කාර්යාලයක්", "News Content": "අතුරුදහන් පුද්ගලයින් පිළිබඳව කාර්යාලයක් පිහිටුවීමට රජය තීරණය කර තිබේ.අග්‍රාමාත්‍ය රනිල් වික්‍රමසිංහ මහතා විසින් සිදුකර ඇති අදාළ යෝජනාවට කැබිනට් මණ්ඩලයේ අනුමැතියද හිමිව ඇති බව ස්වදේශ කටයුතු අමාත්‍යංශය සඳහන් කරයි.අතුරුදහන් පුද්ගලයින් පිළිබඳ කාර්යාලය ස්වාධීන ආයතනයක් ලෙස පාර්ලිමේන්තු පනතක් මගින් ස්ථාපිත කිරීමට නියමිතව තිබේ. පසුගිය සමය තුළ අතුරුදහන්ව ඇති බවට හෝ සොයාගත නොහැකි බවට වාර්තා වන පුද්ගලයින් සම්බන්ධයෙන් වන තොරතුරු ඔවුන්ගේ ඥාතීන් වෙත ලබාදීම මෙම කාර්යාලය පිහිටුවීමේ අරමුණ බව ස්වදේශ කටයුතු අමාත්‍යංශය කියා සිටියි.ශ්‍රී ලංකාවේ 20,000කට අධික පිරිසක් අතුරුදහන්ව ඇති බවට වාර්තා වන අතර ඔවුන් පිළිබඳව සොයා බලා පරීක්ෂණ සිදුකිරීම මෙම කාර්යාලය විසින් සිදුකරනු ඇත.උගත් පාඩම් හා ප්‍රතිසන්ධාන කොමිෂන් සභා වාර්තාව මගින් ද අතුරුදන්වූවන් පිළිබඳ සොයාබැලීමට කාර්යාලයක් පිහිටුවන ලෙස නිරේදේශ කර තිබුණි.අතුරුදහන්වූ පුද්ගලයින්ට වන්දි හෝ වෙනත් සහනයන් ලබාදීම සහ සොයාගත නොහැකි පුද්ගලයින් හා සම්බන්ධ සිදුවීම් වලට විසඳුම් ලබාදීම පිණිස බලධාරීන් වෙත නිරේදේශ ඉදිරිපත් කිරීම ද මෙම කාර්යාලය මගින් සිදුකිරීමට නියමිතය.", "URL": "https://sinhala.adaderana.lk/news.php?nid=60496", "Category": null, "Parent URL": null}