{"Source": "Adaderana", "Timestamp": "January 30, 2012 04:06 pm", "Headline": "පැහැරගත් බව කියන සත්‍යරාජ් පොලිස් අත්අඩංගුවේ", "News Content": "අතුරුදන් වූ බව කියන සත්‍යසීලන් සත්‍යරාජ් නැමති කොළඹ මහනගර සභාවේ භාෂා පරිවර්තක‍යා‍ පොලිස් අත්අඩංගුවේ පසුවන බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි. කොළඹ සිට ත්‍රිකුණාමලයට පැමිණි අවස්ථාවේ දී කිසියම් පිරිසක් විසින් අදාළ පුද්ගලයා රැගෙන ගොස් ඇති බවට ඔහුගේ බිරිඳ විසින් ත්‍රිකුණාමලය වරාය පොලිසියට පැමිණිලි කර තිබූ බව නිවේදනයක් නිකුත් කරමින් ඔහු ප්‍රකාශ කළේය. දුරකථනය මගින් ඒ පිළිබඳ සැමියා තමාට දැනුම් දුන් බව ද ඇයගේ පැමිණිල්ලේ සදහන්ය. කෙසේ වුවද අදාළ පුද්ගලයා එදින ත්‍රිකුණාමලය ප්‍රදේශයට පැමිණ නොමැති අතර පොලිසිය සිදුකළ පරීක්ෂණවලින් අනතුරුව එම සැකකරු චුන්නාකම් ප්‍රදේශයේ කාන්තාවකගේ නිවසේ සිටිය දී අත්අඩංගුවට ගෙන තිබේ. සැකකරු මේ වන විට ත්‍රිකුණාමලය පොලිසිය වෙත රැගෙන ගොස් ඇති අතර ඔහු රඳවාගෙන ප්‍රශ්න කරන බව ද පොලිස් මාධ්‍ය ප්‍රකාශකවරයා කියා සිටියේය. භාෂා පරිවර්තකයෙකු පැහැරගෙන ගොස් ඇති බවට ප්‍රචාරයක් ගෙන යාම අසත්‍යයක් බව මාධ්‍ය ප්‍රකාශකවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=21749", "Category": null, "Parent URL": null}