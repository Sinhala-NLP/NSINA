{"Source": "Adaderana", "Timestamp": "December 9, 2016 06:46 pm", "Headline": "වරාය ගිවිසුම හා තාත්තාගේ චීන සංචාරය අතර සම්බන්ධයක් නෑ", "News Content": "තම පියාවන හිටපු ජනපති මහින්ද රාජපක්ෂ මහතා චීනයට යාම හා හම්බන්තොට වරාය ගිවිසුම අතර කිසිදු සම්බන්ධයක් නැතැයි පා.ම නාමල් රාජපක්ෂ මහතා පවසයි.හම්බන්තොට වරාය සෑදීමට ගොස් ඇති වියදම සම්බන්ධයෙන් හා එහි කටයුතු චීනයේ සමාගමකට පැවරීමට ගිවිසුම්ගතවීම ගැන අද පැවැති මාධ්‍ය හමුවකදී මාධ්‍යවේදීන් ප්‍රශ්න කළ අවස්ථාවේදී මන්ත්‍රීවරයා මේ බව පැවසීය.ඔහු කියා සිටියේ හම්බන්තොට වරාය විකුණන සැලසුම් අගමැතිවරයා සකස් කළේ අද ඊයේ නොවන බවයි.කොළඹදී පැවැති ආර්ථික සමුළුවක් අමතමින් හම්බන්තොට වරායෙන් ඩොලර් බිලියන 2ක් සොයන බව අගමැතිවරයා වරක් ප්‍රකාශ කර තිබූ බව හෙතෙම කීවේය.එසේම හම්බන්තොට වරාය චීනයට දීමට අවශ්‍ය වූයේ නම් තම පියා ජනපතිව සිටියදීම එය දීමට හැකියාව තිබූ බවද, එවකට ආණ්ඩුව චීනය සමග පමණක් නොව ඉන්දියාව ඇතුළු බටහිර රටවලින්ද උදව් ලබාගත් බව මන්ත්‍රීවරයා පෙන්වාදුන්නේය.හම්බන්තොට වරාය සෑදීමට පළමු අදියර සඳහා ගොස් ඇත්තේ ඩොලර් මිලියන 450ක් බවත්, දෙවන අදියර සඳහා වූ වියදම ගැන තක්සේරුවක් ගන්න සංඛ්‍යා ලේඛන ලැබී නැති බවත්, මන්ත්‍රීවරයා වැඩිදුරටත් කීවේය.", "URL": "https://sinhala.adaderana.lk/news.php?nid=66892", "Category": null, "Parent URL": null}