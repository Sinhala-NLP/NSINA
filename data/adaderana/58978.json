{"Source": "Adaderana", "Timestamp": "April 6, 2016 08:41 am", "Headline": "ශ්‍රී ලංකාවේ ප්‍රයත්නය ඔස්ට්‍රේලියාවේ ඇගයීමට ලක්වෙයි", "News Content": "මිනිස් ජාවාරම් මැඩලීම සඳහා ශ්‍රී ලංකාව දරණ ප්‍රයත්නය ඕස්ට්‍රේලියානු රජයේ ඇගයීමට ලක්ව තිබේ.මිනිස් ජාවාරම් පිළිබඳ සොයාබැලීමේ ඕස්ට්‍රේලියානු මහකොමසාරිස් ඇන්ඩෘ ගොලෙඩ්සි නොස්කි මහතා නාවික හමුදාපති වයිස් අද්මිරාල් රවීන්ද්‍ර විජේගුණවර්ධන මහතා හමුවූ අවස්ථාවේ එම ඇගයීම සිදුකර ඇති බව සඳහන්ය.මිනිස් ජාවාරම් මැඩලීමට ශ්‍රී ලංකාව ගන්නා කඩිනම් ක්‍රියාමාර්ග සම්බන්ධයෙන් ද එහිදී ප්‍රශංසාවට ලක්වූ බව නාවික හමුදා මාධ්‍ය අංශය සඳහන් කළේය.මිනිස් ජාවාරම් මැඩලීමට කටයුතු කිරීම මෙන්ම දෙරට අතර පවතින සහයෝගීතාව තවදුරටත් වර්ධනය කිරීම පිළිබඳව ද මෙහිදී දීර්ඝ වශයෙන් සාකච්ඡා කර ඇත.මෙම අවස්ථාවට ශ්‍රී ලංකාවේ සිටින ඕස්ට්‍රේලියානු මහකොමසාරිස් බ්‍රයිස් හච්සන් මහතාද සහභාගී වූ අතර ඕස්ට්‍රේලියානු ස්වෛරී දේශ සීමාවේ මෙහෙයුම් සඳහා අණ දෙන නිලධාරී ඇතුළු පිරිසක් එක්ව සිටි බව නාවික හමුදාව පැවසුවේය.", "URL": "https://sinhala.adaderana.lk/news.php?nid=58978", "Category": null, "Parent URL": null}