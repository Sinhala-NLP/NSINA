{"Source": "Adaderana", "Timestamp": "November 10, 2012 04:04 pm", "Headline": "  දෝෂාභියෝගය ගැන යෝජනා 8ක් සම්මත කරගත්තා", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව එල්ල වී ඇති දෝෂාභියෝග යෝජනාව සමිබන්ධයෙන් ක්‍රියා කළ යුතු ආකාරය පිළිබඳව ශ්‍රී ලංකා නීතීඥ සංගමය යෝජනා 8 ක් සම්මත කර ගෙන තිබේ. ශ්‍රී ලංකා නීතීඥ සංගමයේ විශේෂ මහා සභා රැස්වීමක් අද (10) පෙරවරුවේ පැවැත්විණ. එම රැස්වීමේදී අදාළ යෝජනා සම්මත කරගත් බව ශ්‍රී ලංකා නීතිඥ සංගමයේ සභාපති පාර්ලිමේන්තු මන්‍ත්‍රී නීතීඥ විජේදාස රාජපක්ෂ මහතා සඳහන් ‍කළේය. අදාළ යෝජනා මහ සභාවට ඉදිරිපත් කිරීමෙන් අනතුරුව සංගමයේ සාමාජිකයින් ඒ පිළිබඳව සංශෝධන ඉදිරිපත් කර තිබේ. එකී සංශෝධන ඉදිරිපත් කරන අවස්ථාවේදී උණුසුම් වාද විවාද හටගත් බව අද දෙරණ වාර්තාකරු සඳහන් කළේය. කෙසේ හෝ අවසානයේදී අදාළ යෝජනා සංශෝධන සහිතව සම්මත වී තිබේ. 01. ශ්‍රී ලංකා නීතිඥ සංගමය විසින් එහිදී සම්මත කර ගත් යෝජනා 08 මෙසේය. 02. අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් වු දෝෂාභියෝගය ගැන ශ්‍රී ලංකා නීතිඥ සංගමය දැඩි අවධානයක් යොමුකිරීම. 03. ජනාධිපති මහින්ද රාජපක්ෂ මහතාගෙන් හා කතානායක චමල් රාජපක්ෂ මහතාගෙන් එකී දෝෂාභියෝගය පිළිබඳව නැවත සලකා බලන ලෙස ඉල්ලා සිටීම. 04. මේ සම්බන්ධයෙන් සාකච්ඡා කිරීම සඳහා කතානායක චමල් රාජපක්ෂ මහතා හමුවීමට ශ්‍රී ලංකා නීතිඥ සංගමයේ විධායක කමිටු සාමාජිකයින්ට හා එම සංගමයේ හිටපු සභාපතිවරුන්ට අවස්ථාවක් ලබාදෙන ලෙස ඉල්ලා සිටීම. 05. දෝෂාභියෝගය තේරීම්කාරක සභාවේදී සලකා බැලෙන්නේ නම් ශ්‍රී ලංකා නීතිඥ සංගමයට ඊට අදාළ තේරීම්කාරක සභාවේ නියෝජනයක් ලබා ගැනීම. 06. එසේම අගවිනිසුරු ආචාර්ය ශිරාණි බණ්ඩාරනායක මහත්මිය විසින් ලබාදුන් නඩු තීන්දු තේරීම්කාරක සභාවේදී සැලකිල්ලට නොගැනීම‍. 07. දෝෂාභියෝගයට අදාළ තේරීම්කාරක සභාවේ කටයුතු නිරීක්ෂණයට හිටපු අගවිනිසුරුවරුන්ට හා ශ්‍රේෂ්ඨාධිකරණ විනිසුරුවරුන්ට සහභාගීවීමට අවසර ලබා ගැනීම. 08. ඉදිරියේදී මෙවැනි දෝෂාභියෝග යෝජනාවකදී ගැටලු මතුවුවහොත් ව්‍යවස්ථාමය වශයෙන් ගැටලු මතුනොවන ක්‍රමවේදයක් සකස් කිරීම එම කරුණු 08යි. මෙම යෝජනා ලබන සඳුදා දිනය වන විට කතානායක චමල් රාජපක්ෂ මහතාට භාරදීමට ද ශ්‍රී ලංකා නීතිඥ සංගමය සැලසුම් කර ඇත.", "URL": "https://sinhala.adaderana.lk/news.php?nid=29081", "Category": null, "Parent URL": null}