{"Source": "Adaderana", "Timestamp": "June 22, 2019 09:59 am", "Headline": "උතුරු කොරියාවෙන් චීන ජනපතිට උණුසුම් පිළිගැනීමක්", "News Content": "උතුරු කොරියාවේ සංචාරයක නියුතු චීන ජනාධිපතිවරයා සහ ආර්යාව ප්‍රමුඛ ධුත පිරිස වෙනුවෙන් උත්සවයක් සංවිධානය වී තිබුණි. වසර 14කින් පසුව උතුරු කොරියාවේ සංචාරයක නිරත චීන ජනාධිපති ෂී ජින්පින් පිළිගැනීම සඳහා විශේෂ උත්සව රැසක් පැවැත්වීමට කිම් ජොන්ග් උන් කටයුතු කළේය. එහි තවත් එක් උත්සවයක් පැවැත්වුණේ පියොන්යොන්ග් නුවරදීයි. ඉන්විසිබල් සෝෂලිසම්, තේමාව යටතේ පැවැති මේ එක් උත්සවයකට දෙරටේ රාජ්‍ය නායකයන් එක්විය. එම අවස්ථාවට ජනාධිපති ආර්යාවන් දෙපළද එක්ව සිටියේය. උත්සවයේදී කොමියුනිස්ට් පාලනයක් නොමැති නම් චීනයක් නොමැත යනුවෙන් ගීතයක්ද ගායනා කෙරුණි. අවස්ථාවට එක්වූවන් චීන ජනාධිපතිවරයාගේ සේයා රූ රුගත් විවිධ පාඨ සටහන් පුවරු ඔසවාගෙන යමින් සිය ප්‍රීතිය ප්‍රකාශ කළේය. ඉන් එක් පුවරුවක ෂී සීයේ, ඔබ හමුවීම සතුටක් ලෙසින් සටහන්ව තිබූ බව විදෙස් මාධ්‍ය පවසයි. මේ අතර උතුරු කොරියානු රාජ්‍ය මාධ්‍ය වාර්තාකර තිබුණේ දිගුකලක් තිස්සේ චීනය සහ උතුරු කොරියානු අතර පැවැති සබඳතා තවදුරටත් තහවුරු කරගැනීම මෙම සංචාරය අතරතුර දෙරටේ නායකයන් එකඟතාවකට එළඹ ඇති බවයි. ජපානයේ ඔසාකාහි පැවැත්වීමට නියමිත G20 සමුලුවට දින කිහිපයක් පමණක් ඉතිරිව පැවැතියදී චීන ජනාධිපතිවරයාගේ උතුරු කොරියානු සංචාරය යෙදී තිබුණි. සමුළුව අතරතුර ෂී ජින් පින් සහ අමෙරිකානු ජනාධිපති ඩොනල්ඩ් ට්‍රම්ප් එකිනෙකා හමුවීමත් විශේෂත්වයකි.", "URL": "https://sinhala.adaderana.lk/news.php?nid=112523", "Category": null, "Parent URL": null}