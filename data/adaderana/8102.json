{"Source": "Adaderana", "Timestamp": "April 30, 2010 02:17 pm", "Headline": "ජනපති නැවතත් මව්බිමට", "News Content": "භූතානයේ පැවති සාර්ක් රාජ්‍ය නායක සමුළුවට සහභාගී වීම සඳහා දිවයිනෙන් පිටව ගිය ජනාධිපති මහින්ද රාජපක්ෂ මහතා අද දහවල් යළි දිවයිනට පැමිණියේය. සිය සිව්දින සංචාරය අතරතුර ජනාධිපතිවරයා සාර්ක් කලාපයේ රාජ්‍ය නායකයින් කිහිපදෙනෙකු සමඟම ද්වීපාර්ශික සාකච්ඡා පැවැත්වු බව ජනාධිපති මාධ්‍ය අංශය පවසයි. පාර්ලිමේන්තු මහ මැතිවරණය පවත්වා නව රජය බලයට පත්වීමෙන් අනතුරුව ජනාධිපතිවරයා සහභාගි වූ පළමු නිල සංචාරය හා ජාත්‍යන්තර සමුළුව 16 වන සාර්ක් රාජ්‍ය නායක සමුළුව වේ. මෙහිදි ජනාධිපතිවරයා ඉදිරිපත් කළ සාර්ක් කලාපීය පාර්ලිමේන්තුවක් පිහිටුවිමේ යෝජනාව සඳහා කලාපයේ සියලු රාජ්‍ය නායකයින්ගේ අවධානය යොමු වු බව ජනාධිපති මාධ්‍ය අංශය සඳහන් කරයි. මෙම සංචාරය අවසන් කර ජනාධිපතිවරයා ඇතුළු දූත පිරිස දිවයිනට පැමිණෙන අවස්ථාවේ ඔවුන් පිළිගැනීම සඳහා මැති ඇමතිවරුන් පිරිසක් ගුවන් තොටුපලට පැමිණ සිටි බව ජනාධිපති මාධ්‍ය අංශය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=8102", "Category": null, "Parent URL": null}