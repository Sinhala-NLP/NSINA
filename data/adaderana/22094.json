{"Source": "Adaderana", "Timestamp": "February 14, 2012 09:17 am", "Headline": "මිග් යානා අනතුර ගැන සෙවීමට පංච පුද්ගල කමිටුවක්", "News Content": "අනතුරට පත් ශ්‍රී ලංකා ගුවන් හමුදා යානය පිළිබඳව පරීක්ෂණ පැවැත්වීමට පංච පුද්ගල කමිටුවක් පත්කර තිබේ. අදාළ කමිටුව මේ වන විටත් අනතුර සිදුවු ස්ථානය වෙත ගොස් පරීක්ෂණ ආරම්භ කර ඇති බව ගුවන් හමුදා මාධ්‍ය ප්‍රකාශක ගෲප් කපිතාන් ඇන්ඩෲ විජේසුරිය මහතා සඳහන් කළේය. මිග් 27 වර්ගයේ ප්‍රහාරක ගුවන් යානයක් කුරුණෑගල දුම්මලසූරිය ප්‍රදේශයේ දී මෙලෙස අනතුරට පත්විය. පුහුණුවීමක නිරතව සිටියදී කටුනායක පිහිටි ගුවන් හමුදා 12 වෙනි ජෙට් බලගනයට අයත් ගුවන් යානයක් මෙලෙස අනතුරට පත්ව ඇති බව ඇන්ඩෲ විජේසූරිය මහතා ප්‍රකාශ කළේය. අනතුරින් ගුවන් නියමුවා දිවිගලවා ගනු ලැබීය. එන්ජිම තුළ සිදුවු කාර්මික දෝෂයක් අනතුරට හේතුව බවට සැක පළ වුව ද පරීක්ෂණ අවසන් වන තුරු අවසන් නිගමනයකට එළඹිය නොහැකි බව ඇන්ඩෲ විජේසූරිය මහතා සඳහන් කළේය.", "URL": "https://sinhala.adaderana.lk/news.php?nid=22094", "Category": null, "Parent URL": null}