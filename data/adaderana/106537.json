{"Source": "Adaderana", "Timestamp": "March 22, 2019 12:07 pm", "Headline": "නවතා තිබූ ට්‍රැක්ටරයක ගැටී යතුරුපැදිකරු මරු දකියි", "News Content": "මහියංගන-පොළොන්නරුව මාර්ගයේ ගමන් ගත් යතුරුපැදියක් එම මාර්ගයේ 17 කණුව ප්‍රදේශයේදී මාර්ගයේ නවතා තිබූ ට්‍රැක්ටර් රථයක ගැටීමෙන් බරපතළ තුවාල ලැබූ යතුරුපැදියේ ගමන් ගත් පුද්ගලයා රෝහල වෙත රැගෙන යමින් සිටියදී මිය ගොස් ඇත. ඊයේ (21) රාත්‍රී 8.30ට පමණ මෙම අනතුර සිදුව ඇති අතර සිද්ධියෙන් මිය ගොස් ඇත්තේ ගිරාදුරුකෝට්ට ජයන්තිපුර හොබරියාව පදිංචි 32 හැවිරිදි අවිවාහක පුද්ගලයෙකි. දෙහිඅත්තකණ්ඩිය දෙස සිට මහියංගන දෙසට ධාවනය වෙමින් තිබූ ගොයම් මඩින යන්ත්‍රයක් පටවාගත් ට්‍රැක්ටර් රථය නවත්වා පොලිස් නිලධාරීහු පිරිසක් එය පරීක්ෂා කාරමින් සිටියදී ඊට පසුපසින් පැමැණි යතුරුපැදිකරු ට්‍රැක්ටරයේ පසුපස කොටසේ ගැටීමෙන් අනතුර සිදුව ඇත. යතුරුපැදිකරුගේ නොසැළකිල්ලෙන් හා ට්‍රැක්ටරයේ පසුපස ආලෝකයට සංවේදී ප්‍රතිඋත්පාදන පහන් නොමැතිවීමෙන් අනතුර සිදුව ඇති බව මූලික විමර්ශණ වලදී අනාවරණය වී ඇත. අනතුර සම්බන්ධව ගිරාදුරුකෝට්ටේ පොලිස් ස්ථානාය විසින් වැඩිදුර පරීක්ෂණ පැවැත්වෙයි.", "URL": "https://sinhala.adaderana.lk/news.php?nid=106537", "Category": null, "Parent URL": null}