{"Source": "Adaderana", "Timestamp": "August 29, 2013 08:34 am", "Headline": "මැතිවරණ නීති කැඩූ 40ක් අත්අඩංගුවේ", "News Content": "උතුරු, වයඹ සහ මධ්‍යම පළාත් සභා මැතිවරණයට අදාළව පුද්ගලයින් 40 දෙනෙකු අත්අඩංගුවට ගෙන ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා පවසයි. ඔහු පවසන්නේ මැතිවරණ නීති උල්ලංඝණය කිරීම සම්බන්ධයෙන් ලැබුණු පැමිණිලිවලට අනුව මොවුන් අත්අඩංගුවට ගෙන අධිකරණයට ඉදිරිපත් කර ඇති බවයි. නීති විරෝධී ප්‍රචාරක කටයුතුවල නිරත වීම, බැන තර්ජනය කිරීම් සහ ගැටුම්වලට මැදිහත්වීම හේතුවෙන් මොවුන් අත්අඩංගුවට ගෙන තිබේ. මීට අමතරව ඉදිරි පළාත් සභා මැතිවරණයට අදාළව මැතිවරණ නීති උල්ලංඝණය කිරීම සම්බන්ධ පැමිණිලි 71 ක් මේ වන විට ලැබී ඇති බව ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කරයි. අදාළ පැමිණිලි අතරින් වැඩි පැමිණිලි සංඛ්‍යාවක් වාර්තාවී ඇත්තේ කුරුණෑගල, යාපනය සහ හැටන් යන ප්‍රදේශවලින් බව වාර්තා වෙයි. මැතිවරණ නීති උල්ලංඝණය කරන පුද්ගලයින්ට එරෙහිව තරාතිරම නොබලා දඬුවම් ලබා දීමට පියවර ගන්නා බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කරයි.", "URL": "https://sinhala.adaderana.lk/news.php?nid=36974", "Category": null, "Parent URL": null}