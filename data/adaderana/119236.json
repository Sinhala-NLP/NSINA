{"Source": "Adaderana", "Timestamp": "September 16, 2019 03:16 pm", "Headline": "අනවසරයෙන් දැව ප්‍රවාහනය කළ අයෙක් විදෙස් දුම්වැටි 160ක් සමඟ අල්ලයි", "News Content": "තේක්ක සහ හුරී මාරා දැව තොගයක් අනවසරයෙන් ප්‍රවාහනය කරමින් තිබූ ලොරි රථයක් සිය භාරයට ගෙන පරීක්ෂා කිරීමේදී අනවසරයෙන් ප්‍රවාහනය කළ දැවවලට අමතරව එම ලොරි රථයේ රියැදුරු ළඟ විදේශිය රටකින් ගෙන්වන ලද දුම්වැටි 160 ක් ද තීබී අලවතුගොඩ පොලිසියේ නිලධාරින් විසින් සොයාගෙන තිබේ. අලවතුගොඩ පොලිස් බල ප්‍රදේශයට අයත් අකුරණ නගරයේදී ඊයේ 15 වනදා සවස නගරය හරහා ධාවනය වෙමින් තිබූ මෙම ලොරිය පරීක්ෂා කළ පොලිස් නිළධාරින්ට එම ලොරියේ ඉරන ලද තේක්ක සහ හුරිමාරා වර්ගවලට අයත් දැව තොගයක් ප්‍රවාහනය කරමින් තිබූ බව අනාවරණය කර ගැනීමට හැකිව තිබේ. පොලීසිය තව දුරටත් කළ පරීක්ෂණයේදී එම ලොරි රථයේ රියැදුරු ළඟ විදේශිය රටක නිෂ්පාදිත විදේශිය දුම්වැටි 160 ක් ද තිබී පොලීසිය මගින් සොයා ගනු ලැබ තිබේ. මේ සම්බන්ධයෙන් එම ලොරි රථයේ රියැදුරු අත්අඩංගුවට ගෙන පොලිස් ඇප මත මුදා හැර ඇති අතර වන සංරක්ෂණ දෙපාර්තමේන්තුව මඟින් දැව වල වටිනාකම සම්බන්ධයෙන් වාර්තාවක් ලබා ගැනීමෙන් පසුව සැකකරු අධිකරණය වෙත ඉදිරිපත් කිරීමට නියමිතව තිබේ. අලවතුගොඩ පොලිස් ස්ථානාධිපති පොලිස් පරීක්ෂක සුසන්ත ඒකනායක ඉලංගසිංහ මහතාගේ උපදෙස් මත සැරයන් 29754 අතාවුද, 59325 ලලිත් යන මහත්වරුන් මේ සම්බන්ධයෙන් පරීක්ෂණ සිදු කළහ.", "URL": "https://sinhala.adaderana.lk/news.php?nid=119236", "Category": null, "Parent URL": null}