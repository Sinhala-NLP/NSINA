{"Source": "Adaderana", "Timestamp": "January 7, 2014 05:16 pm", "Headline": "කෑමට නුසුදුසු එළවළු නැවත විකිණීමේ මහ පරිමාණ ජාවාරමක්", "News Content": "මිනිස් පරිභෝජනයට නුසුදුසු එළවළු තොග ගබඩා කර තබා ඒවා නැවත වෙළෙඳපළ කරා යැවීමේ මහ පරිමාණ ජාවාරමක් මහනුවර නගරයෙන් සොයාගෙන තිබේ. මහනුවර මහ නගර සභාවේ මහජන සෞඛ්‍ය ඒකකයට ලැබුණු තොරතුරකට අනුව සිදුකළ විමර්ශනයකදී මෙම ජාවාරම පිළිබඳ තොරතුරු අනාවරණය කර ගැනීමට හැකිව ඇති බව සඳහන්ය. මහනුවර මධ්‍යම වෙළෙඳපළෙන් ඉවත් කරන නරක් වු එළවළු රැගෙන ගොස් සුළු වශයෙන් පිරිසිඳු කර නැවත මධ්‍යම වෙළෙඳපළ කරා රැගෙනවිත් අලෙවි කිරීම මෙම ජාවාරම්කරුවන් විසින් සිදුකර ඇත. මධ්‍යම වෙළෙඳපළෙන් ලබාගන්නා නරක් වු එළවළු තොග මධ්‍යම වෙළෙඳපළේ මහජන වැසිකිළියට නුදුරු ඉතා අපිරිසිදු ස්ථානයක ගබඩා කර තිබු බව මහනුවර මහ නගර සභාව පවසන්නේය. වැටලීම සිදුකරන අවස්ථාවේ එම ස්ථානයේ සිටි පුද්ගලයින් සිව්දෙනෙකු පළාගොස් ඇති අතර ඔවුන්ට එරෙහිව නීතිමය ක්‍රියාමාර්ග ගැනීමට නියමිත බව මහ නගර සභා බලධාරින් පැවසීය.", "URL": "https://sinhala.adaderana.lk/news.php?nid=40173", "Category": null, "Parent URL": null}