{"Source": "Adaderana", "Timestamp": "February 9, 2012 10:21 am", "Headline": "එල්.ටී.ටී.ඊ උදව්කරුවාට නිව්යෝක්වලදි වැඩවරදියි", "News Content": "එල්.ටී.ටී.ඊයට විවිධ අවිආයුධ හා උපකරණ සපයා ජාත්‍යන්තර ත්‍රස්තවාදයට උදව් උපකාර කිරීම සම්බන්ධයෙන් කැනේඩියානු ජාතිකයෙකුට වසර 15 ක සිරදඩුවම් ලබා දී ඇතැයි විදෙස් මාධ්‍ය වාර්තා කරයි. අමෙරිකානු එෆ්.බී.අයි ආයතනය විසින් අදාළ සැකකරුට එරෙහිව නඩු පවරා තිබුණේ එල්.ටී.ටී.ඊ සංවිධානයට සබ්මැරීන පිළිබඳ මෘදුකාංගයක් අලෙවි කිරීමේ චෝදනා යටතේ ය. සැකකරු අලෙවි කර ඇති මෘදුකාංග මගින් දරුණු ව්‍යසනයන් සිදුවීමට ඉඩ තිබූ බැවින් ලොව පුරා ජනතාවගේ ආරක්ෂාව පිළිබඳ අවධානය යොමු කර නඩු පැවරූ බව එෆ්.බී.අයි. ආයතනය ප්‍රකාශ කර ඇත. 2006 වසරේ අත්අඩංගුවට ගෙන ඇති සැකකරු පළමුව ප්‍රකාශ කර ඇත්තේ අදාළ මෘදුකාංග විශ්ව විද්‍යාල ව්‍යාපෘතියක් සඳහා ලබාදුන් බවය. එහෙත් එම මෘදුකාංග එල්.ටී.ටී.ඊ. සංවිධානය වෙත ලබාදුන් බවට අනාවරණය වීමත් සමග සැකකරුට එරෙහිව නඩු පැවැරී ය. නඩු විභාගය අවසානයේ සැකකරුට වසර 15 ක සිරදඩුවම් නියම වූ බව කැනේඩියානු පුවත් වාර්තා සඳහන් කරයි. රමනන් මයිල්වාහනම් නමැති 35 හැවිරිදි මෙම තරුණයා අවුරුදු ගණනක් මුළුල්ලේ ත්‍රස්තවාදයට නන් අයුරින් අධාර උපකාර සපයා ඇතැයි ද මාධ්‍යවාර්තාවල වැඩිදුරටත් වාර්තා වේ.", "URL": "https://sinhala.adaderana.lk/news.php?nid=21981", "Category": null, "Parent URL": null}