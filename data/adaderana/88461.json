{"Source": "Adaderana", "Timestamp": "May 3, 2018 04:04 pm", "Headline": "අනවසර ඉදිකිරිමක්  සම්බන්ධයෙන් ඕස්ට්‍රේලියා ජාතිකයෙකු අත්අඩංගුවට", "News Content": "හබරාදුව පොලිස් අවසමේ දලවැල්ල ප්‍රදේශයේ වෙරළ තීරයේ අනවසර ඉදිකිරිමක් සම්බන්ධයෙන් ඕස්ට්‍රේලියා ජාතිකයකු හබරාදුව පොලීසිය විසින් අත්අඩංගුවට ගෙන තිබේ. ඊයේ (02) සවස මොහු අත්අඩංගුවට ගෙන ඇති අතර මොහු සමඟ ඉදිකිරිම කරමින් සිටි බැකෝ රියදුරුවරයා , බැංකෝ යන්ත්‍රයද සමඟ අත්අඩංගුවට ගෙන ඇත. මෙම ඕස්ට්‍රේලියානු ජාතිකයා වසර 20ක් තිස්සේ මෙරට නේවාසිකව රැදි සිටින අයකු බවද පොලීසිය පවසයි. මොහු දලවැල්ල ප්‍රදේශයේ සංචාරක හෝටලයක් පවත්වාගෙන යන අතර හොටලයේ පිටුපස මුහුද ගොඩකර අනවසර ඉදිකිරිමක් කරන බවට වෙරළ සංරක්ෂණ දෙපාර්තමේන්තුවට ලැබුණු පැමිණිල්ලකට අනුව මෙම අත්අඩංගුවට ගැනීම සිදුවිය. ප්‍රදේශයේ මෙම අනවසර ඉදිකිරිම නතර කිරිම සඳහා හබරාදුව පොලිසියේ සහාය වෙරළ සංරක්ෂණ දෙපාර්තමේන්තුව ඉල්ලා තිබු අතර ඒ අනුව අදාළ ප්‍රදේශයේ කළ වැටලීමකින් පසු මෙම අත්අඩංගුවට ගැනීම සිදු කර ඇත. විදේශිකයා වරින් වර ඕස්ට්‍රේලියාවට ගොස් නැවත මෙරටට පැමිණෙන අයෙකු බවද පරීක්ෂණවලින් තහවුරු වී ඇත.", "URL": "https://sinhala.adaderana.lk/news.php?nid=88461", "Category": null, "Parent URL": null}