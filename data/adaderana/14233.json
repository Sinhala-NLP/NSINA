{"Source": "Adaderana", "Timestamp": "February 15, 2011 02:14 pm", "Headline": "හදිසි ආපදා ණය ආපසු ගෙවීමේ කාලය දීර්ඝ කරයි", "News Content": "පැවති ගංවතුර හා නායයෑම් හේතුවෙන් ආපදාවන්ට ගොදුරු වූ රජයේ සේවකයින්ට සහනයක් වශයෙන් ලබාදීමට තීරණය කළ හදිසි ආපදා ණය මුදල ආපසු ගෙවීමේ කාලය මාස 10 සිට 24 දක්වා දීර්ඝ කිරීමට රජය තීරණය කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් වෘත්තීය සමිති නියෝජිතයින් සමග අරලියගහ මන්දිරයේ දී ඊයේ(14) පැවති සාකච්ඡාවක දී මෙම තීරණයට එළඹ ඇති බව ජනාධිපති මාධ්‍ය අංශය පවසයි. මේ අතර වෘත්තීය සමිති විසින් ඉදිරිපත් කර තිබූ වැටුප් විෂමතා හා ගැටලු පිළිබඳ මෙහිදී අවධානය යොමු කළ ජනාධිපතිවරයා ඒවා කඩිනමින් විසඳීමට පියවර ගන්නා ලෙස අදාළ නිලධාරීන්ට උපදෙස් ලබාදී ඇත. රාජ්‍ය සේවකයින් මුහුණ දී ඇති රාජ්‍ය භාෂා ප්‍රතිපත්ති ගැටලුවලට ද යම් සහනදායී පිළියමක් ලබාදීමට ජනාධිපතිවරයා මෙහිදී නිලධාරීන්ට උපදෙස් ලබාදී ඇති අතර විධිමත් පුහුණු වැඩසටහන් තුළින් රාජ්‍ය සේවකයින්ගේ ශ්‍රමය ඵලදායී ලෙස යොදාගැනීමේ හැකියාව ද පෙන්වා දී තිබුණි.", "URL": "https://sinhala.adaderana.lk/news.php?nid=14233", "Category": null, "Parent URL": null}