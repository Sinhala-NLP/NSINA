{"Source": "Adaderana", "Timestamp": "December 25, 2012 10:25 am", "Headline": "අධ්‍යාපන ලේකම්ට ඕනෑ විදියට ගුරු මාරු බෑ", "News Content": "ජාතික පාසල් ගුරුමාරු මණ්ඩල කැඳවීමකින් තොරව ගුරුවරුන් ස්ථාන මාරු කිරීමට ගෙන ඇති තීරණය නීති විරෝධී බව ලංකා ගුරුසේවා සංගමය පවසයි. 2013 වර්ෂය ආරම්භ වීමත් සමඟ ගුරුවරුන් ස්ථාන මාරු කිරීමට අධ්‍යාපන අමාත්‍යාංශය පියවර ගෙන ඇති බව ලංකා ගුරුසේවා සංගමය නිවේදනයක් නිකුත් කරමින් සඳහන් කරයි. එහෙත් ජාතික පාසල් ගුරුමාරු මණ්ඩල කැඳවීමකින් තොරව ගුරුමාරූ සිදුකිරීම නීත්‍යානුකූල නොවන බව එම සංගමය පවසයි. ගුරුවරුන් ස්ථාන මාරු කිරීම ජාතික ගුරුමාරු ප්‍රතිපත්තියට හා ආයතන සංග්‍රහයට අනුකූලව නීත්‍යානුකූලව සිදුවිය යුත්තක් බව ද එම සංගමය සඳහන් කරයි. එසේ නොමැතිව අධ්‍යාපන අමාත්‍යාංශ ලේකම්වරයාට හෝ එහි නිලධාරීන්ට සහ විදුහල්පතිවරුන්ට අවශ්‍ය පරිදි ගුරුවරුන් ස්ථාන මාරු කිරීම කළ නොහැකි බව ලංකා ගුරු සේවා සංගමය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=30231", "Category": null, "Parent URL": null}