{"Source": "Adaderana", "Timestamp": "October 12, 2013 08:26 am", "Headline": "වන සංරක්ෂණ නිලධාරියෙක් ලිංගික අල්ලසක් ඉල්ලලා!", "News Content": "වන සංරක්ෂණ දෙපාර්තමේන්තුවේ බිබිල ක්ෂේත්‍ර සහකාර නිලධාරියෙකු අල්ලස් හෝ දුෂණ විමර්ශන කොමිසම මගින් අත්අඩංගුවට ගෙන තිබේ. අල්ලස් හෝ දුෂණ විමර්ශන කොමිසම පැවසුවේ ප්‍රදේශයේ කාන්තාවකගෙන් ලිංගික අල්ලසක් ලබා ගැනීමට සුදානම් වු අවස්ථාවේ දී එම නිලධාරියා අත්අඩංගුවට ගත් බවය. රජයට අයත් ඉඩමක නීති විරෝධී ලෙස වගා කිරීම සම්බන්ධයෙන් නීතිමය ක්‍රියාමාර්ග නොගැනීම සඳහා මෙම ලිංගික අල්ලස ඉල්ලා ඇත. පැමිණිලිකාර කාන්තාවගේ ස්වාමි පුරුෂයා විසින් මෙලෙස රජයේ ඉඩමක වගා කිරීම සිදුකර ඇති අතර අදාළ නීතිමය ක්‍රියාමාර්ග නොගැනීමට නම් මෙම කාන්තාවගෙන් ක්ෂේත්‍ර සහකාර නිලධාරියා ලිංගික අල්ලසක් ඉල්ලා තිබේ. මෙම අල්ලස ලබා ගැනීමට කාන්තාවගේ නිවසට ගොස් සිටිය දී අල්ලස් හෝ දුෂණ විමර්ශන කොමිසමේ නිලධාරීන් අදාළ පුද්ගලයා අත්අඩංගුවට ගෙන ඇත. පසුව ඔහු බිබිල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 24 වන දින දක්වා රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=38081", "Category": null, "Parent URL": null}