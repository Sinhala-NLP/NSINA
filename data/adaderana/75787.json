{"Source": "Adaderana", "Timestamp": "July 31, 2017 07:58 am", "Headline": "උමා ඔය ව්‍යසනයෙන් ඉවත් කරන නිවැසියන්ට කුලී දීමනාවක් දෙන්න", "News Content": "උමාඔය විනාශය හේතුවෙන් ඉවත් කිරීමට සැලසුම් කරන නිවාස 1600 ට ආසන්න ප්‍ර‍මාණයක හිමිකරුවන්ට රු. 30,000 ක නිවාස කුලී දීමනාවක් ගෙවා ඔවුන් අවතැන් කඳවුරු වෙත යොමු කිරීමෙන් වලක්වා ගන්නා ලෙස ශ්‍රී ලංකා මානව හිමිකම් කේන්ද්‍ර‍යේ විධායක අධ්‍යක්ෂ කීර්ති තෙන්නකෝන් මහතා පරිසර හා මහවැලි සංවර්ධන අමාත්‍යාංශයේ ලේකම් හා බදුල්ල දිසාපතිවරයාගෙන් ඉල්ලීමක් කරයි. නිවේදනයක් නිකුත් කරමින් ඒ මහතා මේ බව සඳහන් කර තිබේ, අවතැන්වන්නන් කඳවුරුවෙත යොමු කිරීම බලවත් ව්‍යවසනයක් බවට රට පුරා ජනතාව දැනුවත් කරන ආපදා කළමනාකරණ මධ්‍යස්ථානයට ලංකාවේ පළමු වරට තම ‘න්‍යාය ක්‍රියාවෙහි යෙදවීමට අවස්ථාවක් උමා ඔය ව්‍යසනය නිසා ලැබී ඇතැයි තෙන්නකෝන් මහතා පවසයි. දැනට නිවාස කුලී ලෙස ගෙවනු ලබන රු. 15,000න් බණ්ඩාරවෙල විනාශ නොවූ හරක් මඩුවක් හෝ ලබා ගත නොහැකි බව පවසන තෙන්නකෝන් මහතා රජය ස්වේඡාවෙන් උමා ඔය අවතැන්වූවන්ට ලබා දුන් එකම සහනය ‘නිවාස කුලිය‘ බවත්, එය මිනිසාගේ මුලික අවශ්‍යථාවන් සපුරා ගැනීමට ප්‍ර‍මාණවත් තත්වයකට පත් කිරීමට රජය අසමත්වී ඇතැයි ද පවසයි. 2014 දෙසැම්බර් 26 ජල කාන්දුවත් සමඟ ඇතිවූ තත්වයට මුහුණදීම සඳහා එවකට බදුල්ල දිසාපතිවරයා වූ රෝහණ කීර්ත දිසානායක මහතා ජනාධිපතිවරණය පැවැත්වෙන අතර දින කිහිපයකින් සහන වැඩපිළිවෙළක් සකස් කළේය. 2015 ජනවාරි 15 බණ්ඩාරවෙල ප්‍රාදේශීය ලේකම් කාර්යාලයේ දී පැවති සහන රැස්වීමේ දී හානියට පත් නිවසකට රු. 15,000 බැගින් ගෙවීමට ප්‍ර‍ශස්ත ලෙස තීරණය කරන විට නිවාස හානි වූ පිරිස 20 කට අඩු වූ බම මානව හිමිකම් කේන්ද්‍ර‍ය බදුල්ල දිසාපතිවරයා වෙත යොමු කළ ලිපියේ දැක්වේ. එයින් වසර 2 මාස 6 ක ට පසුව බණ්ඩාරවෙල ඇල්ල මේ වන විට නිවාස 4500 කට වැඩි සංඛ්‍යාවක් පුපුරා ගිලා බසිමින් ඇත. එදා රු. 15,000ට ලබා ගත හැකි නිවාස තිබූ නමුත් එම කලාපයේ අද බිදී ගිය ‘හරක් මඩුවක්‘ හෝ එම මුදලට ලබා ගත නොහැකිය. 2000 කට වැඩි පාසල් දරුවන් ගිලා නොබසින නගරය ආසන්න නිවෙස් වෙත මාරු කිරීම දෙමාපියන් දරණ උත්සාහය නිසා කුලී නිවාස මිල දෛනිකව ඉහළ යමින් ඇත. නිවාස 1600 කින් මිනිසුන් ඉවත් කිරීමට සිදු වන්නේ නම්, ඔවුන් කඳවුරු ගත කිරීමෙන් තොර අභිමානවත් මිනිසෙකු ලෙස ජීවත්වීමට සුදුසු නිවසක් ලබා දිය යුතුව ඇත. එවිට ඔවුන් මෙම අවදානම් කලාපයෙන් බැහැරට ගොස් දිවි ගලවා ගනු ඇත්තේය. එය ඔවුන්ගේ ජීවිත සුරක්ෂිත කිරීමක් ද වන්නේය. තමන්ගේ සියලු ආදායම් මාර්ග අහිමිවී ඇති බැවින් ඔවුන් අත මේ වන විට මුදල් නැත. අනෙක් අතට, බදුල්ල දිස්ත්‍රික්කයේ ඇල්ල හා බණ්ඩාරවෙල හැර වෙනත් කිසිඳු ප්‍රදේශයකට ‘වගා සහන ලබාදීම‘ සැලසුම් සහගත ලෙස නොතකා හරින පරිසරයක තවත් පිරිසක් අන්ත අසරණ වී ඇත. නිවාස වලින් ඉවත්වීමට දැනුම් දී මාස 6 කට පසුව, සිවිල් සංවිධාන වෙතින් ඉල්ල වූ පීඩනය හේතුවෙන් නිවාස 40 කට පමණ වන්දි ගෙවනු ලැබූ බව ද නැවත සිහි කළ යුතුය.රජයේ නිල නිවාස අලුත්වැඩියා කිරීමේ යෝජනාව ට මාස 7 ක් ගතවී ඇත. පළාත් සභාව මගින් ලබා දුන් නිවාස 3 හැර එකම නිවාසයක් හෝ තවමත් ජනතාවට ලැබී නැත. පසුගිය ප්‍ර‍ගති සමාලෝචන රැස්වීමේ ගනු ලැබූ තීරණ බහුතරයක් මේ දක්වාම ක්‍රියාත්මක වී නැත.මේ සඳහා වන අරමුදල්, කොන්ත්‍රාත් සමාගම විසින් අයකර ගැනීමේ පහසුව ඇත. ඒ අනුව මෙම මුදල් වැය වන්නේ ලංකා රජය විසින් ඒ සඳහා දැනටමත් වෙන් කර දී ඇති මුදලිනි. අනෙක් අතට, මෙම මුදල් ප්‍ර‍තිරක්ෂණ සමාගම් හරහා නැවත ලබාගැනීමට කොන්ත්‍රාත් සමාගමට හැකියාව ඇත. උමා ඔය ඇස්තමේන්තුව ඩොලර් මිලිනය 300 සිට 512 දක්වා වැඩි කිරීමට අවස්ථානෝචිතව කටයුතු කළ රාජ්‍ය යාන්ත්‍ර‍ණයට ඒ හා සමාන කාර්යක්ෂමතාවයකින්, මෙම විනාශකාරී ව්‍යාපෘතිය එපා යැයි කීයු මිනිසුන් මහ මඟට වැටුණු පසුව ඔවුන්ට සාධාරණ නිවාස කුලියක් ලබාදීමට කටයුතු කළ යුතුව ඇත. එසේ නොවන්නේ නම්, එය මුලික මිනිස් අයිතිවාසිකම් උල්ලංඝණය කිරීමක් ද වන බව තෙන්නකෝන් මහතා පවසයි. පානීය ජලය ලබා ගැනීමට, වගා සහන ලබා ගැනීම ඉහළ ඌවේ ජනතාවට අධිකරණයේ පිහිට පැතීමට (නඩු අංක එස්.සී. එෆ්ආර් 273/15) සිදු විය. නමුත්, ගරු උපරිමාධිකරණය විසින් ලබාදුන් නඩු තීන්දුවට අනුව යමින් හෝ අද දක්වාම සවිකල ජල නලවල ජලය නැත. වැලිමඩ, හාලිඇල, ඌවපරණගම ජනතාවට වගා සහන නැත. රජය විසින් ස්වෙච්ඡාවෙන් උමා ඔය පීඩිත ජනතාවට ලබා දී ඇත්තේ ‘නිවාස කුලී‘ පමණී. ඒ හිටපු දිසාපතිවරයාගේ ස්ථානෝචිත ප්‍ර‍ඥාවට පින්සිදුවන්නටය. කුලී වැඩි කිරීමේ ඉල්ලීම් දුසිම් ගණණකට බදුල්ල රාජ්‍ය සේවය නිහඩව සිටී. නිවාස කුළී සදහා අධිකරණයේ පිහිට පැතීම ප්‍රායෝගික නොවනු ඇත්තේ, එම ක්‍රියාවලිය ආරම්භ වන විට, මේ ජනතාව ඔවුන් සිටින ස්ථානවලම රැදී සිටින්නේ නම් ඔවුනට ජීවිතය ද අහිමි විය හැකි බැවිනි. එබැවින්, බණ්ඩාරවෙල, ඇල්ල, වැලිමඩ, හාලිඇල සහ උමා ඔය ව්‍යසනයේ බලපෑමට යටත් වී ඇති අනෙකුත් ප්‍රදේශයන් හි නිවාසවලින් ඉවත් කරනු ලබන පවුල් සදහා අවම වශයෙන් රු. 30,000 ක උපරිමයකට යටත්ව නිවාස කුලී ලබාදීමේ වැඩසටහනක් සකස් කරන ලෙස ඉතා කරුණිකව ඉල්ලමි.", "URL": "https://sinhala.adaderana.lk/news.php?nid=75787", "Category": null, "Parent URL": null}