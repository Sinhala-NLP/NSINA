{"Source": "Adaderana", "Timestamp": "November 17, 2013 11:02 pm", "Headline": "කැමරන්ට පුළුවන් නම් ඉන්දියාවට බැරි ඇයි?", "News Content": "ශ්‍රී ලංකාවට එරෙහි යුද අපරාධ ගැන ජාත්‍යන්තර පරීක්ෂණයක් ඉල්ලා ඉන්දීය පාර්ලිමේන්තුවට යෝජනාවක් ගෙන ආ යුතු යැයි කරුණානිධිගේ ඩී.එම්.කේ. පක්ෂයේ ආධාර ලබන ද්‍රවිඩ ඊළාම් සහයෝගිතා සංවිධානය එරට රජයෙන් ඉල්ලීමක් කරයි. ඉන්දීය ද්‍රවිඩ ඊළාම් සහයෝගිතා සංවිධානය ඉන්දියාවේ චෙන්නායි හිදි මේ සම්බන්ධයෙන් යෝජනාවක් ද අද සම්මත කරගෙන ඇත. “බ්‍රිතාන්‍ය අගමැති ඩේවිඩ් කැමරන් ලංකාව ගැන ජාත්‍යන්තර පරීක්ෂණයක් කළ යුතු බව කියන්නේ නම් ඇයි ඉන්දීය පාර්ලිමේන්තුවට බැරි එවැනි යෝජනාවක් සම්මත කර ගැනීමට“ යනුවෙන් එහිදී අදහස් පළ වී ඇත. ද්‍රවිඩ ඊළාම් සහයෝගිතා සංවිධානය විසින් සකසා ඇති එම යෝජනාවෙන් ඉන්දීය රජයේ නියෝජිතයින් චොගම් සමුළුව ආවරණය කිරීම ගැන ද චෝදනා එල්ල වී තිබේ. ද්‍රවිඩ ඊළාම් සහයෝගිතා සංවිධානය විසින් අද සම්මත කර ගෙන ඇති යෝජනා පත්‍රයේ දේශපාලන විසඳුමක්, 13 වැනි ව්‍යවස්ථා සංශෝධනය යටතේ පළාත් සභාවලට බලතල පැවරීම යන කරුණු ඇතුළත් බව සඳහන්ය. ඉන්දීය ඩී.එම්.කේ. පක්ෂයේ නායක එම් කරුණානිධි ඇතුළු පිරිසක් අද පැවැති සාකච්ඡාවට සහභාගි වී සිට බව එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=38918", "Category": null, "Parent URL": null}