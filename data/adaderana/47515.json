{"Source": "Adaderana", "Timestamp": "November 21, 2014 01:02 pm", "Headline": "පාවාදීම් අපිට පුරුදුයි", "News Content": "පාවාදීම් කියන්නේ මේ රටේ හැමදාම සිදුවූ දෙයක් බව ඉදිකිරීම් ඉංජිනේරු සේවා නිවාස හා පොදු පහසුකම් ඇමති විමල් වීරවංශ මහතා කියයි. එය ‍‍ෛඑතිහාසිකව තුරන් වෙන ලක්ෂණයක් නොවන බවත්, රාජසිංහ යුගයේද ඇහැළේපොළ නිලමේ විසින්ද පාවාදීම් සිදුකළ බවත්, ඇමතිවරයා කියා සිටියේ අද (21)_ පැවැති මාධ්‍ය හමුවකදීය. පසුව එකී ඇහැළේපොළ නිලමේවරයාට ද හිරබත් කන්නට සිදුවූ බව පාවාදෙන්නන්ට එවන් ඉරණමක් අත්වන බවද ඔහු සඳහන් කළේය. විපක්ෂනායක රනිල් වික්‍රමසිංහ මහතා තමාගේ විපක්ෂ නායකධූරය රැක ගැනීම සඳහා තුන්කුළුදුල් බිලි සොයමින් සිටින බවත්, මීට පෙරාතුව 2010දී සේනාධිනායක හා යුදහමුදාපති ඝට්ටනයක් ඇතිකොට සරත් ෆොන්සේකා මහතා බිලිදුන් බවත් පෙන්වාදුන්නේය. සරත් ‍ෆොන්සේකා මහතාට මේවන විට මොළේ පෑදී ඇති බවත්, ඔහුගේ මෑතකාලීන ප්‍රකාශවලින් එය තහවුරු වන බවත්, විපක්ෂයට පොදු අපේක්ෂකයෙකු නොමැති නිසා කවුරුන් හෝ ඉදිරිපත් වන තැනැත්තාට මොළය දීමේ හැකියාවක් තමාට නැති බවත්, වීරවංශ මහතා සඳහන් කළේය. කෙසේ වෙතත් ලබන වසරේ අප්‍රේල් මැයි වන විට එසේ බිල්ලට ඉදිරිපත් වන පුද්ගලයාට මොළය පෑදිය හැකි බව වීරවංශ මහතා වැඩිදුරටත් පැවසුවේය. මේ අතර බත්තරමුල්ල ජනකලා කේන්ද්‍රයේ අද පෙරවරුවේ පැවැති පත්වීම් ලබාදීම් උත්සවයකදී සෞඛ්‍ය ඇමති මෛත්‍රිපාල සිරිසේන මහතා කියා සිටියේ තමා ඉදිරියේදී මීට වඩා රටට සේවය කිරීමට බලාපොරොත්තු වන බවයි. කෙසේ වෙතත් මෙහිදී මාධ්‍යවේදියෙකු අමාත්‍යවරයාගේ විමසා සිටියේ පොදු අපේක්ෂකයා වීමට ඉදිරිපත් වන බවට පළවන පුවත්වල සැබෑවක් ඇත්ද යන්නයි. එවැනි ආරංචි පැතිරෙන බවත්, ඒ පිළිබඳව මේ මොහොතේ යමක් පැවසිය නොහැකි බවත්, කාලයට ඉඩදිය යුතු බවත්, එසේ වුවද කාලයට ඕනෑවටත් ඉඩදිය යුතු නැති බවත්, හෙතෙම සඳහන් කළේය.", "URL": "https://sinhala.adaderana.lk/news.php?nid=47515", "Category": null, "Parent URL": null}