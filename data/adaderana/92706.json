{"Source": "Adaderana", "Timestamp": "July 17, 2018 02:15 pm", "Headline": "ඝාතන සැකකරුවන් 3ක් පෝරකයට තීන්දුයි", "News Content": "පුද්ගලික ආරවුලක් දුරදිග යාමෙන් අනතුරුව පුද්ගලයෙකුට පිහියෙන් ඇන මරා දමා ඔහුගේ බිරිඳට තුවාල සිදු කිරීමේ චෝදනාවට වරදකරු වූ විත්තිකරුවන් තුන්දෙනෙකුට කොළඹ මහාධිකරණ විනිසුරු විකුම් කළුආරච්චි මහතා විසින් මරණීය දණ්ඩනය නියම කරනු ලැබීය. 1996 වසරේ නොවැම්බර් මස දෙවන දා පන්නිපිටිය ප්‍රදේශයේ දී පුද්ගලික ආරවුලක් දුරදිග යාමෙන් අනතුරුව ප්‍රසන්න පෙරේරා නමැති පුද්ගලයෙකුට මන්නයකින් කොටා මරා දමා ඔහුගේ බිරිඳ වන මානෙල් පෙරේරා නමැති අයට බරපතළ තුවාල සිදුකිරීම සම්බන්ධයෙන් විත්තිකරුවන් පස් දෙනෙකුට එරෙහිව නීතිපතිවරයා නඩු පවරා තිබුණි. දීර්ඝ නඩු විභාගයකින් පසුව කොළඹ මහාධිකරණ විනිසුරු විකුම් කළුආරච්චි මහතා විසින් තීන්දු කරනු ලැබුවේ ප්‍රදීප් ප්‍රේමචන්ද්‍ර, සුදත් කුමාර සහ සුමිත් ශ්‍රීලාල් යන පුද්ගලයින් එම චෝදනාවලට වරදකරුවන් කරන බවයි. ඒ අනුව එම විත්තිකරුවන් තුන්දෙනාට මරණීය දණ්ඩනය නියම කරන බවද විනිසුරුවරයා තීන්දු කළේය. මෙම සිද්ධියට සම්බන්ධව තවත් විත්තිකරුවෙකුට වසර හත හමාරක බරපතළ වැඩ සහිත සිර දඬුවම් නියම කළ මහාධිකරණ විනිසුරුවරයා ඔහුට රුපියල් 25000/-ක දඩයක් ද නියම කර ලැබීය. එම නඩුවේ විත්තිකරුවකු ලෙස නම් කර තිබු සංජීව අබයරත්න නැමැත්තාට එරෙහිව එල්ල කර තිබූ චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත්වීම නිසා ඔහු නිදහස් කිරීමටද මහාධිකරණ විනිසුරුවරයා නියම කළේය.", "URL": "https://sinhala.adaderana.lk/news.php?nid=92706", "Category": null, "Parent URL": null}