{"Source": "Adaderana", "Timestamp": "May 16, 2019 12:31 pm", "Headline": "සිවිල් පාලනයක් සඳහා ගිවිසුමක්", "News Content": "සුඩානයේ හමුදා ප්‍රධානීන් සහ විපක්ෂ දේශපාලනඥයන් වසර තුනකින් සිවිල් පාලනයක් ඇතිකිරීම සඳහා වන ගිවිසුමකට එකඟවී තිබේ. කෙසේ නමුත් ඒ සම්බන්ධයෙන් වන වැඩිදුර සාකච්ඡා දින තුනකින් කල් දමා ඇතැයිද එරට වාර්තා සදහන් කරයි. සුඩානයේ දීර්ඝ කාලීන පාලකයා වූ ඔමාර් අල් බෂීර් ධුරයෙන් පහකරමින් ස්ථාපිත කළ හමුදා පාලනයටද එරට වැසියන්ගෙන් දැඩි විරෝධයක් එල්ල විය. හමුදා පාලනය අවසන් කර සිවිල් පාලනයක් ඇති කරන මෙන් ඉල්ලා එරට වැසියන් අඛණ්ඩ විරෝධතා පැවැත්විය. එරට තුළ සිවිල් පාලනයක් ස්ථාපිත කිරීම සම්බන්ධයෙන් වත්මන් පාලක හමුදා කවුන්සිලය සහ විපක්ෂ දේශපාලනඥයන් අතර සාකච්ඡා පැවැත්වුණේ ඒ අනුවයි. වසර තුනකින් පසුව සුඩානයේ සම්පූර්ණ සිවිල් පාලනයක් ස්ථාපිත කිරීමට හමුදා කවුන්සිලය සහ විපක්ෂ සන්ධානය මේ වන විට එකඟත්වයකට පැමිණ තිබේ. ලුතිතන් ජෙනරල් යසර්- අල් අතා මාධ්‍ය හමුවක් පවත්වමින් මේ බව අනාවරණ කළේය. කෙසේ නමුත් විදෙස් වාර්තා සඳහන් කරන්නේ අදාළ ගිවිසුමට එලඹීමට පැය කිහිපයකට පෙරදීද සිවිල් පානයක් ඉල්ලා පැවැත්වූ විරෝධතා අතරතුර හටගත් ගැටුම් වලින් පුද්ගලයන් හය දෙනෙකු සහ ආරක්ෂක නිලධාරියෙක් ජීවිතක්ෂයට පත්වූ බවයි. මේ අතර ජනතාවගේ විරෝධතා හේතුවෙන් සිවිල් පාලනයක් ඇති කිරීමේ ගිවිසුම සම්බන්ධ සාකච්ඡා දින තුනකින් කල් දමා තිබේ. සාකච්ඡා ඉදිරියට ගෙන යෑමට නම් කාර්ටොම් නගරයේ ඇති මාර්ගබාධක ඉවත් කළ යුතු බව එරට හමුදා ප්‍රධානීන් පවසයි.", "URL": "https://sinhala.adaderana.lk/news.php?nid=110065", "Category": null, "Parent URL": null}