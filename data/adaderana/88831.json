{"Source": "Adaderana", "Timestamp": "May 10, 2018 10:00 am", "Headline": "වයඹ ඇළ ව්‍යාපෘතියෙන් ඉඩම් අහිමි වන ජනතාවට විශාල අසාධාරණයක් වෙලා", "News Content": "මාතලේ දිස්ත්‍රික්කයට අයත් වැමැඩිල්ල ජලාශය හරහා වයඹ ප්‍රදේශයේ කුඹුරු ඉඩම් සඳහා දියවර රැගෙන යෑමට ඉදිකිරීමට යෝජිත වයඹ ඇළ සංවර්ධන ව්‍යාපෘතිය සඳහා ඉඩම් අහිමිවන්නන්ට රුපියල් පන්දහසක පමණ වන්දි මුදල් තක්සේරු කිරීම නිසා මෙම ජනතාව දැඩි අසීරුතාවයකට පත්ව සිටින බව අද දෙරණ වාර්තාකරු පැවසීය. මේ අතර අලුතින් නිවසක් ඉදිකර ගැනීමට හෝ නිවසක් අලුත්වැඩියා කර ගැනීමට නොහැකිව වසර ගණනාවක සිට දුක් විදින බව ඔවුන් සඳහන් ක‍ළේය. රුපියල් ලක්ෂ 99ක් වන්දි තක්සේරු කර ඇති පවුල් හතරකට රුපියල් ලක්ෂ 14 ක වන්දියක් ලබා දීමටත් රුපියල් ලක්ෂ 38 ක මුදලක් ඇස්තමේන්තු කොට ඇති වන්දිය සඳහා එම පවුලකට රුපියල් පන්දාහක දීමනාවක් ලබාදීමට වයඹ ඇළ සංවර්ධන ව්‍යාපෘතිය ලිපි එවා ඇතැයි මස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි ඊයේ (10) පස්වරුවේ එම ගම්මානයේ විශේෂ මාධ්‍ය හමුවක් කැඳවමින් ඒ මහතා මේ බව සඳහන් කළේය. වයඹ ඇළ ව්‍යාපෘතිය සඳහා ගලේවෙල ප්‍රාදේශීය ලේකම් කොට්ඨාශයේ පදිංචි බොහෝදෙනෙකුගේ ඉඩකඩම් වතුපිටි ගේ දොර ආදී රැසක් රජයට අත්පත් කර ගෙන තිබෙන බවත් එහෙත් මේ වනතුරුත් එම අයට සාධාරණ වන්දි මුදලක් ලබාදීමට හෝ ඔවුන්ගේ පදිංචියට සුදුසු ඉඩ කඩම් ලබාදීමත් මෙතෙක් සිදු නොකර සිටින බවත් එමෙන්ම වසර ගණනාවක සිට එම ප්‍රදේශයේ පදිංචි ජනතාවට නිවාස අලුත්වැඩියාවක් හෝ අලුතින් නිවාසයක් ඉදි කිරීමට වත් වයඹ ඇළ ව්‍යාපෘතිය මඟින් ඉඩ ලබා නොදීම නිසා වසර ගණනාවක සිට ජනතාව අපා දුකක් විඳින බව ඔවුහු පවසති. මේ පිළිබඳව ජනාධිපතිවරයාගේ සිට ප්‍රාදේශීය ලේකම්වරයා දක්වාම ජනතාව දැනුම් දුන්න ද කිසිදු බලධාරියකුගේ අවධානයක් යොමු නොවීම නිසා ඉඩම් අහිමි වන්නන්ගේ පිරිස් මේ පිළිබඳව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කළේය. ඒ අනුව ඊයේ පස්වරුවේ නාමල් කරුණාරත්න මහතා ප්‍රමුඛ පිරිසක් වයඹ ඇළ ව්‍යාපෘතිය සඳහා දේපල අහිමි වන්නන්ගේ ප්‍රදේශය නිරීක්ෂණයකට පැමිණියහ. එහිදී අසාධාරණයට පත් වූ බව කියන පදිංචිකරුවන් කුඩා දරු පැටව් වඩාගෙන හඬා වැටෙමින් කියන්නට වූයේ වසර ගණනාවක සිට නිවසක සිහිනය සැබෑ කරගැනීම සඳහා සියලු ඉදිකිරීම් උපකරණ රැස්කොට ඒවා දිරාපත් වෙමින් පැවතියද නිවාස ඉදිකිරීම සඳහා හෝ නිවාසයක් අලුත්වැඩියා කිරීමට හෝ වයඹ ඇළ ව්‍යාපෘතිය ඉඩ ලබා නොදෙන බවය. එමෙන්ම තමන්ට විකල්ප ඉඩමක් හෝ සාධාරණ වන්දි මුදලක් ලබාදීමට ද අකමැති බව ඔවුහු පෙන්වා දුන්හ. වයඹ ඇළ ඉදිකිරීම සඳහා අත්පත් කරගෙන ඇති ඉඩම් බොහොමයක් විහාර දේවාලගම් පනත යටතේ පවතින නිසාවෙන් එහි වන්දි තක්සේරු කොට ඒවා මහභාරකාර දෙපාර්තමේන්තුවට වන්දි ලෙස ගෙවන බවත් එයින් කුඩා මුදලක් පදිංචිකරුවන්ට ගෙවීමට තීරණය කොට ඇති බව ද ගම්වැසියන් විසින් නාමල් කරුණාරත්න මහතා වෙත දැනුම් දී තිබේ. මෙම නිවාස නිරීක්ෂණයෙන් පසු මාධ්‍ය හමුවක් කැඳවමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ වයඹ ඇළ ව්‍යාපෘතිය මගින් අහිංසක ජනතාවට විශාල අසාධාරණයක් සිදු කොට තිබෙන බවය. රුපියල් 5000 ක වන්දි තක්සේරුවක් ලබා දී මෙම ජනතාව පාරට ඇද දැමීමෙන් ඔවුන්ගේ ජීවිතවලට සිදුවන අනතුර පිළිබඳව හෙතෙම රජයේ අවධානය යොමු කළේය. පසුගියදා පාර්ලිමේන්තුවේ දෙවැනි සැසිවාරය ආරම්භ කිරීම සඳහා ජනතා මුදල් කොපමණ වියදම් කළේ ද යන්න ප්‍රශ්න කරමින් හෙතෙම කියා සිටියේ තමන්ගේ ඉඩකඩම් ගේ දොර වතුපිටි සියල්ල රටේ සංවර්ධනය සඳහා ලබාදෙන අහිංසක ජනතාවට රුපියල් පන්දහසක සොච්චම් වන්දි මුදලක් ලබාදී ඔවුන්ගේ ජීවිත විනාශ කිරීම විශාල අසාධාරණයක් බවය. මෙම අසාධාරනයට සාදාරණත්වය ඉටු නොකරන්නේ නම් සමස්ත ලංකා ගොවිජන සම්මේලනය මෙම ජනතාව සමඟ එක්ව කිසිදු සංවර්ධන ව්‍යාපෘතියක් වයඹ ඇල ප්‍රදේශයේ සිදු කරන්නට ඉඩ ලබා නොදෙන බවත් සංවර්ධන කටයුතු සඳහා යන්ත්‍ර සූත්‍ර රැගෙන එන පිරිස් වෙත පිළිතුරු ලබාදීමට ජනතාව දැනුවත් කරන බව සඳහන් කළේය.", "URL": "https://sinhala.adaderana.lk/news.php?nid=88831", "Category": null, "Parent URL": null}