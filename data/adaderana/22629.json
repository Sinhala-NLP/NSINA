{"Source": "Adaderana", "Timestamp": "March 6, 2012 05:01 pm", "Headline": "රටට හානිදායක ප්‍රකාශ එපා-වෛරය වපුරන්න එපා", "News Content": "රටට හානිවන ආකාරයේ ප්‍රකාශ සිදුනොකරන ලෙසත්, තවදුරටත් වෛරය අවුළුවමින් රටේ ජාතික සමගියට හානිවන ආකාරයෙන් කටයුතු නොකරන ලෙස දෙවියන් වහන්සේගේ නාමයෙන් තමා මන්නාරම බිෂොප් රායප්පු ජෝශප් පියතුමාගෙන් ඉල්ලීමක් කරන බවත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ශ්‍රී ලංකාවේ කතෝලික සභාව නියෝජනය කරමින් කොළඹ අගරදගුරු හිමිපාණන් නිකුත් කරන ලද නිවේදනයට පටහැනි වන සේ රායප්පු ජෝශප් පියතුමා ඇතුළු උතුරේ පියතුමන්ලා 31 දෙනෙකු ශ්‍රී ලංකාවේ යුධ අපරාධ සිදු වූ බවට සිදුකර තිබෙන ප්‍රකාශය ඉතා බරපතළ බව අමාත්‍යවරයා කියා සිටියි. මෙම ප්‍රකාශය ශ්‍රී ලංකාවට එරෙහිව ක්‍රියාත්මකවීමට මාන බලාගෙන සිටින ඇ‍මෙරිකාව ඇතුළු බටහිර රටවලට උල්පන්දම්දීමක් බවත් රටේ ජාතික සමගිය වෙනුවෙන් මීට වඩා වගකීමක් ඇතුව කටයුතු කළ යුතු බවත් වීරවංශ අමාත්‍යවරයා සඳහන් කරයි. හෙතෙම මේ බව කියා සිටියේ රුපියල් ලක්ෂ 75 ට අධික වියදමකින් ඉදිකෙරුණු පැපිලියාන සුනේත්‍රාදේවී පිරිවෙණ් විද්‍යායතනයෙහි නව තෙමහල් ගොඩනැගිල්ල අද(06)දින විවෘත කිරීමේ අවස්ථාවට ප්‍රධාන ආරාධිතයා වශයෙන් සහභාගී වෙමිනි. එහිදී ඔහු මෙසේද කියා සිටියේය. \" මේ තුවාල යළි යළි පෑරීමෙන් වාසි අත්වෙන්නේ ජාත්‍යන්තරයේ කොටි ජාලයටයි. බෙදුම්වාදී බලවේගවලට යළිත් කෙසේ හෝ අවශ්‍යව තිබෙන්නේ රට දෙකඩ කිරීමේ බීජ පැළ කිරීමටයි. නමුත් ඉතිහාසයේ සිට ගත් විට අපට එරෙහිව සටන් කරන සතුරු බලවේග සමගත් අප සටන් කර තිබෙන්නේ විනය හා දැඩි හික්මීමක් යටතේයි. යුරෝපයේ හා දකුණු ඉන්දියානු ආක්‍රමණ මෙරට සිදුවූ අවස්ථාවල සිට අප මේ ආකාරයෙන් ක්‍රියාකර තිබෙනවා. මේ විනය,හික්මීම එදා පටන් අද දක්වා අපට ලැබෙන්නේ මෙරට බෞද්ධ සංස්කෘතියෙනුයි.මොණරවිල වීර කැප්පෙට්ටිපොළ වීරයා සුද්දගේ පැත්තේ ඉඳලා ඌව වෙල්ලස්සට ගිහිල්ලා කැරැල්ලට සහාය ලබාදෙන්න තීරණය කරනවා. කැරැල්ල මර්දනය කිරීමට සුද්දාගේ අවි ආයුධ හා පිරිස රැගෙන ඔහු ගියත් ඔහු සුදු අධිරාජ්‍යවාදයට එරෙහිව ක්‍රියාත්මකවීමට තීරණය කරනවා.නමුත් කැප්පෙට්ටිපොළ වීරයා සුද්දන්ගේ කිසිම ආයුධයක්වත් පිරිසක්වත් ගන්නේ නැතුව තනිවම කැරැල්ලට සහයෝගය දැක්වීමට ඌව වෙල්ලස්සේ ජනතාව සමග එකතු වෙනවා. මේ හැදියාව සුදු අධිරාජ්‍යවාදීන්ට නැහැ. ඔවුන් ආක්‍රමණ සිදුකරන විට මුළු ගමම කොල්ල කනවා. කුඩා ළමුන් ඝාතනය කරනවා. තරුණ කාන්තාවන් දූෂණය කරනවා. අධිරාජ්‍යවාදීන් සිදුකරපු කිසිදු ආක්‍රමණයක කිසිම ආකාරයේ හික්මීමක්, විනයක්, සානුකම්පිත බවක් තිබුණේ නැහැ. දුටුගැමුණු රජතුමා හා එළාර රජතුමා අතර ගැටුම සිදුවුණේ දෙපැත්තෙන්ම සාමාන්‍ය පුරවැසියන්ට අවම හානි සිදුවන ආකාරයෙන්. මුහුණට මුහුණ ගැටුමට එනලෙස දුටුගැමුණු මහරජතුමා එළාර රජතුමාට ආරාධනා කළේ මිනිස් ජීවිතවලට සිදුවන හානි අවම කර ගැනීම සඳහායි. තමන්ගේ මාතෘ භූමිය බේරාගැනීම හැරෙන්න වෙන කිසිදු න්‍යාය පත්‍රයක් දුටුගැමුණු මහ රජතුමාට තිබුණේ නැහැ. එළාර රජතුමාගේ සොහොනට ගෞරව කිරීමටත් ගැමුණු රජතුමා නියෝග කළා. මේ හැදියාව අපට ලැබුණේ මහා සංඝරත්නයේ ආශීර්වාදයෙන් අපට ලැබුණු බෞද්ධ උරුමයෙන්. බෞද්ධ සංස්කෘතියෙන්, ඉතිහාසයේ අපට සතුරු වූ බලවේගවලටත් අප අමානුෂිකල කෲර ලෙස සලකලා නැහැ.මේක තේරුම්ගන්නට එදත් සුද්දට බැරිවුණා. අදත් බැරිවෙලා තියෙනවා. අපේ රටට එරෙහිව අපේම ඇතැම් පිරිස් ජාත්‍යන්තරයට ගොස් ගතු කියන විට ඒක සුද්දා ඔවුන්ට වාසියක් කරගන්නවා. කෙතරම් කෙණහිලිකම් ශ්‍රී ලංකාවට එරෙහිව සිදුවුවද අවසන් මොහොතේදී ශ්‍රී ලංකාව මේ උවදුරුවලින් බේරෙන්නේ අපේ මිනිසුන්ගේ මේ හැදියාව නිසයි. බෞද්ධ උරුමයෙන් ලැබුණු මෙම ගුණය නිසයි. කොටි ත්‍රස්තවාදීන් සමග තීරණාත්මක ගැටුම් පුදුමාතලන් ප්‍රදේශයේ සිදුවන විට කොටි ත්‍රස්තවාදීන් දෙමළ ජනතාව ලක්ෂ 3 ක් පමණ ප්‍රාණ ඇපයට තියාගත්තා. මෙම ලක්ෂ 3 කට අධික පිරිසක් කොටින්ගෙන් බේරාගත්තේ කිසිවෙකුටත් හානියක් සිදුනොවන ආකාරයෙන්. දෙමළ ජනතාව කොටි ත්‍රස්තවාදීන්ගෙන් මුදාගන්න ගිහිල්ලා රණවිරුවන් ජීවිතක්ෂයට පත්වුණා. පසුගියදා පොළොන්නරුවේදී අප විවෘත කළ ජනසෙවණ ගම්මානය නම් කළේ මාලකපුර වශයෙන්.දෙමළ ජනතාව කොටින්ගෙන් බේරාගැනීමට ගිය ගමනේදී ඒ ප්‍රදේශයේ මියගිය රණවිරුවෙකු නමින්\"මාලකපුර\" ජනසෙවණ නිවාස ගම්මානය නම් කළා. ජන හා සංඛ්‍යාලේඛන දෙපාර්තමේන්තුවේ නවතම වාර්තාවලට අනුව 2009 වසරේදී උතුරු පළාතේ තොරතුරක් නැති මුළු පිරිස 2635 යි. විදේශ රටවලට පලාගිය අයත්, වෙනත් ප්‍රදේශවලට ගොස් තොරතුරක් නොමැති අයත්, කොටි සංවිධාන‍යෙන් පැහැරගෙන ගිය කිහිපදෙනෙකුත් මෙයට අයත් වෙනවා. ඒක නිසා සාමාන්‍ය වැසියන්ට කිසිදුහානියක් නොවන සේ කොටි ත්‍රස්තවාදීන්ගේ ග්‍රහණයේ සිටි ලක්ෂ 3 කට අධික සිවිල් වැසියන් බේරාගැනීමට අපේ රණවිරුවන්ට හැකිවුණා.\" ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22629", "Category": null, "Parent URL": null}