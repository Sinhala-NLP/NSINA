{"Source": "Adaderana", "Timestamp": "March 15, 2019 03:32 pm", "Headline": "ත්‍රිපිටකාභිවන්දනා සතිය හෙට සිට", "News Content": "ත්‍රිපිටකය ලෝක උරුමයක් බවට පත් කිරීමේ යෝජනාව නිමිත්තෙන් “ත්‍රිපිටකාභිවන්දනා“ සතිය හෙට (15) දිනයෙන් ආරම්භ වීමට නියමිතය. ත්‍රිපිටකාභිවන්දනා සතියට සමගාමීව දීපව්‍යාපත්ව ආගමික වැඩසටහන් රැසක් ක්‍රියාත්මක අතර සර්වඥ ධාතු ප්‍රදර්ශනය ද දිවයිනේ ස්ථාන කිහිපයකදී පැවැත්වීමට කටයුතු සංවිධානය කර ඇති බව ජනාධිපති මාධ්‍ය අංශය ප්‍රකාශ කර සිටියි. මෙම සතිය තුළ රාජ්‍ය ආයතන, පෞද්ගලික ආයතන, සියළුම නිවාසවල, රථවාහන සහ මංමාවත්වල බෞද්ධ කොඩි ප්‍රදර්ශනය කරන ලෙස ද රජය මහජනතාවගෙන් ඉල්ලීමක් කර ඇත. ථේරවාද ත්‍රිපිටකය ලෝක උරුමයක් ලෙස ප්‍රකාශයට පත් කරන ලෙස යුනෙස්කෝ සංවිධානය වෙත ඉදිරිපත් කරන යෝජනාව ප්‍රකාශයට පත් කිරීමේ ජාතික මහෝත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ලබන 23 වනදා ශ්‍රී දළදා මාළිඟාවේ මහමළුවේදී සිදු කිරීමට නියමිතය.", "URL": "https://sinhala.adaderana.lk/news.php?nid=106120", "Category": null, "Parent URL": null}