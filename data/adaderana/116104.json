{"Source": "Adaderana", "Timestamp": "August 8, 2019 05:31 pm", "Headline": "වෙනස් වුණ කාලගුණයෙන් රට පුරා නිවාස 271කට හානි", "News Content": "නිරිතදිග මෝසම සක්‍රීය වීම හේතුවෙන් ඉදිරි දිනවලදීත් දිවයින පුරා වැසි සහ සුළං තත්ත්වයන් අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසයි. මේ අතර ඊයේ දිනයේදී වැසි සහ සුළං ප්‍රදේශ රැසක නිවාස ඇතුලු දේපල වලට හානි සිදුව තිබුණි. පැසිෆික් සාගරයේ පවතින අඩුපීඩන කලාප දෙසට නිරිත දිග සුළං ප්‍රවාහය ඇදීයාම හේතුවෙන් මේවන විට ශ්‍රී ලංකාවට වැසි සහ සුළං තත්ත්වයක් හටගෙන ඇත. කොළඹ, නුවරඑළිය, හම්බන්තොට, පුත්තලම, වවුනියාව, ගම්පහ, ත්‍රිකුණාමලය, මාතලේ කෑගල්ල, පොලොන්නරුව, මහනුවර යන දිස්ත්‍රික්ක වලට මෙලෙස බලපෑ සුළං සහ වැසි තත්ත්වය හමුවේ නිවාස සහ දේපල රැසකට හානි සිදුව තිබුණි. ආපදා කළමණාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පැවසුවේ නිවාස 271 කට හානි සිදුවී ඇති බවයි. මේ අතර ඊයේ රාත්‍රීයේ හමාගිය දැඩි සුළං හේතුවෙන් ප්‍රදේශ ගණනාවක නිවාස රැසක වහළ ගැලවී ගොස් තිබෙන අයුරු දැකගත හැකිවුණි. කැලණිවැලි දුම්රිය මාර්ගයේ ගොඩගම දුම්රිය ස්ථානයට ආසන්නයේ ගස් කඩාවැටීම නිසා අද පෙරවරුවේ දුම්රිය ගමන්වාර කිහිපයක් ද අඩාල වුණි. මෙලෙස ගස් කඩාවැටීමෙන් ඇතැම් විදුලි රැහැන් වලට හානි සිදුවීම නිසා ප්‍රෙද්ශ රැසකටම පැය කිහිපයක් විදුලිය විසන්ධි වී තිබු බව අපවාර්තාකරුවන් සඳහන් කළේය. මේ අතර හිගුරක්ගොඩ ප්‍රාදේශිය ලේකම් කොට්ඨාශයේ මින්නේරිය එකයි කාල කණුව ගම්මානයේ නිවස 7 ක බිත්ති ඉරි තැලී අයුරු දක්නට ලැබුණි. පොලොන්නරුව ආපදා කළමණාකරණ ඒකකයේ නිලධාරීන් පැමිණ පරීක්ෂා කර තිබුණි. කාලගුණ විද්‍යා දෙපාර්තමේන්තුව පවසන්නේ වැසි සහ සුළං තත්ත්වය ඉදිරි දින කිහිපයේදීත් අපේක්ෂා කරන බවයි.", "URL": "https://sinhala.adaderana.lk/news.php?nid=116104", "Category": null, "Parent URL": null}