{"Source": "Adaderana", "Timestamp": "January 26, 2012 09:07 am", "Headline": "දැයට කිරුළ - පාසල් 50 ක් වැසෙයි", "News Content": "දැයට කිරුළ ප්‍රදර්ශනය සහ නිදහස් උත්සවය නිමිත්තෙන් අනුරාධපුර දිස්ත්‍රික්කයේ පාසල් 50 ක් පමණ වසා දැමීමට තීරණය කර තිබේ. අද(26) දිනයේ සිට අදාළ පාසල් වසා තැබෙන බව උතුරු මැද පළාත් ප්‍රධාන අමාත්‍ය බර්ටි ප්‍රේමලාල් දිසානායක මහතා ප්‍රකාශ කළේය. අනුරාධපුර අධ්‍යාපන කලාපයට අයත් මෙම පාසල් 50 අතරින් පාසල් කිහිපයක් පමණක් අද දිනයේ වසා තැබෙන අතර අවශ්‍යතා අනුව අනෙක් පාසල් ඉදිරි දින කිහිපය තුළ වසාදැමීම සිදුවනු ඇත. අදාළ පාසල්වල අධ්‍යයන කටයුතුවලට මෙමගින් බාධාවක් සිදුනොවන බව උතුරු මැද පළාත් ප්‍රධාන අමාත්‍ය බර්ටි ප්‍රේමලාල් දිසානායක මහතා ප්‍රකාශ කළේය. පාසල් වසා තැබෙන කාල සීමාව වෙනුවෙන් පසුගිය පාසල් නිවාඩු කාලයෙන් පසු පාසල් කලින් ආරම්භ කළ බව ඒ මහතා පෙන්වා දුන්නේය. තවදුරටත් අඩුපාඩුවක් සිදුවුවහොත් සති අන්ත දිනවල පාසල් පවත්වන බව ද ප්‍රධාන අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=21651", "Category": null, "Parent URL": null}