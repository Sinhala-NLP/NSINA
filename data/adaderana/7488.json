{"Source": "Adaderana", "Timestamp": "March 25, 2010 07:49 am", "Headline": "තැපැල් ඡන්දය ඇරඹේ", "News Content": "එළඹෙන මහ මැතිවරණය වෙනුවෙන් තැපැල් ඡන්ද සලකුණු කිරීම අද ඇරඹේ. හෙට දිනයේ ද තැපැල් ඡන්ද සලකුණු කිරීමට හැකියාව ඇති බව මැතිවරණ මහලේකම් කාර්යාලය සඳහන් කළේය. ඒ අනුව අද පෙරවරු 9 සිට පස්වරු 4.30 දක්වා කාලය තුළ තැපැල් ඡන්දය සඳහා අයදුම්කළ රාජ්‍ය සේවකයින්ට සිය ඡන්දය ප්‍රකාශ කිරීමේ හැකියාව තිබේ. මෙවර තැපැල් ඡන්ද ප්‍රකාශ කිරීම සඳහා සුදුසුකම් ලබා ඇති ඡන්ද දායකයින්ගේ සංඛ්‍යාව හාරලක්ෂ 15,432 කි. රජයේ අමාත්‍යාංශ දෙපාර්තමේන්තු ඇතුළු රාජ්‍ය ආයතන රැසක සහ පොලිස් සහ හමුදා කඳවුරු වලදී ඡන්දය ප්‍රකාශ කිරීමට අවස්ථාව සලසා ඇත. තැපැල් ඡන්ද සලකුණු කිරීමේ ස්ථාන ඡන්ද මධ්‍යස්ථානයක් අයුරින් පවත්වාගෙන යායුතු බවට මැතිවරණ කොමසාරිස්වරයා පසුගිය දා නිවේදනය කළේය. ඒ අනුව ඡන්දය ප්‍රකාශ කරන ස්ථානවල කිසිදු අපේක්ෂකයෙකුගේ ඡායාරූපයක් තිබිය නොහැකි බව මැතිවරණ කොමසාරිස්වරයා පවසයි.", "URL": "https://sinhala.adaderana.lk/news.php?nid=7488", "Category": null, "Parent URL": null}