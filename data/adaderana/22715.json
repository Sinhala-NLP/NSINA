{"Source": "Adaderana", "Timestamp": "March 10, 2012 08:23 pm", "Headline": "ත්‍රිරෝද රිය බසයක ගැටෙයි - මවක හා පියෙකු මියයයි", "News Content": "කොළඹ - නුවර ප්‍රධාන පාරේ රංවල ප්‍රදේශයේ දී ත්‍රිරෝද රථයක් හා බස් රථයක් ගැටී සිදුවූ රිය අනතුරකින් දෙදෙනෙකු මරණයට පත්ව තිබේ. ‍ අනතුරින් ත්‍රිරෝද රථයේ ගමන් කළ එකම පවුලක සිව්දෙනෙකු අතරින් මව හා පියා මරණයට පත්ව ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. ‍ අද(10) පස්වරුවේ සිදුවූ මෙම අනතුරින් බරපතල තුවාල ලැබූ දියණියන් දෙදෙනා රෝහල්ගත කර ඇති බව ද පොලිස් මාධ්‍ය ප්‍රකාශකවරයා සඳහන් කළේය. ‍ 13 හැවිරිදි එක් දියණියක කෑගල්ල මහ රෝහලට ඇතුළු කර ඇති අතර 08 හැවිරිදි අනෙක් දියණිය මහනුවර රෝහලට ඇතුළු කර ඇත. ‍ කෑගල්ල සිට කොළඹ දෙසට ධාවනය වෙමින් තිබූ ත්‍රිරෝද රථයක් හා වරකාපොළ සිට කෑගල්ල දෙසට ධාවනය වෙමින් තිබූ බස් රථයක් මෙසේ එකිනෙක ගැටීමෙන් අනතුරට ලක්ව ඇති බව අජිත් රෝහණ මහතා ප්‍රකාශ කළේය. ‍ බස් රථයේ රියදුරුගේ වරදින් මෙම රිය අනතුර සිදුව ඇති බව ද පොලිස් මාධ්‍ය ප්‍රකාශකවරයා පෙන්වාදුන්නේය.", "URL": "https://sinhala.adaderana.lk/news.php?nid=22715", "Category": null, "Parent URL": null}