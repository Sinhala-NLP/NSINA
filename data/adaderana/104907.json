{"Source": "Adaderana", "Timestamp": "February 23, 2019 07:11 pm", "Headline": "පුලුල් සන්ධානය ගැන තවමත් අවසන් තීරණයක් නෑ", "News Content": "විපක්ෂයේ පුලුල් සන්ධානය නිර්මාණය කිරීම සදහා ශ්‍රී ලංකා නිදහස් පක්ෂයත්, ශ්‍රී ලංකා පොදුජන පෙරමුණ නියෝජනය කරමින් කමිටුවක් පත් කෙරුණු අතර එම කමිටුවට අවසන් තීරණ ගැනීමේ බලය ද පැවරීමට ජනපතිවරයාත් විපක්ෂ නායකවරයාත් තීරණය කළේය. කෙසේ වෙතත් මෙම සාකච්ඡාවට විපක්ෂයේ පක්ෂ නායකයින් රැසක් සහභාගී වුවද ශ්‍රී ලංකා පොදුජන පෙරමුණේ සභාපති මහචාර්ය ජී.ඇල්.පීරිස් මහතා හා එහි ජාතික සංවිධායක බැසිල් රාජපක්ෂ මහතා සහභාගී වුයේ නැත. විපක්ෂය විසින් නිර්මාණය කිරීමට සූදානම්වන නව සන්ධානය සම්බන්ධයෙන් සාකච්ඡා කිරිම සඳහා ජනාධිපති මෛත්‍රිපාල සිරිසේන මහතාගේ සහ විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් ඊයේ (22) රාත්‍රීයේ ජනාධිපති නිල නිවසේදී සාකච්ඡාවක් පැවැත් විය. මේ අතර විපක්ෂ නායක මහින්ද රාජපක්ෂ මහතාද ඊයේ පැවති විපක්ෂයේ පුළුල් සන්ධානය ගොඩනැගීමේ සාකච්ඡාව පිළිබදව මාධ්‍යයට අදහස් පල කළේය. ඒ පන්නෙගමුව ප්‍රදේශයේදී මාධ්‍ය වෙත අදහස් දක්වමින්. අපවත් වී වදාළ තිස්සමහාරාම, පන්නගමුව මහවාපී රජමහා විහාරය, බෙලිඅත්ත කොටිගොඩැල්ල ශ්‍රී සුමනානන්ද චෛත්‍යාරාම පුරාණ විහාරස්ථානය යන උභය විහාරාධිපති පූජ්‍ය මිද්දෙනියේ නන්ද නායක ස්වාමීන් වහන්සේගේ ශ්‍රී දේහයට අවසන් ගෞරව දැක්වීම සඳහා අද පෙරවරුවේ විපක්‍ෂ නායක මහින්ද රාජපක්ෂ මහතා පන්නෙගමුව මහවාපී රජමහා විහාරයට පැමිණියේය. අනතුරුව මාධ්‍යවේදීන් නැගූ ප්‍රශ්න සඳහා විපක්ෂනායකවරයා පිළිතුරු ලබා දෙමින් පැවසුවේ නව පක්ෂය ගොඩ නෑගීම සම්බන්ධයෙන් තවම නිෂ්චිත තීරණයකට එලඹි නොමැති අතර ශ්‍රී ලංකා නිදහස් පක්ෂය සහ පොදුජන පෙරමුණ එකතුව වෙනමම සාකච්ඡා කිරිමට තීරණය කළ බවයි. තවත එම සාකච්ඡාවේදි උද්ඝෝෂණ ව්‍යාපාරය ගෙන යාමටද සාකච්ඡා කළ බවද විපක්ෂ නායකවරයා එහිදි පැවසීය.", "URL": "https://sinhala.adaderana.lk/news.php?nid=104907", "Category": null, "Parent URL": null}