{"Source": "Adaderana", "Timestamp": "December 30, 2015 04:03 pm", "Headline": "හිරුණිකාගේ සිද්ධියට ජනපති අගමැති බලපෑම් කර නෑ", "News Content": "පුද්ගලයෙකු පැහැර ගැනීමේ සිද්ධියට අදාළව මන්ත්‍රී හිරුණිකා ප්‍රේමචන්ද්‍ර මහත්මිය සම්බන්ධයෙන් ජනාධිපතිවරයා හෝ අගමැතිවරයා පොලීසියට කිසිදු බලපෑමක් කර නැති බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි.මන්ත්‍රී වුවද ඇමති වුවද නීතිය සැමටම පොදු බවත්, මෙම සිද්ධියේදී ඇය අත්අඩංගුවට ගැනීමට පොලිසියට සාක්ෂි ඇති නම් එසේ කළ හැකි බවත්, එම කටයුතුවලට එරෙහිව ජනපති හෝ අගමැති අතගසා නැතැයිද අද පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු ලෙස හෙතෙම මේ බව පැවසීය.හිරුණිකා ප්‍රේමචන්ද්‍ර එක්සත් ජාතික පෙරමුණේ මන්ත්‍රීවරයක ලෙසත්, ආණ්ඩු පක්ෂය නියෝජනය කරන මන්ත්‍රීවරියක ලෙසත්, ඇය සම්බන්ධ වගකීම අපට ඇතැයිද අමාත්‍යවරයා පැවසුවේය.අද රටේ නීතිය ක්‍රියාත්මක කරන ආයතනවලට නීතිය ක්‍රියාත්මක කිරීමට අවශ්‍ය පරිසරය සකසා ඇති බව පෙන්වාදුන් අමාත්‍යවරයා පසුගිය රජය සමයේ මෙන් “හෙලිකොප්ටරයට දාලා සිංගප්පූරුවට” යවන්න අපටත් හැකියාව තිබූ නමුත් එසේ නොකළ බවද පෙන්වාදුන්නේය. මේ අතර රටේ ශක්තිමත් ආණ්ඩුවක් ඇති හෙයින් කිසිවකුට ආණ්ඩුවේ වැඩ කටයුතු කඩාකප්පල් කිරිම සඳහා කුමන්ත්‍රණ කළ නොහැකි බවද ඒ මහතා පැවසීය.මෛත්‍රිපාල සිරිසේන මහතා සියලු අභියෝගවලට මුහුණ දී ජනපති වී ජනවාරී 8 වැනිදාට වසරක් පිරීම නිමිත්තෙන් ලද ජය සැමරීමට ජනවාරී පළමු දින සිට ජාතික කොඩිය ඔසවා තබන්නැයි සියලුදෙනාගෙන් ඉල්ලා සිටින බවද අමාත්‍යවරයා එහිදී කියා සිටියේය.මාධ්‍ය හමුවට එක්ව සිටි පාර්ලිමේන්තු මන්ත්‍රී ජනාධිපති නීතිඥ ජයම්පති වික්‍රමරත්න මහතා පැවසුවේ මෙරට ව්‍යවස්ථාව ශක්තිමත් කිරීම සඳහා නව යෝජනාවක් ලබන 9 වැනිදා පාර්ලිමේන්තුවට ගෙනෙන බවයි.නව ආණ්ඩුක්‍රම ව්‍යවස්ථා සංශෝධන පනත් කෙටුම්පතක් සකස් කර එය කැබිනට් අනුමැතිය ලබා ගැනීමෙන් පසු පාර්ලිමේන්තුවේ විවාද කර නැවත තුනෙන් දෙකේ ඡන්දයෙන් සම්මත කර යළි ජනමත විචාරණයකින් ද එය සම්මත කර ගැනීමට බලාපොරොත්තු වන බවද ඒ මහතා පැවසීය.", "URL": "https://sinhala.adaderana.lk/news.php?nid=56039", "Category": null, "Parent URL": null}