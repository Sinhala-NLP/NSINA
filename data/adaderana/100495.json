{"Source": "Adaderana", "Timestamp": "December 9, 2018 03:46 pm", "Headline": "උද්ඝෝෂණ අතරතුර 1724ක් අත්අඩංගුවට", "News Content": "ඉන්ධන සඳහා වන බදු ඉහළ නැංවීමට රජය ගත් තීරණයට විරෝධය පල කරමින් ප්‍රංශයේ ක්‍රියාත්මක උද්ඝෝෂණ අතරතුර පුද්ගලයින් 1700කට අධික පිරිසක් අත්අඩංගුවට ගෙන තිබේ. එරට අභ්‍යන්තර කටයුතු අමාත්‍යංශය පවසන්නේ කහ කමිසකරුවන් විසින් සිදුකරන මෙම උද්ඝෝෂණවලදී පුද්ගලයින් 1724ක පිරිසක් අත්අඩංගුවට ගෙන ඇති බවයි. ඊයේ දිනයේ පැවති උද්ඝෝෂණ සඳහා පමණක් පුද්ගලයින් එක් ලක්ෂ 36,000ක පමණ පිරිසක් සහභාගී වී ඇති අතර කලහකාරී ලෙස හැසිරුණු පුද්ගලයින් එක් දහස් අසූ දෙදෙනෙකු එහිදි අත්අඩංගුවට ගෙන තිබේ. විදෙස් මාධ්‍ය වාර්තා කළේ උද්ඝෝෂණ අතරතුර උද්ඝෝෂකයින් විසින් දේපල වලට සහ රථ වාහනවලට ගිනි තබා අලාභ හානී සිදුකර ඇති බවයි. පසුගිය මස 17 වැනිදා සිට ආරම්භ වූ මෙම උද්ඝෝෂණ මාලාව හේතුවෙන් පුද්ගලයින් දහසකට ආසන්න පිරිසක් තුවාල ලබා ඇති අතර පොලිස් නිලධාරීන් 17 දෙනෙකු ද ඒ අතර වන බව සඳහන්ය.", "URL": "https://sinhala.adaderana.lk/news.php?nid=100495", "Category": null, "Parent URL": null}