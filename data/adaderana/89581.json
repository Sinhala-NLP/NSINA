{"Source": "Adaderana", "Timestamp": "May 22, 2018 10:46 am", "Headline": " ධීවර ජනතාවට සහන සැලසීමේදී කිසිඳු පක්‍ෂ පාටක් බලන්නේ නෑ", "News Content": "කිසිඳු පක්‍ෂ පාට බේදයකින් තොරව සමස්ත ධීවර ජනතාවගේ ආර්ථිකය සවිබල ගැන්වීමට නොපිරිහෙලා කටයුතු කරන බව ධීවර හා ජලජ සම්පත් සංවර්ධන සහ ග්‍රාමීය ආර්ථිකය පිළිබඳ රාජ්‍ය අමාත්‍ය දිලිප් වෙදආරච්චි මහතා පැවසීය. ග්‍රාමීය ජනතාවගේ ආර්ථික සමෘද්ධිය ළඟා කරගැනීමට අවශ්‍ය කටයුතු නිසිලෙස ඉටුකිරීමටත් දකුණු පළාතේ ධීවර ජනතාව වෙනුවෙන් කටයුතු කිරීමේ බලය නව ධීවර අමාත්‍යතුමා විසින් තමන්ට ලබාදී ඇති බවත් රාජ්‍ය අමාත්‍ය දිලිප් වෙදආරච්චි මහතා සඳහන් කළේ ය. හම්බන්තොට දිස්ත්‍රික්කයේ ධීවර ජනතාවගේ නිවාස ගැටළුවට සහ සනීපාරක්ෂක පහසුකම් වැඩි දියුණු කිරීමේ වැඩපිළිවෙළ යටතේ පවුල් 100 වෙනුවෙන් නිවාස සහ වැසිකිලි ආධාර බෙදාදීමේ උත්සවයට එක්වෙමින් දිලිප් වෙදආරච්චි මහතා මේ බව පැවසීය. හම්බන්තොට ප්‍රාදේශීය ලේකම් කාර්යාලයේදී ඉකුත් 18 දින මෙම උත්සවය පැවැත්විණ. එහිදී අදාළ නිවාස හා වැසිකිලි ආධාර හිමි ජනතාව රාජ්‍ය අමාත්‍ය දිලිප් වෙදආරච්චි මහතාගේ අතින් ඔවුන්ට හිමි චෙක්පත් ලබාගත්හ.", "URL": "https://sinhala.adaderana.lk/news.php?nid=89581", "Category": null, "Parent URL": null}