{"Source": "Adaderana", "Timestamp": "July 29, 2018 10:56 pm", "Headline": "අනවසරයෙන් ට්‍රැක්ටරයක් පැදවු අයෙක් එම රථයටම යට වී මිය යයි", "News Content": "බුත්තල ඔක්කම්පිටිය පොලිස් බල ප්‍රදේශයේ මාලිගාවිල සද්ධාතිස්ස වැව ආසන්නයේ දී අද(29)දහවල් සිදු වූ අනතුරකින් පුද්ගලයකු මිය ගොස් ඇත. මේ දිනවල සද්ධාතිස්ස වැවේ ප්‍රතිසංස්කරණ කටයුතු සිදු වන අතර ඒ සඳහා ගල් රැගෙන පැමිණි ට්‍රැක්ටර් රථයක රියදුරු නොමැති අවස්ථාවෙදී මෙම පුද්ගලයා විසින් අනවසරයෙන් එම රථය පණ ගන්වා පැදවීමට උත්සාහ කර ඇත. එම අවස්ථාවෙදී ට්‍රැක්ටර් රථය ඔහුට පාලනය කරගත නොහැකි ඇති අතර ඔහු රථයෙන් ඇද වැටී එම ට්‍රැක්ටර් රථයටම යට වී ඇති බව වාර්තා වේ මෙලෙස මියගොස් ඇත්තේ දඹේගොඩ මාලිගාවිල ලිපනයේ පදිංචි වයස අවුරුදු හතලිහක් වන විවාහක පුද්ගලයෙකු බව පොලීසිය පවසයි. පශ්චාත් මරණ පරීක්ෂණය සිදු කිරීමට නියමිත අතර ඔක්කම්පිටිය පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=93426", "Category": null, "Parent URL": null}