{"Source": "Adaderana", "Timestamp": "January 7, 2019 08:56 am", "Headline": "මහමැතිවරණය කල් ගියාට තායි ක්‍රියාකාරීන් මහ මඟ විරෝධයක", "News Content": "තායි ක්‍රියාකාරීන් පිරිසක් බැංකොක් අගනුවරදී විරෝධතාවක් පවත්වා තිබේ. ඒ එරට මහමැතිවරණය කල්දැමීමට විරෝධය පල කරමින්. ලබන පෙබරවාරි මස පැවැත්වීමට නියමිතව ඇති තායිලන්ත මහමැතිවරණය කල්දැමීමේ අවදානමක් මේ වන විට මතුව තිබේ. එරට පාලකයින් අවස්ථා කිහිපයකදීම මහමැතිවරණය කල්දමන බවට ප්‍රකාශ සිදුකර ඇති අතර ලබන මැයි මස පැවැත්වීමට නියමිත මහාවජිරලොන්කොන් රජුගේ අභිෂේක උත්සවයත් ඊට හේතුවී ඇතැයිද සඳහන් වෙයි. කෙසේ නමුත් ඊට විරෝධය පල කරන පාර්ශවයන් සඳහන් කරන්නේ ප්‍රමාද කිරීමකින් තොරව ලබන පෙබරවාරි මාසයේදී මහමැතිවරණය පැවැත්විය යුතු බවයි. මහමැතිවරණය පැවැත්විය යුතු බවට අවධාරණය කෙරෙන රැළියක් පසුගියදා බැංකොක් අගනුවරදී පවත්වා තිබුණි. ඊට බොහෝ පිරිසක් සහභාගි වූ බවත් විදෙස් වාර්තා සඳහන් කළේය. කෙසේ නමුත් මහමැතිවරණය ප්‍රමාද කරන බව එරට මැතිවරණ කොමිසම මෙතෙක් නිල වශයෙන් ප්‍රකාශ කර නැහැ.", "URL": "https://sinhala.adaderana.lk/news.php?nid=101917", "Category": null, "Parent URL": null}