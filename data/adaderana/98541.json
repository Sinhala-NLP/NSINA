{"Source": "Adaderana", "Timestamp": "November 1, 2018 11:52 am", "Headline": "කාසල්රියට ගිය පාර වෙනුවට අලුත් පාරක් විවෘත වෙයි", "News Content": "නායයෑමෙන් ඇණහිට තිබූ හැටන් බගවන්තලාව ප්‍රධාන මාර්ගයේ ගමනාගමන කටයුතු කොන්දේසි සහිතව යළි යථා තත්ත්වයට පත් කොට ඇත. හැටන් බගවන්තලාව ප්‍රධාන මාර්ගයේ නොර්වුඩ් නිව්වැලිගම ප්‍රදේශයෙන්, ප්‍රධාන මාර්ගයේ කොටසක් කාසල්රි ජලාශයට නායයමෙන් ඇණ හිට තිබු එම මාර්ගයේ රථ වාහන ගමනාගමන කටයුතු කොන්දේසි සහිතව ඊයේ (31) රාත්‍රියේ විවෘත කළ බව නෝර්වුඩ් මහා මාර්ග කාර්යාලයේ විධායක ඉංජිනේරු කේ.ඩි.ආර් දේවප්‍රිය මහතා පැවසීය. ඉකුත් මස 13 වෙනිදා මාර්ගයේ මීටර් 45 ක කොටසක් මාර්ගය අසළ පිහිටි නිවාස 5 ක් සමඟ කාසල්රි ජලාශයට නායයාම හේතුවෙන් එම මාර්ගයේ ගමන් ගන්නා වාහන විකල්ප මාර්ග ඔස්සේ ධාවනය කරනු ලැබුවේය. ජාතික ගොඩනැගිලි පර්යේෂණ ආයතනයේ නිර්දේශයක් මත මාර්ගය නායගිය ස්ථානයේම අලුතින් මාර්ගයක් කපා, එක් මංතීරුවක් ඔස්සේ රථ වාහන ධාවනයට, කොන්දේසි සහිතව අවසර ලබා දි ඇත. බස් රථ වල ගමන් ගන්නා මගීන්ව නායගිය ස්ථානයෙන් බස්සවා බස් රථය ධාවනය කිරීමටත්, ටොන් 8 ට වැඩි බර වාහන එම මාර්ගයේ ධාවනය තහනම් කර ඇති බවත්, සැහැල්ලු වාහනවලට එම තහනම බල නොපැවැත්වෙන් බවත් විධායක ඉංජිනේරුවරයා කියා සිටියේ ය. මාර්ගය නාය ගිය ස්ථානයට පහළින් තාවකාලික ආරක්ෂිත පැති බැම්මක් ඉදිකර පස් පුරවා මෙම මාර්ග ප්‍රතිසංස්කරණය කර ඇති අතර, එම පිරවූ පස් ස්ථාවර වන තෙක් එම මාර්ගයේ ගමන් ගන්නා බර වාහන වලට කොන්දෙසි පැනවූ බව විධායක ඉංජිනේරුවරයා වැඩි දුරටත් කියා සිටියේ ය. බර වාහන විකල්ප මාර්ග ඔස්සේ තවදුරටත් ධානය කරවන ලෙස නොර්වුඩ් පොලීසීය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=98541", "Category": null, "Parent URL": null}