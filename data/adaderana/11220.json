{"Source": "Adaderana", "Timestamp": "October 1, 2010 11:43 am", "Headline": "සම්මත වේලාව ගැසට් කිරීමට තීරණයක්", "News Content": "ශ්‍රී ලංකාවේ පවතින වේලාව, සම්මත වේලාවක් ලෙස නිල වශයෙන් ගැසට් මඟින් ප්‍රකාශයට පත්කිරීමට රජය තීරණය කර ඇත. විවිධ තැන්වල ඇති වේලාව දක්වන ඔරලෝසුවල මිනිත්තු ගණන වෙනස් ව දැක්වීම නිසා රජය මේ පියවර ගන්නා බව පැවසේ. විශේෂයෙන් මාධ්‍ය ආයතන රැසක් ම මහජනතාවට දැනුම්දෙන වේලාවන්හි අසමානතාවන් දක්නට ලැබීම ද කැපී පෙනෙන කරුණකි. මිනුම් ඒකක, ප්‍රමිති සහ සේවා දෙපාර්තමේන්තුවට මේ කාර්යය භාර දී ඇති අතර නව සම්මත වේලාව ලබන දෙසැම්බර් මස 31 වැනිදා මධ්‍යම රාත්‍රීයේ සිට ප්‍රකාශයට පත්කොට 2011 නව වසරාරම්භයේ සිට ක්‍රියාවට නැංවෙනු ඇත. ග්‍රිනිච් මධ්‍යනය වේලාව (GMT-Greenwich Mean Time) ශ්‍රී ලංකාවේ වේලාවට වඩා පැය 5.30ක් ඉදිරියෙන් තිබෙන අතර 2006 අප්‍රේල් 15 දින එයට අනුකූල ව අවසාන ගැළපීම සිදු කර ඇත. (රජයේ ප්‍රවෘත්ති දෙපාර්තුමේන්තුව)", "URL": "https://sinhala.adaderana.lk/news.php?nid=11220", "Category": null, "Parent URL": null}