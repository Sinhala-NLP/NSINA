{"Source": "Adaderana", "Timestamp": "August 10, 2014 03:56 pm", "Headline": "නකල්ස් ගින්න නිවන්න ගුවන් හමුදාවේ සහය ", "News Content": "නකල්ස් රක්ෂිතයේ පැතිර යන ගින්න මැඩපැවැත්වීම සඳහා ගුවන් හමුදාවේ ද සහය ලබාදී තිබේ. ඊයේ(09) රාත්‍රීයේ සිට නකල්ස් රක්ෂිතයේ මෙම ගින්න පැතිර යමින් පවතින බව ආපදා කළමනාකරණ මධ්‍යස්ථානය සඳහන් කළේය. ගින්න මැඩපැවැත්වීම සඳහා අද(10 ) පස්වරුවේ ගුවන් හමුදාවට අයත් එම්.අයි.17 වර්ගයේ හෙලිකොප්ටර් යානයක් රත්මලාන ගුවන් තොටුපළෙන් හුන්නස්ගිරිය ප්‍රදේශයට පිටත් කර හැරි බව ගුවන් හමුදාව පවසයි. ගින්නෙන් අක්කර සියයකට ආසන්න භූමි ප්‍රදේශයක් හානියට පත්වී ඇති බව ආපදා කළමනාකරණ මධ්‍යස්ථානය සඳහන් කළේය. පවතින වියළි කාලගුණ තත්ත්වය හේතුවෙන් ගින්න මැඩපැවැත්වීම අසීරු වී තිබේ.", "URL": "https://sinhala.adaderana.lk/news.php?nid=45255", "Category": null, "Parent URL": null}