{"Source": "Adaderana", "Timestamp": "February 4, 2014 08:04 pm", "Headline": " දකුණේ නාම යෝජනා ගැන අලි උණුසුමක්?", "News Content": "දකුණු පළාත් සභාවට නාම යෝජනා අත්සන් කිරීමේදී එ.ජා.ප ගාල්ල දිස්ත්‍රීක් සභාපති,හිටපු පාර්ලිමේන්තු මන්ත්‍රී වජිර අබේගුණවර්ධන මහතා සහ එ.ජා.ප පාර්ලිමේන්තු මන්ත්‍රී ගයන්ත කරුණාතිලක යන මහත්වරුන් අතර දැඩි මත ගැටුමක් හටගෙන ඇති බව දේශපාලන ආරංචි මාර්ග සඳහන් කරයි. මෙවර දකුණු පළාත් සභාවට ව්‍යාපාරිකයෙකු නාම යෝජනා ඉල්ලා ඇති අතර ඔහුට නාම යෝජනා ලබාදෙන්නට එ.ජා.ප නායකත්ව මණ්ඩලය හා නාම යෝජනා කමිටුවද එකඟත්වය පළ කර ඇත. එහෙත් වජිර අබේගුණවර්ධන මහතා අදාළ පුද්ගලයාට නාම යෝජනා ලබාදීමට එරෙහිව පක්ෂ නායකත්වයට හා නාම යෝජනා කමිටුවට බලපෑම් කර තිබේ. මෙහිදී අදාළ අපේක්ෂකයා ගයන්ත කරුණාතිලක මන්ත්‍රීවරයාගේද මිත්‍රයෙකු බැවින් ගයන්ත මන්ත්‍රීවරයාද අපේක්ෂකයා වෙනුවෙන් දිගින් දිගටම පෙනී සිටින බව ආරංචි මාර්ග පෙන්වා දෙයි. නායකත්ව මණ්ඩලය හා නාම යෝජනා කමිටුව පවා පිළිගෙන තිබියදී එකී ආයතනවල බලයට හා තීන්දුවට පිටින් වජිර අබේගුණවර්ධන මහතා කටයුතු කිරීම පිළිබඳ පක්ෂයේ ජ්‍යෙෂ්ඨයින් නොසතුට පළ කරයි. සජිත් ප්‍රේමදාස මන්ත්‍රීවරයාද පසු ගිය කාලයේ දිගින් දිගටම කියා සිටියේ නායකත්ව මණ්ඩලය,‘බලයක් රහිත‘හුදු නාමික ආයතනයක් පමණක් බවයි. මෙවැනි සිදුවීම් තුළින් නායකත්ව මණ්ඩලයට පවත්නා බලය හා හැකියාව පිළිබඳ ගැටළුවක් පැන නඟින අතරම අදාළ ව්‍යාපාරිකයාට නාම යෝජනා ලබාදීමෙන් වජිර අබේගුණවර්ධන මහතා අමනාප වන අතර නාම යෝජනා ලබා නොදීමෙන් ගයන්ත කරුණාතිලක මන්ත්‍රීවරයා අමනාප වන තත්ත්වයක් උද්ගත වී තිබේ. මේ හේතුවෙන් මේවන විටද අදාළ ගැටළුව පිළිබඳ පක්ෂයේ ජ්‍යෙෂ්ඨයින් විපක්ෂ නායකවරයාගේ ප්‍රධානත්වයෙන් සාකච්ඡා පවත්වමින් සිටින බව දේශපාලන ආරංචි මාර්ග වැඩිදුරටත් කියා සිටියි.", "URL": "https://sinhala.adaderana.lk/news.php?nid=40885", "Category": null, "Parent URL": null}