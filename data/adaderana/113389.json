{"Source": "Adaderana", "Timestamp": "July 4, 2019 08:01 pm", "Headline": "අසූ ලක්ෂයක රන් බිස්කට් එකක් එක්ක ප්‍රංශ ජාතිකයෙක් අත්අඩංගුවට", "News Content": "රුපියල් අසූ ලක්ෂයක් වටිනා රත්තරන් බිස්කට්ටුවක්, බිස්කට් පැකැට්ටුවක සගවා ගෙන නීතිවිරෝධී ලෙස ශ්‍රී ලංකාවට පැමිණීමට තැත් කළ ප්‍රංශ ජාතික ගුවන් මගියෙකු ගුවන් තොටුපළේ දී රේගු නිලධාරීන් පිරිසක් විසින් අත්අඩංගුවට ගෙන තිබේ. අදාළ සැකකරු අද(04) සවස කටුනායක ගුවන් තොටුපළේ දී අත්අඩංගුවට ගත් බව වැඩබලන රේගු මාධ්‍ය ප්‍රකාශක , රේගු අධිකාරී ලාල් වීරකෝන් මහතා සඳහන් කළේය. ඔහු 48 හැවිරිදි ප්‍රංශ ජාතිකයෙකි. ඔහු ප්‍රංශයේ සිට ඕමානය වෙත ගොස් , එතැන් සිට ඕමාන් ගුවන් සේවයේ ඩබ්ලිව්.වයි.- 373 දරන ගුවන් යානයෙන් 7/04 දින සවස 3.20 ට කටුනායක ගුවන් තොටුපළ වෙත පැමිණ තිබුණි. පසුව ඔහු කිසිවක් ප්‍රකාශ කිරීමට නොමැති හරිත මාවත ඔස්සේ ගුවන් තොටුපළෙන් පිටතට යමින් සිටියදී , ඔහුගේ ගමන් මල්ලේ වූ බිස්කට් පැකැට්ටුවක් තුළ සගවා ගෙන තිබූ මෙම කිලෝ ග්‍රෑම් 01 ක් බර රත්තරන් බිස්කට්ටුව රේගු නිලධාරීන් විසින් සොයාගෙන අත්අඩංගුවට ගෙන තිබේ . මෙම අත් අඩංගුවට ගැනීම සහකාර රේගු අධිකාරීවරුන් වන අසේල මධුසංඛ , උවිදු පෙරේරා , සජිත් සිරිවර්ධන සහ සදුන් බටගොඩ යන මහත්වරුන් විසින් සිදු කර තිබුණි . සිද්ධිය පිළිබඳව වැඩිදුර විමර්ශන කටයුතු කටුනායක ගුවන් තොටුපළ රේගු විසින් සිදු කරයි.", "URL": "https://sinhala.adaderana.lk/news.php?nid=113389", "Category": null, "Parent URL": null}