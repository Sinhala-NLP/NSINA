{"Source": "Adaderana", "Timestamp": "May 27, 2011 09:23 am", "Headline": "ව්‍යවස්ථාවට ඇතුළු කිරීමෙන් පමණක් මානව හිමිකම් රකින්න බෑ", "News Content": "මානව හිමිකම් යන්න ව්‍යවස්ථාවට ඇතුළු කර ලෝකය වෙත ප්‍රදර්ශනය කිරීමෙන් මෙරට ජනතාවට මානව හිමිකම් නොලැබෙන බව ජනාධිපති මහින්ද රාජපක්ෂ මහතා පවසයි. ජීවත්වීමේ අයිතිය කිසිවකු උදුරා ගන්නේ නම් එයින් ජනතාව මුදාගැනීමෙන් පමණක් රටක මානව හිමිකම් සුරක්ෂිත කිරීමට අවස්ථාව ලැබෙන බව ජනාධිපතිවරයා පෙන්වාදෙයි. ඒනිසා රටේ ජනතාවට බියෙන් සැකයෙන් තොරව ජීවත්වීමේ අයිතිය මෙම විජයග්‍රහණය තුළින් සමරන බව රණවිරු සැමරුම් ජාතික උත්සවයට එක්වෙමින් ජනාධිපතිවරයා අවධාරණ‍ය කළේය. ජනතාවගේ ප්‍රජාතන්ත්‍රවාදී අයිතීන්, මානුෂික අයිතීන් තහවුරු කිරීමට මොහොතකට හො පැකිළෙන්නේ නොමැති බවත්, උගත් පාඩම් හා සංහිඳියා කොමිසම ලබාදුන් අතුරු නිර්දේශ මේ වනවිටත් ක්‍රියාත්මක කර ඇති බව එහිදී රාජපක්ෂ මහතා පෙන්වාදුන්නේය. එම කොමිසමේ අවසන් වාර්තාව පිළිබඳව රජය මහත් බලාපොරොත්තු තබා ඇති බව හෙතෙම වැඩිදුරටත් ප්‍රකාශ කළේය. ජාතීන් අතර වෛරය ඇති කිරීමෙන් කිසිදු ප්‍රගතියක් අත‍් නොවන බව ද ජනාධිපතිවරයා මෙහිදී වැඩිදුරටත් අවධාරණය කළේය. බෙදුම්වාදීන්ගේ හා ජාතිවාදීන්ගේ ඉල්ලීම් ඉටු කිරීමට රජය කිසි‍විටෙකත් සූදානම් නොමැති බව ද ජනාධිපති මහින්ද රාජපක්ෂ මහතා අවධාරණය කරයි. එවැනි කණ්ඩායම් ජාත්‍යන්තරය සමග එක්වී බලපෑම් කරමින් සිටින බව ජනාධිපතිවරයා පෙන්වාදෙයි. මෙරට ප්‍රශ්න මෙරට ජනතාවටම විසඳා ගත හැකි බව මේ වන විටත් ජාත්‍යන්තරය හමුවේ ඔප්පු කර අවසන් බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=16360", "Category": null, "Parent URL": null}