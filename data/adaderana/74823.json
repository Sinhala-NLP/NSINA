{"Source": "Adaderana", "Timestamp": "July 3, 2017 01:40 pm", "Headline": "GMOA ජුලි 5 ට සිට අඛණ්ඩ වැඩවර්ජනයකට සුදානම් ", "News Content": "රජයේ වෛද්‍ය නිලධාරීන්ගේ සංගමය විසින් එළඹෙන ජුලි මස 5 වන දින සිට අඛණ්ඩ වැඩවර්ජනයකට යොමු වීමට එම සංගමයේ මධ්‍යම කාරක සභාවේ අනුමැතිය හිමිව තිබේ. අද(03) කොළඹ පැවති රජයේ වෛද්‍ය නිලධාරින්ගේ මාධ්‍ය හමුවට එක්වෙමින් එහි සමාජිකයින් මේ බව පැවසීය. සයිටම් ගැටළුව නිරාකරණය කිරීමට ජනාධිපතිවරයා බොහෝ උත්සහ දැරූ නමුත් සමහර අමාත්‍යවරුන්ගේ ක්‍රියාකලාපය මත එම නිෂ්ඵල වු බවත් ඒ හේතුව මත මෙම අඛණ්ඩ වැඩවර්ජනය සඳහා යොමු වන බවත් රජයේ වෛද්‍ය නිලධාරින්ගේ සංගමය කියා සිටියේය. වැඩවර්ජනයට අදාළ ක්‍රමවේදය පිළිබඳ අවසන් තීන්දු තීරණ ඉදිරි පැය 24 ක කාලය තුළ ප්‍රකාශයට පත් කිරීමට නියමිත බව ද එම සංගමය වැඩි දුරටත් පැවසීය. මේ අතර තවත් කරුණු කිහිපයක් පිළිබඳ මධ්‍යම කාරක සභාවේ අවධානය යොමු වු බව ද ඔවුන් පවසා සිටියේය. ඒ අනුව දිස්ත්‍රික්ක මට්ටමින් කමිටු පිහිටුවා මෙම අර්බුදය සම්බන්ධයෙන් ජනතාව දැනුවත් කිරීමටත් වෘත්තිය සමිති ඇතුළු ක්‍රියාකාරීන් සංවිධාන කිරීම හා මෙම අර්බුදය විසඳීම සඳහා අනිකුත් වෘත්තිය සමිති හා සංවිධානවල සහයෝගය ලබා ගැනීම ද මේ අතර මුලික වෙයි. කෙසේ වෙතත් මෙහිදී අදහස් දක්වමින් වෛද්‍ය නලින්ද හේරත් මහතා කියා සිටියේ සාකච්ඡාවක් සිදු කළ පමණින් අදාළ වෘත්තිය තීරණ නවතා නොදමන බවත් එකඟතාවයක් මත පමණක් අවසන් තීරණයකට එළඹිය හැකි බවත්ය.", "URL": "https://sinhala.adaderana.lk/news.php?nid=74823", "Category": null, "Parent URL": null}