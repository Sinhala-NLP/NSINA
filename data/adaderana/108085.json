{"Source": "Adaderana", "Timestamp": "April 17, 2019 09:56 am", "Headline": "මත්ද්‍රව්‍ය ළඟ තබා ගත් නීතිඥයෙක් ඇතුළු 3ක් කොල්ලුපිටියේ දී අල්ලයි", "News Content": "මත්ද්‍රව්‍ය සමඟ සැකකරුවන් තිදෙනෙක් අද(17) අළුයම කොල්ලුපිටිය පොලිස් වසමේ දී අත්අඩංගුවට ගෙන තිබේ. කොල්ලුපිටිය පොලිස් ස්ථානයේ පොලිස් නිලධාරීන්ට ලද තොරතුරක් මත මෙම වැටලීම සිදුකර ඇත. මෙහිදී වයස අවුරුදු 33 ක් වු අබ්දුල් හමීද් පස්ලින් නැමති පුද්ගලයා මත් පෙති 4ක් සමඟ අත්අඩංගුවට පත්ව තිබේ. මේ අතර, වයස අවුරුදු 38 ක් වු අබ්දුල් කරීම් මොහොමද් අස්නි නැමති පුත්තලම ප්‍රදේශයේ පදිංචි පුද්ගලයෙක් අයිස් මත්ද්‍රව්‍ය මිලිග්‍රෑම් 430 ක් සමඟ හා මොහොමඩ් ඉක්බාල් ක්‍රිෂ්නෙයි ආයිස් නැමති වයස අවුරුදු 38 ක් වු පුත්තලම ප්‍රදේශයේ පදිංචි නීතිඥවරයෙක් අයිස් මත්ද්‍රව්‍ය ග්‍රෑම් 4යි මිලිග්‍රෑම් 110 ක ප්‍රමාණයක් සමඟ අත්අඩංගුවට පත්ව තිබේ. සැකකරුවන් අද දින කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි. කොල්ලුපිටිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=108085", "Category": null, "Parent URL": null}