{"Source": "Adaderana", "Timestamp": "November 19, 2010 10:18 am", "Headline": "ජනපති සුබ මොහොතින් දිවුරුම් දෙයි", "News Content": "ජනාධිපති මහින්ද රාජපක්ෂ මහතා අද(19) පෙරවරු 10. 14 ට යෙදුණු සුබ මොහොතින් සිය දෙවන ධුර කාලය සඳහා දිවුරුම් දෙනු ලැබීය. අග්‍ර විනිශ්චයකාර අශෝක ද සිල්වා මහතා ඉදිරියේ ජනාධිපති ලේකම් කාර්යාලයේ දී එම දිවුරුම් දීම සිදුවිය. දිවුරුම් දීමෙන් අනතුරුව අදාළ දිවුරුම සඳහා පෙරවරු 10 .18 ට ජනාධිපතිවරයා සිය අත්සන තැබීය. ඒ අනුව අද(19) පටන් තවත් වසර 6ක් සඳහා මෙරට විධායක ජනාධිපතිවරයා ලෙස කටයුතු කිරීමේ බලතල මහින්ද රාජපක්ෂ මහතා සතු විය ජනාධිපති ලේකම් කාර්යාලයේ දී සිදුකෙරුනු මෙම දිවුරුම් දීමේ අවස්ථාවට ජනාධිපති ආර්යා ශිරන්ති රාජපක්ෂ මහත්මිය, නාමල්, යෝෂිත සහ රෝහිත යන ජනපති පුතුන් තිදෙනා ද එක්ව සිටියහ. අභිනවයෙන් දිවුරුම් දුන් ජනාධිපතිවරයා ඉන් අනතුරුව ත්‍රිවිධ හමුදා උත්තමාචාරයන් පිරිනැමුණි. පාසල් දරු දැරියන් ඉදිරිපත් කළ අලංකාර ප්‍රසංගයක් ද ඊට සමගාමීව පැවැත්වුණි. 2005 වසරේ පැවති ජනාධිපතිවරණයෙන් ඡන්ද හතළිස් අට ලක්ෂ අසු හත්දහස් එකසිය පනස් දෙකක් සමගින් 50 .29% ප්‍රතිශතයකින් රනිල් වික්‍රමසිංහ මහතා පරදවා ජනපති ධූරයට පත්වීමට මහින්ද රාජපක්ෂ මහතා සමත් විය. දශක තුනක කාලයක් මෙරට පැවති ත්‍රස්තවාදය මෙරටින් තුරන් කිරීම ජනාධිපතිවරයාගේ පළමු ධුර කාලයේ ලැබු වැදගත්ම ජයග්‍රහණය වේ. පළමු ධුර කාලයෙන් මුල් වසර හතර ගතවු පසු ආණ්ඩුක්‍රම ව්‍යවස්ථාවට අනුව යළි ජනතා කැමැත්ත විමසීම සඳහා මැතිවරණයට ඉදිරිපත්වු මහින්ද රාජපක්ෂ මහතා ඉන් විශිෂ්ඨ ජයක් අත්කර ගත්තේය. එහිදි පළමු ධුර කාලයට වඩා ඡන්ද ලක්ෂ 11ක් පමණ ලබාගත් ඒ මහතා 57 .88% ඡන්ද ප්‍රතිශතයකට හිමිකම් කීමට සමත් විය. පසුගිය ජනවාරි මාසයේ මැතිවරණය පැවතිය ද ආණ්ඩුක්‍රම ව්‍යවස්ථාවට අනුව දෙවන ධුර කාලයේ දිවුරුම් දීම නොවැම්බර් මාසයේ දී සිදුකළ හැකි බව ශ්‍රේෂ්ඨාධිකරණය දැනුම් දෙනු ලැබීය. ඒ අනුව අද ජනාධිපති මහින්ද රාජපක්ෂ මහතා ශ්‍රි ලංකා ප්‍රජාත්‍රාන්ත්‍රික සමාජවාදී ජනරජයේ හත්වන වරට තේරී පත්වන පස්වන විධායක ජනාධිපතිවරයා ලෙස දිවුරුම් දෙනු ලැබීය.", "URL": "https://sinhala.adaderana.lk/news.php?nid=12258", "Category": null, "Parent URL": null}