{"Source": "Adaderana", "Timestamp": "November 30, 2016 04:03 pm", "Headline": "හෘද රෝගීන් 4ක් මියයාම - ඩයි වර්ගයක් තහනම්!", "News Content": "කොළඹ ජාතික රෝහලේ හෘද රෝග ඒකකයේ රෝගීන් සිව් දෙනෙකු මියයාමට හේතු වී යැයි සැකකෙරෙන ඩයි වර්ගයක් තාවකාලිකව ඉවත් කිරීමට සෞඛ්‍ය අමාත්‍යංශය පියවර ගෙන තිබේ.සෞඛ්‍ය අමාත්‍ය රාජිත සේනාරත්න මහතා එම ඩයි වර්ගයේ කාණ්ඩය තාවකාලිකව නතර කිරීමට පියවර ගන්නා ලෙස වෛද්‍ය සැපයුම් අංශයට දැනුම් දී ඇති බව සෞඛ්‍ය අමාත්‍යංශය සඳහන් කරයි.ඒ අනුව හෘද රෝග සැත්කම් සඳහා භාවිත කරන අදාළ ඩයි වර්ගය පිළිබඳව රාජ්‍ය ඖෂධ නියාමන අධිකාරිය විසින් පරීක්ෂණයක් ආරම්භ කර තිබේ.උතුරු කොළඹ, ජාතික රෝහල, මොණරාගල, යාපනය, කරාපිටිය, දකුණු කොළඹ, බදුල්ල, කුරුණෑගල, කළුතර සහ පේරාදෙණිය යන රෝහල්වලට එම ඩයි වර්ගය සහිත එන්නත භාවිත නොකරන ලෙස වෛද්‍ය සැපයුම් අංශය රෝහල් අධ්යාක්ෂවරුන් දැනුවත් කර ඇති බව සෞඛ්‍ය අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=66583", "Category": null, "Parent URL": null}