{"Source": "Adaderana", "Timestamp": "March 6, 2018 07:26 am", "Headline": "අගමැතිට එරෙහි විශ්වාසභංගය ගැන අවසන් තීන්දුව අද ගන්නවා", "News Content": "අග්‍රමාත්‍ය රනිල් වික්‍රමසිංහ මහතාට එරෙහිව ගෙන එන විශ්වාසභංග යෝජනාව සම්බන්ධයෙන් අද(06) පෙරවරුවේ අවසන් තීරණයකට එළඹෙන බව ඒකාබද්ධ විපක්ෂය පවසයි. ඒකාබද්ධ විපක්ෂයේ පාර්ලිමේන්තු කණ්ඩායම් රැස්වීමේ දී ඒ පිළිබඳව එකඟතාවකට පැමිණීමට බලාපොරොත්තු වන බව පාර්ලිමේන්තු මන්ත්‍රී බන්දුල ගුණවර්ධන මහතා සඳහන් කළේය. අග්‍රමාත්‍යවරයාට එරෙහිව විශ්වාසභංග යෝජනාවක් පාර්ලිමේන්තුවට ඉදිරිපත් කිරීමට ඒකාබද්ධ විපක්ෂය නියෝජනය කරන මන්ත්‍රීවරුන් තීරණය කර තිබේ. ඒ පිළිබඳව විශේෂ සාකච්ඡාවක් ඊයේ රාත්‍රියේ පැවති අතර අදාළ විශ්වාසභංග යෝජනාව ඉදිරිපත් කිරීම සම්බන්ධයෙන් අවසන් තීරණය අද පෙරවරු 10.00ට රැස්වන පාර්ලිමේන්තු කණ්ඩායමේ දී තීරණය කිරීමට එහිදී එකඟතාව පළවු බව බන්දුල ගුණවර්ධන මන්ත්‍රීවරයා සඳහන් කළේය. මේ අතර අග්‍රමාත්‍යවරයාට එරෙහිව ඉදිරිපත් වන විශ්වාසභංග යෝජනාව පරාජය කිරීමට එක්සත් ජාතික පක්ෂය සූදානම් බව පාර්ලිමේන්තු මන්ත්‍රී නලීන් බණ්ඩාර මහතා සඳහන් කරයි. අග්‍රමාත්‍යවරයාට එරෙහිව ගෙන එන විශ්වාසභංග යෝජනාවට සහය පල කරන්නේ ද නැද්ද යන්න පිළිබඳව එක්සත් ජනතා නිදහස් සන්ධානය ලෙස මෙතෙක් කිසිඳු තීරණයක් ගෙන නොමැති බව නියෝජ්‍ය අමාත්‍ය මනූෂ නානායක්කාර මහතා සඳහන් කළේය. මේ අතර අග්‍රමාත්‍යවරයා ඉවත් කිරීම සඳහා වෙනත් පක්ෂයකට හෝ කණ්ඩායමකට සහය පල කිරීමට තමන් කිසිවිටකත් සූදානම් නොමැති බව රාජ්‍ය අමාත්‍ය පාලිත රංගේ බණ්ඩාර මහතා පවසයි. ඊයේ රාත්‍රී ටී.වි.දෙරණ ඔස්සේ විකාශය වූ දෙරණ 360 වැඩසටහනට එක්වෙමින් ඔහු සඳහන් කළේ තමන් කිසිවිටකත් එක්සත් ජාතික පක්ෂය හැර නොයන බවයි.", "URL": "https://sinhala.adaderana.lk/news.php?nid=85226", "Category": null, "Parent URL": null}