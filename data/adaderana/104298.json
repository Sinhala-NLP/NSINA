{"Source": "Adaderana", "Timestamp": "February 14, 2019 12:35 pm", "Headline": "රුපියල් 5000 නෝට්ටු 140ක් රේගුවේ හිරවෙයි", "News Content": "ශ්‍රී ලංකාවේ භාවිතා කරන රුපියල් පන් දහසේ නෝට්ටු තොගයක් නීතිවිරෝධී ලෙස ශ්‍රී ලංකාවට රැගෙන ආ ඉන්දීය ජාතික ගුවන් මගියෙකු කටුනායක ජාත්‍යන්තර ගුවන් තොටුපළ තුළ රාජකාරියේ නියැලී සිටි රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත්අඩංගුවට ගෙන තිබේ. මෙලෙස අත්අඩංගුවට ගත් පුද්ගලයා 37 හැවිරිදි ඉන්දියාවේ තමිල්නාඩු ප්‍රාන්තයේ පදිංචි සුළු පරිමාණ ව්‍යාපාරිකයෙකි. අදාළ පුද්ගලයා ශ්‍රී ලංකාවේ භාවිතා කරන මුදල් නෝට්ටු තොගයක් මෙරටට රැගෙන විත් තිබීම විශේෂත්වයක් බව රේගුව සඳහන් කරයි. ඔහු ඊයේ(13) දින දහවල් 12.45 ට ඉන්දියාවේ මදුරෙයි සිට පැමිණි ස්පයිසි ජෙට් ගුවන් සේවයේ එස්.ජී.- 003 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඔහු විසින් රැගෙන පැමිණ තිබූ ගමන් මල්ලේ මෙම රුපියල් ලක්ෂ 07 ක් වටිනා ශ්‍රී ලංකාවේ භාවිතා කරන රුපියල් පන් දහසේ නෝට්ටු 140 ක් සඟවා ගෙන සිටියදී රේගු නිලධාරීන් විසින් අත්අඩංගුවට ගෙන තිබේ . අදාළ සිද්ධිය පිළිබඳව විධිමත් රේගු පරීක්ෂණයක් පැවැත්වූ අතර, එහිදී මෙම ශ්‍රී ලංකා රුපියල් තොගය රාජසන්තක කළ බව වාර්තා වෙයි.", "URL": "https://sinhala.adaderana.lk/news.php?nid=104298", "Category": null, "Parent URL": null}