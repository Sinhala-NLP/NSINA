{"Source": "Adaderana", "Timestamp": "February 15, 2014 08:34 am", "Headline": "භික්ෂුන්ගේ දැහැත්විට වෙනස්වෙයි", "News Content": "භික්ෂූන් වහන්සේ උදෙසා සෞඛ්‍ය සම්පන්න දැහැත් විටක් හඳුන්වාදීම අද සිට සිදුකෙරෙන බව සෞඛ්‍ය අමාත්‍යාංශය පවසයි. භික්ෂූන් වහන්සේ උදෙසා දැහැත්විට පිරිනැමිමේ දී පුවක්, හුණු සහ දුම්කොළ බහුලව භාවිත කරන හෙයින් උන්වහන්සේගේ සෞඛ්‍ය සම්පන්නභාවයට බරපතළ තර්ජනයක් එල්ල වී ඇති බව එම අමාත්‍යාංශය කියයි. මේ හේතුවෙන් සෞඛ්‍ය සම්පන්න දැහැත්විටක් හදුන්වාදීමට පියවර ගෙන තිබේ. ඒ යටතේ සාදික්කා, වසාවාසී, කරදමුංගු, කරාබුනැටි සහ එනසාල් යන ඖෂධීය ගුණයෙන් යුත් කුළුබඩු වර්ග භාවිත කර මෙම දැහැත්විට හඳුන්වාදී ඇති බව සෞඛ්‍ය අමාත්‍යාංශය පවසයි. හුණු, දුම්කොළ සහිත බුලත්විට ආහාරයට ගැනීම මුඛ පිළිකා වලට ප්‍රධාන හේතු සාධකයක් වී ඇත. මුඛ පිළිකා හේතුවෙන් ලංකාවේ දිනකට පුද්ගලයින් සිව්දෙනෙකු මිය යන බව අනාවරණය වී තිබේ.", "URL": "https://sinhala.adaderana.lk/news.php?nid=41134", "Category": null, "Parent URL": null}