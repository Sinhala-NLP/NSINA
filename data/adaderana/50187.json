{"Source": "Adaderana", "Timestamp": "March 24, 2015 01:06 pm", "Headline": "සභාපති සමග වෙඩි කෑ දෙන්නාගෙන් අයෙකුට ශල්‍ය කර්මයක්", "News Content": "හික්කඩුවේ හෝටලයකදී ‍ඊයේ රාත්‍රී රත්ගම ප්‍රාදේශීය සභා සභාපතිවරයාට වෙඩි තබද්දී ඔහු සමග සිට වෙඩි වැදී තුවාල ලැබූ පුද්ගලයින් දෙදෙනාගෙන් එක් අයෙකුට ශල්‍ය කර්මයක් සිදුකර තිබේ.ඊයේ රාත්‍රී 11.45ට පමණ සිදුවූ එකී වෙඩි තැබීමෙන් රත්ගම ප්‍රාදේශීය සභාවේ සභාපති ‍මනෝජ් මෙන්ඩිස් (35) එක්දරු පියා මියගිය අතර තවත් දෙදෙනෙකු බරපතළ තුවාල ලැබීය.ඔවුන් දෙදෙනා මේවන විට කරාපිටිය රෝහලේ ප්‍රතිකාර ලබමින් සිටියි.හික්කඩුව, කළුපේ පදිංචි කට්ටඩිගේ සනත් ලසන්ත (27) හා හික්කඩුව, වැල්ලවත්ත රන්හුළු ප්‍රසන්න (42) මෙලෙස ප්‍රතිකාර ලබන බව අප වාර්තාකරු කියයි.මේ අතර මෙම ඝාතනය සිදුවූ ස්ථානයට රොනී සුනඛයා ද ගෙන ගොස් පොලීසිය ‍පරීක්ෂණ ආරම්භ කර ඇති අතර සැකකරුවන් ගැන මෙතෙක් ‍හෝඩුවාවක් සොයා ගැනීමට හැකි වී නැත.මෙම අපරාධය ගැන පොලීසිය පුළුල් පරීක්ෂණයක් ආරම්භ කර ඇති බව අප වාර්තාකරු පැවසීය.", "URL": "https://sinhala.adaderana.lk/news.php?nid=50187", "Category": null, "Parent URL": null}