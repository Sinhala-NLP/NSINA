{"Source": "Adaderana", "Timestamp": "December 24, 2017 02:15 pm", "Headline": " ඔකී නිසා අතුරුදන් වූ තවත් 6ක් කඩිනමින් දිවයිනට ", "News Content": "මාලදිවයින් වෙරළ ආරක්ෂක බලකාය මඟින් මුදාගත් මෙරට ධීවරයන් හය දෙනා කඩිනමින් දිවයිනට ගෙන්වා ගැනීමට කටයුතු කරන බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි. ඔවුන් කඩිනමින් ගෙන්වා ගැනීම සඳහා අදාළ අංශ වෙත මේ වන විටත් අවශ්‍ය උපදෙස් ලබා දී ඇති බව අමාත්‍යවරයා සඳහන් කළේය. පසුගිය 17 වැනිදා බේරුවල ප්‍රදේශයෙන් මුහුදු ගිය “ලක්ප්‍රිය” නමැති ධීවර යාත්‍රාව අතුරුදන්ව තිබුණි. කෙසේවෙතත් අදාළ යාත්‍රාව යාන්ත්‍රික දෝෂයකට ලක්ව මාලදිවයිනට අයත් මුහුදු ප්‍රදේශයේ තිබියදී එරට වෙරළ ආරක්ෂක බලකාය මඟින් ඊයේ (23) සොයාගෙන තිබු බව ධීවර දෙපාර්තමේන්තුවේ සෝදිසි මෙහෙයුම් අංශයේ සහකාර අධ්‍යක්ෂ එච්.ඩී.පී.තිසේරා මහතා සඳහන් කළේය.", "URL": "https://sinhala.adaderana.lk/news.php?nid=82024", "Category": null, "Parent URL": null}