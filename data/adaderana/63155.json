{"Source": "Adaderana", "Timestamp": "August 17, 2016 03:07 pm", "Headline": "  පළමු වතාවට ශ්‍රී ලංකාව හමුවේ 3-0ක් ලෙස ඔස්ට්‍රේලියාව පරාජයක් ලබයි", "News Content": "ටෙස්ට් ක්‍රිකට් ඉතිහාසයේ පළමු වතාවට ඔස්ට්‍රේලියාවට එරෙහිව 3ට 0ක් ලෙස ටෙස්ට් තරඟාවලියක් ජය ගැනීමට ශ්‍රී ලංකා කණ්ඩායම මීට ටික වේලාවකට පෙර සමත් විය.ඒ කොළඹ එස්.එස්.සී පිටියේ පැවැති තෙවැනි ටෙස්ට් තරඟය ලකුණු 163කින් ජය ගැනීමත් සමගය.රංගන හේරත්ගේ විශිෂ්ට පන්දු යැවීම හමුවේ ඔස්ට්‍රේලියාව ‍ලැබූ මෙම අනපේක්ෂිත පරාජය සමග ඔවුන්ට ටෙස්ට් ශ්‍රේණිගත කිරීම්වල අංක එක අහිමි වූ අතර ඉන්දියාව මේවන විට එම ලැයිස්තුවේ පළමු තැනට පත්විය.මෙම තරඟාවලිය ආරම්භවීමට මත්තෙන් එම ලැයිස්තුවේ ඔස්ට්‍රේලියාව අංක 1ත් ශ්‍රී ලංකාව අංක 7ත් හිමිව තිබිණ.මෙම තරගයේ පළමු ඉනිම සඳහා ශ්‍රී ලංකා කණ්ඩායම සියලු දෙනා දැවී ලකුණු 355ක් ලබාගත් අතර ඔස්ට්‍රේලියානු කණ්ඩායම සිය ප්‍රථම ඉනිම සඳහා සියලු දෙනා දැවී ලකුණු 379ක් ලබාගත්තේය.තරගයේ දෙවන ඉනිමේ දී කඩුලු 8ක් දැවී ලකුණු 347ක් ලබා සිටි ශ්‍රී ලංකා කණ්ඩායම ඔස්ට්‍රේලියාවාට ලකුණු 324 ඉලක්කයක් ලබාදෙමින් දෙවන ඉනිම අත්හිටුවීය.එහිදී ඔස්ට්‍රේලියාව ලකුණු 160ට සියළුදෙනා දැවී ගිය අතර ඒ සමඟ ටෙස්ට් ක්‍රිකට් ඉතිහාසයේ පළමු වතාවට ශ්‍රී ලංකාව හමුවේ 3ට 0ක් ලෙස ටෙස්ට් තරඟාවලියක පරාජයක් අත්විඳීමට ඔස්ට්‍රේලියාවට සිදුවිය.පන්දුවෙන් දස්කම් පෑ රංගන හේරත් ලකුණු 64ට කඩුළු 7ක් දවාගත් අතර ඔහු මෙම තරඟයේදී කඩුළු 13ක්ද, සමස්ත තරඟාවලියේදී ඔහු විසින් බිඳ දැමූ කඩුළු ගණන 28කි.ඒ අනූව වොන් - මුරලි කුසලානය ශ්‍රී ලංකාවට හිමිවිය.මේ අතර ශ්‍රී ලංකා කණ්ඩායම සමග පැවති ටෙස්ට් තරගාවලියේදී දැවැන්ත පරාජයකට ලක්වු ඔස්ට්‍රේලියානු කණ්ඩායම ටෙස්ට් කණ්ඩායම් ශ්‍රේණිගත කිරීම් හි තෙවන ස්ථානය දක්වා පහත බැස තිබේ.ප්‍රබල ඔස්ට්‍රේලියානු කණ්ඩායම තරගාවලිය ආරම්භයට පෙර ශ්‍රේණීගත කිරීම්හි ප්‍රථම ස්ථානයේ පසුවිය.ශ්‍රේණිගත කිරීම්හි 7 වන ස්ථානයේ රැදි සිටි ශ්‍රී ලංකා කණ්ඩායම අද නිමා වු ටෙස්ට් තරගාවලියෙන් අනතුරුව ප්‍රසාද ලකුණු 10ක් ලබාගනිමින් 6 වන ස්ථානය දක්වා ඉහළට පැමිණ තිබේ.ඒ අනුව ටෙස්ට් ශ්‍රේණිගත කිරීම්වල ප්‍රථම ස්ථානය හිමිව ඇත්තේ ඉන්දීය කණ්ඩායම යි.පාකිස්ථාන කණ්ඩායම දෙවන ස්ථානයට පත්ව සිටියි.එංගලන්ත කණ්ඩායම සිව්වන ස්ථානයේත්, නවසීලන්ත කණ්ඩායම පස්වන ස්ථානයේත් පසුවන අතර දකුණු අප්‍රිකානු කණ්ඩායම හත් වන ස්ථානයේත් පසුවෙයි.", "URL": "https://sinhala.adaderana.lk/news.php?nid=63155", "Category": null, "Parent URL": null}