{"Source": "Adaderana", "Timestamp": "June 10, 2011 09:11 am", "Headline": "ජනපති කොමිසමේ අවසන් වාර්තාව නොවැම්බරයේ ජනපති අතට", "News Content": "උගත් පාඩම් හා ප්‍රතිසන්ධානය පිළිබඳ කොමිසන් සභාවේ ‍අවසන් වාර්තාව නොවැම්බර් මාසයේ දී ජනාධිපති මහින්ද රාජපක්ෂ මහතාට භාරදීමට පියවර ගන්නා බව එම කොමිසමේ සභාපති සී.ආර්. ද සිල්වා මහතා පවසයි. මේ වන විට සාක්ෂි පෙළගැස්වීම සිදුකරන බව ඔහු සඳහන් කළේය. ඒ සඳහා කොමිසම වෙත අතිරේක කාර්යය මණ්ඩලයක් බඳවා ගත් බව ද සභාපතිවරයා ප්‍රකාශ කළේය. කො‍මිසමේ වාර්තාව පසුගිය මැයි මාසයේ දී භාරදීමට නියමිතව තිබුණ ද දිවයිනේ විවිධ ප්‍රදේශවලින් සාක්ෂි විශාල ප්‍රමාණයක් ලැබීම හේතුවෙන් එය ප්‍රමාද වී තිබේ. 2002 වසරේ සිට 2009 වස‍රේ මැයි මස 09 වැනි දින දක්වා මෙරට සිදුවූ ක්‍රියාකාරකම් පිළිබඳ අධ්‍යයනය කර වාර්තාවක් ඉදිරිපත් කිරීමේ අරමුණින් පසුගිය වසරේ ජුනි මාසයේ දී මෙම කොමිසම පත් කෙරුණි.", "URL": "https://sinhala.adaderana.lk/news.php?nid=16663", "Category": null, "Parent URL": null}