{"Source": "Adaderana", "Timestamp": "May 24, 2015 02:10 pm", "Headline": "පොසොන් උත්සවයට උතුරු මැද පාසල් වැසෙන්නේ මෙහෙමයි ", "News Content": "පොසොන් උත්සවය නිමිත්තෙන් උතුරුමැද පලාතේ පාසල් 12ක් දින 04ක් වසා තැබිමට පලාත් අධ්‍යාපන අමාත්‍යංශය තීරණය කර තිබේ.ලබන මස 01 වැනිදා සිට 05 වැනිදා දක්වා අනුරාධපුරය, මිහින්තලය සහ තන්තිරිමලේ යන ප්‍රදේශවල පිහිටි පාසල් කිහිපයක් මෙලෙස වසා තැබෙන බව අමාත්‍යංශය පැවසුවේය.පොසොන් සමයේ වන්දනාවේ පැමිණෙන බැඳිමතුන්ගේ ආරක්ෂාව සහ පිට පලාත් වලින් කැඳවනු ලබන පොලිස් නිලධාරින්ට සහ ස්වේච්ඡා සංවිධාන වල සාමාජිකයින්ට නවාතැන් පහසුකම් සැලසිමේ අරමුණින් අදාළ පාසල් වසා තැබෙන බව සඳහන්ය. ඒ අනුව අනුරාධපුර මධ්‍ය මහා විද්‍යාලය, වලිසිංහ හරිස්චන්ද්‍ර විද්‍යාලය, විවේකානන්ද විද්‍යාලය, සහීරා විද්‍යාලය, නිවන්තකචේතිය විද්‍යාලය, කේ.බී.රත්නානායක විද්‍යාලය, ස්වර්ණපාලි බාලිකා විද්‍යාලය, දේවන්ම්පියතිස්සපුර විද්‍යාලය සහ ශ්‍රාවස්තිපුර තිස්ස විද්‍යාලය මෙලෙස වසා තැබෙනු ඇත.එමෙන්ම මිහින්තලේ විද්‍යාලය, කම්මලක්කුලම විද්‍යාලය, තන්තිරිමලේ ඥාණවිමළ විද්‍යාලය යන පාසල් පළමු වැනිදා සිට 05 වැනිදා දක්වා වසා තැබිමට නියමිතය.කෙසේවෙතත් නිවාඩු ලබාදෙන දිනයන් වෙනුවට සෙනසුරාදා දින 04ක් අදාළ පාසල් පැවැත්විමට තිරණය කර ඇති බව උතුරුමැද පළාත් අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=51543", "Category": null, "Parent URL": null}