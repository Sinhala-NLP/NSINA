{"Source": "Adaderana", "Timestamp": "January 12, 2016 09:16 am", "Headline": " කොස්ගම-හෝමාගම රේල් බස් එයි", "News Content": "කොස්ගම සිට හෝමාගම සහ මහරගම අතර රේල් බස් රථ සේවාවක් ක්‍රියාත්මක කිරීමට දුම්රිය දෙපාර්තමේන්තුව තීරණය කර තිබේ. ලබන 18 වන දින සිට මෙම රේල් බස් රථ සේවාව ක්‍රියාත්මක කිරීමට නියමිත බව දුම්රිය දෙපාර්තමේන්තුව සඳහන් කළේය. කැලණිවැලි දුම්රිය මාර්ගයේ ධාවනය වන දුම්රියන්ට අමතරව රේල් බස් රථ යුගලයක් මෙලෙස කොස්ගම සිට හෝමාගම සහ මහරගම අතර ධාවනයට එක්කිරීමට නියමිතය. හෝමාගම රෝහලට සහ මහරගම පිළිකා රෝහලට පැමිණෙන මගීන්ගේත් පාසල් ළමුන්ගේත් ප්‍රවාහන පහසුකම් සැලසීම මෙහි ප්‍රධාන අරමුණ බව දුම්රිය දෙපාර්තමේන්තුව සඳහන් කළේය.ඒ අනුව ලබන 18 වන දින සිට මෙම රේල් බස් යුගලය දිනකට ගමන් වාර 5ක් ධාවනය කිරීමට සැලසුම් කර තිබේ. මේ අතර කැලණිය ශ්‍රී රජමහ විහාරයේ දුරුතු මහ පෙරහැර සඳහා සහභාගී වන සැදැහැවතුන්ගේ පහසුව වෙනුවෙන් ශීඝ්‍රගාමී දුම්රියන් කිහිපයක් කැලණිය දුම්රිය ස්ථානයේ නැවැත්වීමට සැලසුම් කර ඇති බව වාර්තා වේ. ලබන 20 වන දින සිට 22 වන දින දක්වා ශීඝ්‍රගාමී දුම්රිය කිහිපයක් කැලණිය දුම්රිය ස්ථානයේ නතර කිරීමට නියමිත බව දුම්රිය දෙපාර්තමේන්තුව පවසයි.", "URL": "https://sinhala.adaderana.lk/news.php?nid=56300", "Category": null, "Parent URL": null}