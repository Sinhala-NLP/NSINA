{"Source": "Adaderana", "Timestamp": "November 17, 2012 10:34 am", "Headline": "බෙහෙත් ගන්න ඇවිත් වෙදාට කළගුණ සලකයි", "News Content": "හැටන් දික්ඔය, බටල්ගල වත්තේ වෛද්‍ය ආයතනයක රාජකාරියේ යෙදී සිටි වෛද්‍යවරයෙකුට පහරදීමේ සිද්ධියක් සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබේ. ඊයේ රාත‍්‍රියේ බීමතින් පැමිණි මෙම පුද්ගලයින් දෙදෙනා වෛද්‍යවරයාට පහර දී ඔහුගේ රන් මාලය සහ අත්පළඳනාව කඩා ගැනීමට උත්සාහ කර ඇති බව හැටන් පොලීසිය සඳහන් කළේය. පහරකෑමෙන් තුවාල ලැබූ වෛද්‍යවරයා ප‍්‍රතිකාර සඳහා දික්ඔය රෝහලට ඇතුළත් කර තිබේ. සැකකරුවන් දෙදෙනාගෙන් එක් අයෙකුගේ කකුලක වූ තුවාලයකට ප‍්‍රතිකාර ගැනීමෙන් පසුව මෙම පහරදීම සිදු කර ඇති බව වාර්තා වේ. අත්අඩංගුවට ගත් සැකකරුවන් දෙදෙනා හැටන් මහේස්ත‍්‍රාත් අධිකරණයට ඉදිරිපත් කිරීමට නියමිත අතර හැටන් පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=29260", "Category": null, "Parent URL": null}