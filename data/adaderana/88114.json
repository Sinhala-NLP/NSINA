{"Source": "Adaderana", "Timestamp": "April 27, 2018 07:43 am", "Headline": " ලක්ෂ පනහක් වටිනා බීඩි කොළ තොඟයක් මුහුදේ පාවෙයි", "News Content": "මන්නාරම මුහුදේ පාවෙමින් තිබූ රුපියල් ලක්ෂ පනහක් පමණ වටිනා බීඩි කොළ බෑග් 26 ක් පළාතේ ධීවරයින් විසින් එකතු කොට මන්නාරමේ රේගු නිලධාරීන් වෙත 25 දා සවස බාර දී තිබේ. රේගු නිලධාරීන් මේ පිළිබඳව මන්නාරම පොලීසියද දැණුවත් කොට අදාළ ස්ථානයට ගොස් මන්නාරමේ ධීවරයින්ගෙන් බීඩි කොළ තොගය බාරගෙන ඇත. පොලීසිය හා රේගු නිලධාරීන් කියා සිටින්නේ මේ බීඩි කොළ තොගය ඉන්දියාවේ සිට උතුරට කිසියම් පිරිසක් විසින් රැගෙන එමින් තිබියදී නාවික හමුදාවේ යාත්‍රා දැක අත් අඩංගුවට පත්වේයැයි යන බිය නිසා මුහුදට දමන්නට ඇති බවයි. මන්නාරමේ ධීවරයෝ මුහුදේ යමක් පාවෙමින් තිබෙනු දැක එය කුමක්දැයි සොයා බැලූ පසුව බීඩි කොළ බවට තහවුරු කරගෙන තිබේ. මේ පිළිබඳව රේගු නිලධාරීන් දැණුවත් කළ මන්නාරමේ ධීවරයෝ රේගු නිලධාරීන් එම ස්ථානයට ළඟා වන විට මුහුදේ පාවෙමින් තිබූ බීඩි කොළ අඩංගු බෑග් 26 ක් එකතු කොට තිබේ. මන්නාරම පොලීසිය හා රේගු නිලධාරීන් මේ බීඩි කොළ තොගය සම්බන්ධයෙන් අධිකරණ නියෝගයක් ලබා ගැනීමට නියමිතව තිබේ.", "URL": "https://sinhala.adaderana.lk/news.php?nid=88114", "Category": null, "Parent URL": null}