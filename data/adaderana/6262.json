{"Source": "Adaderana", "Timestamp": "January 26, 2010 03:18 pm", "Headline": "පොලිස් මාරුව ගැන කරුණු පැහැදිලි කළා", "News Content": "උතුරේ සහ වව්නියාව පොලිස් ප්‍රධානීන්ගේ මාරුකිරීමට ගනු ලැබූ තීරණය සම්බන්ධයෙන් තමන් මැතිවරණ කොමසාරිස්වරයා වෙත ලිඛිතව කරුණු පැහැදිලි කර ඇති බව පොලිස්පති මහින්ද බාලසූරිය මහතා පවසයි. කෙසේ වෙතත් මෙම ස්ථාන මාරුවීම් වහාම අත්හිටුවන ලෙස අද පැෆ්රල් සංවිධානය මැතිවරණ කොමසාරිස්වරයාගෙන් ඉල්ලා සිටියේය. උතුරු පළාත් භාර ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ මහතා සහ වව්නියා‍ව පොලිසියේ පොලිස් ස්ථානාධිපති සමන් සිගේරා මහතා මාරු කර යැවීමට පොලිස්පතිවරයා පියවර ගෙන ඇති බව පැෆ්රල් සංවිධානය පවසයි. පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා මැතිවරණ කොමසාරිස්වරයා වෙත යැවූ ලිපියේ සඳහන් වන්නේ මැතිවරණ කාල සීමාව තුළ දී පොලිස් නිලධාරීන්ගේ ස්ථාන මාරුකිරීම් නීති විරෝධී බවය.", "URL": "https://sinhala.adaderana.lk/news.php?nid=6262", "Category": null, "Parent URL": null}