{"Source": "Adaderana", "Timestamp": "May 14, 2013 06:31 pm", "Headline": "ජලාශ 15 ක් වාන් මට්ටමට ඇවිත් ", "News Content": "ප්‍රධාන ජලාශ 15ක් මේ වන විට වාන් මට්ටමට පැමිණ ඇති බව වාරිමාර්ග දෙපාර්තමේන්තුව පවසයි. එහි අධ්‍යක්ෂ ජනරාල් භද්‍රා කමලදාස මහත්මිය කියා සිටියේ තවත් ප්‍රධාන ජලාශ 10ක ජල මට්ටම වාන් මට්ටමට ළඟා වෙමින් පවතින බවයි. දිවයිනට බලපා ඇති අධික වර්ෂාපතනය හේතුවෙන් මේ වන විටත් කැලණි ගඟ සහ කළුගඟ පිටාර ගැලීමේ අවදානමක් මතුව ඇති බව ද අධ්‍යක්ෂ ජනරාල්වරිය සඳහන් කළාය. මේ අතර ප්‍රදේශ කිහිපයකට බලපා ඇති ආපදා තත්ත්වය පිළිබද අදහස් දක්වන ආපදා කළමනාකරණ මධ්‍යස්ථානයේ ප්‍රකාශක සරත් ලාල් කුමාර මහතා කියා සිටියේ සබරගමුව,මධ්‍යම හා බස්නාහිර පළාත්වල තද වැසි බලාපොරොත්තුවිය හැකි බවයි. ගාල්ල සහ මාතර දිස්ත්‍රීක්ක වලත්, විශේෂයෙන්ම කඳු බෑවුම් සහිත කෑගල්ල, රත්නපුර,තවලම,හිනිදුම,දෙණියාය ආදී ප්‍ර‍දේශවල ත් තද වැසි බලාපොරොත්තු විය හැකි බව හෙතෙම කියා සිටියේය. එසේම උතුරු හා නැගෙනහිර පළාත්වල වෙරළට ඔබ්බෙන් මුහුදු තීරය තවමත් ධීවර කටයුතු සඳහා සුදුසු නොවන බව සරත් ලාල් කුමාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34094", "Category": null, "Parent URL": null}