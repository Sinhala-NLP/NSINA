{"Source": "Adaderana", "Timestamp": "May 27, 2013 09:31 am", "Headline": "ශ්‍රී ලංකා නිදහස් පක්ෂ සංවිධායිකාවගේ ආරක්ෂකයින්ට ප්‍රහාරයක්", "News Content": "ශ්‍රී ලංකා නිදහස් පක්ෂයේ වන්නි කිලිනොච්චි දිස්ත්‍රීක් සංවිධායිකා ගීතාංජලි නගුලේෂ්වරන් මහත්මියගේ ආරක්ෂකාව සඳහා යොදා සිටි පොලිස් නිලධාරීන් දෙදෙනාට හා රියදුරුවරයෙකුට ප්‍රහාරයක් එල්ල වී තිබේ. ප්‍රහාරයෙන් තුවාල ලැබූ තම ආරක්ෂක නිලධාරීන් දෙදෙනා වව්නියාව රෝහලට ඇතුළත් කෙරුණු බව නගුලේෂ්වරන් මහත්මිය පැවසීය. මඩකළපුවේ දේශපාලන රැස්වීම් කිහිපයකට සහභාගි වී ඊයේ රාත්‍රී 10.00ට පමණ වව්නියාව නගරාසන්නයේ පිහිටි නිවසට පැමිණි බව ඇය කීවාය‍. රියදුරු හා පොලිස් නිලධාරීන් දෙදෙනා වව්නියාව නගරයේදී රාත්‍රී ආහාරය ගැනීමට සුදානම් වූ අවස්ථාවේදී 10.10ත් 10.30ත් අතර කාලයේදී මෙම ප්‍රහාරය එල්ල වී ඇති බවත් ප්‍රහාරයෙන් සුළු තුවාල ලැබූ රියදුරු එම ස්ථානයෙන් පලාවිත් තමා හා සිදුවු සියල්ල පැවසූ බවත් නගුලේෂ්වරන් මහත්මිය පැවසීය. 15 දෙනෙකුගෙන් සමන්විත පිරිසක් පැමිණ අසභ්‍ය වචනයෙන් බැන වදිමින් මෙම ප්‍රහාරය එල්ල කර ඇති බවද තමන් එම අවස්ථාවේදීම වව්නියාව පොලීසියට දුරකථනයෙන් සිද්ධිය දැනුම්දුන් බවද ඇය කීවාය. එසේ පහරදීමට සැබෑ හේතුව නොදන්නා බවත් නගුලේෂ්වරන් මහත්මිය කී අතර සිද්ධිය ගැන පරීක්ෂණ පවත්වන බව වව්නියාව පොලීසිය ප්‍රකාශ කළේය.", "URL": "https://sinhala.adaderana.lk/news.php?nid=34421", "Category": null, "Parent URL": null}