{"Source": "Adaderana", "Timestamp": "November 25, 2014 03:14 pm", "Headline": "මාලකට අදත් ඇප නොලැබෙයි", "News Content": "බම්බලපිටියේ රාත්‍රී සමාජ ශාලාවකදී බ්‍රිතාන්‍ය යුවළකට පහරදුන් බවට චෝදනා ලැබ රිමාන්ඩ් කර සිටින ඇමති මර්වින් සිල්වාගේ පුත් මාලක සිල්වා ලබන 28 වැනිදා තෙක් අද යළි රක්ෂිත බන්ධානගාර ගත කෙරිණ. මෙහිදී ප්‍රහාරයට ලක්වූ බව කියන බ්‍රිතාන්‍ය ජාතික යුවළ අදත් හඳුනාගැනීමේ පෙරට්ටුවට නොපැමිණ සිටි අතර ඒ අනූව කරුණු සලකා බැලූ කොළඹ අතිරේක මහේස්ත්‍රාත් එම්.එම් සහබ්දීන් මහතා ඒ අනූව පෙරට්ටුව ලබන 28දාට කල්තැබීය. ඇමති මර්වින් සිල්වාද බලාපොරොත්තු සුන්වී අධිකරණ භූමියෙන් පිටව ගිය බව අප වාර්තාකරු පැවසීය. පසුගිය 18 වැනිදාද හඳුනා ගැනීමේ පෙරට්ටුවක් පැවැත්වීමට නියමිතව තිබූ අතර බ්‍රිතාන්‍ය යුවළ එදින ද නොපැමිණ සිටි නිසා මහේස්ත්‍රාත්වරයා එහිදී කියා සිටියේ ලබන 25 වැනිදා ඔවුන් හඳුනා ගැනීමේ පෙරට්ටුවට නොපැමිණියහොත් පෙරට්ටුව අවලංගු කරන බවයි.", "URL": "https://sinhala.adaderana.lk/news.php?nid=47596", "Category": null, "Parent URL": null}