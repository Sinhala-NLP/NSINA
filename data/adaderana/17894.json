{"Source": "Adaderana", "Timestamp": "August 6, 2011 10:02 pm", "Headline": "ශ්‍රී ලංකාව, ඕස්ට්‍රේලියාව පරදයි", "News Content": "සංචාරක ඕස්ට්‍රේලියානු කණ්ඩායම හා ශ්‍රී ලංකා කණ්ඩායම අතර අද(06) පැවති පළමු 20/20 තරගයෙන් ඕස්ට්‍රේලියාව පරදා ලකුණු 35 ක විශිෂ්ට ජයග්‍රහණයක් හිමිකරගැනීමට ශ්‍රී ලංකාව සමත්විය. ‍ පල්ලේකැලේ ජාත්‍යන්තර ක්‍රීඩාංගණයේ පැවති මෙම තරගයේ කාසියේ වාසිය දිනාගත් ඕස්ට්‍රේලියානු කණ්ඩායම පළමුව පන්දුවට පහරදීමේ අවස්ථාව ශ්‍රී ලංකාවට ලබාදුන්නේය. ‍ ඒ අනුව ඕස්ට්‍රේලියාවට එරෙහිව නියමිත පන්දු වාර 20 තුළ කඩුලු 03 ක් දැවී ලකුණු 198 ක් රැස්කිරීමට ශ්‍රී ලංකාව සමත්විය. ‍ ශ්‍රී ලංකාව වෙනුවෙන් නායක ටී. එම්. දිල්ශාන් නොදැවී ලකුණු 104 ක් රැස්කළේය. ‍ පිළිතුරු ඉනිම ක්‍රීඩා කළ ඕස්ට්‍රේලියානු කණ්ඩායමට පන්දු වාර 20 තුළ කඩුලු 08 ක් දැවී රැස්කරගත හැකිවූයේ ලකුණු 163 ක් පමණි.", "URL": "https://sinhala.adaderana.lk/news.php?nid=17894", "Category": null, "Parent URL": null}