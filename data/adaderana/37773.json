{"Source": "Adaderana", "Timestamp": "September 29, 2013 07:11 am", "Headline": "බැංකුවට ලක්ෂ ගාණක් වංචා කිරීමට තැත් කළ ආචාර්ය උපාධිධාරිනිය ඇතුළු 6ක් දැලේ", "News Content": "පෞද්ගලික බැංකුවකින් රුපියල් ලක්ෂ 53ට අධික මුදලක් වංචනික ලෙස ගැනීමට තැත් කළ කොළඹ ප්‍රධාන පාසලක අධ්‍යාපනය ලැබූ දෙන්නෙක්, ව්‍යාපාරිකයෙක්, ආචාර්ය උපාධිය ලැබූ කාන්තාවක්, දෘෂ්ටි විශේෂඥවරයෙකුගේ පුතෙකු ඇතුළු 6 දෙනෙකු කොහුවල පොලීසිය විසින් අත්අඩංගුවට ගෙන තිබේ. මෙම සැකකරුවන් අදාළ පෞද්ගලික බැංකුවේ විද්‍යුත් තැපෑල ඔස්සේ මෙම මුදල් වංචාව සිදුකිරීමට සැලසුම් කර ඇත. මේ සඳහා ඉන්දියාවේ බොම්බේ නගරයේ පදිංචිකරුවෙකුගේද සහය ලබා ගෙන ඇති බව මූලික පරීක්ෂණවලින් හෙළි වී තිබේ. පෞද්ගලික බැංකුවේ විද්‍යුත් තැපැල් ලිපිනය යාවකාලීන කරන බවට අදාළ බැංකුව සමග ගනුදෙනු කරන පුද්ගලයින්ට දන්වා ඇති සැකකරුවන් ඒ අනුව ඔවුන්ගේ විද්‍යුත් තැපැල් ලිපිනය පිළිබඳ තොරතුරු ලබාගෙන ඇත. එමගින් අදාළ පෞද්ගලික බැංකුවේ කොහුවල ශාකාවට නවතම මුදල් ගනුදෙනු බැර කර ගැනීමට සැලසුම් කර තිබේ. මෙම තැපැල් ලිපිනයට කිසියම් ආක්‍රමණයක් සිදුව ඇති බව දැනගත් අදාළ බැංකුවේ ඉහළ පරිපාලනය ඒ ගැන පොලීසියට පැමිණිලි කර ඇත. ඒ අනුව ක්‍රියාත්මක වූ කොහුවල පොලීසිය මීට සම්බන්ධ සැකකරුවන් පෙරේදා අත්අඩංගුවට ගෙන ඇති අතර ඔවුන් අද අධිකරණයට ඉදිරිපත් කිරීමට නියමිතය. ඔවුන් ළඟ තිබී ව්‍යාජ අයුරින් සැකසු චෙක්පතක්ද පොලිස් භාරයටගෙන ඇත. සැකකරුවන්ගෙන් දෙදෙනෙකු මහනුවර පදිංචිකරුවන් වේ. ඉන්දීය ජාතිකයෙකුගේ ද සම්බන්ධයක් මෙම සිද්ධියට ඇති නිසා මේ ගැන වැඩිදුර පරීක්ෂණ අපරාධ පරීක්ෂණ දෙපාර්තමේන්තුවට භාරදුන් බව කොහුවල පොලීසිය පැවසීය.", "URL": "https://sinhala.adaderana.lk/news.php?nid=37773", "Category": null, "Parent URL": null}