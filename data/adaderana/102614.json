{"Source": "Adaderana", "Timestamp": "January 18, 2019 04:26 pm", "Headline": "ඉරණමඩු ජලාශයේ ඉතිරි ජලය යාපනයට?", "News Content": "උතුරු පළාත් ආණ්ඩුකාරවර ආචාර්ය සුරේන් රාඝවන් මහතා අද (18) හදිසියේ ඉරණමඩු ජලාශයේ නිරීක්ෂණ චාරිකාවක නිරත විය. පසුගිය ජනවාරි 10 වැනි දින ආණ්ඩුකාරතුමා ජලාශය නිරීක්ෂණය කිරීමේදී නිලධාරීන් සමඟ සාකච්ඡා කළ පරිදි ගත් තීන්දු තීරණ ක්‍රියාත්මක කිරීම පිළිබඳවත් මේවන විට ඉරණමඩු ජලාශයේ තත්ත්වය පිළිබඳවත් සොයා බැලීම සඳහා ආණ්ඩුකාරතුමා මෙම හදිසි සංචාරයේ නිරත විය. එහිදී ප්‍රධාන ඉංජිනේරුතුමන් සහ අනෙකුත් නිලධාරීන් සමඟ කළ සාකච්ඡාවේදී ආණ්ඩුකාරතුමන්ව දැනුවත් කළේ මෙම මස 31 වැනි දින වනවිට ඉරණමඩු ජලාශයේ කාන්දු වීම නිවැරදි කොට සම්පූර්ණ ජලාශයේ අලූත්වැඩියා කටයුතු අවසන් කිරීමට හැකි බවයි. එසේම ඉදි කිරීම් සඳහා දායක වූ පෞද්ගලික කොන්ත්‍රාත් සමාගම ඉදිරි මාස 6 තුළදීද නිරන්තර නිරීක‍ෂණ කටයුතු සහ නඩත්තු කටයුතු සිදු කරන බවද ප්‍රධාන ඉංජිනේරුතුමන් මෙහිදී සඳහන් කළේය. තවද ඉරණමඩු ජලාශයේ සියයට 40ක ජලය කෘෂිකර්මාන්තයට යොදා ගන්නා අතර ඉතිරි සියයට 60ක ජලය පාවිච්චියෙන් තොරව මුහුදට ගලා බසින බව මෙහිදී හෙළි විය. මෙහිදී ආණ්ඩුකාරතුමන් උතුරු පළාත් වාරි මාර්ග දෙපාර්තමේන්තුවේ නියෝජ්‍ය අධ්‍යක‍ෂක ඉංජිනේරු එන්. සුදාකරන් මහතා අමතා මුහුදට ගලා බසින සියයට 60ක ජල ප්‍රමාණය යාපනය ප්‍රදේශයට ගෙන ගොස් එම ප්‍රදේශයේ ජීවත් වන ජනතාවගේ ජීවනෝපායන් ඇතුළු කෘෂිකාර්මික කටයුතු සඳහා යොදා ගැනීමට ව්‍යාපෘති යෝජනාවක් සකස් කර දෙන මෙන් දන්වා සිටියහ.", "URL": "https://sinhala.adaderana.lk/news.php?nid=102614", "Category": null, "Parent URL": null}