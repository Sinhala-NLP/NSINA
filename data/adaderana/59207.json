{"Source": "Adaderana", "Timestamp": "April 16, 2016 01:18 pm", "Headline": "ජයලලිතාගෙන් කරුණානිධිට චෝදනා", "News Content": "ඉන්දීය රජය විසින් කච්චතිව් දුපත ශ්‍රී ලංකාවට පැවරීමේදී ඩී.එම්.කේ පක්ෂ නායක කරුණානිධි එහි පාර්ශවකරුවෙකු ලෙස කටයුතු කළ බවට තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම් චෝදනා කරයි.කච්චතිව් දුපත යළි ඉන්දියාවට අත්පත්කර ගැනීමේ ක්‍රියාවලියේදී කරුණානිධි නිහඩ පිළිවෙතක් අනුගමනය කරමින් සිටින බව ඇය පෙන්වා දෙයි.තමිල්නාඩු අරුප්පුකොට්ටෙයි ප්‍රදේශයේ පැවැති ජන රැළියකට එක්වෙමින් තමිල්නාඩු ප්‍රාන්ත ප්‍රධාන අමාත්‍යවරිය මේ බව ප්‍රකාශ කර තිබේ.කච්චතිව් දූපත ශ්‍රී ලංකාවට පැවරීම ඉන්දීය ධීවරයින් ශ්‍රී ලංකා නාවික හමුදාවේ අත්අඩංගුවට පත්වීමට ප්‍රධාන හේතුවක් බව ඇය එහිදී සඳහන් කර ඇත.එම දූපත ශ්‍රී ලංකාවට අත්පත් කරදීමට සහය දැක්වූ ඩී.එම්.කේ පක්ෂ නායක කරුණානිධි ඉන්දීය ධීවරයින් පාවාදීමකට ලක් කර ඇති බව ජයලලිතා ජයරාම් සඳහන් කර තිබේ.ඒ සම්බන්ධයෙන් කරුණානිධි තමිල්නාඩු ජනතාවට නිදහසට කරුණු ඉදිරිපත් කළ යුතු බව තමිල්නාඩු ප්‍රාන්ත ප්‍රධාන අමාත්‍යවරිය ප්‍රකාශ කර ඇත.කච්චතිව් දුපත යළි ඉන්දියාවට ලබා ගෙන ඉන්දීය ධීවරයින්ගේ සාම්ප්‍රදායික ධීවර අයිතිවාසිකම් යළි තහවුරු කරන බවට එහිදී වැඩිදුරටත් අදහස් දක්වමින් ජයලලිතා ජයරාම් සඳහන් කර තිබේ.", "URL": "https://sinhala.adaderana.lk/news.php?nid=59207", "Category": null, "Parent URL": null}