{"Source": "Adaderana", "Timestamp": "August 30, 2018 12:54 pm", "Headline": "ඉඩමක් නිසා මව මැරූ පුතා පොලිස් දැලේ", "News Content": "තම මව ඝාතනය කළේ යැයි සැකකරන පුද්ගලයෙකු වීරකැටිය පොලිස් ස්ථානයේ නිලධාරින් විසින් අත්අඩංගුවට ගත් බව අද දෙරණ වාර්තාකරු පවසයි. ඊයේ(29) සවස මෙම පුද්ගලයා අත්අඩංගුවට ගත් බව අප වාර්තාකරු සඳහන් කළේය. මෙලෙස අත්අඩංගුවට පත්ව ඇත්තේ වීරකැටිය හකුරුවෙල ප්‍රදේශයේ පදිංචි 33 හැවිරිදි පුද්ගලයෙකි. වීරකැටිය, හකුරුවෙල ප්‍රදේශයේ පදිංචිව සිට පසුගිය 27 දා ජීවිතක්ෂයට පත්වූ කාන්තාවකගේ අවසන් කරයුතු ඊයේ සිදුකර ඇති අතර මෙම මරණය පිළිබඳව සැකයක් ඇතිබව කිසියම් පුද්ගලයෙකු විසින් එදින වීරකැටිය පොලිස් ස්ථානයට ඇමතුමක් මඟින් දන්වා තිබේ. මේ අනුව පරික්ෂණ පැවැත්වූ පොලිස් නිලධාරින් වලස්මුල්ල මහේස්ත්‍රාත් අධිකරණය වෙත මේ පිළිබඳව දන්වා මහේස්ත්‍රාත් පරික්ෂණයක් ඉල්ලීම් කර ඇති බව වාර්තා වෙයි. හම්බන්තොට අධිකරණ වෛද්‍යවරයා මඟින් වාර්තාවක් ලබාගන්නා ලෙස වලස්මුල්ල මහේස්ත්‍රාත් අධිකරණයෙන් කළ නියෝගයක් අනුව පොලිස් නිලධාරින් විසින් අධිකරණ වෛද්‍ය වාර්තා ලබාගෙන තිබේ. මරණය පිළිබඳ වැඩිදුරටත් විමර්ශන කටයුතු සිදුකර මිය ගිය කාන්තාවගේ වැඩිමහල් පුතා සැකපිට අත්අඩංගුවට ගෙන ඇත. මෙම පුද්ගලයාගෙන් පොලිස් නිලධාරින් ලබාගත් ප්‍රකාශ අනුව එහි පරස්පර විරෝධි ආකාරයක් තිබූ බව පොලීසිය පවසයි. වැඩිදුරටත් විමර්ශන කටයුතු සිදුකර පොලිස් නිලධාරින් අනාවරණය කරගෙන ඇත්තේ මිය ගිය කාන්තාව ඉකුත් 27දින මුළුතැන්ගෙයි බිම වාඩි වී ආහාර පිළියෙල කරමින් සිටියදී ඇයගේ වැඩිමහල් පුතා විසින් ඇයට පහර දී ගෙල මිරිකා ඝාතනය කර ඇති බව සිද්ධිය ඇසින් දුටු මියගිය කාන්තාවගේ බාල පුතා පොලීසියට ප්‍රකාශ කර තිබේ. පවුලේ ඉඩම් පිළිබඳව තිබූ ගැටළුවක් හේතුවෙන් මෙම ඝාතනය සිදුකර ඇති බවට කරුණු අනාවරණය වී තිබේ. (ඡායාරූප-සහම්පති මාන්නගේ)", "URL": "https://sinhala.adaderana.lk/news.php?nid=95236", "Category": null, "Parent URL": null}