{"Source": "Adaderana", "Timestamp": "November 17, 2017 09:07 pm", "Headline": "ඇමතුම් ගත් කෝප් සමාජිකයින් උත්තර දෙයි", "News Content": "අර්ජුන් ඇලෝසියස් සමඟ දුරකථන සංවාද පැවැත් වු බවට අනාවරණය වු කෝප් කමිටු සමාජිකයින් කිහිප දෙනෙකු අද පාර්ලිමේන්තුවේ දී ප‍්‍රතිචාර දැක්විය. ඒ අද දිනයේ ජනාධිපතිවරයා, අග‍්‍රාමාත්‍යවරයා ශ‍්‍රී ලංකා පාර්ලිමේන්තුව, අධිකරණය ඇතුළු වැය ශීර්ෂයන් පිළිබඳ අයවැය කාරක සභා විවාදයට එක්වෙමිනි. මෙහිදී අදහස් දක්වමින් එක්සත් ජනතා නිදහස් සන්ධානයේ පාර්ලිමේන්තු මන්ත‍්‍රී සී.බී.රත්නායක මහතා කියා සිටියේ, බැඳුම්කර ගනුදෙනුව සිදු කළ අර්ජුන් ඇලෝසියස් සමඟ සභා ගර්භයේ සිටින මන්ත‍්‍රීවරුන් කෝප් වාර්තාව ලබා දීමට පෙර ගනුදෙනු කළ බව පැවසීය. එමෙන්ම මන්ත‍්‍රීවරුන්ගේ නම් ඒ සඳහා සඳහන් වී ඇති බවත්, ඒ සම්බන්ධයෙන් විශේෂ පරීක්ෂණයක් සිදු කරනවා ද යන්න පිළිබඳව කතානායකවරයාගෙන් ප‍්‍රශ්න කර සිටියේය. එහිදී අවධානය යොමු කර ඉදිරියේදී යම් ක‍්‍රියාමාර්ගයක් ගන්නා බව කතානායකවරයා පැවසීය. කෙසේ වෙතත් මෙම විවාදයට එක් වු එක්සත් ජාතික පක්ෂ පාර්ලිමේන්තු මන්ත‍්‍රී හෙක්ටර් අප්පුහාමි කියා සිටියේ, කෝප් කමිටුවේ කිසිදු දෙයක් කිසිදු ව්‍යාපාරිකයෙකු සමඟ කතා නොකළ බවයි. නමුත් ඔ්නෑම ව්‍යපාරිකයෙකු සමඟ හෝ ඔ්නෑම මිනිමරුවෙකු සමඟ හෝ කතා කිරීමට බියක් නොදක්වන බව ද මන්ත‍්‍රීවරයා මෙහිදී පැවසීය. එමෙන්ම ඔ්නෑම පරීක්ෂණයක් සිදු කරන ලෙසත්, පාර්ලිමේන්තු මන්ත‍්‍රීවරුන්ගේ ගෞරවය ඒ තුළින් කෙලසීමකට ලක් නොකරන ලෙසත් මන්ත‍්‍රීවරයා කියා සිටියේය.", "URL": "https://sinhala.adaderana.lk/news.php?nid=80065", "Category": null, "Parent URL": null}