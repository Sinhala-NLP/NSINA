{"Source": "Adaderana", "Timestamp": "June 5, 2018 11:57 am", "Headline": "කරපු වැඩේ මාස 6න් වතුරෙ යයි- අවසන් මොහොතේ අවසන් ගමනත් අවදානම්", "News Content": "ජීවිතයේ අවසන් ගමනත් අවදානමක් වු ජනතාවක් ජීවත් වෙන ගම්මානයක් ගලේවෙල ප්‍රදේශීය ලේකම් කොට්ඨාශයේ පිහිටා තිබේ. ඒ ගලේවෙල රන්වැඩියාව ගම්මානයයි. ගම්මානේ කොස්පොත ඇල පාලම කඩාගෙන යෑමත් සමඟ වසර ගණනාවක සිට රන්වැඩියාව ප්‍රදේශයේ පවුල් හත්සියයක් පමණ දෙනා මෙහි එගොඩ-මෙගොඩ වනු ලබන්නේ ඇළෙන් බැස වතුරේ අවදානම් තත්ත්වයෙන් බව ප්‍රදේශවාසීහු පවසති. රන්වැඩියාව ගම්මානයේ අයෙකු ජීවිතක්ෂයට පත්වීමෙන් ඊයේ(04) දින පස්වරුවේ ඔහුගේ අවසන් කටයුතු සිදු කෙරුණු කොස්පොත පොදු සුසාන භූමියට දේහය රැගෙන යෑමට වූයේද මේ අතුරු මාර්ගයේ ඇළ මඟට බැස ඉතා අවදානම් ගමනක බව ප්‍රදේශවාසීහු පවසති. ඇතැම් වැහි දිනවල මළගෙයක් සිදු වූ විට භූමදානය පවා කල් දමන බව ප්‍රදේශවාසීහු පවසති. ඇල දෙගොඩතලා ජලය ගලා බසින නිසාවෙන් එවැනි තීරණ ගන්නා අතර, දැනටමත් ගමේ මිනිස් ජිවිත දෙකක් මේ ඇලේ ගසාගෙන ගොස් අහිමි වී තිබෙන බව ගම්මු පවසති. ඔවුහු බලධාරීන්ගෙන් ඉල්ලා සිටින්නේ කඩිනමින් මෙම ස්ථානයට නැවත වරක් පාලමක් ඉදිකර දෙන ලෙසයි. ජනතා මුදල් වියදම් කරමින් මෙම ස්ථානයේ ඉදි කරනු ලැබූ පාලම මාස හයක් ඇතුළත කඩාගෙන ගිය බවත් කිසිම ප්‍රමිතියකින් තොරව අඩුම තරමේ යකඩ කැබැල්ලක් හෝ නොයොදා කොන්ත්‍රාත්කරුවන් විසින් පහලම ඉදිකළ බව ගම්මුන් පවසති. ඉදිකිරීම් පිළිබඳව සහ පාලම කඩා ගෙන ගිය බව බලධාරීන්ට අවස්ථා ගණනාවකදී දැනුවත් කළ ද ඉන් කිසිදු පලක් නොවූ බවත් අඩුම තරමේ එම කොන්ත්‍රාත්කරුවා ගෙන් හෝ විමසීමක් නොකොට පාලම කඩා ගෙන ගිය පසුත් කොන්ත්‍රාත්කරුට මුදල් ගෙවූ බවද ප්‍රදේශවාසීහූ පවසති. පවුල් 700ක පමණ ජනතාව ඉතා ඉක්මනින් ගලේවෙල නගරයට පාසලට පන්සලට ආදී සියලු අවශ්‍යතා සඳහා මෙන්ම මරණෙට, මඟුලට, දරු උපතට සියලුම දේ සඳහා මෙම මාර්ගය භාවිතා කළ බව ඔවුහු පවසති. ගම්වාසීන්ගේ එකම ඉල්ලීම වන්නේ ගඟ හරහා ගමන් කිරීමට කඩිනමින් පාලමක් සකස් කර දෙන ලෙසයි.", "URL": "https://sinhala.adaderana.lk/news.php?nid=90376", "Category": null, "Parent URL": null}