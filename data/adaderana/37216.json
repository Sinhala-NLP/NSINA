{"Source": "Adaderana", "Timestamp": "September 7, 2013 12:21 pm", "Headline": "ගාලු පාර භාවිතා කරන රියදුරන්ගේ දැන ගැනීම පිණිසයි!", "News Content": "ඓතිහාසික සීනිගම මහා දේවාලයේ වාර්ෂික පෙරහැර හේතුවෙන් හෙට (08) දිනයේ සිට ලබන 11 වන දින දක්වා රාත්‍රී කාලයේ දී ගාලු පාර භාවිතා කරන රියදුරන්ගෙන් විකල්ප මාර්ග භාවිතා කරන ලෙස පොලීසිය ඉල්ලීමක් කරයි. පෙරහැර ගමන්ගන්නා කාලය තුළ මාර්ගයේ වාහන තදබදයක් ඇති විය හැකි බව පොලිසිය සඳහන් කළේය. හෙට සහ අනිද්දා දිනවල පස්වරු 01.00 සිට පෙරහැර අවසන් වනතුරු කොළඹ දෙස සිට ගාල්ල දෙසට ධාවනය වන රථ වාහන මීටියාගොඩ පොලිස් වසමේ කහව හන්දියෙන් වමට හරවා මීටියාගොඩ අළුත්වල, ගෝනපීනුවල හරහා කුමාර කන්ද හන්දිය ඔස්සේ ගාලු පාරට පිවිසිය හැකි බව පොලිසිය පැවසීය. ගාල්ල දෙස සිට කොළඹ දෙසට ධාවනය වන රථවාහන කුමාරකන්ද හන්දියෙන් දකුණට හරවා ගෝනපීනුවල අළුත්වල, බටපොළ, තිලකපුර හරහා අම්බලන්ගොඩ නගරයෙන් ගාලුපාරට පිවිසිය හැකිය. එමෙන්ම 10 සහ 11 යන දෙදින තුළ රාත්‍රී 10.00 සිට පෙරහැර අවසන් වන තුරු විකල්ප මාර්ග භාවිතා කළ යුතු බව පොලිසිය ජනතාවට දන්වා සිටියි.", "URL": "https://sinhala.adaderana.lk/news.php?nid=37216", "Category": null, "Parent URL": null}