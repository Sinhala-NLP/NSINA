{"Source": "Adaderana", "Timestamp": "April 16, 2010 08:34 am", "Headline": "තීරණය ගැන යළි සලකා බලන්න", "News Content": "ශ්‍රී ලාංකිකයන් සහ ඇෆ්ගන් ජාතිකයන් සරණාගතයින් ලෙස පිළිගැනීමට ඉල්ලුම් කිරීම සඳහා වූ අවසරය තාවකාලිකව අත්හිටුවීම පිළිබඳව ඕස්ට්‍රේලියානු රජය යළි සලකා බැලිය යුතු බව\"හියුමන් රයිට්ස් වොච්\" සංවිධානය පවසයි. ඕස්ට්‍රේලියානු සංක්‍රමණ අමාත්‍ය ක්‍රිස් එවන්ස් ‍වෙත ලිපියක් යොමුකරමින් එම සංවිධානය අදාළ ඉල්ලීම කර තිබේ. පසුගිය 8වනදා සිට ක්‍රියාත්මක වන පරිදි ඕස්ට්‍රේලියානු රජය විසින් මෙම සීමා පැනවීම ප්‍රකාශයට පත් කළේය. ඕස්ට්‍රේලියාවේ මෙම තීරණය ජාත්‍යන්තර නීතියට පටහැනි බව \"හියුමන් රයිට්ස් වොච්\" සංවිධානය සඳහන් කරයි. 1951 සරණාගතයින් පිළිබඳ ගිවිසුමට සහ 1967 ප්‍රෝටොකෝලයට ඕස්ට්‍රේලියාව අත්සන් තැබීම මීට හේතුවයි. මිනිස් ජාවාරම් සහ සැබෑ සරණාගතයින් අතර වෙනස ඕස්ට්‍රෙලියානු රජය විසින් අවබෝධ කරගත යුතු බව එම සංවිධානය පෙන්වාදෙයි. ශ්‍රී ලංකාව ඇෆ්ගනිස්ථානය තුළ මානව හිමිකම් කඩවීම් වල අඩුවක් පැවතිය ද තවදුරටත් යම් යම් ක්ෂේත්‍රවල මානව හිමිකම් කඩවීම් සිදුකෙරෙන බව ඔවුන් වැඩිදුරටත් සඳහන් කරයි. අදාළ ලිපිය මගින් හියුමන් රයිට්ස් වොච් සංවිධානය ක්‍රිස් එවන්ස් මහතාගෙන් ඉල්ලා සිටින්නේ ජාතීන් වෙනස් තත්ත්වයේ ලා සලකමින් පනවා ඇති මෙම සීමාවන් යළි සලකා බැලීමට පියවර ගන්නා ලෙසය.", "URL": "https://sinhala.adaderana.lk/news.php?nid=7825", "Category": null, "Parent URL": null}