{"Source": "Adaderana", "Timestamp": "November 28, 2018 12:29 pm", "Headline": "වී අලෙවි මණ්ඩලය හෙට ඉදන් අළුත් වැඩකට අතගහයි", "News Content": "වී අලෙවි මණ්ඩලය සතු වී තොග සහල් බවට පත් කර වෙළඳපොළට නිකුත් කිරීමේ කටයුතු හෙට සිට ආරම්භ කරන බව වී අලෙවි මණ්ඩලය පවසයි. එම මණ්ඩලයේ සභාපති නීතිඥ උපාලි මොහොට්ටි මහතා සඳහන් කළේ එහි සමාරම්භය හෙට(29) දිනයේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකරන බවයි. ඒ අනුව වී අලෙවි මණ්ඩලය “PMB Rice” වෙළඳ නාමය යටතේ සකස් කරන ලද සහල් නිල වශයෙන් වෙළෙඳපොලට නිකුත් කිරීමේ කටයුතු හෙට පෙරවරුවේ ආරම්භ කරයි. පළමු සහල් තොගය වශයෙන් සහල් කිලෝ 15,000ක් වෙළෙඳපොලට නිකුත් කිරීමට පියවර ගෙන ඇති අතර දෙසැම්බර් මස අවසන් වීමට ප්‍රථම සහල් මෙ. ටොන් 4000ක් වෙළෙඳ පොළට නිකුත් කිරීමට වී අලෙවි මණ්ඩලය විසින් කටයුතු යොදා තිබේ. “සියයට සියයක්ම දේශීයයි” යන තේමාව යටතේ නිකුත් කෙරෙන මෙම සහල් සැකසීම වෙළෙඳපොලේ ඇති සහල් මිල පාලනය සඳහා ගත් පියවරක් වශයෙන් ක්‍රියාත්මක කෙරෙන අතර, පාරිභෝගිකයින්හට සහන මිලක් යටතේ හොඳම සහල් මිල දී ගැනීමට අවස්ථාව සැලසීමත්, ගොවි ජනතාවගේ වී සඳහා යහපත් මිලක් ලබාදීමත් මෙහි අරමුණ බවද කෘෂිකර්ම අමාත්‍ය මහින්ද අමරවීර මහතා පැවසීය.", "URL": "https://sinhala.adaderana.lk/news.php?nid=99934", "Category": null, "Parent URL": null}