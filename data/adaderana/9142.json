{"Source": "Adaderana", "Timestamp": "June 21, 2010 04:46 pm", "Headline": "අයිෆා ගැන එජාපය නීති පොත පෙරළයි", "News Content": "අයිෆා සිනමා උළෙල මුවාවෙන් සිදු වූ මුදල් වංචාව සම්බන්ධයෙන් නීතීමය ක්‍රියාමාර්ග ගැනීමට සූදානම් බව එක්සත් ජාතික පක්ෂය පවසයි. අයිෆා සිනමා උළෙල වෙනුවෙන් ශ්‍රී ලංකා රජය රුපියල් බිලියනයකට වැඩි මුදලක් වැය කර ඇති බව එම පක්ෂයේ පාර්ලිමේන්තු මන්ත්‍රී රංජන් රාමනායක මහතා සඳහන් කළේය. එහෙත් එම උළෙල සඳහා සභාභාගී වීම සපථ කළ අයිෆා සන්නාම තානාපති අමිතාබ් බච්චන් මහතා පවා අවසානයේ ඊට සහභාගී නොවීමෙන් සිදු කර ඇත්තේ වංචාවක් බව රාමනායක මහතා අවධාරණය කරයි. ඒ අනුව මෙම සිනමා උළෙල වෙනුවෙන් රජය වැය කළ මුදල අයිෆා සංවිධායකවරුන්ගෙන් අය කර ගැනීමට කටයුතු කළ යුතු බව ද රාමනායක මහතා සඳහන් කළේය. මෙම මුදල් වංචාව සම්බන්ධයෙන් විවාදයකට එන ලෙස තමන් රජයේ පාර්ශවයට අභියෝග කර තිබුණ ද ඊට මෙතෙක් කිසිඳු ප්‍රතිචාරයක් ලැබී නොමැති බව රාමනායක මහතා වැඩි දුරටත් ප්‍රකාශ කළේය.", "URL": "https://sinhala.adaderana.lk/news.php?nid=9142", "Category": null, "Parent URL": null}