{"Source": "Adaderana", "Timestamp": "June 18, 2011 08:37 am", "Headline": "ඉරාකයේ ශ්‍රී ලාංකිකයන් ඇරඹූ උපවාසය තවදුරටත්", "News Content": "ඉරාකයේ වෙසෙන ශ්‍රී ලාංකිකයන් පිරිසක් ආරම්භ කළ උපවාසය තවදුරටත් ක්‍රියාත්මක වේ. සේවය කළ සමාගම විසින් වසර දෙකක කාලයක් තමාට වැටුප් ගෙවා නොමැති බව උපවාසයට සම්බන්ධව සිටින ලලිත් කුමාර මහතා අද දෙරණ සමග පැවසුවේය. අදාළ වැටුප් ඉල්ලා මෙම උපවාසය ආරම්භ කළ බව ලලිත් කුමාර මහතා සඳහන් කළේය. ජෝර්දාන ජාතිකයෙකුගේ ඉදිකිරීම් සමාගමක සේවය කිරීම සඳහා 2009 වසරේ දී තමා ඇතුළු පිරිසක් ඉරාකයට පැමිණි බව හෙතෙම කියා සිටියේය. මාස කිහිපයකට පසුව තමාට වැටුප් ගෙවීම අදාළ සමාගම විසින් පැහැර හැර ඇති බව ඔහු කියා සිටියේය. ඉදිකිරීම් සමාගමේ හිමිකරුවන ජෝර්දාන ජාතිකයා ද අදාළ ඉදිකිරීම් නියමිත කාලවකවානුවට නිම නොකිරීම හේතුවෙන් එම කොන්ත්‍රාත්තුව අත්හිටුවීමට ඉරාක රජය පියවර ගෙන ඇති බව ද සඳහන්ය. අදාළ හිඟ වැටුප් ලබාදෙන ඉරාක රජයට බලකරමින් මෙම උපවාසය ආරම්භ කළ බව ලලිත් කුමාර මහතා පැවසුවේය. එම සමාගමේ සේවයේ නියුතුව සිටි ශ්‍රී ලාංකිකයන් 41 දෙනෙකු උපවාසයට එක්ව සිටියි. ඉන් 11 දෙනෙක් බැග්ඩෑඩ්හි පිහිටි සමාගම් කාර්යාලයේ ද සෙසු 30 දෙනා අල් අමාරාහි පිහිටි ව්‍යාපෘති භූමියේ ද උපවාසයේ නිරත වෙයි. උපවාසකරුවන්ගෙන් දස දෙනෙකු අසාධ්‍ය තත්ත්වයෙන් වෛද්‍ය ප්‍රතිකාර ලබන බව ඉරාකයේ අල් අමාරාහි සිට අද දෙරණට අදහස් දැක්වූ ලලිත් කුමාර මහතා පැවසුවේය. කෙසේවෙතත් උපවාසකරුවන් මුණගැසීමට පැමිණි අල්අමාරා ප්‍රාන්ත ප්‍රධානියා අදාළ වැටුප් ගැටලුව විසඳීමට මැදිහත්වන බවට පෙරොන්දු වීමත් සමග මාරාන්තික උපවාසය ලිහිල් කිරීමට තීරණය කළ බව ලලිත් කුමාර මහතා සඳහන් කළේය.", "URL": "https://sinhala.adaderana.lk/news.php?nid=16831", "Category": null, "Parent URL": null}