{"Source": "Adaderana", "Timestamp": "November 18, 2014 01:34 pm", "Headline": "ලැගුම්හළක කාමරයකින් තරුණ මළ සිරුරක් හමුවෙලා", "News Content": "හලාවත නගරයේ ලැගුම්හළක කාමරයක තිබී මිය ගොස් ඇති තරුණයෙකුගේ මළ සිරුරක් හමුවී ඇති බව පොලීසිය පවසයි. අද (18) පෙරවරුවේ මෙම මළ සිරුර සොයා ගෙන ඇති බව අද දෙරණ වාර්තාකරු පවසයි. මිය ගොස් ඇත්තේ මීගමුව - කොළඹ පාර පදිංචිව සිටි රත්නායක මුදියන්සේලාගේ අමිල චින්තක (අවු:28) නම්වූ අයෙකු බවට හඳුනා ගෙන ඇත. මිය ගොස් ඇති තරුණයා 17 වැනිදා රාත්‍රීයේ කුලී ත්‍රීරෝද රථයකින් තනිවම පැමිණ මෙම ලැගුම්හළේ නවාතැන් ගෙන ඇති බව එහි සේවකයින් විසින් අනාවරණය කර තිබේ. අද දහවල් වන තුරු කාමරයේ සිටි තරුණයාගෙන් ප්‍රතිචාරයක් නොමැති තැන ලැගුම්හෙළ් සේවකයින් විසින් ඒ සම්බන්ධයෙන් සොයා බලා ඇති බවත්, එහිදී කාමරයේ ඇඳ මත වැටී සිටි තරුණයා දැක ඇති බවත් සඳහන්ය. පසුව ලැගුම්හළේ සේවකයින් විසින් මේ බව හලාවත පොලීසියට දැනුම් දී ඇත. කාක්කපල්ලිය කොට්ඨාශයේ හදිසි මරණ පරීක්ෂක අමිත් කුමාර මහතා විසින් සිද්ධිය වූ ස්ථානයට ගොස් මූලික විමර්ශන කටයුතු සිදු කර තිබේ. හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=47461", "Category": null, "Parent URL": null}