{"Source": "Adaderana", "Timestamp": "February 20, 2014 03:16 pm", "Headline": "අනවසර ප්‍රචාරක කාර්යාල ඉවත් කිරීම අරඹයි ", "News Content": "බස්නාහිර සහ දකුණු පළාත් සභා ජන්ද විමසීමට අදාළව අනවසර ප්‍රචාරක කාර්යාල ඉවත් කිරිම අද(20) ආරම්භ කළ බව මැතිවරණ කොමසාරිස්වරයා පවසයි. මැතිවරණ කොමසාරිස් මහින්ද දේශප්‍රිය මහතා පවසන්නේ නිසි අවසර පත්‍රයක් නොමැතිව පවත්වාගෙන යන ප්‍රචාරක කාර්යාල මෙලෙස ඉවත් කරන බවයි. බස්නාහිර සහ දකුණු පළාත් සභා ඡන්ද විමසීමට අදාළව අනවසර ප්‍රචාරක කාර්යාල ස්ථාපිත කර ඇත්ද යන්න පිළිබඳ සොයා බැලීම සඳහා මැතිවරණ දෙපාර්තමේන්තුවේ නිලධාරින් විශේෂ මෙහෙයුමක් ආරම්භ කර තිබුණි. පසුගිය 17වනදා සිට දින තුනක කාලයක් ක්‍රියාත්මක කළ එම මෙහෙයුමේදි ප්‍රචාරක කාර්යාල 300ක් පමණ පරීක්ෂා කළ බව මැතිවරණ කොමසාරිස් මහින්ද දේශප්‍රිය මහතා සඳහන් පැවසුවේය. කෙසේ වෙතත් අපේක්ෂකයින් වැඩි පිරිසක් නීත්‍යානුකූල ආකාරයෙන් සිය ප්‍රචාරක කාර්යාල පවත්වාගෙන යන බවට එහිදී අනාවරණය වු බව ද මැතිවරණ කොමසාරිස්වරයා ප්‍රකාශ කළේය. මේ අතර බස්නාහිර සහ දකුණු පළාත් සභා ඡන්ද විමසීමට අදාළව පුද්ගලික බස් රථ වල සහ ත්‍රිරෝද රථ වල අලවා ඇති මැතිවරණ ප්‍රචාරක ස්ටිකර් ඉවත් කිරිම ඊයේ(19) දිනයේ සිට ආරම්භ කළ බව මැතිවරණ කොමසාරිස් මහින්ද දේශප්‍රිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=41250", "Category": null, "Parent URL": null}