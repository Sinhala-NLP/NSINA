{"Source": "Adaderana", "Timestamp": "October 11, 2012 05:45 pm", "Headline": "වෘත්තීය ක්‍රියාමාර්ගය අත්හරියි- සරසවි ඇදුරන් වැඩ අරඹයි", "News Content": "මෙතෙක් පවත්වාගෙන ආ වෘත්තීය සමිති ක්‍රියාමාර්ගය තාවකාලිකව අත්හිටුවීමට තීරණය කළ බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. ඒ අනුව හෙට දිනයේ සිට තමන් රාජකාරියට වාර්තා කරන බව එම සමිති සම්මේලනයේ ලේකම්, අචාර්ය ටෙරන්ස් මධුජිත් මහතා සඳහන් කරයි. අද දිනයේ රැස්වුණු විධායක කමිටුව ශාඛා සමිතිවලින් ඉදිරිපත් කරන ලද අදහස් දීර්ඝ ලෙස සමාලෝචනය කිරීමෙන් පසු සරසවි සිසුන් හා ආචාර්යවරුන් පොදුවේ මුහුණදෙන ගැටලුද සැලකිල්ලට ගනිමින් මෙම තීරණය ගත් බව ඔහු අද දෙරණට කියා සිටියේය. කෙසේ වෙතත් රජය විසින් ලබාදුන් යෝජනා දෙකක් පිළිගනිමින් හා එකී යෝජනා ඉටුකරන බවට දුන් පොරොන්දුව කෙරෙහි විශ්වාසය තබා ඇති බවද ආචාර්යවරයා සඳහන් කළේය. කෙසේ වෙතත් ආචාර්යවරුන් සිය තීරණය පිළිබඳ නිල වශයෙන් දැනුම්දීමට ප්‍රථම කොළඹ පැවති මාධ්‍ය හමුවට එක්වෙමින් ආර්ථික සංවර්ධන අමාත්‍ය බැසිල් රාජපක්ෂ මහතා කියා සිටියේ ආචාර්යවරුන්ගේ අඛණ්ඩ වැඩවර්ජනය අවසන් කරන බවට පෙරේදා (09) පැවති සාකච්ඡාවේදී එකඟ වූ බවයි. ඒකාබද්ධ මාධ්‍ය හමුවක් කැඳවීමට මීට පෙරාතුව එකඟ වුවද ආචාර්යවරුන්ගේ විධායක කමිටු රැස්වීම ඒවනවිටත් පැවැත්වෙන බැවින් තමන් දින නියම කරගත් පරිදි මාධ්‍ය හමුවට සහභාගී වු බව අමාත්‍යවරයා සඳහන් කළේය. සිය වැටුප් ඉහළ නංවන ලෙස ඉල්ලා සරසවි ආචාර්යවරුන් විසින් ප්‍රථමයෙන් ආරම්භ කරනු ලැබූ වෘත්තීය සමිති ක්‍රියාමාර්ගය පසුව දල දේශීය නිෂ්පාදිතයෙන් 6% ක් අධ්‍යාපන ක්ෂේත්‍රයටය වෙන්කරන ලෙස ඉල්ලා කරනු ලැබූ අරගලයක් බවට පුළුල් කරන ලදී. කෙසේ වෙතත් මේ වනතුරුත් පොරොන්දුවක් හැරුණු විට ඉල්ලීම් දිනාදීම සඳහා වැඩපිළිවෙළක් රජයෙන් ඉදිරිපත්වී නොමැති බවට ආචාර්යවරුන්ගේ සමිති සම්මේලනයේ ඇතැමුන්ගේ අදහසයි.", "URL": "https://sinhala.adaderana.lk/news.php?nid=28210", "Category": null, "Parent URL": null}