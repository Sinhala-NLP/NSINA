{"Source": "Adaderana", "Timestamp": "June 18, 2011 10:39 am", "Headline": "මූන්ගේ දෙවැනි ධුර කාලයට ආරක්ෂක කවුන්සිලයේ සහය", "News Content": "එක්සත් ජාතීන්ගේ සංවිධානයේ මහලේකම් බැන්කි මූන් මහතාට සිය දෙවැනි ධුර කාලය සඳහා ඉදිරිපත් වීමට එම සංවිධානයේ ආරක්ෂක කවුන්සිලය ඊයේ(17) සහය පළ කරනු ලැබීය. එක්සත් ජාතීන්ගේ සංවිධාන මූලස්ථානයේ ආරක්ෂක කවුන්සිලයේ සාමාජික රටවල නියෝජිතයින්ගේ විශේෂ රැස්වීමක දී මෙම තීරණයට එළඹ ඇති බව සඳහන්ය. ඒ අනුව බැන්කි මූන්හට ජගත් සංවිධාන වාර්ෂික සමුළුවේ දී සිය දෙවැනි ධුර කාලය සඳහා ඉදිරිපත් වීමට හැකියාව ලැබෙනු ඇත. බැන්කි මූන්ගේ වත්මන් ධුර කාලය ලබන දෙසැම්බර් 31 වැනිදායින් අවසන් වේ. දෙවන ධුර කාලය සඳහා ඔහු පත්වුවහොත් 2012 වර්ෂයේ ජනවාරි පළමුවැනිදා සිට 2016 වර්ෂයේ දෙසැම්බර් 31 වැනිදා දක්වා එක්සත් ජාතීන්ගේ මහලේකම් ධුරය දැරීමට හැකියාව ලැබෙනු ඇත.", "URL": "https://sinhala.adaderana.lk/news.php?nid=16837", "Category": null, "Parent URL": null}