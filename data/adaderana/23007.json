{"Source": "Adaderana", "Timestamp": "March 23, 2012 03:38 pm", "Headline": "පෝද්දලව එලෙව්වේ මමයි - මර්වින් ", "News Content": "අමෙරිකාව ප්‍රමුඛ යුරෝපීය රටවල් විසින් ශ්‍රී ලංකාව සම්බන්ධව ජිනීවා සමුළුවේ දී ඉදිරිපත් කළ යෝජනාව සම්මත කරගනු ලැබුවේ එක් ඡන්දයකින් පමණක් බව මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා පවසයි. ශ්‍රී ලංකාවට පක්ෂව රටවල් 15 ක් ඡන්දය භාවිත කළ බවත්, තවත් රටවල් 08 ක් ඡන්දය භාවිත කිරීමෙන් වැළකී සිටි බවත් ඒ අනුව අදාළ යෝජනාව සම්මත වූයේ එක් ඡන්දයකින් පමණක් බවත් අමාත්‍යවරයා පෙන්වාදෙයි. ශ්‍රී ලංකාවට අත තැබීමට කිසිවෙකුට හෝ නොහැකි බව ද එක්සත් ජාතීන්ගේ මානව හිමිකම් කවුන්සිලයේ දී ශ්‍රී ලංකාව සම්බන්ධව සම්මත වූ යෝජනාවට එරෙහිව කිරිබත්ගොඩ නගරයේ පැවති විරෝධතාවක දී අදහස් දැක්වූ අමාත්‍යවරයා සඳහන් කළේය. සුනන්ද දේශප්‍රිය, නිමල්කා ප්‍රනාන්දු හා පෝද්දල ජයන්ත හා පාක්‍යසෝති සරවනමුත්තු වැනි පිරිස් ජීනිවා වෙත ගොස් ශ්‍රී ලංකාව සම්බන්ධව සාක්ෂි ලබාදුන් බවට මෙහිදී ඔහු චෝදනා කළේය. එමෙන්ම මාධ්‍යවේදී පෝද්දල ජයන්ත මහතාව ශ්‍රී ලංකාවෙන් එලවා දැමුවේ තමන් බව ද මර්වින් සිල්වා මහතා මෙහිදී ප්‍රකාශ කළේය. සිංහල ජාතිය හා බෞද්ධාගම වෙන්දේසියේ දැමීමට කිසිවෙකුට හෝ ඉඩ නොතබන බව ද සිල්වා මහතා කියා සිටියේය. කිසියම් දිනක ජනතාව විසින් තමන්ට ඉවත්ව යන ලෙස ප්‍රකාශ කළහොත් එදිනට පමණක් හිස නමා ඉවත්ව යන බවත්, ජනතාව ලබාදුන් මන්ත්‍රී ධුරය 2016 දක්වා ක්‍රියාත්මක වන බවත් හෙතෙම සඳහන් කළේය. එමෙන්ම ජනාධිපතිවරයා සිය ධුරය හොබවන තුරු ඔහු විසින් තමන් වෙත ලබාදුන් අමාත්‍යධුරය වෙනස් නොවන බව ද එම විරෝධතාවය අතර වැඩිදුරටත් අදහස් දැක්වූ මර්වින් සිල්වා මහතා අවධාරණය කර සිටියේය.", "URL": "https://sinhala.adaderana.lk/news.php?nid=23007", "Category": null, "Parent URL": null}