{"Source": "Adaderana", "Timestamp": "August 18, 2013 04:44 pm", "Headline": "ධීවරයින්ට විතරක් යෑ අපිටත් හිරිහැරයි", "News Content": "ඉන්දීය ධීවරයින්ට පමණක් නොව ශ්‍රී ලංකාවේ ජනතාවට ද ආණ්ඩුවෙන් හිරිහැර වන බව විපක්ෂනායක රනිල් වික්‍රමසිංහ මහතා පවසයි. ඉන්දියාවේ නිල සංචාරයක් ඇරඹු විපක්ෂනායකවරයා අද (18) චෙන්නායි වෙත පැමිණි අවස්ථාවේදී මාධ්‍යවේදීන් අමතමින් මේ බව කීවේය. මාධ්‍යවේදීන් විපක්ෂනායකවරයාගෙන් ඉන්දු ශ්‍රී ලංකා ධීවර ගැටලුව ගැන විමසු පැනයකට පිළිතුරු ලෙස ඔහු මේ බව සඳහන් කර තිබේ. උතුරු පළාතේ මැතිවරණය නිදහස්ව හා සාධාරණව පැවැත්වීමට ශ්‍රී ලංකා රජය පියවර ගත යුතු බව එහිදී ඔහු පවසා ඇත. එසේම 2014 දී මහ මැතිවරණයක් ලබා ගැනීම සඳහා සටන් කරන බවද ඔහු සඳහන් කර තිබේ. ඒ සඳහා රටපුරා ජනතාව දැනුවත් කිරීමේ වැඩසටහන් ආරම්භ කරන බවද විපක්ෂනායකවරයා ඉන්දීය මාධ්‍යවේදීන් අමතමින් පවසා ඇත. ඉන් අනතුරුව ඔහු දිල්ලි බලා පිටත්ව ගොස් ඇත.", "URL": "https://sinhala.adaderana.lk/news.php?nid=36726", "Category": null, "Parent URL": null}