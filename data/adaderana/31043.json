{"Source": "Adaderana", "Timestamp": "January 24, 2013 04:41 pm", "Headline": "පින් ළිඳ ළග පවුකාර වැඩක්", "News Content": "නුගේගොඩ ගංගොඩවිල පන්සල් මාවත පින් ළිඳ අසළදී කාන්තාවකට අතවර සිදුවන බවට 119 යන අංකයට ලැබුණු තොරතුරකට අනුව ක්‍රියාත්මක වූ පොලීසිය වහාම සිද්ධියට අදාළ පුද්ගලයින් දෙදෙනෙකු අත්අඩංගුවට ගෙන තිබේ. ඊයේ රාත්‍රී 7.30ට පමණ මෙකී අපරාධය ඇසින් දුටු පුද්ගලයෙකු හදීසි ඇමතුම් අංශයට ලබාදුන් තොරතුරකට අනූව මිරිහාන පොලීසියේ නිලධාරීන් කණ්ඩායමක් එම ස්ථානයට පැමිණ සැකකරුවන් දෙදෙනා අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය පවසයි. මෙසේ අතවරයට ලක්ව ඇත්තේ 47 හැවිරිදි කතක් වන අතර වෛද්‍ය වාර්තාවක් ලබා ගැනීම සඳහා ඇය කළුබෝවිල රෝහලට ඇතුළත් කර තිබේ. අත්අඩංගුවට ගත් සැකකරුවන් දෙදෙනා ගංගොඩවිල ප්‍රදේශයේම පදිංචිකරුවන් වන අතර ඔවුන් ගංගොඩවිල මහේස්ත්‍රාත්වරයා වෙත ඉදිරිපත් කිරීමට කටයුතු යොදා ඇතැයි පොලීසිය පවසයි. ඔවුන්ට අයත් යැයි කියන ත්‍රීරෝද රථ 2ක්ද පොලිස් භාරයට ගෙන ඇත. සිද්ධියට සම්බන්ධ තවත් සැකකරුවන් දෙදෙනකු අත්අඩංගුවට ගැනීම සඳහා පරීක්ෂණ පවත්වන බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=31043", "Category": null, "Parent URL": null}