{"Source": "Adaderana", "Timestamp": "November 28, 2011 01:19 pm", "Headline": "තුන්වන ආසියානු කලාපීය රටවල ජලභීතිකා සමුළුව ඇරඹෙයි", "News Content": "තුන්වන ආසියානු කලාපීය රටවල ජලභීතිකා සමුළුව අද(28) කොළඹ දී ආරම්භ වී තිබේ. එය ලබන 30 වැනි දින දක්වා පැවැත්වීමට නියමිතය. සමුළුවට ආසියානු සහ අප්‍රිකානු රටවල් 21 ක නියෝජිතයන් සහභාගී වී සිටින අතර සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් සමුළුව පැවැත්වෙයි. 2016 වසරේ දී ජල භීතිකා රෝගය ශ්‍රී ලංකාවෙන් තුරන් කිරීමේ වැඩපිළිවෙළක් ආරම්භ කර ඇති බව එහි දී අදහස් දැක් වූ මෛත්‍රීපාල සිරිසේන මහතා සඳහන් කළේය. මේ අතර ලෝකයේ හොඳම ජලභීතිකා ප්‍රතිකාර ලබාදෙන ඒකකයක් ලෙස කොළඹ ජාතික රෝහලේ ජල භීතිකා ප්‍රතිකාර ඒකකය නම් කළ හැකි බව ආසියානු ජල භීතිකා සංගමය පවසයි. ශ්‍රී ලංකාවෙන් ජලභීතිකාව මුලිනුපුටා දැමීමට ගෙන ඇති පියවර ප්‍රශස්ත මට්ටමක පවතින බව එම සංගමයේ නියෝජිත කණ්ඩායම් සභාපති වෛද්‍ය එම්‍.කේ සුදර්ශන් මහතා ප්‍රකාශ කළේය. කොළඹ දී ඊයේ(27) පස්වරුවේ පැවති මාධ්‍ය හමුවක දී ඔහු මේ බව පෙන්වා දුන්නේය.", "URL": "https://sinhala.adaderana.lk/news.php?nid=20317", "Category": null, "Parent URL": null}