{"Source": "Adaderana", "Timestamp": "August 16, 2010 08:31 am", "Headline": "සන් සී නැවේ සරණාගතයින්ට පුරවැසිබව නොදෙන්නැයි ඉල්ලීමක්  ", "News Content": "\"සන් සී\"නැමැති නෞකාවෙන් කැනඩාව බලා පිටත්ව ගිය ශ්‍රී ලාංකික සරණාගතයින්ට එරට පුරවැසි භාවය ලබා‍ නොදෙන ලෙස ශ්‍රි ලංකා රජය ඉල්ලා ‍තිබේ. කැනඩාවේ ශ්‍රි ලංකා මහකොමසාරිස් චිත්‍රාංගනී වාගීෂ්වර මහත්මිය කැනඩා බලධාරීන්ගෙන් මෙම ඉල්ලීම කර ඇති බව සඳහන්ය. අදාළ නෞකාවේ සිටින පුද්ගලයන්ගෙන් වැඩි පිරිසක් එල්.ටී.ටී.ඊ. සංවිධානයට සම්බන්ධ බවට තොරතුරු අනාවරණය වී තිබීම මීට හේතුව වී ඇත. ඔවුන්ට පුරවැසි භාවය ලබාදීමෙන් කැනඩාව තුළ නැවත සංවිධානය වීමට උත්සාහ දැරීමේ අවධානමක් පවතින බව මහකොමසාරිස්වරිය පෙන්වා දී ඇත. සරණාගතයින් සම්බන්ධයෙන් කැනඩාවේ පවතින ලිහිල් ප්‍රතිපත්තිය අදාළ පිරිස් විසින් අයතු ලෙස භාවිතයට ගනු ඇති බව ද විදෙස් මාධ්‍යයක් වෙත අදහස් දක්වමින් චිත්‍රාංගනී වාගීෂ්වර මහත්මිය සඳහන් කර තිබේ. මේ අතර අදාළ නෞකාවේ සිටි සරණාගතයින් යහපත් සෞඛ්‍ය තත්ත්වයෙන් පසුවන බව කැනඩා රජය ප්‍රකාශ කර තිබේ.", "URL": "https://sinhala.adaderana.lk/news.php?nid=10251", "Category": null, "Parent URL": null}