{"Source": "Adaderana", "Timestamp": "October 18, 2017 10:37 am", "Headline": " කොලොන්නාවේ අතුරුදන් වූ තරුණියන් 2ක් බාර වෙයි-1ක් තාමත් අතුරුදන් ", "News Content": "කොළොන්නාව ප්‍රදේශයේ අතුරුදන්ව සිටි 19 හැවිරිදි තරුණ මව හා 15 හැවිරිදි දැරිය පොලීසියට භාර වී තිබේ. අද(18) උදෑසන 09.00ට පමණ ඔවුන් දෙදෙනා වැල්ලම්පිටිය පොලිස් ස්ථානයට පැමිණ භාරවී ඇති බව සඳහන්ය. කෙසේවෙතත් 14 හැවිරිදි දැරිය තවදුරටත් අතුරුදන්ව සිටින බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. කොළොන්නාව, සාලමුල්ල නිවාස සංකීර්ණයේ පදිංචිකරුවන් වන මොවුන් තිදෙනා පසුගිය සෙනසුරාදා සිට අතුරුදන්ව ඇති බවට පවුලේ ඥාතීන් පොලීසියට පැමිණිලි කර තිබුණි. දුරකථන ඇමතුම් කිහිපයක් ඔස්සේ පොලීසිය මේ සම්බන්ධයෙන් පරීක්ෂණ සිදුකර තිබූ අතර අතුරුදන් වූ තරුණයින්ගේ දුරකථන හා සම්බන්ධ වූ කොළොන්නාව ප්‍රදේශයේ තරුණයෙකුගෙන් ද වැල්ලම්පිටිය පොලීසිය ඊයේ ප්‍රකාශ සටහන් කරගෙන තිබුණි. ඒ අනුව අද පෙරවරුවේ අතුරුදන්ව සිටි තරුණ මව සහ 15 හැවිරිදි දැරිය වැල්ලම්පිටිය පොලිස් ස්ථානයට පැමිණ භාර වී ඇති අතර ඔවුන්ගෙන් මේ වන විට ප්‍රකාශ සටහන් කර ගනිමින් සිටින බව වැල්ලම්පිටිය පොලීසිය පැවසුවේය. අතුරුදන්ව සිටින 14 හැවිරිදි දැරිය සොයා තවදුරටත් විමර්ශන ක්‍රියාත්මක බව පොලීසිය සඳහන් කරයි. ---------------------------- Update: 12.50 අතුරුදන් වී සිටි 14 හැවිරිදි අනෙක් පාසල් වයසේ දැරිය ගම්පහ පොලීසියට බාරවී ඇති බව පොලිස් මාධ්‍ය ප්‍රකාශක කාර්යාලය පවසයි.", "URL": "https://sinhala.adaderana.lk/news.php?nid=78856", "Category": null, "Parent URL": null}