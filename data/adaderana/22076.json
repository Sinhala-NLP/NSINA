{"Source": "Adaderana", "Timestamp": "February 13, 2012 02:00 pm", "Headline": "උ/පෙළ ප්‍රතිඵල අවුල ගැන පෙත්සම විභාගයට අවසර ලැබෙයි", "News Content": "පසුගිය අධ්‍යයන පොදු සහතික පත්‍ර උසස් පෙළ විභාගයේ Z – Score අගය ගණනය කිරීමේ දී අක්‍රමිකතා සිදුවූ ඇති බව සඳහන් කරමින් ගොනුකර තිබූ පෙත්සමක් විභාග කිරීමට ශ්‍රේෂ්ඨාධිකරණය අවසර ලබා දී තිබේ. උසස් පෙළ සිසුන් 16 දෙනෙකු සහ ලංකා ගුරු සංගමය එක්ව ගොනුකර ඇති අදාළ පෙත්සමෙන් අධ්‍යාපන අමාත්‍යවරයා, විභාග කොමසාරිස්, පේරාදෙණිය විශ්ව විද්‍යාලයේ මහාචාර්ය තටීල්, විශ්ව විද්‍යාල ප්‍රතිපාදන කොමිසන් සභාව සහ නීතිපතිවරිය වගඋත්තරකරුවන් ලෙස නම්කර ඇත. අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ලක් විසින් මෙම තීන්දුව ලබාදුන් බව අද දෙරණ අධිකරණ වාර්තාකරු සඳහන් කළේය. උසස් පෙළ විභාගයේ Z – Score අගය ගණනය කිරීම පැරණි සහ නව විෂය නිර්දේශ යටතේ සිදුකිරීම නිසා අක්‍රමිකතාවක් සිදුවී ඇති බව පෙත්සම්කාර පාර්ශවයේ නීතිඥවරයා අධිකරණය හමුවෙහි කරුණු දක්වමින් ප්‍රකාශ කළේය. එමනිසා සිසුන් විශාල පිරිසකට අගතියක් සිදුවී ඇති බව ද නීතිඥවරයා සඳහන් කළේය. එහෙත් විශ්ව විද්‍යාල ප්‍රතිපාදන කොමිසන් සභාව වෙනුවෙන් පෙනී සිටි නීතිඥවරයා කරුණු දක්වමින් පැරණි සහ නව නිර්දේශ යටතේ එම අගයන් ගණනය කළ ද එහි කිසිදු අක්‍රමිකතාවයක් සිදුවී නොමැති බව කියා සිටියේය. එම අගයන් ගණනය කිරීමේ දී Z – Score ක්‍රමය යටතේ පමණක් සිදුකරන බව ද ඔහු සඳහන් කළේය. කෙසේවෙතත් මෙම ගැටලුව ජාතික වශයෙන් වැදගත්කමක් සහිත කරුණක් බැවින් එය විභාග කිරීමට අවසර දෙන බව අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය පැවසුවාය. විශ්ව විද්‍යාලවලට සිසුන් ඇතුළත් කිරීමේ දී විනිවිදභාවය පැවතිය යුතු බව සඳහන් කළ අග්‍ර විනිශ්චයකාර ශිරාණි බණ්ඩාරනායක මහත්මිය එම අගයන් ගණනය කරන ආකාරය සිසුන් විභාගයට පෙර දැනගෙන සිටීම වැදගත් බව කියා සිටියාය. ඒ අනුව අදාළ පෙත්සම වැදගත් කරුණක් බැවින් එය විභාග කිරීමට මැය මස 10 වන දින අවසර දෙන බව ප්‍රකාශ කළාය. එදිනට පෙර විරෝධතා ඇත්නම් ගොනුකරන ලෙස ද පෙත්සම්කාර සහ වගඋත්තරකාර පාර්ශව වෙත අධිකරණය නියෝග කර ඇත.", "URL": "https://sinhala.adaderana.lk/news.php?nid=22076", "Category": null, "Parent URL": null}