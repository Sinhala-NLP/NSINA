{"Source": "Adaderana", "Timestamp": "March 14, 2017 08:15 am", "Headline": "ජනපති ඉන්දියාවේ සංචාරයක නිරත වෙන්නේ නෑ", "News Content": "ජනාධිපති මෛත්‍රීපාල සිරිසේන මහතා ඉදිරි දින කිහිපය තුළ ඉන්දියාවේ කිසිදු සංචාරයක නිරත නොවන බව ජනාධිපති කාර්යාලය පවසයි.ජනාධිපතිවරයා සහ අධ්‍යාත්මික නායක දලයිලාමාතුමා ඉන්දියාවේ බිහාර් ප්‍රාන්තයේ නව නාලාන්දා මහා විහාර විශ්වවිද්‍යාලයේ උත්සවයක් සඳහා සහභාගී වීමට නියමිත බවට පසුගියදා පුවත්පතක් වාර්තා කර තිබේ. අදාළ වාර්තාව අසත්‍ය බවත් එය කිසිදු අයුරකින් තහවුරු කර නොගෙන වාර්තා කර ඇති බවත් එබැවින් එම ප්‍රවෘත්තිය ප්‍රතික්ෂේප කරන බවත් ජනාධිපති කාර්යාලය පවසයි.ජනාධිපතිවරයා ඉදිරි දින කිහිපය තුළ කිසිදු ඉන්දීය සංචාරයක සහභාගී නොවන බව ජනාධිපති කාර්යාලය පෙන්වාදෙයි. මේ අතර කොළඹ බණ්ඩාරනායක සම්මන්ත්‍රන ශාලාවේ පැවති ශ්‍රේෂ්ඨ රුසියන් විප්ලවයේ සියවස් සැමරුම් උත්සවය සඳහා ජනාධිපති මෛත්‍රීපාල සිරිසේන මහතා සහභාගී වී තිබේ.සියවස් සැමරුම් උළෙලට සමගාමීව සංවිධානය කෙරුණු ප්‍රදර්ශනය ද ජනාධිපති මෛත්‍රීපාල සිරිසේන මහතා විසින් නැරඹූ බව ජනාධිපති මාධ්‍ය අංශය සඳහන් කළේය. මෙම අවස්ථාවට අග්‍රමාත්‍ය රනිල් වික්‍රමසිංහ මහතා ඇතුළු මැති ඇමතිවරුන් මෙන්ම වාමාංශික පක්ෂවල නායකයින් පිරිසක් ද එක්ව සිටියේය.", "URL": "https://sinhala.adaderana.lk/news.php?nid=70854", "Category": null, "Parent URL": null}