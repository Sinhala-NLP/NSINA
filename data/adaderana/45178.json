{"Source": "Adaderana", "Timestamp": "August 7, 2014 08:13 am", "Headline": "ඔබ අනාරක්ෂිත ලිංගික ඇසුරක් පැවැත් වුවාද?", "News Content": "තරුණයින්ට එච්.අයි.වී ආසාදනයවීමේ ප්‍රවණතාවක් පවතින බව සෞඛ්‍ය අමාත්‍යංශයේ ජාතික ලිංගාශ්‍රිත රෝග හා එච්.අයි.වී ඒඩ්ස් මර්දන ව්‍යාපාරය පවසයි. මේ වසරේ ගතවු කාලය තුළ වර්තා වු එච්.අයි.වී ආසාදිත රෝගීන්ගෙන් සියයට 25ක් අවුරුදු 15ත් - 25 ත් අතර වයසේ පසුවන තරුණයින් බව වාර්තා වේ. ජනවාරි මස පළමු වන දින සිට ජුනි මස 30 වන දින දක්වා කාලය තුළ එච්.අයි.වී ආසාදිත රෝගීන් 110 ක් හඳුනාගෙන ඇති බව ජාතික ලිංගාශ්‍රිත රෝග හා එච්.අයි.වී ඒඩ්ස් මර්දන ව්‍යාපාරය පවසයි. එහි අධ්‍යක්ෂ වෛද්‍ය සිසිර ලියනගේ මහතා සඳහන් කළේ ඒඩ්ස් රෝගීන් 09 දෙනෙකු මෙම වසරේ ගතවු කාලය තුළ මියගොස් ඇති බවයි. මේ වනවිට මෙරට තුළ එච්.අයි.වී ආසාදිත රෝගීන් 1950 ක් පමණ හඳුනාගෙන ඇති අතර රෝගීන් 3000ත් -5000ත් අතර සංඛ්‍යාවක් සිටිය හැකි බවට ගණනය කර ඇත. බොහෝ පුද්ගලයින් තමන් එච්.අයි.වී ආසාදිතයින් බවට හඳුනාගෙන නොසිටීම ද බරපතළ ගැටළුවක් වී ඇති බව සිසිර ලියනගේ මහතා සඳහන් කරයි. අනාරක්ෂිත ලිංගික ඇසුරක් පවත්වා ඇත්නම් එච්.අයි.වී පිළිබඳ රුධිර පරීක්ෂාවක් සිදුකර ගැනීම අත්‍යාවශ්‍ය බව ජාතික ලිංගාශ්‍රිත රෝග හා එච්.අයි.වී ඒඩ්ස් මර්දන ව්‍යාපාරය පවසයි.", "URL": "https://sinhala.adaderana.lk/news.php?nid=45178", "Category": null, "Parent URL": null}