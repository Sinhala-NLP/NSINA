{"Source": "Adaderana", "Timestamp": "January 9, 2012 09:29 pm", "Headline": "ගෙවල් හදන්න එන්.ජී.ඕ වලට දුන්නු කාලය ඉවරයි", "News Content": "නිවාස සංවර්ධන අධිකාරිය අහිංසක ජනතාවට නිවාස තනාදීමේ භූමිකාවෙන් ඉවත්කරමින් එසේ ඇතිවන හිඩැස ඇතැම් රාජ්‍ය නොවන සංවිධානවලට ලබාදුන් යුගයක් අතීතයේ පැවති බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. අහිංසක ජනතාවට නිවාස තනාදෙන මුවාවෙන් මෙම සංවිධාන කොතෙකුත් අක‍්‍රමිකතා සිදුකර ඇති බවත්, සුනාමි සමයේ එසේ මෙරට ක‍්‍රියාත්මක වූ රාජ්‍ය නොවන සංවිධාන විසින් ලබාදුන් නිවාස ව්‍යාපෘති අද වන විට විවිධ අඩුපාඩු වලින් පිරී පවතින බවද අමාත්‍යවරයා කියා සිටියි. නව ලිබරල්වාදය යනුවෙන් අප වැළඳ ගන්නා සංකල්පයේ අවසාන පරමාර්ථය රජයේ භූමිකාව එන්න එන්නම කුඩා කරමින් එයින් ඇතිවන රික්තකය පෞද්ගලික අංශයට පවරා දීම යයි බොහෝදෙනෙකු නොදන්නා බවත් ඒ තත්ත්වය තුළින් ඇතිවන භයානකම ප‍්‍රථිඵලය සමාජය රජයට පාලනය කළ නොහැකි තත්ත්වයට පත්වීම බවත් අමාත්‍යවරයා පෙන්වා දුන්නේය. බත්තරමුල්ල,ජනකලා කේන්ද්‍රයේ පැවති ජාතික නිවාස සංවර්ධන අධිකාරියේ තාක්ෂණ නිලධාරීන්ට පත්වීම් හා ජ්‍යෙෂ්ඨ තාක්ෂණ නිලධාරීන් වෙත යතුරුපැදි ප‍්‍රදානය කිරීමේ උත්සවයට අද (09) දින ප‍්‍රධාන ආරාධිතයා වශයෙන් එක්වෙමින් විමල් වීරවංශ අමාත්‍යවරයා මේ අදහස් පළ කළේය. එහිදී හෙතෙම මෙසේද කියා සිටියේය. \"2001 - 2004 කාලයේ පැවති රනිල් වික‍්‍රමසිංහ මහතාගේ ආණ්ඩුව කාලයේ ජාතික නිවාස සංවර්ධන අධිකාරිය පාඩු ලබන ආයතනයක් ලෙස නම් කරල වසා දැමීමේ ලැයිස්තුවට එකතු කරලයි තිබුණේ. එහෙත් අද වන විට ජාතික නිවාස සංවර්ධන අධිකාරිය ශක්තිමත් ආයතනයක් බවට පත්වෙලා. නිවාස සංවර්ධන අධිකාරියේ පරමාර්ථය අසරණ මිනිස්සුන්ට ගෙවල් හදලදීම මිසක් ලාභ ලබන එක නෙමෙයි. එහෙත් නිවාස සංවර්ධන අධිකාරිය තවදුරටත් රාජ්‍ය භාණ්ඩාගාරයෙන් ලබාගන්නා ප‍්‍රතිපාදන මත යැපෙන්නේ නැති ස්වාධීන ආයතනයක් බවට ඉදිරියේදී පත්වේවි. එයයි අපේ අපේක්ෂාව. අද වන විට නිවාස සංවර්ධන අධිකාරියේ සේවකයින් තමන්ගේ රැකියාව ගැන අස්ථීරත්වයෙන් ආයතනය හැර යන්නේ නෑ. ඒ වගේම වන්දි අරගෙන අයින්වෙන්න හදන්නෙත් නෑ. අද වන විට මෙම නිලධාරීන් සමාජයට පැහැදිලි සේවාවන් ඉටු කරනවා ඒ වගේම සමාජයෙන් ඒ අයට ලැබිය යුතු නියම ගෞරවයත් හිමි වෙනවා. යම් සේවාවක් ඉටු කිරීමේදී වෘත්තිය ගෞරවය කියන කාරණය ඕනෑම සේවකයකුට වැදගත්. එහෙත් අද වන විට බොහෝ දෙනෙක් කටයුතු කරන්නේ වෘත්තිය ගෞරවය ගැන සිතා නොවෙයි. ඊට මෙහා තියෙන විවිධ පෞද්ගලික වාසි පිළිබඳ සලකලා. ඒ නිසා තමයි ඇතැම් වෘත්තීන් වල තිබුණු වෘත්තීය ගෞරවයත් අද වන විට අභියෝගයට ලක්වෙමින් තිබෙන්නේ. එහෙත් ගමේ අහිංසක ජනතාවට නිවසක් සාදා දීමට නිස්සරණධ්‍යාසයෙන් කැපවෙන නිවාස නිලධාරීන් ගමේ ජනතාවගෙන් නොමද ගෞරවයට පාත‍්‍රවන්නෙක්. ඒ නිසා තාක්ෂණික නිලධාරීන් වශයෙන් ඔබ ඔබගේ වෘත්තීය ගෞරවය ගැන අනිවාර්යෙන් සිතිය යුතුයි. ඒ නිසා ඔබගේ අතින් කිසිවිටෙක අකටයුත්තක් තමන්ගේ සේවයේ ගෞරවයට නුසුදුසු දෙයක් නොවීමට ඔබ වග බලාගත යුතුයි. ඒ අතින් ඔබ අන් රාජ්‍ය සේවකයන්ගේ පවා ඇගයීමට ලක්වන අභිමානවත්, ආදර්ශමත් රාජ්‍ය සේවකයෙක් විය යුතුයි. පසුගිය වර්ෂය තුළ නිවාස 30,000 කට ආසන්න නිවාස තොගයක් සෑදීමට නිවාස සංවර්ධන අධිකාරියට පමණක් හැකි වුණා. ඒ ඉලක්කය වෙත අපි ළඟාවුනේ අපිට විවිධ අඩුපාඩුකම් විවිධ අපහසුතා තියෙද්දී. එහෙත් 2012 වර්ෂය වන විට, පෙර වර්ෂයට වඩා ඒ අඩුපාඩු අපහසුතා අවම කරගැනීමට අපට හැකිවෙලා තියෙනවා. ඒ නිසා 2012 වර්ෂයේදී අපේ නිවාස ඉලක්කයත් පෙර වර්ෂයට වඩා වැඩි විය යුතුයි. එය අවම වශයෙන් නිවාස 50,000 ක් විය යුතුයි. ඒ තත්ත්වයට ජාතික නිවාස සංවර්ධන අධිකාරියේ වර්ධනය ඔසවා තැබීමට තමයි අද දින ඔබට මේ යතුරු පැදි ප‍්‍රදානය සිදුවෙන්නේ. ගිය වසර තුළ ජාතික නිවාස සංවර්ධන අධිකාරියෙන් පමණක් ලංකාවේ නිවාස සෑදීමට රුපියල් බිලියන 5 කට වැඩි මුදලක් යොදවා තියෙනවා. ඒ මුදල් අධිකාරියේ අය කර ගැනීම් තුළින්, රාජ්‍ය භාණ්ඩාගාරයෙන්, රාජ්‍ය බැංකු මගින් වෙනත් අමාත්‍යාංශ සමග ඒකාබද්ධ වෙමින් ආදී විවිධ ක‍්‍රම තුළින් තමයි සොයා ගත්තේ. අනෙක් වැදගත් කාරණය තමයි එම මුදල් කෙලින්ම ගියේ මේ රටේ සාමාන්‍ය ජනතාවගේ අතට. මේසන් බාස් වේවා, වඩු බාස් වේවා, ගඩොල්, ගල්, වැලි, ලී ආදිය විකුණන සුළු පරිමාණ ව්‍යාපාරිකයා වේවා ඔවුන් සියල්ල අයිති වන්නේ මේ රටේ සාමාන්‍ය පංතියටයි. ඒ නිසා මේ නිවාස ව්‍යාපෘතිය හරහා අප නොදැනුවත්වම මේ රටේ සාමාන්‍ය ජනතාවගේ ජන ජීවිතය නඟාසිටුවීමට, සාමාන්‍ය ජනතාව අතර මුදල් සංසරණය වැඩි කිරීමට විශාල සේවයක් සිදුකර තිබෙනවා. මම හිතන ආකාරයට වෙනත් කිසිදු ව්‍යාපෘතියක් හරහා මේ ආකාරයට සෘජු ලෙස සාමාන්‍ය ජනතාව අතරට මුදල් ගලා යාමක් සිදුවන්නේ නෑ. අද වනවිට ලංකාවේ ඉදිකිරීම් කර්මාන්තයේ සංවර්ධන වේගය 17.3‍% ක්. ඒ තත්ත්වයට ඉදිකිරීම් ක්ෂේත‍්‍රයේ වර්ධනය ඔසවා තබන්නට ජාතික නිවාස සංවර්ධන අධිකාරියේ ඔබෙන් සිදුවූ සේවය සුළු කොට තකන්න බැහැ. ඒ සම්බන්ධයෙන් ඔබ අප සියලූදෙනා සතුටු විය යුතුයි\" යනුවෙන්ද අමාත්‍ය විමල් වීරවංශ මහතා මෙහිදී වැඩිදුරටත් පැවසීය. මේ අවස්ථාවට ජාතික නිවාස සංවර්ධන අධිකාරියේ සභාපති ජයන්ත සමරවීර, එහි සාමාන්‍යාධිකාරී බි‍්‍රගේඩියර් ඒ. එල්. එස්. කේ. පෙරේරා, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ අතිරේක ලේකම් කේ. ඩබ්. පී. දයාරත්න යන මහත්ම මහත්මීන් සහ ජාතික නිවාස සංවර්ධන අධිකාරියේ නිලධාරිහු රැසක් සහභාගී වූහ.", "URL": "https://sinhala.adaderana.lk/news.php?nid=21275", "Category": null, "Parent URL": null}