{"Source": "Adaderana", "Timestamp": "March 3, 2012 08:24 am", "Headline": "වෙරළ තීරයේ විකිරණ තිබේදැයි තවදුරටත් පරීක්ෂණ කෙරෙයි", "News Content": "ශ්‍රී ලංකා වෙරළ තීරයේ විකිරණ තිබේදැයි ජාත්‍යන්තර පරමාණුක ශක්ති අධිකාරිය තවදුරටත් පරීක්ෂණ පවත්වයි. ජපානයේ ෆුකුෂිමා න්‍යෂ්ටික බලාගාරයේ පිපිරීම හේතුවෙන් සාගරයට මුදා‍හරින ලද ජලයෙහි විකිරණ ඇත්දැයි සොයා බැලීම මෙහිදී සිදුකෙරෙන බව විදුලිබල හා බලශක්ති අමාත්‍යාංශය පවසයි. මේ පිළිබඳ ශ්‍රී ලාංකික විද්‍යාඥයින් දැනුවත් කිරීමට ද ජාත්‍යන්තර පරමාණුක ශක්ති අධිකාරිය පියවර ගෙන තිබේ. ෆුකුෂිමා බලාගාරයෙන් සාගරයට නිදහස් වූ විකිරණ ලංකාව ආශ්‍රිත වෙරළ තීරයේ පවතී ද යන්න පිළිබඳ අධ්‍යයන කිරීමට අමතරව වෙනත් රසායනික අපද්‍රව්‍ය ලංකාව ආශ්‍රිත මුහුදු ජලයේ පවතී ද යන්න පිළිබඳ අධ්‍යයනය කෙරෙනු ඇත. රටවල් 14 ක් මෙම පරීක්ෂණ සඳහා දායක වී ඇති බව ද සඳහන්ය.", "URL": "https://sinhala.adaderana.lk/news.php?nid=22542", "Category": null, "Parent URL": null}