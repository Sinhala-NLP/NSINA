{"Source": "Adaderana", "Timestamp": "May 23, 2011 11:54 am", "Headline": "පකිස්ථාන ත්‍රස්ත ප්‍රහාරයේ වගකීම තලෙයිබාන් සංවිධානය බාරගනියි", "News Content": "පකිස්ථානයේ කරච්චි නුවර නාවික හමුදා කඳවුරට එල්ල වූ ප්‍රහාරයේ වගකීම තලෙයිබාන් සංවිධානය විසින් බාරගන්නා බව එම සංවිධානයේ මාධ්‍ය ප්‍රකාශක ඒසනුල්ලා ඒසාන් පවසා තිබේ. ඔසාමා බින් ලාඩ්න්ගේ ඝාතනයට පළිගැනීමක් වශයෙන් මෙම ප්‍රහාරය සිදුකළ බවට ඔහු ප්‍රකාශ කර ඇති බව විදෙස් මාධ්‍ය වාර්තා කරයි. තම සංවිධානයේ එක්සත් බව හා බලසම්පන්න බව තවදුරටත් එලෙසම පවතින බව මෙම ප්‍රහාරයෙන් ඔප්පු කර ඇති බව ඒසනුල්ලා ඒසාන් පවසා ඇත. පකිස්ථානයේ කරච්චි හි පිහිටි මේරාන් හමුදා කඳවුරට එල්ල වූ ප්‍රහාරයෙන් හමුදා සෙබළුන් 11 දෙනෙකු ජීවිතක්ෂයට පත්විය. ප්‍රහාරයෙන් හමුදා කඳවුරේ ගුවනා යානා අංගනයට දැඩි හානි සිදුවූ අතර එහි තිබූ පාකිස්ථාන ආරක්ෂක අංශ සතු ප්‍රබල යානා කිහිපයක් ද විනාශ වී ඇති බව විදෙස් මාධ්‍ය වාර්තා කරනු ලැබීය. ත්‍රස්තවාදීන් සහ පාකිස්ථාන ආරක්ෂක අංශ අතර ඇතිවූ ගැටුම්වලින් අනතුරුව ත්‍රස්තවාදීන් විශාල පිරිසක් ද ජීවිතක්ෂයට පත්වූ බව ද සඳහන්ය. ඔසාමා බින් ලාඩ්න් ඝාතනය කිරීමෙන් අනතුරුව ඊට පළිගැනීමක් බව පවසමින් තලෙයිබාන් සංවිධානය විසින් පකිස්ථානයේ ස්ථාන කිහිපයකට දිගින් දිගටම ප්‍රහාර එල්ල කරනු ලැබීය.", "URL": "https://sinhala.adaderana.lk/news.php?nid=16271", "Category": null, "Parent URL": null}