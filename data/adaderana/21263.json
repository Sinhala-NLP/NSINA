{"Source": "Adaderana", "Timestamp": "January 9, 2012 02:07 pm", "Headline": "එල්.ටී.ටී.ඊ මුද්දර සහිත ලිපි ආවොත් මුද්දර ගලවා ලිපි බෙදනවා", "News Content": "එල්.ටී.ටී.ඊ සංවිධානයට සම්බන්ධ මුද්දර සහිත ලිපි ලැබුණහොත් ඒවායේ මුද්දර ඉවත් කර ලිපි පමණක් බෙදාහැරීමට පියවර ගන්නා බව තැපැල්පති එම්.කේ.බී දිසානායක මහතා පවසයි. එක්සත් ජාතීන්ගේ සංවිධානයට අනුබද්ධ විශ්ව තැපැල් සංගමයට ද එවැනි මුද්දර සංසරණය වළක්වන ලෙස ඉල්ලා ඇති බව ඔහු පෙන්වා දෙයි. විශ්ව තැපැල් සංගමයට අනුව ලෝකයේ සියලුම රටවල්, යම්කිසි ර‍ටකින් මුද්‍රණය කරන ලද මුද්දරයක් සහිතව තැපැල් භාණ්ඩයක් නිකුත් කළහොත් එම භාණ්ඩය බෙදාහැරීමට බැඳී සිටින බව ඒ මහතා සඳහන් කළේය. නමුත් රටේ සෛවරීභාවයට තර්ජනයක් වන අන්දමේ රූප ඇතුළත් කර, පුද්ගලාන්තර මුද්දර නිකුත් කළ බවට තොරතුරු ලද වහාම ඒවා ලේඛනගත එම මුද්දර ගලවා අදාළ පුද්ගලයින්ට ලිපි ලැබීමට සලස්වන ලෙස මධ්‍යම තැපැල් හුවමාරුවට දැනුම් දුන් බව ඔහු පෙන්වාදුන්නේය. එල්.ටී.ටී.ඊ සංවිධානයට සම්බන්ධ මුද්දර වර්ග කිහිපයක් ප්‍රංශය, බ්‍රිතාන්‍ය සහ කැනඩාව යන රටවල් විසින් පසුගිය දා නිකුත් කර තිබුණි. අදාළ මුද්දර නිකුත්කරන ආයතන වෙත මේ සම්බන්ධව විරෝධය පළ කර ඇති බව ද එම්.කේ.බී දිසානායක මහතා සඳහන් කළේය.", "URL": "https://sinhala.adaderana.lk/news.php?nid=21263", "Category": null, "Parent URL": null}