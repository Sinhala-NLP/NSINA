{"Source": "Adaderana", "Timestamp": "May 4, 2019 11:39 am", "Headline": "කොංගෝවේ ජීවිත දහසක් උදුරා ගත් ඉබෝලා වෛරසය", "News Content": "කොංගෝවේ ඉබෝලා වෛරස් රෝගයේ පැතිරීම දරුණු අතට හැරෙමින් පවතින බවට ලෝක සෞඛ්‍යය සංවිධානය අනතුරු අඟවා සිටියි. මේ හේතුවෙන් එරටින් ඉතාමත් කෙටි කාලයක් තුළදී පුද්ගල මරණ 1000කට ආසන්න ප්‍රමාණයක් වාර්තා වී ඇති බව විදෙස් මාධ්‍ය වාර්තා කළේය. කොංගෝවේ මාරාන්තික ඉබෝලා වසංගතය හේතුවෙන් පසුගිය මාස නවයක කාලය තුල 994දෙනෙකු පමණ මියගොස් ඇතැයි ලෝක සෞඛ්‍ය සංවිධානය පැවසීය. කෙසේ වෙතත් ඉදිරියේදී එම අගය තවදුරටත් ඉහළ යනු ඇතැයි අපේක්ෂිතය. පාලනය කරගත නොහැකි ආකාරයෙන් සීඝ්‍රලෙස වෛරසය පැතිරෙන බවත් වෛරසය ශරීරගත වී ඇති බවට සැකකරන 12000ක පමණ පිරිසක් සිටින බවත් ලෝක සෞඛ්‍ය සංවිධානය වැඩිදුරටත් සඳහන් කර සිටියි. මේ වනවිට සියලු ශක්තිය යොදවා වෛරසය පැතිරීම අවම කිරීමට කටයුතු කරන අතර මෙතෙක් භාවිත කළ එන්නත වෙනුවට නව එන්නතක් හඳුන්වා දී ඇති බවද වාර්තා වුණි. ඉබෝලා මේ වන විට සෞඛ්‍ය බලධාරීන්ගේ දැඩි අවධානයට ලක්ව තිබුනත් ප්‍රතිකාර මධ්‍යස්ථානවල ආරක්ෂාව සම්බන්ධයෙන් එල්ල වී ඇති ගැටලු හමුවේ වසංගතය පාලනයට ගෙන ඇති ක්‍රියාමාර්ගවලට බාධා එල්ල වී ඇති බව වාර්තා වෙයි. ඉබෝලා වෛරසය මරණය ළඟා කර දිය හැකි උග්‍ර රෝගයක් ලෙස සැළකෙයි. ඉබෝලා වෛරස් රෝගය මුල් වරට හඳුනා ගන්නා ලද්දේ 1976 වසරේදී අප්‍රිකානු රාජ්‍යයක් වන සුඩානයේ දී සහ කොංගෝවේදී ය.", "URL": "https://sinhala.adaderana.lk/news.php?nid=109217", "Category": null, "Parent URL": null}