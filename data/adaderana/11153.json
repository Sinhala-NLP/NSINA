{"Source": "Adaderana", "Timestamp": "September 28, 2010 12:26 pm", "Headline": "සුදු කොඩි නඩුව 4 වනදාට කල්යයි", "News Content": "හිටපු යුද හමුදාපති සරත් ෆොන්සේකා මහතා විසින් සිදු කළ බව කියන සුදු කොඩි ප්‍රකාශය පිළිබඳ නඩු විභාගය ඔක‍්තෝබර් 4 වැනිදා දක්වා කල් තැබීමට කොළඹ ත්‍රිපුද්ගල මහාධිකරණ විනිසුරු මඬුල්ල තීරණය කර තිබේ. ඊයේ(27) දිනයේ අසනීප තත්ත්වය නිසා සරත් ෆොන්සේකා මහතා අධිකරණයට නොපැමිණි අතර අද(28) යුද හමුදා නිලධාරීන් විසින් ෆොන්සේකා මහතා අධිකරණය වෙත ඉදිරිපත් කරනු ලැබීය. ‍ඊයේ(27) ෆොන්සේකා මහතා අසනීප වීම නිසා ඔහුට නාවික හමුදා රෝහලේදී විශාල බෙහෙත් ප්‍රමාණයක් ලබා දී ඇති බව ෆොන්සේකා මහතා වෙනුවෙන් පෙනීසිටි නීතිඥ නලින් රතුහෙට්ටි මහතා කරුණු දක්වමින් සඳහන් කළ බව අද දෙරණ වාර්තාකරු සඳහන් කළේය. ඊට අමතරව අද පෙරවරුවේ බන්ධනාගාර රෝහලේදී එම රෝහලේ වෛද්‍යවරයා විසින් ෆොන්සේකා මහතාට තවත් බෙහෙත් ප්‍රමාණයක් ලබා දී ඇති බව ද නීතිඥවරයා පෙන්වා දී ඇත. මෙම තත්ත්වය මත තමන් අසනීප තත්ත්වයෙන් පසුවන හෙයින් නඩු විභාගය සඳහා සහභාගි වීම අපහසු බවට ෆොන්සේකා මහතා ප්‍රකාශ කළ බව ඔහුගේ නීතිඥවරයා අධිකරණයට දැනුම් දී ඇත. එම කරුණු සලකා බැලූ විනිසුරු මඬුල්ල නඩු විභාගය ඔක්තොම්බර් 04 දක්වා කල් දැමීමට තීරණය කර ඇත. එදිනට අධිකරණය හමුවෙහි පෙනී සිටින ලෙස දන්වා නඩුවෙහි පළමුවන සාක්ෂිකාරිය වන සන්ඩේ ලීඩර් පුවත්පතෙහි කර්තෘවරිය වන ෆෙඩ්රිකා ජෑන්ස් මහත්මියට අධිකරණය නියෝගයක් නිකුත් කර ඇත. එමෙන්ම අදාළ ප්‍රකාශය ඇතුළත් සන්ඩේ ලීඩර් කතුවරියගේ සටහන් පොතේ සහතික පිටපතක් විත්තිය වෙත ලබා දෙන්නැයි කෙරුණු ඉල්ලීම ප්‍රතික්ෂේප වී තිබේ. ඊයේ(27) දිනයේ මෙම නඩුව කැඳවූ අවස්ථාවේ විත්තිකාර සරත් ෆොන්සේකා වෙනුවෙන් පෙනී සිටි නීතීඥවරයා විසින් අදාළ ඉල්ලීම සිදු කරනු ලැබුවේය. ඊට රජයේ නියෝජ්‍ය සොලිස්ටර් ජෙනරාල් වසන්ත නවරත්න බණ්ඩාර මහතා විරෝධය පළ කරමින් එවැනි සහතික පිටපතක් නිකුත් කිරීමට නීතීයෙන් ප්‍රතිපාදන නොමැති බව අධිකරණයට පෙන්වා දුන්නේය. ඒ අනුව එම ඉල්ලීම ඉවත දැමූ කොළඹ ත්‍රිපුද්ගල විශේෂ මහාධිකරණ විනිසුරු මඩුල්ල අදාළ සටහන් පොතේ ඡායා පිටපතක් පමණක් විත්තියේ නීතීඥවරුන්ට ලබා දෙන ලෙස නියෝග කරනු ලැබීය.", "URL": "https://sinhala.adaderana.lk/news.php?nid=11153", "Category": null, "Parent URL": null}