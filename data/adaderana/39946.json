{"Source": "Adaderana", "Timestamp": "December 30, 2013 07:18 am", "Headline": " සමූහ මිනී වළ ගැන හොයන්න පුරාවිද්‍යාවේ සහය ලැබෙනවාලු!", "News Content": "මන්නාරම-තිරුකේතිෂ්වරම් කෝවිල ආසන්නයෙන් හමුවු සමූහ මීනී වළ සම්බන්ධයෙන් පරීක්ෂණ සඳහා සහයවීම පුරාවිද්‍යා දෙපාර්තමේන්තුව විසින් සිදුකිරීමට නියමිතව තිබේ. ඒ අනුව අදාළ පරීක්ෂණ කටයුතු ජනවාරි මස 03 වන දින සිට ආරම්භ කරන බව අනුරාධපුර මහ රෝහලේ විශේෂඥ අධිකරණ වෛද්‍ය ධනංජය වෛද්‍යරත්න මහතා අද දෙරණට කියා සිටියේය. පසුගිය 20 වනදා මන්නාරම ,තිරුකේතිෂ්වරම් කෝවිල මාර්ගයේ ජලනල එලමින් සිටි කොන්ත්‍රාත්කරුවන් පිරිසකට මිනිස් හිස් කබලක් සහ අස්ථි කැබලි කිහිපයක් හමුවිය. ඒ අනුව පොලිසියේ උපදෙස් මත මන්නාරම මහේස්ත්‍රාත්වරයාගේ අධීක්ෂණය යටතේ අදාළ ස්ථානයේ වැඩිදුර විමර්ශන කටයුතු සිදුකරනු ලැබිණි. මේ දක්වා සිදුකළ විමර්ශන වලදී මිනිස් හිස් කබල් 8 ක් සහ අස්ථි කොටස් සොයාගෙන තිබේ. ඒ අනුව මේ සම්බන්ධයෙන් විද්‍යාත්මක විමර්ශන කටයුතු පෙරේදා දිනයේ ආරම්භවිය. එම විමර්ශන කටයුතු අනුරාධපුර මහ රෝහලේ විශේෂඥ අධිකරණ වෛද්‍ය ධනංජය වෛද්‍යරත්න මහතා විසින් ආරම්භ කළේය. මෙම සමූහ මීනී වළේ දැනට සිදුකරන පරීක්ෂණ සම්බන්ධයෙන් අද දෙරණ වෛද්‍යවරයාගෙන් විමසීමක් කළ අතර එහිදී ඔහු කියා සිටියේ විමර්ශන කටයුතු ඉදිරියට ගෙන යෑම සඳහා පුරා විද්‍යා දෙපාර්තමේන්තුවේද සහය අවශ්‍ය බවයි. ඒ අනුව මේ සම්බන්ධයෙන් පුරා විද්‍යා දෙපාර්තමේන්තුව දැනුවත් කර ඇති අතර ඊට පුරාවිද්‍යා දෙපාර්තමේන්තුවේ සහය හිමිව ඇති බව ඔහු සඳහන් කළේය. මේ අතර මෙම ඇටකටු කාබන් පරීක්ෂණයකට යොමු කිරීමට කටයුතු කරන බවද විශේෂඥ අධිකරණ වෛද්‍ය ධනංජය වෛද්‍ය විද්‍යාරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39946", "Category": null, "Parent URL": null}