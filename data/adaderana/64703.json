{"Source": "Adaderana", "Timestamp": "October 4, 2016 09:02 am", "Headline": "රජය පොරොන්දු ඉටුකළේ නෑ", "News Content": "රජය දෙමළ ජනතාවට වූ පොරොන්දු ඉටුකර නොමැති බව උතුරු පලාත් ප්‍රධාන අමාත්‍ය සී.වී.විග්නේෂරන් මහතා පවසයි. ඔහු පෙන්වාදෙන්නේ දෙමළ ජාතික සන්ධානය සහ දෙමළ ජනතාව රජයට පූර්ණ සහය පළ කරන නමුත් රජය දෙමළ ජනතාවගේ ගැටලු විසඳීමට පියවර ගෙන නොමැති බවයි. ස්විට්සර්ලන්තයේ නීතිය හා පොලිස් කටයුතු ඇමතිනි සිමෝනිටා සොමාරුහා මහත්මිය හමුවු අවස්ථාවේ දී උතුරු පළාත් ප්‍රධාන අමාත්‍යවරයා මේ බව සඳහන් කර ඇත. සිවිල් පරිපාලනයක් උතුරේ ක්‍රියාත්මක බව රජය ප්‍රකාශ කළ ද ලක්ෂයකට වැඩි හමුදා භට පිරිසක් උතුරේ රඳවා ඇති බැවින් සාමාන්‍ය ජනතාවගේ එදිනෙදා ජන ජීවිතයට එය බාධාවක් වී ඇති බව විග්නේෂ්වරන් මහතා පෙන්වාදෙයි. මේ වසරේ ගත වු කාලය තුළ සාමාන්‍ය වැසියන් අනවශ්‍ය වද බන්ධනවලට ලක්වීමේ සිද්ධීන් 17ක් වාර්තා වී ඇති බව ඔහු පවසයි.හමුදාව උතුරේ රැඳී සිටිමින් මහජනතාව සතු ඉඩම් කොල්ලකන බවත්, රජය එය නතර කිරීමෙන් පසුව ද උතුරේ ඉඩම් අක්කර 4500ක් අලුතින් අත්පත් කරගෙන ඇති බවත්, ස්විට්සර්ලන්ත අමාත්‍යවරිය හමුවේ සී.වී.විග්නේෂ්වරන් මහතා ප්‍රකාශ කර තිබේ. දේශපාලන සිරකරුවන් නිදහස් නොකිරීම, ත්‍රස්තවාදය වැළැක්වීමේ පනත අහෝසි නොකිරීම ඇතුළු කරුණු කිහිපයක් පිළිබඳව ද උතුරු පළාත් ප්‍රධාන අමාත්‍යවරයා රජයට චෝදනා එල්ල කර ඇති බව වාර්තා වේ.මෙම සැබෑ තත්ත්වය ජාත්‍යන්තරය හමුවට ගෙන ගොස් රජයට යම් බලපෑමක් කොට උතුරේ ජනතාවට සහනයක් සලසා දෙන ලෙස ස්විට්සර්ලන්ත අමාත්‍යවරියගෙන් උතුරේ පළාත් ප්‍රධාන අමාත්‍ය විග්නේෂ්වරන් මහතා ඉල්ලා ඇත.", "URL": "https://sinhala.adaderana.lk/news.php?nid=64703", "Category": null, "Parent URL": null}