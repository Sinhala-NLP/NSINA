{"Source": "Adaderana", "Timestamp": "May 15, 2013 03:03 pm", "Headline": "ආණ්ඩුවට පක්ෂව හා විපක්ෂව විරෝධතා - කොළඹ වාහන තදබදයක්", "News Content": "කොළඹ, ලේක්හවුස් වටරවුම අසළ මෙන්ම බේස්ලයින් පාරේ බොරැල්ල දක්වා පැවැත්වෙන උද්ඝෝෂණ ව්‍යාපාරයන් හේතුවෙන් දැඩි රථ වාහන තදබදයක් නිර්මාණය වී තිබේ. විදුලිබිල වැඩි කිරීමට එරෙහිව මහජන විරෝධයන් මෙන්ම විදුලි බිල වැඩිකිරීමට පක්ෂව ආණ්ඩු හිතෛෂින් විසින් මෙම උද්ඝෝෂණ ව්‍යාපාර හා පාගමන් සංවිධානය කර තිබේ. ඒ අනුව විදුලි බිල වැඩි කිරීමට එරෙහි මහජන ව්‍යාපාරය සංවිධානය කරන විරෝධතා පාගමන අද (15) බොරැල්ල කැම්බල් පිටියෙන් ආරම්භ විය. මෙම විරෝධතා පාගමන සඳහා තම සංගමයේ සහයෝගය ද ලබා දෙන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතාද, ඊට තම පක්ෂයේ සහයෝගය ද ලබා දෙන බව එක්සත් ජාතික පක්ෂයේ මහලේකම් තිස්ස අත්තනායක මහතාද කියා සිටියහ. කෙසේ වෙතත් රජයට පක්ෂ වෘත්තීය සමිති කිහිපයක එකතුවෙන් ලේක්හවුස් වටරවුම සිට පිටකොටුව දක්වා විදුලිබිල වැඩිකිරීම සම්බන්ධයෙන් රජයට සහය දැක්වීම සඳහා පාගමනක් සංවිධානය කර ඇත. ලේක්හවුස් වටරවුම ආශ්‍රිත ගමනාගමනයට බාධා එල්ලවී ඇත්තේ මෙම පාගමන හේතුවෙන් වන අතර වෘත්තීය සමිති ඒකාබද්ධ සන්ධානයේ සභාපති බස්නාහිර පළාත් ආණ්ඩුකාර අලෙවි මව්ලානා මහතා මෙහි ප්‍රමුඛත්වය ගෙන ඇති බව සඳහන්ය.", "URL": "https://sinhala.adaderana.lk/news.php?nid=34114", "Category": null, "Parent URL": null}