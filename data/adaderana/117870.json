{"Source": "Adaderana", "Timestamp": "August 30, 2019 03:12 pm", "Headline": "යුරෝපා රාජ්‍යයන් 4ක සරම්ප යළි හිස ඔසවයි", "News Content": "සරම්ප රෝගය තුරන් කර නිරෝගී වූ යුරෝපා රාජ්‍යයන් හතරක යළිත් එම රෝගය උත්සන්න වෙමින් පවතියි. එන්නත් ලබාගැනීම සඳහා පවතින දුෂ්කරතා මෙන්ම ඒ සම්බන්ධයෙන් සමාජයේ පවතින දුර්මත රෝගය පැතිර යාමට හේතුවී ඇති බව සඳහන් වෙයි. සරම්ප රෝගය තුරන් කළ බවට සහතික වී තිබූ යුරෝපා රාජ්‍යයන් හතරකින් යළිත් සරම්ප රෝගීන් වාර්තා වී තිබේ. ඇල්බේනියාව, චෙක් ජනරජය, ග්‍රීසිය සහ බ්‍රිතාන්‍යය මෙසේ යළි සරම්ප රෝගීන් වාර්තා වූ රාජ්‍යයන්. විදෙස් වාර්තා පවසන්නේ මේ හේතුවෙන් එම රටවල් තවදුරටත් සරම්ප රෝගය තුරන් කළ රාජ්‍යයන් ලෙස හැඳින්වීමට නොහැකි බවයි. ලෝක සෞඛ්‍යය සංවිධානය පවසන්නේ ලෝකය වැරදි මාවතක ගමන් කිරීම මීට හේතු වී ඇති බවයි. රෝග නිවාරණය පමණක් නොව රෝගය යළිත් ඇතිවීම වැළැක්වීමට අඛණ්ඩව ක්‍රියාමාර්ග ගත යුතු බවත් ඔවුන් පවසයි. සරම්ප රෝගය යනු එන්නත් කිරීම මගින් දුරු කළ හැකි රෝගයක් වුවත් තවදුරටත් රෝගය මෙසේ පැතිර යාම අමෙරිකාව, යුරෝපය ඇතුළුව ලෝකය මුහුණ දෙමින් සිටින ගැටළුවක්. විසි පස් වසරකට පසුව මේ වසරේදී අමෙරිකාවෙන් වැඩිම සරම්ප රෝගීන් පිරිස වාර්තා වුණා. ලෝක සෞඛ්‍යය සංවිධානයේ වාර්තාවලට අනුව මෙම වසර තුළ ලෝකයෙන් වාර්තා වූ සමස්ත සරම්ප රෝගීන් ප්‍රමාණය තුන් ලක්ෂ හැට පන්දහසක් පමණ වනවා. එය ගත වූ වසරට වඩා තුන් ගුණයක වර්ධනයක් බව සඳහන්. ලෝකයේ සරම්ප හේතුවෙන් වැඩියෙන්ම පීඩා විඳින රාජ්‍යයන් බවට පත්ව ඇත්තේ කොංගෝ රාජ්‍යය, මැඩගස්කරය සහ යුක්‍රේනයයි. එන්නත් ලබාගැනීම සඳහා පවතින දුෂ්කරතා මෙන්ම එන්නත් ලබාගැනීම සම්බන්ධයෙන් සමාජයේ පවතින දුර්මතද රෝගය මෙසේ පැතිර යාමට හේතුව බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117870", "Category": null, "Parent URL": null}