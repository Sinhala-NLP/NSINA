{"Source": "Adaderana", "Timestamp": "July 14, 2017 03:49 pm", "Headline": " මේ වසරේ ගත වූ කාලය තුළ ඩෙංගු  මරණ 269ක්", "News Content": "මේ වසරේ ගත වූ කාලය තුළ ඩෙංගු රෝගීන් අසූ නවදාහස් අටසිය අසූ පස් දෙනෙකු වාර්තා වී ඇති බව ඩෙංගු මර්දන ව්‍යාපාරයේ ජාතික සම්බන්ධීකාරක වෛද්‍ය හසිත තිසේරා මහතා පවසයි.ඩෙංගු රෝගය හේතුවෙන් පුද්ගලයින් 269 දෙනෙකු මේ වන විට මිය ගොස් ඇති බවද ඒ මහතා පෙන්වා දුනි.පසුගිය කාලයේ ඇති වු කාලගුණික විපර්යාසයත් සමග ඩෙංගු රෝගය පැතිරයාමේ වර්ධනයක් පෙන්නුම් කරන බව හසිත තිසේරා මහතා ප්‍රකාශ කර සිටියේය.එමෙන්ම ඩෙංගු රෝගීන් හා වාර්තා වූ මරණ සංඛ්‍යාව පිළිබඳව ඇතැම් පුද්ගලයින් විවිධ ප්‍රකාශ සිදු කරන බවත්, විවිධ දේශපාලඥයින් ඉදිරිපත් කරනු ලබන සංඛ්‍යාමය කරුණු අසත්‍ය ඒවා බවත් ඒ මහතා පෙන්වා දුනි.එමෙන්ම ඩෙංගු මර්දනය සඳහා ගත හැකි සෑම පියවරක්ම ගන්නා බවත්, ඒ සඳහා රජයේ පාර්ශවය හා සියලු පාර්ශවයන් කටයුතු කරමින් සිටින බවත් ඔහු කියා සිටියේය.එමෙන්ම වැඩිම ඩෙංගු රෝගීන් සංඛ්‍යාවක් බස්නාහිර පළාතෙන් වාර්තා වී ඇති බවත්, ඒ අතර වයස අවුරුදු 5 සිට 19 අතර පිරිස වැඩි බවත් ඔහු පැවසීය.එමෙන්ම ඩෙංගු රෝගය මෙරට සෞඛ්‍ය ක්ෂේත්‍රයට බලපෑමක් ඇති කරන ප්‍රධාන වසංගත රෝගයක් බවට පත්ව ඇති හෙයින් ඩෙංගු රෝගීන් රැකබලා ගැනීම සඳහා ප්‍රතිකාර අංශය ශක්තිමත් කිරීම මෙන්ම මදුරු මර්දන කටයුතු ශක්තිමත් කිරීම්ද සිදු කරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75245", "Category": null, "Parent URL": null}