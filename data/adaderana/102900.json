{"Source": "Adaderana", "Timestamp": "January 23, 2019 01:16 pm", "Headline": "සේනා නසන්න තවමත් ස්ථිර විසඳුමක් නෑ", "News Content": "තවමත් ස්ථිර විසඳුමක් නොමැති සේනා දළඹු ව්‍යාප්තිය නිසා ප්‍රදේශ රැසක ගොවීන් පීඩාවට පත්ව තිබේ. දිස්ත්‍රික්ක රැසකට ව්‍යාප්තව ඇති සේනා දළඹු වසංගතය හේතුවෙන් දිවයිනේ ප්‍රදේශ ගණනාවක බෝග වගාවන් විනාශයට පත්ව ඇත. සේනා දළඹු ආක්‍රමණයට හසුවීමෙන් බිබිල-ගල්ගමුව ප්‍රදේශයේ අක්කර 200කට අධික ප්‍රමාණයක් වගා කර තිබූ බඩඉරිඟු වගාවන්ද මේ වන විට විනාශ කර දැමීමේ තත්ත්වයට පත්ව ඇත. මේ හේතුවෙන් මුල්ලේගම, ගල්ගමුව, රතුගල, නෙල්ලිඇද්ද ආදී ගම්මාන වල ගොවි පවුල් 500ක් පමණ පීඩාවට පත් ඇති බව වාර්තා වන්නේය. මේ අතර ගම්පොළ මැදපිටිය ප්‍රදේශයේ බඩ ඉරිඟු වගාවන් තුළද සේනා දළඹුවන් ව්‍යාප්ත වීම සීඝ්‍රයෙන් වැඩිවී තිබේ. මේ හේතුවෙන් මැදපිටිය, නාරංවිට, මෙගොඩකලුගමුව ආදී ගම්මාන වල අක්කර 15කට අධික බඩඉරිඟු වගාවන් විනාශ වී ඇත. මේ නිසා ගොවි පවුල් 22ක පමණ ගොවීන් පීඩාවට ලක්ව ඇති අතර තමන්ට දැන් සිදුව ඇත්තේ කණකර උගස්කර වගාකළ බඩඉරිඟු වගාවන් සියල්ල ගිනි තබා දැමීමට බව ගොවීන් පවසන්නේය.", "URL": "https://sinhala.adaderana.lk/news.php?nid=102900", "Category": null, "Parent URL": null}