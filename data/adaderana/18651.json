{"Source": "Adaderana", "Timestamp": "September 11, 2011 05:09 pm", "Headline": "කිසිදු පුද්ගලයකුට හෝ යාත්‍රාවකට නාවික හමුදාවෙන් බේරී පළායන්නට බෑ", "News Content": "නාවික හමුදාවේ ග්‍රහණයට හසු නොවී කිසිදු යාත්‍රාවකට හෝ පුද්ගලයෙකුට ශ්‍රී ලංකා වෙරළ තීරයෙන් පළා යා නොහැකි බව නාවික හමුදාපති වයිස් අද්මිරාල් ඩී.ඩබ්.ඒ.එස් දිසානායක මහතා පවසයි. ‍ ආරක්ෂක ලේකම්වරයාගේ උපදෙස් පරිදි නාවික හමුදාව විසින් ශ්‍රී ලංකාව වටා දැඩි ආරක්ෂක රැකවල් යොදවා ඇති බව හෙතෙම අද ත්‍රීකුණාමලය නාවික හමුදා මූලස්ථානයේදී අද දෙරණට කියා සිටියේය. අද අලුයම නීති විරෝධී ලෙස වෙනත් රටකට පළායන්න‍ට උත්සාහ දැරූ පිරිසක් කල්මුණේ මුහුදු සීමාවේදී නාවික හමුදාව විසින් අත්අඩංගුවට ගැනීම පිළිබඳ සඳහන් කරමින් නාවික හමුදාපතිවරයා මෙහිදී පවසා සිටියේ තමන්ගේ ජීවිත අවදානමකට යොමු කරගනිමින් ජාවාරම්කරුවන්ට හසු වී මුදල් නාස්ති කර නොගත යුතු බවයි. ඒ මොහොතේ අවට මුහුද ඉතාමත් රළුව පැවති බව සිහිපත් කළ නාවික හමුදාපතිවරයා මෙම පිරිස නාවික හමුදාව විසින් අත්අඩංගුවට නොගත්තේනම් පැයක දෙකක කාලයක් තුළ එකී යාත්‍රාව මුහුදේ ගිලී යන්නට ඉඩ තිබුණු බව පෙන්වා දුන්නේය. මාධ්‍යවේදියකු ඇසූ ප්‍රශ්නයකට පිළිතුරු දෙමින් නාවික හමුදාපතිවරයා කියා සිටියේ ඉන්දීය නාවික හමුදාව හා ශ්‍රී ලංකා නාවික හමුදාව අතර මනා සබඳතාවක් හා අන්‍යෝන්‍ය අවබෝධයක් පවත්නා බවයි. එබැවින් රටවල් දෙකම කලාපයේ ආරක්ෂාව සඳහා සහයෝගයෙන් යුතුව ක්‍රියා කරන බවත්,නුදුරු දිනකදී ශ්‍රී ලංකා නාවික හමුදාව හා ඉන්දීය නාවික හමුදාව ඒකාබද්ධව යුද අභ්‍යාසයක් පැවැත්වීමට කටයුතු යොදා ඇති බවත් නාවික හමුදාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18651", "Category": null, "Parent URL": null}