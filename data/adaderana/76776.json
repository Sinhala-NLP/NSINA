{"Source": "Adaderana", "Timestamp": "August 28, 2017 01:07 am", "Headline": " පිය පුතු ඝාතකයින් රිමාන්ඩ් ", "News Content": "මිනුවන්ගොඩ ප්‍රදේශයේ සිදුවූ ද්විත්ව ඝාතනය සම්බන්ධයෙන් අත්අඩංගුවට ගත් සැකකරුවන් තිදෙනා රක්ෂිත බන්ධනාගාර ගත කිරීමට මිනුවන්ගොඩ මහේස්ත්‍රාත් අධිකරණය නියෝග කර තිබේ. පසුගිය දා මිනුවන්ගොඩ, ගමන්ගෙදර ප්‍රදේශයේ පිහිටි නිවෙස් දෙකක පදිංචි ඥාතීන් දෙපිරිසක් අතර ආරවුලක් හටගෙන තිබූ අතර එහිදී සිදුකළ පහරදීමකින් එකම පවුලේ පියෙකු සහ පුත්‍රයෙකු මියගොස් තිබුණි. සිද්ධියට අදාළව විමර්ශන සිදුකළ මිනුවන්ගොඩ පොලීසිය, ආරවුලට සම්බන්ධ අනෙක් පවුලේ පියෙකු, පුත්‍රයෙකු සහ තවත් අසල්වැසි පුද්ගලයෙකු අත්අඩංගුවට ගනු ලැබීය. අත්අඩංගුවට ගත් සැකකරුවන් 18, 46 හා 68 වැනි වියේ පසුවන්නන් බව පොලීසිය සඳහන් කළේය. ඔවුන් මිනුවන්ගොඩ මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන මස 6 වන දින දක්වා රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=76776", "Category": null, "Parent URL": null}