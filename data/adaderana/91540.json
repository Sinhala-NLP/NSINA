{"Source": "Adaderana", "Timestamp": "June 26, 2018 06:25 pm", "Headline": "දේශපාලන පක්ෂ නියෝජිතයින්ගෙන් පොදු ඉල්ලීමක්", "News Content": "පළාත් සභා මැතිවරණය හැකි ඉක්මණින් පවත්වන ලෙසට දේශපාලන පක්ෂ නියෝජිතයින් අද මැතිවරණ කොමිසමේ සභාපතිවරයාගෙන් ඉල්ලා තිබේ. අද(26) පැවති සාකච්ඡාවකදි නියෝජිතයින් මෙම ඉල්ලීම කර තිබුණි. පළාත් සභා මැතිවරණය ඇතුලු කරුණු කිහිපයක් පිළිබඳ සාකච්ඡා කිරීම සඳහා දේශපාලන පක්ෂ නියෝජිතයින් අද පෙරවරුවේ මැතිවරණ කොමිසමේ සභාපති මහින්ද දේශප්‍රිය මහතා හමු විය. ඡන්ද ලැයිස්තු සෑදීම ඉක්මන් කිරීම මෙම සාකච්ඡාවේ මුලික අරමුණ වු බව ශ්‍රී ලංකා නිදහස් පක්ෂයේ මහලේකම් රෝහණ ලක්ෂ්මන් පියදාස මහතා මෙහිදී මාධ්‍ය වෙත අදහස් දක්වමින් පැවසීය. එමෙන්ම දෙසැම්බර් වන විට කෙසේ හෝ මැතිවරණයක් පැවැත්වීමට කටයුතු කරන ලෙස ද සියලු දෙනා මෙහිදී ඉල්ලීමක් කළ බව ද ඔහු වැඩිදුරටත් කියා සිටියේය. කෙසේ හෝ දෙසැම්බර් මාසයේ දී පළාත් සභා මැතිවරණය පැවැත්වීමට උත්සහ ගැනීම සම්බන්ධයෙන් මැතිවරණ කොමිෂන් සභාවට පක්ෂ නියෝජිතයින් ස්තූතිය පළ කළේය.", "URL": "https://sinhala.adaderana.lk/news.php?nid=91540", "Category": null, "Parent URL": null}