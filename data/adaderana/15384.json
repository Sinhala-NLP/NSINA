{"Source": "Adaderana", "Timestamp": "April 10, 2011 09:53 am", "Headline": "රිය අනතුරු 3 ක්-තිදෙනෙක් මරුට", "News Content": "බෙලිඅත්ත , තංගල්ල ප්‍රධාන මාර්ගයේ සිටිනමළුව ප්‍රදේශයේ සිදු වූ රිය අනතුරකින් පුද්ගලයෙකු ජීවිතක්ෂයට පත් වී තිබේ. කැබ් රථයක් යතුරු පැදියක ගැටීමෙන් මෙම අනතුර සිදු වී ඇති බව බෙලිඅත්ත පොලිසිය ප්‍රකාශ කරයි. අනතුරින් යතුරුපැදිකරු සහ එහි පිටුපස ගමන් ගත් කාන්තාව තුවාල ලබා තංගල්ල රෝහලට ඇතුළත් කර ඇති අතර එහි දී කාන්තාව ජීවිතක්ෂයට පත් වී තිබේ. මේ අතර උහණ වැලිකහගොල්ල ප්‍රදේශයේ දී යතුරු පැදියක් මාර්ගයෙන් ඉවතට පැන ගසක ගැටීමෙන් සිදු වූ අනතුරකින් යතුරු පැදියේ ගමන් ගත් පුද්ගලයින් තිදෙනෙකු තුවාල ලබා ඇති බව උහණ පොලිසිය ප්‍රකාශ කරයි. තුවාලකරුවන් අම්පාර රෝහලට ඇතුළත් කර ඇති අතර එහි දී එක් පුද්ගලයෙකු ජීවිතක්ෂයට පත් ව තිබේ. ආනමඩුව , හලාවත මාර්ගයේ කජුවත්ත ප්‍රදේශයේ දී ද පා පැදියක් හා යතුරු පැදියක් ගැටීමෙන් සිදු වූ අනතුරකින් පුද්ගලයෙකු ජීවිතක්ෂයට පත් වී ඇති බව ආනමඩුව පොලිසිය ප්‍රකාශ කරයි. අනතුරින් මිය ගොස් ඇත්තේ පා පැදියේ ගමන් ගත් 52 හැවිරිදි කජුවත්ත ප්‍රදේශයේ පදිංචිකරුවෙකි.", "URL": "https://sinhala.adaderana.lk/news.php?nid=15384", "Category": null, "Parent URL": null}