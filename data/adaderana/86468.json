{"Source": "Adaderana", "Timestamp": "March 27, 2018 10:36 pm", "Headline": "පුංචි ඡන්දෙ පුටු කිහිපයක් අදත් වෙනස් වෙයි", "News Content": "පළාත් පාලන ඡන්ද විමසීමෙන් පසුව බල පෙරළි සිදුවන පළාත් පාලන ආයතන කිහිපයක් අදත් වාර්තා විය. එම බලපෙරළි සිදුකිරීමට මුල්වූ හේතු අතර මුදලට ඡන්දය භාවිත කිරීමේ සිදුවීම් ද ඇතුළත්. ශ්‍රී ලංකා පොදුජන පෙරමුණට වැඩිම මන්ත්‍රී ධුර සංඛ්‍යාවක් හිමි අරණායක ප්‍රාදේශීය සභාවේ ඊයේ(26)පැවති රහස් ඡන්ද විමසීම අවසන් කෙරුණේ එහි සභාපතිවරයා ලෙස එක්සත් ජාතික පක්ෂයේ නිහාල් සෙනෙවිරත්න මහතා එම ධුරයට පත් කරමින්. කෙසේ වෙතත් එම සභාවේ සිටි ශ්‍රී ලංකා පොදුජන පෙරමුණේ මන්ත්‍රීවරියක වන ඉෂාරා මධුෂානි එක්සත් ජාතික පක්ෂයට පක්ෂව ඡන්දය භාවිත කළ බව පසුව අනාවරණ විය. අද(27) මාධ්‍ය හමුවකට එක්වෙමින් ඇය සඳහන් කළේ තමාට එම තීරණය ගැනීම සඳහා රුපියල් ලක්ෂ දෙකක මුදලක් හිමිවූ බවයි. මේ අතර මොරටුව මහනගර සභාවේ නගරාධිපතිවරයා තෝරාගත් ඊයේ දිනයේ එක්සත් ජාතික පෙරමුණේ මන්ත්‍රීවරයෙකු වන සජින් දුමින්ද පීරිස් මහතාට සහ ඔහුගේ නිවසට පිරිසක් පහරදී අලාභහානි සිදු කර තිබේ. පහරකෑමට ලක්වූ මන්ත්‍රීවරයා පානදුර රෝහලේ ප්‍රතිකාර ලබන අතර සිද්ධිය සම්බන්ධයෙන් ඔහු කළ පැමිණිල්ලට අනුව මෝදර පොලීසිය විසින් ශ්‍රී ලංකා පොදුජන පෙරමුණේ එගොඩඋයන සංවිධායකවරයා සහ ඔහුගේ පුත්‍රෙයක් සැක පිට පොලිස් අත්අඩංගුවට ගැනුණා. මේ අතර එක්සත් ජාතික පක්ෂයට වැඩි මන්ත්‍රී ධුර සංඛ්‍යාවක් හිමිව ඇති හලාවත නගර සභාවේ සභාපතිවරයා සහ උපසභාපතිවරයා තෝරාගැනීම කල්තැබීමට වයඹ පළාත් පාලන කොමසාරිස් සී.ඩබ්ලිව්.ජයසිංහ මහතාට අද සිදුවිය. මේ අතර ශ්‍රී ලංකා පොදුජන පෙරමුණ වැඩි මන්ත්‍රී ධුර සංඛ්‍යාවක් දිනා සිටි අම්බලන්ගොඩ නගරසභාවේ සභාපතිවරයා ලෙස අද පැවති ඡන්ද විමසීමෙන් එම පෙරමුනේම අරුණ ප්‍රදීප් මහතා තේරීපත් විය. සභාවාරයෙන් අනතුරුව මන්ත්‍රීවරුන් පිටතට පැමිණෙන අවස්ථාවේදී අසල රැදී සිටි පිරිසකගෙන් එකසත් ජනතා නිදහස් සන්ධාන මන්ත්‍රීවරිය වෙත විරෝධය පළ කෙරුනේ ඇය එක්සත් ජාතික පක්ෂයට ඡන්දය භාවිත කිර තිබීම හේතුවෙන්. එක්සත් ජාතික පක්ෂය වැඩි මන්ත්‍රී ධුර සංඛ්‍යාවක් හිමිකරගෙන තිබූ හපුතලේ ප්‍රාදේශීය සභාවේ සභාපතිවරයා ලෙස ශ්‍රී ලංකා නිදහස් පක්ෂයේ බී.කන්නා මහතා අද තේරී පත්විය. ඒ ප්‍රාදේශීය සභාවට තේරී පත්වූ ශ්‍රී ලංකා නිදහස් පක්ෂ සහ ශ්‍රී ලංකා පොදුජන පෙරමුණේ මන්ත්‍රීවරුන් එක්ව සහය පල කිරීම හේතුවෙන්. මේ අතර තලවකැලේ - ලිඳුල නගර සභාවේ සභාපති ධුරයට පත් වුණේ ස්වාධීන කණ්ඩායම් අංක 01 න් තරග කළ අසෝක සේපාල මහතායී. ප්‍රධාන පක්ෂවලට මන්ත්‍රී ධුර 09 ක් බෙදී ගොස් තිබුණ ද අද පැවති ඡන්ද විමසීමේදී ශ්‍රී ලංකා පොදුජන පෙරමුණේ සභාපති අපේක්ෂකයාට ඡන්ද 5 ක් පමණක් හිමියූ අතර ඡන්ද 07 ක් ලබාගනිමින් අසෝක සේපාල මහතා ජයග්‍රහණය කළා.", "URL": "https://sinhala.adaderana.lk/news.php?nid=86468", "Category": null, "Parent URL": null}