{"Source": "Adaderana", "Timestamp": "January 4, 2016 09:08 am", "Headline": "පකිස්ථානු අගමැතිගේ සංචාරයේදී ගිවිසුම් 10ට අත්සන්!", "News Content": "පකිස්ථාන අග්‍රාමාත්‍ය නවාස් ෂරිෆ් මහතා අද දිවයිනට පැමිණීමට නියමිතව තිබේ.අද පස්වරුවේ පාකිස්ථාන අග්‍රාමාත්‍යවරයා දිවයිනට පැමිණෙන බව වාර්තා වෙයි.ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතාගේ ආරාධනයකට අනුව පාකිස්ථාන අග්‍රාමාත්‍යවරයා දිවයිනේ සංචාරයක නිරත වේ.දිවයිනට පැමිණෙන පාකිස්ථාන අග්‍රාමාත්‍යවරයා ලබන 06 වන දින දක්වා මෙරට රැඳී සිටීමට නියමිතය.සංචාරය අතරතුරදී පකිස්ථාන අග්‍රාමාත්‍ය නවාස් ෂරීෆ් මහතා ජනාධිපති මෛත්‍රීපාල සිරිසේන මහතා, අග්‍රාමාත්‍ය රනිල් වික්‍රමසිංහ මහතා ඇතුළු රජයේ ඉහළ පෙලේ නියෝජිතයින් මුණගැසී සාකච්ඡා කරනු ඇත.ඒ අනුව ජනාධිපතිවරයා සහ පකිස්ථාන අග්‍රාමාත්‍යවරයා අතර ද්විපාර්ශවික සාකච්ඡා හෙට පැවැත්වීමට නියමිතය.මෙම සාකච්ඡාවලදී දේශපාලන, ආර්ථික, වෙළඳ සහ සංස්කෘතික යන කරුණු සම්බන්ධයෙන් අවධානය යොමු වනු ඇත.මීට අමතරව දෙරට අතර ගිවිසුම් කිහිපයකට අත්සන් තැබීම හෙට දිනයේ සිදු කිරීමට නියමිතය.කෙසේ වෙතත් පකිස්ථාන මාධ්‍ය උපුටා දක්වමින් විදෙස් මාධ්‍ය වාර්තාකර තිබුණේ පකිස්ථාන අග්‍රාමාත්‍යවරයාගේ ශ්‍රී ලංකා සංචාරය අතරතුරදී ගිවිසුම් 10 කට අත්සන් තැබීමට නියමිත බවයි.මේ අතර පාකිස්ථාන අග්‍රාමාත්‍යවරයා අග්‍රාමාත්‍ය රනිල් වික්‍රමසිංහ මහතා විසින් ලබාදෙන රාත්‍රී භෝජන සංග්‍රහයකට ද එක්වීමට නියමවිතව ඇත.මේ අතර බ්‍රිතාන්‍යයේ හිටපු අග්‍රාමාත්‍යවරයෙකු වූ ටෝනි බ්ලෙයාර් මහතා දිවයිනට පැමිණ තිබේ.ඊයේ රාත්‍රී 07.30 ට පමණ විශේෂ ගුවන් යානයකින් ඔහු දිවයිනට පැමිණි බව අද දෙරණ ගුවන් තොටුපල වාර්තාකරු සඳහන් කළේය.මෙරට පැවැත්වීමට නියමිත ආර්ථික සමුළුවට සහභාගීවිම සඳහා ටෝනි බ්ලෙයාර් මහතා දිවයිනට පැමිණ ඇත.මේ අතර ඉන්දීය විදේශ අමාත්‍ය සුස්මා ෂ්වරාජ් මහත්මිය ද මෙරට සංචාරය කිරීමට නියමිතය.", "URL": "https://sinhala.adaderana.lk/news.php?nid=56124", "Category": null, "Parent URL": null}