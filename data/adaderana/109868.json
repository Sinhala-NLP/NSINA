{"Source": "Adaderana", "Timestamp": "May 13, 2019 06:12 pm", "Headline": "පිලිපීනයේ මධ්‍යවාර මැතිවරණය අද ", "News Content": "පිලිපීනයේ මධ්‍යවාර මැතිවරණය අද(13) පැවැත්වෙයි. ජනාධිපති රොඩ්‍රිගෝ ඩුතර්තේගේ ජනප්‍රියභාවය මැන බැලීමක් ලෙස මෙම මැතිවරණය හැඳින්වෙයි. පිලිපීනයට අයත් දූපත් හත්දහසක පමණ වෙසෙන මිලියන හැට එකක පිරිසක් ඡන්දය ප්‍රකාශ කිරීම සඳහා සුදුසුකම් ලබා තිබේ. ජනාධිපතිවරයා සමඟ රජයේ හා නියෝජිත මන්ත්‍රී මණ්ඩලයේ තනතුරු දහ අට දහසක් සඳහා මෙහිදී ඡන්දය ප්‍රකාශ කෙරෙයි. එරට ඉහළ මන්ත්‍රී මණ්ඩලය වන සෙනෙට් මණ්ඩලයේ පාලනය තීරණය කෙරෙන සටනක් ලෙසත් මෙම මැතිවරණය වැදගත්. සෙනෙට් මණ්ඩලයේ බහුතර සහාය මේ වන විට ජනාධිපතිවරයාට නොමැති බැවින් එහි ප්‍රතිඵලය ඩුතර්තේට වැදගත් වනු ඇති බව විශ්ලේෂකයන්ගේ අදහසයි. මධ්‍යවාර මැතිවරණයෙන් වත්මන් ජනාධිපතිවරයාගේ පාර්ශවය ඉහළ ජයග්‍රහණයක් ලබා ගනු ඇති බව විදෙස් වාර්තා පවසයි. ජනාධිපති ඩුතර්තේ මේ වන විට හය අවුරුදු ජනාධිපති ධුර කාලයෙන් වර්ෂ තුනක් ගෙවා අවසන්.", "URL": "https://sinhala.adaderana.lk/news.php?nid=109868", "Category": null, "Parent URL": null}