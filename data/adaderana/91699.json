{"Source": "Adaderana", "Timestamp": "June 29, 2018 04:59 pm", "Headline": "නිව්යෝක් ටයිම්ස් දේශපාලන කොන්ත්‍රාත්තුවක් බාර අරගෙන", "News Content": "නිව්යෝක් ටයිම්ස් පුවත් පතේන් හිටපු ජනාධිපති මහින්ද රාජපක්ෂ මහතා ජනාධිපතරණයට මුදල් ලබා ගත් බවට සිදු කරන ලද චෝදනා සියල්ල ප්‍රතික්ෂේප කරන බව ඒකාබද්ධ විපක්ෂයේ පාර්ලිමේන්තු මන්ත්‍රී ශෙහාන් සේමසිංහ මහතා පවසයි. කොළඹ අද (29) පැවති මාධ්‍ය හමුවකදී මන්ත්‍රීවරයා මේ බව ප්‍රකාශ කළේය. කීර්තිමත් ඉතිහාසයක් සහ ගවේෂණාත්මක ලෙස පුවත් සපයන ආයතනයක් වන නිව්යෝක් ටයිම්ස් පුවත් පත මෙරට දේශපාලන කොන්ත්‍රාත්තුවක් බාර ගැනිම සම්බන්ධයෙන් කණගාටු වන බව ද මන්ත්‍රීවරයා එහිදි පැවසීය. එමෙන්ම, තමන් මුදල් වංචා සිදු නොකළේ නම් ඒ සඳහා දිවුරුම් ප්‍රකාශයක් ලබා දෙන ලෙසට නියෝජ්‍ය අමාත්‍ය රන්ංජන් රාමනායක මහතා හිටපු ජනාධිපති මහින්ද රාජපක්ෂ මහතාට කළ ප්‍රකාශයක් සම්බන්ධයෙන්ද මෙහිදී අදහස් පල කළේය. එලඹෙන මැතිවරණ සඳහා මුහුණ දිමට නොහැකි බැවින් මෙලෙස අසත්‍ය ප්‍රකාශ සිදු කරන බව මන්ත්‍රීවරයා එහිදි වැඩිදුරටත් පැවසීය . අධ්‍යාපන අමාත්‍ය අකිල විරාජ් කාරියවසම් මහතා හිටපු ආරක්ෂක ලේකම් ගෝඨාභය රාජපක්ෂ මහතාගේ ද්විත්ව පුරවැසිභාවය පිළිබඳව කල ප්‍රකාශයක් සම්බන්ධයෙන් අදහස් දක්වමින් මන්ත්‍රීවරයා කියා සිටියේ, අධ්‍යාපන අමාත්‍යවරයා මේ වන විට සිටිය යුත්තේ නොමේරු ළඳරු ඒකකයක බවයි. තමන්ට හැකි නම් ඊ.ටි.අයි ආයතනයෙන් මුදල් නොගත් බවට දිවුරුම් පුකාශයක් ඉදිරිපත් කරන ලෙසටද එම මාධ්‍ය හමුවට සහභාගි වු ඒකාබද්ධ විපක්ෂ පාර්ලිමේන්තු මන්ත්‍රී ඩි.වී චානක මහතා නියෝජ්‍ය අමාත්‍ය රන්ජන් රාමනායක මහතාට අභියෝගයක් එල්ල කළේය. පාර්ලිමේන්තු මන්ත්‍රී ජනක වක්කුඹුර මහතාද එම මාධ්‍ය සාකච්ඡාවට එක්ව සිටියාය.", "URL": "https://sinhala.adaderana.lk/news.php?nid=91699", "Category": null, "Parent URL": null}