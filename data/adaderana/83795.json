{"Source": "Adaderana", "Timestamp": "January 30, 2018 03:22 pm", "Headline": "  ඇල්පිටිය ප්‍රදේශීය සභාවට ඡන්දය නෑ ", "News Content": "මෙවර පළාත් පාලන ආයතන ඡන්ද විමසීමට අදාළව ඇල්පිටිය ප්‍රාදේශීය සභාවේ ඡන්ද විමසීම පැවැත්වීම වලක්වාලමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කර තිබේ. ඇල්පිටිය ප්‍රාදේශීය සභාවට ප්‍රජාතන්ත්‍රවාදී එක්සත් ජාතික පෙරමුණ වෙනුවෙන් නාම යෝජනා බාර දී තිබූ අපේක්ෂකයින් තිදෙනෙකු විසින් ගොනු කර තිබූ මූලික අයිතිවාසිකම් පෙත්සමක් සලකා බැලූ ශ්‍රේෂ්ඨාධිකරණය විනිසුරු මඩුල්ල එම නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය. එහිදී පෙත්සමේ වගඋත්තරකරුවන් ලෙස නම් කර ඇති මැතිවරණ කොමිසමේ සභාපතිවරයාට සහ ගාල්ල දිස්ත්‍රික් තේරීම්භාර නිලධාරිවරයා ඇතුළු වගඋත්තරකරුවන්ට ලබන 15 වනදා අධිකරණය හමුවේ පෙනී සිටින ලෙස දන්වා නොතීසි යොමු කිරීමටද ශ්‍රේෂ්ඨාධිකරණය නියෝග කර තිබේ. ප්‍රජාතන්ත්‍රවාදී එක්සත් ජාතික පෙරමුණ ඇල්පිටිය ප්‍රාදේශීය සභාවට ඉදිරිපත් කළ නාම යෝජනා පත්‍රය බලයලත් නිලධාරියා විසින් භාර නොදීමේ හේතු මත ප්‍රතික්ෂේප කිරීමට එරෙහිව මෙම පෙත්සම ගොනු කර ඇති බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=83795", "Category": null, "Parent URL": null}