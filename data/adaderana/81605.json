{"Source": "Adaderana", "Timestamp": "December 16, 2017 04:17 pm", "Headline": "වන්දි ගෙවීමේ ක්‍රියාවලිය නිසි ක්‍රමවේදයක නැතැයි ගොවීන්ගෙන් චෝදනාවක් ", "News Content": "2010 වර්ෂයේදී වව්නියාව ඕමන්ත ප්‍රදේශයේ ගොවීන්ගේ කුඹුරු වලට සිදු වූ හානි වෙණුවෙන් මේ දිනවල වන්දි මුදල් ගෙවීම ගොවිජන සේවා මධ්‍යස්ථාන වලදී සිදු වුවත් එම වන්දි ගෙවීමේ ක්‍රියාවලිය තුල නිසි ක්‍රමවේදයක් නැතැයි ඕමන්තේ ගොවීහු කියා සිටිති. මෙම වන්දි මුදල් ලබා ගනීම සදහා ඕමන්ත ගොවිජන සේවා මධ්‍යස්ථානයට ගොවීන් ගියද නිලධාරීන් සතුව විධිමත් ලේඛනයක් නොමැතිකම නිසා එක් ගොවියෙකුට පැය පහක පමණ කාලයක් ගොවිජන සේවා මධ්‍යස්ථානය තුල රැදී සිටීමට සිදුවන බව ගොවීහු කියා සිටිති. ඇතැම් දිනවලදී පැය පහක පමණ කාලයක් රැදී සිටියද ලේඛනවල නම් සදහන් නොවීම නිසා බොහෝ ගොවීන්ට වන්දි මුදල් ලබාගැනීම සදහා ඊට පසු දින පැමිණීමට සිදුවන බවද ගොවීන් පවසති. කෙසේ වුවත් 2010 වර්ෂයේ ඕමන්තේ ගොවීන්ගේ කුඹුරු අක්කර කොපමණ සංඛ්‍යාවක් විනාශ වී ගියද වන්දි වශයෙන් ලැබෙන්නේ රුපියල් 5000 ක මුදලක් පමණක් බව පෙන්වා දෙන ගොවීන් මෙය ඉතා අසාධාරණ තත්ත්වයක් බවද පෙන්වා දෙයි. මේ වසරේම වවුනියාව සෙට්ටිකුලම ප්‍රදේශයේ ගොවීන්ට සිදුවූ හානි වෙණුවෙන් රුපියල් 5000 සිට 15000 දක්වා මුදලක් වන්දි වශයෙන් ලැබෙන බව කියන ඕමන්තේ ගොවීන් එකම වසරේ සිදු වූ හානි වෙණුවෙන් ආකාර දෙකකට වන්දි ගෙවීමද අසාධාරණ බව කියා සිටිති.", "URL": "https://sinhala.adaderana.lk/news.php?nid=81605", "Category": null, "Parent URL": null}