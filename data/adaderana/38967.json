{"Source": "Adaderana", "Timestamp": "November 20, 2013 12:34 am", "Headline": "බි‍්‍රතාන්‍ය අගමැතිවරයා හැසිරුනේ බෙදුම්වාදය පෝෂණය කිරීම හා ශක්තිමත් කිරීම පිණිසයි", "News Content": "බි‍්‍රතාන්‍ය අගමැති ඩෙවිඩ් කැමරන් මහතා පොදු රාජ්‍ය මණ්ඩලයීය රාජ්‍ය නායකයකු ලෙස පැමිණ සියලූ රාජ්‍යතාන්ත‍්‍රික වරප‍්‍රසාද සිත් සේ භුක්ති විඳිමින් ශ‍්‍රී ලංකාවට පසමිතුරු ලිලාවෙන් කටයුතු කිරීම සමාන කළ හැක්කේ කාපු තැන පෑරීමක් ලෙස යැයි ජාතික නිදහස් පෙරමුණ පවසයි. එසේ කටයුතු කිරීම බි‍්‍රතාන්‍යයේ වත්මන් වික්ටෝරියානු සම්ප‍්‍රදාය දැයි අද(19) කොළඹ දී පැවැති මාධ්‍ය හමුවකදී ජාතික නිදහස් පෙරමුණේ දේශපාලන මණ්ඩල සභික, නියෝජ්‍ය අමාත්‍ය වීරකුමාර දිසානායක මහතා සඳහන් කළේය. එහිදී අදහස් දැක්වූ වීරකුමාර දිසානායක නියෝජ්‍ය අමාත්‍යවරයා පහත පරිසි අදහස් දැක්විය. බි‍්‍රතාන්‍ය අගමැති ඩේවිඩ් කැමරන් පොදු රාජ්‍ය මණ්ඩලයීය රාජ්‍ය නායක සමුළුව සඳහා පැමිණ අනුගමනය කරන ලද ක‍්‍රියාමාර්ග පිළිබඳව අපගේ ස්ථාවරය දැනුම් දීමටයි මෙම මාධ්‍ය හමුව කැඳවනු ලැබුවේ. බි‍්‍රතාන්‍ය අගමැතිවරයා ශ‍්‍රී ලංකාවට පැමිණ හැසිරුණේ බෙදුම්වාදය පෝෂණය කිරීම හා ශක්තිමත් කිරීම පිණිසයි. මේ රටට සතුරු ක‍්‍රියාමාර්ග රැසක් ඔහු විසින් ගනු ලැබුවා. රාජ්‍ය නායක විධායක සැසිය පැවැත්වෙන අතරතුර ඔහු ඊට සහභාගී නොවෙමින් උතුර බලා පිටත්ව ගොස් තිබුණා. එහිදී යාපනය පුස්තකාලයේදී උතුරු පළාත් සභා මහ ඇමති සී. වී. විග්නේෂ්වරන් මහතා හමු වී සාකච්ඡා කොට තිබුණා. හිතාමතාම එම සාකච්ඡාව සඳහා කිසිම කලඑළියක් නැති ස්ථානයක් තෝරා ගෙන තිබුණා. කබල් පුටු දෙකක වාඩි වී ඔවුන් සාකච්ජා කරන දර්ශන චැනල් 4 මගින් ලොව පුරා විකාශය කරනු ලැබුවා. ඩෙවිඞ් කැමරන් මෙහෙම ස්ථානයකට වී සාකච්ඡා කරනු ලැබුවේ දෙමළ නායකයන්ට කුඩම්මාගේ සැලකිල්ලක් තිබෙන බව ලෝකයට පෙන්වන්නයි. උතුරේ දෙමළ ජනතාවගේ මානව අයිතිවාසිකම්, ප‍්‍රජාතාන්ත‍්‍රික අයිතිවාසිකම් දිගින් දිගටම උල්ලංඝණය වෙමින් පවතින බව පෙන්වන්නයි ඩෙවිඞ් කැමරන්ට අවශ්‍ය වී තිබුණේ. රාජ්‍ය නායකයකු ලෙස රාජ්‍ය නායක සමුළුව අර්ථවත් කිරීම පසෙකලා බි‍්‍රතාන්‍ය අගමැතිවරයා අපට පසමිතුරු ස්ථාවරයක සිට දිගින් දිගටම කටයුතු කළා. උතුරේ මහ ඇමතිවරයා හමු වීමෙන් පසු, කැමරන් මහතා උදයන් පුවත්පත් ආයතනයට ගොස් තිබුණා. උදයන් කියන්නේ ශ‍්‍රී ලංකාවේ තිබෙන ශ‍්‍රී ලංකා රාජ්‍යයට විරුද්ධ එකම පුවත්පත. ආණ්ඩු විරෝධී පුවත්පත් බොහෝ තිබෙනවා. නමුත් උදයන් මේ රටට එරෙහි පුවත්පතක්. තිස් වසරක යුද්ධයෙන් පසු රට තුළ සාමකාමී වාතාවරණයක් තිබෙනවා. එවැනි සාමකාමී වාතාවරණයක් තුළයි රාජ්‍ය නායක සමුළුව පැවැත් වූයේ. කැමරන්ට උතුරට යාමට හැකියාව ලැබුණෙත් එකී සාමකාමී වාතාවරණය නිසයි. ශ‍්‍රී ලංකාව තුළ සාමය, ස්ථාවරභාවය තිබෙනවාට බි‍්‍රතාන්‍ය පමණක් නොවෙයි ඇමෙරිකා එක්සත් ජනපදය ඇතුළු බටහිර අධිරාජ්‍යවාදය කැමති නැහැ. ඔවුන් අප වැනි රටවල් දේශපාලන වශයෙන්, ආර්ථික වශයෙන් ස්ථාවරභාවයට පත් වෙනවාට කැමති නැහැ. ඔවුන්ගේ උවමනාව වී ඇත්තේ යටත්විජිත කාලයේ වගේ ශ‍්‍රී ලාංකිකයා ආගම් වශයෙන්, ජාතිකත්ව වශයෙන් බෙදා වෙන් කිරීමයි. ඔවුන්ගේ උවමනාව බෙදුම්වාදය පෝෂණය කිරීම හා ශක්තිමත් කිරීමයි. ඒ අනුව ඉතා පැහැදිලියි, ඬේවිඞ් කැමරන් කටයුතු කරනු ලැබුවේද ඒ උවමනාව අනුව බව. ඔබට මතක ඇති, ඇමෙරිකා එක්සත් ජනපද හිටපු රාජ්‍ය ලේකම්වරිය, හිලරි ක්ලින්ටන් මහත්මියගේ ඉන්දීය සංචාරය. ඇය ඉන්දියාවේ කොතරම් ප‍්‍රාන්ත තිබුණත් ගියේ තමිල්නාඩුවටයි. ඇගේ තමිල්නාඩු සංචාරයෙන් පසුව ශ‍්‍රී ලංකාවට එරෙහි දෙමළ බෙදුම්වාදී ව්‍යාපාරය තවත් ශක්තිමත් වුණා. හිලරි ක්ලින්ටන් හෝ වේවා ඬේවිඞ් කැමරන් හෝ වේවා, මේ සියලූ දෙනාටම ඇත්තේ එකම උවමනාවයි. එනම් ශ‍්‍රී ලංකාවේ බෙදුම්වාදය පෝෂණය කොට, ශක්තිමත් කොට ඒ හරහා තමන්ට නැටවිය හැකි රූකඩ පාලනයක් ස්ථාපිත කර ගැනුමටයි. මෙහිදී ඬේවිඞ් කැමරන්ගේ ක‍්‍රියා කලාපය ඉතාමත් පිළිකුල් සහගත එකක් බවද කිව යුතුයි. රාජ්‍ය නායකයකු විදිහට පැමිණ සියලූ වරප‍්‍රසාද භුක්ති විඳිමින් ඔහු කටයුතු කළ ආකාරය නින්දිතයි. අපේ ජන වහරේ කැමරන් කරපු දෙයට කියනනේ, ‘කාපු පතේ පහරනවා’ කියලයි. කැමරන් ගියේ කාපු, බීපු තැන පහරලයි. අපි අහන්න කැමතියි, මේකද කැමරන්ලාගේ ‘මහා වික්ටෝරියානු සම්ප‍්‍රදාය’ කියන්නේ කියලා’’", "URL": "https://sinhala.adaderana.lk/news.php?nid=38967", "Category": null, "Parent URL": null}