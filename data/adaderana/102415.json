{"Source": "Adaderana", "Timestamp": "January 16, 2019 10:17 am", "Headline": "හඳුනා නොගත් කෙනෙක් නිසා ලුණුගම්වෙහෙර ජනතාව පීඩාවට", "News Content": "හඳුනා නොගත් සලඹ විශේෂයක් ස්පර්ශ වීමෙන් ඇති වන අසාත්මිකතාවයක් හේතුවෙන් ලුණුගම්වෙහෙර රණවරනාව සහ දෙව්රම්වෙහෙර ප්‍රදේශවල ජනතාව ඉමහත් පීඩාවට පත්ව සිටින බව අද දෙරණ වාර්කානරු පවසයි. හම්බන්තොට දිස්ත්‍රීක්කයට අයත් ලුණුගම්වෙහෙර සෞඛ්‍ය වෛද්‍ය නිලධාරී කොට්ඨාසයේ දෙව්රම්වෙහෙර සහ රණවරනාව ප්‍රදේශවල මේ දිනවලදී ව්‍යාප්ත වී ඇති හඳුනා නොගත් සලඹ විශේෂයක් නිසා ඇති වන අසාත්මිකතාවයක් හේතුවෙන් එම ප්‍රදේශවල ජනතාව පීඩාවට පත්ව ඇති බව වාර්තාවෙයි. මෙම සලඹ විශේෂය සම මත ස්පර්ශ වීමෙන් කැසීම, බිබිළි මතුවීම සහ සත්ත්වයා ස්පර්ශ වූ ස්ථාන රතු පැහැ වීම ආදී රෝග ලක්ෂණ ඇති වන බව ජනතාව පවසයි. මේ හේතුවෙන් කුඩා දරුවන්ට මෙමඟින් වැඩි හානියක් වී ඇතිබව ජනතාව සඳහන් කළේය. මේ දිනවලදී තරමක වියළි කාලගුණයක් පැවතීම හේතුවෙන් මෙම සලඹ විශේෂයේ ව්‍යාප්තිය වැඩි වශයෙන් සිදුවන බවද ඔවුහු පැවසීය. මේ සම්බන්ධයෙන් හම්බන්තොට දිස්ත්‍රීක් පරිපාලන මහජන සෞඛ්‍ය පරික්ෂක සමන් කුමාර මහතාගෙන් කළ විමසීමේදී ඔහු පැවසූයේ මෙම සලඹ විශේෂය එතරම් ප්‍රචලිත සලඹ විශේෂයක් නොවන තවමත් නිශ්චිතවම හඳුනාගෙන නොමැති සලඹ විශේෂයක් බවද දහවල් කාලයේදී විදුලි පහන් කණු ආශ්‍රිතව රැඳී සිටිමින් විදුලි ආලෝකය පවතිද්දි එයට සතුන් ඇදී එන බවත්ය. සළඹයන්ගේ ශරීරයේ පවතින සියුම් කුඩු වැනි ද්‍රව්‍යයක් මිනිස් ශරීරයේ ස්පර්ශ වීමෙන් අසාත්මිකතා ඇති වන බවට හඳුනාගෙන ඇති අතර අසාත්මිකතාවයන්ට ලබා දෙන ඖෂධ මඟින් එය පාලනය කළ හැකි බවද ඔහු කියයි. කීට විද්‍යාඥයින් හරහා සලඹ විශේෂය හඳුනාගෙන එම සතුන් මර්දනය කිරීමට පරික්ෂණ කටයුතු ආරම්භ කර ඇතැයිද ඔහු කීවේය.", "URL": "https://sinhala.adaderana.lk/news.php?nid=102415", "Category": null, "Parent URL": null}