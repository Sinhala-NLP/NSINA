{"Source": "Adaderana", "Timestamp": "June 1, 2019 03:17 pm", "Headline": "ප්‍රහාරය පිළිබඳව රජය-විපක්ෂය ක්‍රියා කරන්නේ පටු දේශපාලන අරමුණු වෙනුවෙන්", "News Content": "පාස්කු ඉරිදා ප්‍රහාරය සම්බන්ධයෙන් රජය ක්‍රියාකරන්නේ පටු දේශපාලන අරමුණු මුල් කරගනිමින් බව ඊ.පී.ආර්.එල්.එෆ් පක්ෂයේ නායක හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් පවසයි. යාපනයේදි මාධ්‍ය හමුවක් පවත්වමින් ඔහු මේ බව සඳහන් කළේය. \"පටු දේශපාලන අරමුණු මුලික කරගනිමින් කාරක සභා සහ අනෙක් ක්‍රියාකාරකම් සිදුවෙනවා බව කියනවා. දැනට ගෙනියන ක්‍රියාමාර්ග දිහා බලන විට මෙම සිදුවීම රජය හා විපක්ෂය දේශපාලන උවමනාව මත කරගෙන යන දෙයක් ලෙසයි අපිට හැඟීයන්නේ. පාස්කු ඉරිදා ප්‍රහාරයෙන් පුද්ගලයින් 200 ක් 300 ක් පමණ මියගියා. ඒ අතර විදේශිකයින් 50 ක් විතර සිටින බවයි වාර්තාවන්නේ. මේ වගේ තත්ත්වයකදී කටයුතු කරන ආකාරය නිවැරදිද කියා රජය තීරණය කළ යුතුයි. පටු දේශපාලන අරමුණු වෙනුවෙන් ක්‍රියාකරන්නේ නැතිව සැබෑ අයුරින් මේ සිදුවීම ගැන අධ්‍යයනයක් කර ඉදිරියට මෙවැන්නක් සිදු නොවීමට රජය කටයුතු කළ යුතු බවයි අපේ බලාපොරොත්තුව\" යනුවෙන් ඒ මහතා සිය අදහස් දැක්වීය.", "URL": "https://sinhala.adaderana.lk/news.php?nid=111139", "Category": null, "Parent URL": null}