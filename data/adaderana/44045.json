{"Source": "Adaderana", "Timestamp": "June 18, 2014 11:15 am", "Headline": "නුවරඑළිය  සෞඛ්‍ය වෛද්‍ය නිලධාරීන්ගේ වර්ජනයෙන් රෝගීන් අසරණයි!", "News Content": "නුවරඑළිය දිස්ති‍්‍රක්කයේ සෞඛ්‍ය වෛද්‍ය නිලධාරීන් වෘත්තීය සමිති කි‍්‍රයාමාර්ගයක් වශයෙන් අද සිට සේවා ස්ථානවලින් බැහැරවීමට කටයුතු කර තිබේ. පශු සම්පත් හා ප‍්‍රජා සංවර්ධන අමාත්‍ය ආරුමුගන් තොන්ඩමන් මහතා කොටගල සෞඛ්‍ය වෛද්‍ය නිලධාරි ජනත් අබේගුණරත්න මහතාට ඉකුත් 13 වනදා කොටගල, ලංකා කම්කරු මුලස්ථානයේදී පැවති හදිසි ආපදා රැස්වීමේදී අභූත චෝදනා නගමින් ප‍්‍රසිද්ධියේ බැණ වැදුණේ යැයි කියන සිද්ධියකට විරෝධය පළ කර රජයේ වෛද්‍ය නිලධාරීන්ගේ සංගමය මෙම වෘත්තීය සමිති කි‍්‍රයාමාර්ගය ගෙන ඇත. කොටගල සෞඛ්‍ය වෛද්‍ය නිලධාරී කාර්යාලය ඉකුත් 16 වන දින සිට වසා දමා තිබේ. තොන්ඩමන් අමාත්‍යවරයා සෞඛ්‍ය වෛද්‍ය නිලධාරියාට බැණ වැදුනේ යැයි කියන සිද්ධිය සම්බන්ධයෙන් සෞඛ්‍ය අමාත්‍ය මෛත්‍රිපාල සිරිසේන මහතා සමඟ එම සංගමය සාකච්ඡාවක් පවත්වා ඇතත් එයටද මේ වන තෙක් නිසි ප‍්‍රතිචාර නොලැබීම හේතු කොටගෙන අද දිනයේ මෙම වෘත්තීය සමිති කි‍්‍රයාමාර්ගයට එළඹි බවත් හෙට දිනයේ නුවරඑළිය දිස්ති‍්‍රක්කයේ සියලූම ප‍්‍රාදේශීය හා මුලික රෝහල්වල වෛද්‍යවරුන්ද මෙම වැඩ වර්ජනයට සම්බන්ධ කර ගැනීමට කටයුතු කරමින් සිටින බවත් රජයේ වෛද්‍ය නිලධාරීන්ගේ සංගමයේ මධ්‍ය ප‍්‍රකාශක වෛද්‍ය නවීන්ද සොයිසා මහතා පැවසුවේය. අද දින සෞඛ්‍ය වෛද්‍ය නිලධාරීන් වෘත්තීය සමිතියක කි‍්‍රයාමාර්ගය නියැලෙන නිසා ඉන් සේවා ලබාගන්නා ගැබිණි කාන්තාවන් ඇතුළු මව්වරුන් දැඩි අසීරුතාවයකට පත් වී සිටියි. රජයේ වෛද්‍ය නිලධාරීන්ගේ සංගමය පවසන්නේ කොටගල සෞඛ්‍ය වෛද්‍ය නිලධාරී කාර්යාලයේ සේවයේ නියැලී සිටි වෛද්‍ය ජනත් අබේගුණරත්න මහතාට තවදුරටත් එම ස්ථානයේම සේවය රැඳී සිටීම සඳහා අමාත්‍ය ආරුමුගන් තෝන්ඩමන් මහතා විසින් ආරක්‍ෂාව ලබාදෙන බවට පොරොන්දුවක් ලබාදිය යුතු බවයි. එසේ නොවුණහොත් වැඩවර්ජනය අඛන්ඩව පවත්වාගෙන යාම කෙරෙහි අවධානය යොමුකරන බව එම සංගමය කියයි.", "URL": "https://sinhala.adaderana.lk/news.php?nid=44045", "Category": null, "Parent URL": null}