{"Source": "Adaderana", "Timestamp": "June 25, 2011 03:17 pm", "Headline": "හැටන් ‍ඩිපෝවේ සේවක උද්ඝෝෂණයක්", "News Content": "මධ්‍යම පළාත් මාර්ගස්ථ මගී ප්‍රවාහන අධිකාරිය මඟින් පෞද්ගලික බස් රථ කිහිපයක් සඳහා ලබාදී ඇති බලපත්‍ර නතර කරන ලෙස ඉල්ලමින් හැටන් ‍ඩිපෝවේ සේවකයන් අද(25) දහවල් උද්ඝෝෂණයක නිරත විය. අදාළ බලපත්‍ර ලබාදීම හේතුවෙන් ලංකා ගමනාගමන මණ්ඩලයට අයත් බස් රථවලට පාඩු සිදුවන බව උද්ඝෝෂණයේ නිරත වූ සේවකයන් පවසයි. පෞද්ගලික බස් රථ සහ ලංගම බස් රථ තරගයට ධාවනය කිරීම තුළින් දෙපාර්ශවයටම පාඩු සිදුවන බව උද්ඝෝෂණයේ නිරත වූ සේවකයින් පෙන්වා දුන්නේය. අද දහවල් දොළහේ සිට පස්වරු එක දක්වා කාලය තුළ හැටන් බස් නැවතුම්පල ඉදිරිපිට මෙම උද්ඝෝෂණය පැවැත්වී තිබේ. හැටන් - මහනුවර, හැටන් -බගවන්තලාව ඇතුළු මාර්ග කිහිපයක් සඳහාම පළාත් මාර්ගස්ථ ප්‍රවාහන අධිකාරිය මඟින් ගමන් බලපත්‍ර ලබාදී ඇති බව එහිදී ඔවුන් වැඩිදුරටත් පැවසුවේය. තම ඩිපෝව ලාභ ලබන ආයතනයක් බවට පත්කර ඇති බැවින් එය කඩා බිඳ දැමීම සඳහා කටයුතු නොකරන ලෙස එම සේවකයන් ඉල්ලා සිටියි.", "URL": "https://sinhala.adaderana.lk/news.php?nid=17003", "Category": null, "Parent URL": null}