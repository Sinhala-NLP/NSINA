{"Source": "Adaderana", "Timestamp": "September 12, 2019 07:26 pm", "Headline": "වැසි නොතකා දියත් කළ රණවිරු විරෝධයට පොලීසියෙන් බාධා", "News Content": "පවතින වැටුප් ගැටලුවලට විසඳුම් ඉල්ලා ආබාධිත රණවිරුවන් හා දිවිපිදූ රණවිරුවන්ගේ ඥාතීන් කොටුව දුම්රිය ස්ථානයේ සංවිධානය කළ විරෝධතාවකට පොලීසියෙන් බාධා එල්ලවුණි. කෙසේවෙතත් විරෝධතාවයේ නිරත වූ ඔවුන් අධික වර්ෂාව මධ්‍යයේ අද පස්වරුවේත් එම ස්ථානයේ රැදී සිටිනු දක්නට ලැබුණි. පවතින වැටුප් ගැටලුවලට විසඳුම් ඉල්ලා ආබාධිත රණවිරුවන් හා දිවිපිදූ රණවිරුවන්ගේ ඥාතීන් ඊයේ ජනාධිපති ලේකම් කාර්යාලය ඉදිරිපිට සත්‍යග්‍රහයක නිරතවුණි. එහිදි පොලිසිය හා ආබාධිත රණවිරුවන් අතර ඇතිවූයේ උණුසුම් තත්ත්වයක්. පසුව ඊයේ පස්වරුවේ කොටුව දුම්රිය පොළ ඉදිරිපිට පැමිණි ඔවුන් එම ස්ථානයේ රැදි සිටියේය. කෙසේවෙතත් අද උදෑසන අධික වර්ෂාවත් සමග එම ස්ථානය ආවරණය කිරිමට විරෝධතාවයේ නිරතවු ආබාධිත රණවිරුවන් සූදානම් වෙද්දි එම ස්ථානයට පැමිණි කොටුව පොලිසියෙන් ඊට බාධා එල්ල කළේය. අනතුරුව එම ස්ථානයේ ඉදිකිරිමට ගිය ආවරණය ඉවත් කිරිමට පොලිසිය කටයුතු කළේය. ඉන් අනතුරුව එම ස්ථානයට පැමිණි සමස්ත ලංකා දිවිපිදු හා ආබාධිත රණවිරු සංගමයේ නියෝජිතයින් පිරිසක් හා උද්ඝෝෂණයේ නිරතවු ආබාධිත රණවිරුවන් අතර උණුසුම් තත්ත්වයක් ඇතිවුණි.", "URL": "https://sinhala.adaderana.lk/news.php?nid=118976", "Category": null, "Parent URL": null}