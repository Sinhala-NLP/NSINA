{"Source": "Adaderana", "Timestamp": "May 14, 2013 06:51 am", "Headline": "උගන්ඩාවට ශ්‍රී ලංකා මහ කොමසාරිස් කාර්යාලයක්", "News Content": "උගන්ඩාවේ කම්පාලාහි නව ශ්‍රී ලංකා මහ කොමසාරිස් කාර්යාලයක් විවෘත කිරීම ජනාධිපති මහින්ද රාජපක්ෂ මහතා සහ උගන්ඩා ජනාධිපති යොවේරි මුසවේනී යන මහත්වරුන් අතින් සිදුවිය. උගන්ඩාවේ සංචාරයක නිරතවී සිටින ජනාධිපති මහින්ද රාජපක්ෂ මහතා ඊයේ (13) පෙරවරුවේ මෙම අවස්ථාවට එක්වුණු බව සඳහන්ය. ශ්‍රී ලංකාව හා උගන්ඩාව අතර රාජ්‍ය තාන්ත්‍රික සබඳතා ශක්තිමත් කර ගැනීම මෙම සංචාරයේ අරමුණ වී ඇති අතර එරට සිසුන්ට මෙරට අධ්‍යාපනය සඳහා දී ඇති අවස්ථාවන් පුළුල් කිරීමටද මෙහිදී එකඟත්වය පළවී තිබේ. මෙම අවස්ථාවට එක්වූ විදේශ කටයුතු අමාත්‍ය, මහාචාර්ය ජී.එල් පීරිස් මහතා දෙරට අතර ශක්තිමත් දේශපාලන සබඳතාවක් පවතින බවත්, බොහෝ දේ හුවමාරු කරගැනීමට තරම් දෙරටේ පොදු ලක්ෂණ දක්නට ඇති බවත් පෙන්වා දී ඇතැයි විදෙස් මාධ්‍ය උපුටා දක්වයි.", "URL": "https://sinhala.adaderana.lk/news.php?nid=34066", "Category": null, "Parent URL": null}