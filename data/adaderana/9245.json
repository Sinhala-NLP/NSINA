{"Source": "Adaderana", "Timestamp": "June 27, 2010 12:53 pm", "Headline": "ඔබාමාගෙන් චීන ජනපතිට ආරාධනාවක් ", "News Content": "අමෙරිකාවේ සංචාරයක නිරත වීමට අමෙරිකානු ජනාධිපති බැරැක් ඔබාමා විසින් චීන ජනාධිපති හියු ජින්තාවෝට ආරාධනා කර තිබේ. කැනඩාවේ පැවැත්වෙන ජී 20 සමුළුව අතර තුර දී මෙම ආරාධනය සිදු කර ඇති බව විදෙස් මාධ්‍ය වාර්තා කරයි. බැරැක් ඔබා‍මාගේ එම ආරාධනය චීන ජනාධිපති පිළිගෙන ඇති බව ධවල මන්දිර ප්‍රකාශකයෙකු මාධ්‍ය වෙත පවසා තිබේ. ඉදිරි දිනක දී චීන ජනාධිපතිවරයාගේ අ‍මෙරිකානු සංචාරය සිදු කරන දින තීරණය කරනු ඇති බව ඔහු පවසයි. විශේෂයෙන්ම අමෙරිකාව සහ චීනය අතර ආර්ථික, වෙළඳ සබඳතා පිළිබඳව සහ ඉරානය ගෙන යන න්‍යෂ්ටික වැඩසටහන් සම්බන්ධයෙන් මෙහි දී අවධානය යොමු කිරීමට නියමිතය.", "URL": "https://sinhala.adaderana.lk/news.php?nid=9245", "Category": null, "Parent URL": null}