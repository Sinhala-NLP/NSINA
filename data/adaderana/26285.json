{"Source": "Adaderana", "Timestamp": "August 3, 2012 11:59 am", "Headline": "භූගත මහා පරිමාණ හොර මත්පැන් නිෂ්පාදනාගාරයක් වටලයි", "News Content": "වෙන්නප්පුව පොලිස්බල ප්‍රදේශයේ බණ්ඩිරිප්පුව-ගාලවත්ත ජනපදයේ නිවසක් තුළ පවත්වාගෙන ගිය භූගත හොර මත්පැන් නිෂ්පාදනාගාරයක් වැටලීමට පොලීසිය සමත්වී තිබේ. පුත්තලම කොට්ඨා‍සයේ විශේෂ විමර්ශන හා වැටලීම් ඒකකය විසින් මීට ස්වල්ප මොහොතකට පෙර මෙම වැටලීම සිදුකර එක් සැකකරුවකු අත්අඩංගුවට ගෙන ඇති බව පොලීසිය පවසයි. මෙම හොර මත්පැන් නිෂ්පාදනාගාරයේ ගෝඩා බැරල් පොළොව යට වළලා නල මාර්ගයෙන් මත්පැන් නිෂ්පාදනය කර ඇති බවත්,මේ වන විට එවැනි ගෝඩා බැරල් 12 ක් ගොඩට එන ඇති බවත් අද දෙරණ වාර්තාකරු පවසයි. එසේම මත්පැන් නිෂ්පාදනයට හා පෙරීමට උපයෝගි කරගන්නා උපකරණ තොගයක්ද පොලිස් භාරයට ගෙන ඇති අතර සැකකරු හා භාණ්ඩ තොගය අද(03)සවස මාරවිල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=26285", "Category": null, "Parent URL": null}