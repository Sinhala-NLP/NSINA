{"Source": "Adaderana", "Timestamp": "June 15, 2015 03:23 pm", "Headline": "රැළි මාලාවේ අරමුණ මේ ආණ්ඩුව කොන්දේසි විරහිතව ගෙදරයැවීමයි", "News Content": "මාතර රැළියට යහපාලනය විසින් බාධා පැමිණවූ බවත්, එය මෙම රැළි මාලාවේ අතිශය සාර්ථක වූ රැළිය බවත් එජනිස පාර්ලි‍මේන්තු මන්ත්‍රී ඩලස් අලහප්පෙරුම මහතා පවසයි.මාතර ඩිපොවේ බස් ගමනාගමනය නවතා දැමුණු බවත්, නගරාන්තර සේවා නැවත්වු බවත්, මාතර නගරයේ එදින ජලය අත්හිටවූ බවත්, වෙබ් මගින් සජීවීව විකාශය කිරීමට බාධා පැමිණවුණු බවත් මන්ත්‍රීවරයා කියා සිටියේ අද(15) නාරාහේන්පිට අභයාරාමයේ පැවති මාධ්‍ය හමුවකදීය.අදවන විට දේශපාලන පක්ෂ සාමාජිකයින් ලෙස ශ්‍රී ලංකා හා යූ.ඇන්.පී පිරිස් වලට අමතරව ''ශ්‍රී ලංකා-යූ.ඇන්.පී\"නම් වෙනම පිරිසක් සිටින බවත්, රනිල් වික්‍රමසිංහ මහතාට එරෙහි විශ්වාසභංගයට කටයුතු කරන ආකාරය දුටුවම ඒ බව ප්‍රත්‍යක්ෂ වන බව අලහප්පෙරුම මහතා සඳහන් කළේය.රට වටා රැළි තියාගෙන යන විට ශ්‍රීලනිපය දෙකඩ කිරීමට කටයුතු කරන බවට ඇතැමුන් හඳුන්වන බවත්, එහෙත් එම රැළි පවත්වනු ලබන්නේ පක්ෂය වඩාත් ශක්තිමත් කිරීමට බවත් හෙතෙම සඳහන් කළේය.මෙම රැළි පැවැත්වීමේ අරමුණ කොන්දේසි විරහිතව එජාප ආණ්ඩුව ගෙදර යැවීම බවත්, එසේ වුවද හිටපු ජනාධිපතිනි චන්ද්‍රිකා මැතිනිය ශ්‍රීලනිපය හා එජනිස භේදකරවන්නට කටයුතු කරමින් සිටින බවත් ඔහු පෙන්වා දුන්නේය.චන්ද්‍රිකා-මෛත්‍රී ගිවිසුම ක්‍රියාත්මක වෙන්නේ වසර 5ක් වැනි කෙටි කාලයක් පමණක් බවත්, වාසි වෙනුවෙන් ඕනම කෙනකු සමග චන්ද්‍රිකා එකතු වනු ඇති බවත්, තමාව නිරුවත් කොට මහ මග දණගස්වන බව කී පුද්ගලයින් සමග වුවද ඇයට එකතුවිය හැකි බව අලහප්පෙරුම මහතා සඳහන් කළේය.ඒ අනුව මෙම අවස්ථාවේදී තමන් හිටපු ජනාධිපතිනියෙන් ඉතාම ගෞරවයෙන් යුතුව ඉල්ලා සිටින්නේ ශ්‍රී ලංකා නිදහස් පක්ෂය හෝ එක්සත් ජනතා නිදහස් සන්ධානය විනාශ නොකරන ලෙස යයි මන්ත්‍රීවරයා අවධාරණය කළේය.අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාව සමගින් මේවන විට සමාජයේ පැහැදිලි බෙදුම් රේඛාවක් නිර්මාණයවී ඇති බවත්, ඒ අනුව කවුරුන්ට වුවද දෙපාර්ශවයෙන් එක් පාර්ශවයක් තෝරාගැනීමට සිදුවන බවත්,මාධ්‍යස්ථ යනුවෙන් ස්ථාවරයක් තිබිය නොහැකි බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52011", "Category": null, "Parent URL": null}