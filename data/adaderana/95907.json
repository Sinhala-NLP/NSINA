{"Source": "Adaderana", "Timestamp": "September 11, 2018 11:24 am", "Headline": "ජීවිතයක් බේරන්න ගිහින් නැතිවුන තවත් ජීවිතයක්", "News Content": "මාතර - කතරගම ප්‍රධාන මාර්ගයේ මාරකොල්ලිය ප්‍රදේශයේදී සිදුවූ අනතුරකින් අවුරුදු එකහමාරක කුඩාදරුවෙකු මියගොස් දරුවාගේ පියා සහ මව සුළු තුවාල ලබා තංගල්ල මූලික රෝහලට ඇතුළත් කර තිබේ. ඊයේ(10) සවස මෙම අනතුර සිදුව ඇති බව අද දෙරණ වාර්තාකරු සඳහන් කළේය. තංගල්ල දෙසට ධාවනය කරමින් තිබූ ත්‍රී රෝද රථයක් මාර්ගයේ දකුණු පස පිහිටි අතුරු මාර්ගයකට හැරවීමට උත්සාහ කිරීමේදී පසුපසින් පැමිණි වෑන් රථයක ගැටීම නිසා අනතුර සිදුව තිබිණි. වස පානය කළ කාන්තාවක රැගෙන අධික වේගයෙන් වෑන් රථය පැමිණිම නිසා රියදුරුට රථය පාලනය කරගැනීමට නොහැකි වීමෙන් අනතුර සිදුව ඇති බව පොලීසිය පවසයි. වෑන් රථය ධාවනය කර ඇත්තේ වසපානය කළ කාන්තාවගේ ස්වාමි පුර්ෂයා බවත් ඔහු තංගල්ල පොලීසිය මඟින් අත්අඩංගුවට ගෙන තිබේ. සිද්ධිය සම්බන්ධයෙන් තංගල්ල මූලස්ථාන පොලිසිය වැඩිදුර විමර්ශන සිදු කරයි. (ඡායාරූප-සහම්පති මානගේ)", "URL": "https://sinhala.adaderana.lk/news.php?nid=95907", "Category": null, "Parent URL": null}