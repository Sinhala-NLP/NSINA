{"Source": "Adaderana", "Timestamp": "May 14, 2012 12:49 pm", "Headline": "ෆොන්සේකා හා සේනක ද සිල්වාට එරෙහි නඩු විභාගය කල්යයි", "News Content": "පසුගිය ජනාධිපතිවරණ සමයේ දී යුද හමුදාවෙන් පලා ගිය සෙබළුන් පිරිසක් සේවයේ යෙදවීම සම්බන්ධයෙන් සරත් ෆොන්සේකා මහතාට සහ ඔහුගේ ලේකම් සේනක ද සිල්වා මහතාට එරෙහිව ඉදිරිපත් කර ඇති නඩුව කල්දැමීමට කොළඹ මහාධීකරණය තීරණය කර තිබේ. විත්තිකාර සරත් ෆොන්සේකා මහතා නවලෝක රෝහලේ ප්‍රතිකාර ලබන බව අදාළ නඩුව අද(14) කැඳවූ අවස්ථාවේ දී බන්ධනාගාර නිලධාරීන් අධිකරණයට වාර්තාවක් ඉදිරිපත් කිරීමෙන් සඳහන් කළේය. ඒ අනුව ඔහු අද දින අධිකරණයට ඉදිරිපත් නොකරන බව ද බන්ධනාගාර නිලධාරීන් අධිකරණයට දැනුම් දී සිටියේය. ඉදිරිපත් වූ කරුණු සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා නඩු විභාගය ජුනි මස 7 වැනි දින දක්වා කල් තැබීමට තීන්දු කළේය. එදිනට විත්තිකරුගේ සෞඛ්‍ය තත්ත්වය පිළිබඳව අධිකරණය දැනුවත් කරන ලෙස විනිසුරුවරයා විත්ති පාර්ශවයේ නීතිඥවරුන්ට නියෝග කර සිටියේය. පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් දසදෙනෙකු සේවයේ යොදවා ඔවුන්ට වැටුප් ගෙවා නවාතැන් පහසුකම් ලබාදීම තුළින් විත්තකරුවන් රජයට එරෙහිව කුමන්ත්‍රණයක නිරත වී ඇති බවට චෝදනා කරමින් නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=24236", "Category": null, "Parent URL": null}