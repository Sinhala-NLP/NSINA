{"Source": "Adaderana", "Timestamp": "April 23, 2012 10:00 pm", "Headline": " කහවත්ත ඝාතකයින් 30 දක්වා රිමාන්ඩ්", "News Content": "කහවත්ත ප්‍රදේශයේ මවක සහ දියණියක කපා කොටා ඝාතනය කිරීමේ සිද්ධියට අදාළ සැකකරුවන් සිව්දෙනා ලබන 30 වැනිදා දක්වා රක්ෂිත බන්ධනාගාර ගත කර තිබේ. ඒ එම සැකකරුවන් අද(23) පැල්මඩුල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව අධිකරණය විසින් මෙම නියෝගය ලබා දී ඇත. අදාළ නඩුව අද 7වන දිනටත් විභාගයට ගැණුනු අතර මෙහි දී මිය ගිය අයගේ නියපොතු වල නියඳි කොටස් ඩී.එන්.ඒ පරීක්ෂණ සඳහා යොමු කරන ලෙස රත්නපුර වෛද්‍ය අධිකාරීවරයා‍ට නියම කරන ලදී. එමෙන්ම රහස් පොලිසිය ගොනු කළ ප්‍රශ්නාවලිය සංශෝධනය කර අදම එහි පිටපත් ජාන පර්යේෂණායතනයට ඉදිරිපත් කර පිළිතුරු ලබා ගන්නා ලෙසද පැල්මඩුල්ල මහේස්ත්‍රාත් චාන්දනී නිරංජලා ඩයස් මහත්මිය නියෝග කර තිබේ. නඩුවේ මූලික සාක්ෂි ගොනු කිරීම ඉකුත් නඩු වාර වල දී සිදු කෙරුනු බැවින් පළමුවැනි සහ දෙවැනි විත්තිකරුවන් විශේෂ ප්‍රකාශයක් කිරීමට අධිකරණයෙන් කළ ඉල්ලීමට ද අද අවස්ථාව හිමි වූ බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=23750", "Category": null, "Parent URL": null}