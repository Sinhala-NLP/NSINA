{"Source": "Adaderana", "Timestamp": "March 6, 2016 08:25 am", "Headline": "වස විස නැති රටක්-කෘෂිකාර්මික හා අධ්‍යාපන වෙළෙඳ ප්‍රදර්ශනය අද", "News Content": "වස විස නැති රටක් කෘෂිකාර්මික අධ්‍යාපන හා වෙළෙඳ ප්‍රදර්ශනය අද ආරම්භ වෙයි.අද(06) දිනයේ සිට ලබන 08 වන දින දක්වා කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී පෙරවරු 10.00 සිට රාත්‍රී 9.00 දක්වා මෙම ප්‍රදර්ශනය මහජනතාවට විවෘතව තැබෙනු ඇත.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරු 10.00ට ප්‍රදර්ශනය ආරම්භ කිරීමට නියමිත අතර සුරක්ෂිත ආහාර හා තිරසාර ගොවිතැන යන සංකල්පය ක්‍රියාවට නංවමින් වස විස නැති රටක් ජාතික වැඩපිළිවෙල දියත් කිරීම හෙට දිනයේ සිදුකිරීමට නියමිතය. ශ්‍රී ලංකාව වස විස වලින් තොර හරිත දිවයිනක් බවට පත් කර සැමට වස විස නැති ආහාර සැපයීම සඳහා වු රජයේ ප්‍රතිපත්තිය මත පදනම්ව තුන් අවුරුදු ජාතික සැළැස්මක් මෙහිදී හඳුන්වාදීමට නියමිතව තිබේ.දිවයිනේ වගා කෙරෙන සියලු ප්‍රධාන බෝග වර්ග වස විස වලින් තොරව නිෂ්පාදනය කිරීම සඳහා අවශ්‍ය උපාය මාර්ග මෙම ජාතික සැළැස්මෙන් ඉදිරිපත් කිරීමට සැළසුම් කර ඇති බව වාර්තා වෙයි.අද දිනයේ ආරම්භ වන කෘෂිකාර්මික අධ්‍යාපන හා වෙළෙද ප්‍රදර්ශනය තුළින් වස විස වලින් තොරව නිෂ්පාදනය කර ඇති ධාන්‍ය වර්ග, එළවළු වර්ග, අල වර්ග, කුළුබඩු, පලතුරු ඇතුළු බෝග වර්ග මිලදි ගැනීමට ජනතාවට අවස්ථාව හිමිව තිබේ.", "URL": "https://sinhala.adaderana.lk/news.php?nid=57915", "Category": null, "Parent URL": null}