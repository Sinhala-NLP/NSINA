{"Source": "Adaderana", "Timestamp": "April 30, 2010 10:21 am", "Headline": "පූණමලේ කඳවුර වසා දැමීමට නියෝග", "News Content": "ශ්‍රී ලාංකික සරණාගතයින් රඳවා සිටින ඉන්දියාවේ තිරුවල්ලූර් දිස්ත්‍රික්කයේ පිහිටි පූණමලේ සරණාගත කඳවුර වසා දමන ලෙස මදුරාසි මහාධිකරණය ප්‍රාන්ත රජයට උපදෙස් ලබා දී තිබේ. එම කඳවුරේ පවතින තත්ත්වය පිළිබඳ ඉදිරිපත් වූ පෙත්සමක් සලකා බැලීමෙන් පසු අධිකරණය මෙම ඉල්ලීම කර ඇති බව ඉන්දීය මාධ්‍ය වාර්තා කරයි. අදාළ කඳවුර වසා දමා එහි සිටින සරණාගතයන් තමිල්නාඩුවේ පිහිටි වෙනත් කඳවුරකට යොමු කරන ලෙස මදුරාසි මහාධිකරණය දන්වා ඇත. එම කඳවුර පිළිබඳ පූර්ණ විමර්ශනයක් සිදු කරන ලෙස ද අධිකරණය අදාළ බලධාරීන්ට උපදෙස් ලබා දී ඇත. අදාළ කඳවුර මිනිස් වාසයට නුසුදුසු අවම පහසුකම් වලින් සමන්විත බව පෙත්සමෙන් පෙන්වා දී තිබේ. මීට පෙර අවස්ථා කිහිපයක දී එම කඳවුරේ සරණාගතයන් තමන්ට ප්‍රමාණවත් පහසුකම් ලබා දෙන ලෙස ඉල්ලා උපවාස වලද නිරත විය.", "URL": "https://sinhala.adaderana.lk/news.php?nid=8096", "Category": null, "Parent URL": null}