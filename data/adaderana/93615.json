{"Source": "Adaderana", "Timestamp": "August 1, 2018 12:51 pm", "Headline": "පුංචි හදවතක් සුවපත් කරන්න ඔබටත් අවස්ථාවක්", "News Content": "හදවත් රෝග හේතුවෙන් මෙලොව හැර යන පුංචි දරුවන්ගේ ජීවිතය රැකගන්නට ඕමාන් හි පිහිටි ශ්‍රී ලංකා පාසලේ දරු දැරියන් ඇතුළු පිරිසක් මනුසත් දෙරණ ජාතික ක්‍රියාන්විතය හා එක්විය. හදවත් රෝගීව උපදින දරුවන් ජීවත් කරන්නට අවැසි ළමා හෘද රෝග ඒකකයක් වෛද්‍ය දැඩි සත්කාර ඒකකයක් සහ නව ඡන්ම දැඩි සත්කාර ඒකකයක් ඇතුලුව මහල් 10කින් සමන්විත ගොඩනැගිල්ලක් කොළඹ රිජ්වේ ආර්යා ළමා රෝහලේ ඉදිරිකිරීමේ අරමුණින් ආරම්භ කළ මනුසත් දෙරණ ලිට්ල් හාට්ස් ජාතික ව්‍යාපෘතියට දෙස් විදෙස් පරිත්‍යාගශීලි ඔබ ලබා දෙන්නාවූ පරිත්‍යාග දිනෙන් දින ඉහළ යමින් පවතින්නේ ඔබ අප කෙරෙහි තැබූ විශ්වාසය මතයි. අප කළ ඉල්ලීමට සංවේදී වු පරිත්‍යාගශීලි ඔබ රුපියල් කෝටි 200 ක් වැයවන මෙම ව්‍යපෘතිය සාර්ථක ගැනීමට නන් අයුරින් සහය වන මොහොතක ඕමාන්හි පිහිටි ශ්‍රීලංකා පාසලේ 600ක් පමණ පිරිසක් මනුසත් දෙරණ ව්‍යාපෘතිය හා අත්වැල් බැදගනිමින් ලිට්ල් හාට්ස් අරමුදලට මුදල් එක්කිරීමේ අරමුණින් පාගමනක් ඊයේ(31) පවත්වනු ලැබීය. කොළඹ නිදහස් චත්‍රරස්‍රයෙන් ආරම්භ වු පාගමන රිජ්වේ ආර්යා ළමා රෝහල වෙත ළඟා විය. ඕමාන්හි පිහිටි ශ්‍රී ලංකා පාසලේ දරුවන් මව්පියන් මෙන්ම එරට වෙසෙන ශ්‍රීලාංකියන් ඇතුලු පරිත්‍යාගශීලීන් එක්ව රුපියල් මිලියන 4යි දශම 2ක මුල්‍ය පරිත්‍යාගයක් මනුසත් දෙරණ ලිට්ල්හාට්ස් ව්‍යාපෘතිය වෙත බාරදෙනු ලැබීය. රසවත් ආහාර මිලදී ගැනීමට මව්පියන් ලබාදෙන මුදල් පාසල් පන්ති කාමරයක පොදු කැටයක දමා එක් රැස් කර එය ඕමාන් ශ්‍රී ලංකා පාසලේ පුංචි දරුවන් මනුසත් දෙරණට පරිත්‍යාග කිරීම සියල්ලන්ටම නෙතට කඳුලක් ගෙන දුන් අවස්ථාවක් විය. ලිටිල් හාට්ස් හා එක්වෙමින් පුංචි හදවතක් සුවපත් කරන්නට පරිත්‍යාගශීලි ඔබටත් අවස්ථාව ලබා දී තිබේ.", "URL": "https://sinhala.adaderana.lk/news.php?nid=93615", "Category": null, "Parent URL": null}