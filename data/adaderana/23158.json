{"Source": "Adaderana", "Timestamp": "March 29, 2012 02:14 pm", "Headline": "31 දා කලුතර අවට ප්‍රදේශවලට පැය 9 ක් වතුර නෑ", "News Content": "කෙත්හේන ජල පවිත්‍රාගාරයට විදුලි බල සැපයුම අත්හිටුවීමට නියමිත බැවින් ලබන සෙනසුරාදා පැය 9 ක කාලයක් එම ජල පවිත්‍රාගාරයෙන් ජලය බෙදාහැරෙන ප්‍රදේශවල ජල සැපයුම අත්හිටුවීමට සිදුවන බව ජාතික ජලසම්පාදන හා ජලාපවහන මණ්ඩලය පවසයි. ඒ අනුව ලබන 31 වැනි සෙනසුරාදා පෙරවරු 8 සිට පස්වරු 5 දක්වා කලුතර අවට ප්‍රදේශවලට ජල සැපයුම අත්හිටුවීමට නියමිත බව එම මණ්ඩලය නිකුත් කළ නිවේදනයක දැක්වෙයි. ඒ අනුව වස්කඩුව, පොතුපිටිය, මොරොන්තුඩුව, කළුතර උතුර හා දකුණ, කටුකුරුන්ද, නාගොඩ, පයාගල, මග්ගොන, බේරුවල, කළුවාමෝදර, මොරගල්ල, දර්ගානගරය, අලුත්ගම, බෙන්තර, බෝම්බුවල, පිලමිනාවත්ත යන ප්‍රදේශවලට මෙම ජල සැපයුම අත්හිටුවීම බලපානු ඇත. ජල සැපයුම අත්හිටුවීමෙන් පාරිභෝගිකයින්ට සිදුවන අපහසුතා පිළිබඳ කණගාටුව පළ කරන ජල සම්පාදන මණ්ඩලය අරපිරිමැස්මෙන් යුතුව ජලය පරිභෝජනය කරන ලෙස ද ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=23158", "Category": null, "Parent URL": null}