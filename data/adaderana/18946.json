{"Source": "Adaderana", "Timestamp": "September 25, 2011 08:34 am", "Headline": "ජනපති මූන් හමුවෙයි-පරිසර ඇමති නිව්යෝර්ක් වැසියන් අමතයි", "News Content": "ජනාධිපති මහින්ද රාජපක්ෂ මහතා එක්සත් ජාතීන්ගේ සංවිධානයේ මහලේකම් බැන්කී මූන් මහතා හමුවී තිබේ. එක්සත් ජාතීන්ගේ සංවිධානයේ 66 වන මහා මණ්ඩල සැසිවාරයට සහභාගී වීම සඳහා නිව්යෝර්ක් නුවරට ගොස් සිටින ජනාධිපතිවරයා මෙම හමුවට එක්වු බව එහි සිටින අද දෙරණ විශේෂ නියෝජිත ෂෙහාන් බරණගේ මහතා සඳහන් කරයි. එක්සත් ජාතීන්ගේ මහ ලේකම්වරයා හා ශ්‍රී ලංකා ජනාධිපතිවරයා අතර පැවති සාකච්ඡාවට විදේශ කටයුතු අමාත්‍ය,මහාචාර්ය ජී.එල් පීරිස් මහතා ද සහභාගී වූ බව හෙතෙම කියා සිටියේය. මෙම විශේෂ හමුවෙන් පසුව අද උදෑසන ජනාධිපතිවරයා අමෙරිකානු කොංග්‍රස් මණ්ඩලයේ සභිකයින් දෙදෙනකු හමුවී කතා බහ කළ බවත් සඳහන් වේ. මේ අතර ජනාධිපති ආර්යා ශිරන්ති රාජපක්ෂ මැතිනියත්,පරිසර අමාත්‍ය අනුර ප්‍රියදර්ශන යාපා මහතාත් අද උදෑසන නිව්යෝර්ක් බෞද්ධ විහාරස්ථානයට ගොස් ආගමික වතාවත්වල නිරතවීමෙන් පසුව එහි දී එරට සිටින ශ්‍රී ලාංකිකයින් හමුවී වත්මන් දේශපාලන වාතාවරණය පිළිබඳ අදහස් හුවමාරු කරගෙන තිබේ. මෙහිදී යුද්ධයෙන් පසුව ශ්‍රී ලංකාව විසින් සිදුකරමින් පවත්නා දැවැන්ත සංවර්ධන ව්‍යාපෘතීන් මෙන්ම ජාතීන් අතර සුහදතාවය වර්ධනය කරමින් අත්පත් කරගැනීමට අපේක්ෂිත ආර්ථික සංවර්ධනය පිළිබඳ පරිසර අමාත්‍ය අනුර ප්‍රියදර්ශන යාපා මහතා විසින් රැස්ව සිටි පිරිස් අමතා කරුණු දැක්වූ බව අප විශේෂ නියෝජිතයා කියා සිටියි.", "URL": "https://sinhala.adaderana.lk/news.php?nid=18946", "Category": null, "Parent URL": null}