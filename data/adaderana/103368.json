{"Source": "Adaderana", "Timestamp": "January 30, 2019 03:10 pm", "Headline": "එක්සත් ජාතීන්ගේ සංවිධානයේ නියෝජිතයින් සහ කථානායකවරයා අතර හමුවක්", "News Content": "එක්සත් ජාතීන්ගේ සාම සාධක මෙහෙයුම් සඳහා ශ්‍රී ලංකාවේ හමුදා සමාජිකයන් සහ වෛද්‍ය හා හෙද කාර්යමණ්ඩල යෙදවිමේදී ප්‍රයෝගිකව ඇතිවන ප්‍රමාදවිම් සහ අනෙකුත් ගැටළු පිළිබඳව සාකච්ඡා කිරීම සඳහා අද (30) පෙරවරුවේ දී කථානායකවරයාගේ ප්‍රධානත්වයෙන් විශේෂ සාකච්ඡාවක් පාර්ලිමේන්තු වේ දී පැවැත් විය. මේ සඳහා එක්සත් ජාතීන්ගේ සංවිධානයේ ශ්‍රී ලංකාවේ නිත්‍ය නියෝජිත ඇනා සිංගර් මහත්මිය, මානව හිමිකම් කොමිසන් සභාවේ සභාපතිනී, ආචාර්ය දිපිකා උඩුගම මහත්මිය සහ එම කොමිසන් සභාවේ සමාජිකයන්, ආරක්ෂක අමාත්‍යාංශය සහ විදේශ කටයුතු අමාත්‍යාංශයේ අතිරේක ලේකම්වරු, යුධ හමුදාපතිවරයා සහ යුධ හමුදාවේ එක්සත් ජාතීන්ගේ සාම මෙහෙයුම් අංශ භාර ප්‍රධාන නිළධාරීහු ද එක් වූහ. මෙහිදී සාම සාධක මෙහෙයුම වෙනුවෙන් පසු ගිය දා මාලි රාජ්‍යයේ දී දිවි පිදු කපිතාන් එච්.ඩබ්.ඩී. ජයවික්‍රම, කෝප්‍රල් එස්.එච් විජය කුමාර යන නිළධාරින් වෙනුවෙන් ශෝකය පල කෙරෙනි. මේ සම්බන්ධයෙන් අදහස් දැක්වු කථනායකවරයා සඳහන්කලේ “ලෝක සාමය සඳහා කැප වන ශ්‍රී ලංකාවේ හමුදා නිළධාරීන් රටට විශාල ගෞරවයක් ගෙන දෙන බවයි”. ශ්‍රී ලංකාව පැත්තෙන් ඒ සඳහා හමුදා නිළධාරින් තෝරා ගැනිමේ ක්‍රියා පටිපාටිය කඩිනම් කිරිමේ වැදගත්කම පෙන්වා දුන් හෙතෙම එක්සත් ජාතීන්ගේ නියෝජිතවරිය වෙත ද පැහැදිලි කළේ එම නිළධාරීන් පිටත්කර හැරීමේ දී එක්සත් ජාතීන්ගේ සංවිධානයෙන් නොපමාව ඊට අවශ්‍ය පහසුකම් සැලසීම ශ්‍රී ලංකාව අපේක්ෂා කරන බවයි. මෙහිදී සාම සාධක මෙහෙයුම් සඳහා ශ්‍රී ලංකාව දක්වන විශිෂ්ඨ දායකත්වය අගය කල එක්සත් ජාතීන්ගේ නිත්‍ය නියෝජිතවරිය විශේෂයෙන්ම ශ්‍රී ලංකා මානව හිමිකම් කොමිසන් සභාව මෙහිලා මැදහත්ව ක්‍රියාකිරීම ප්‍රසංසාවට ලක් කලාය. ඇය සඳහන් කලේ “සාම සාධක මෙහෙයුම් සඳහා සිය රටවල හමුදාවන් යෙදවීමේ ක්‍රියාවලියේ දී ලොව අන් කිසිදු රටක මානව හිමිකම් ආයතනයකට වඩා වැඩි සහයක් ශ්‍රී ලංකා මානව හිමිකම් කොමිසන් සභාවෙන් ලැබෙන බවයි”. මාලි රාජ්‍යයේ දී දිවි පිදූ නිළධාරීන් වෙනුවෙන් එම පවුල්වලට වන්දි පිරිනැමීමට කටයුතු කරන බවද සඳහන් කල එක්සත් ජාතීන්ගේ නිත්‍ය නියෝජිත ඇනා සිංගර් මහත්මිය එම නිළධාරීන්ගේ අවමගුල් උත්සව සඳහා තමා පෞද්ලිකවම සහභාගී විමට අපේක්ෂා කරන බවද පැවසුවාය.", "URL": "https://sinhala.adaderana.lk/news.php?nid=103368", "Category": null, "Parent URL": null}