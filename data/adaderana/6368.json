{"Source": "Adaderana", "Timestamp": "January 31, 2010 10:31 am", "Headline": "ධීවර යාත්‍රා 65 ක් රාජසන්තකයි", "News Content": "ඉන්දීය වෙරළාරක්ෂක නිලධාරීන් විසින් සිය භාරයට ගත් ශ්‍රී ලංකාවට අයත් ධීවර යාත්‍රා 65 ක් පසුගිය මාස 6 තුළ රාජසන්තක කර තිබේ. ඉන්දීය මුහුදු සීමාවට අනවසරයෙන් ඇතුළු වීම හේතුවෙන් මෙම ධීවර යාත්‍රා ඉන්දීය වෙරළාරක්ෂක නිලධාරීන් විසින් ඔවුන් භාරයට ගනු ලැබීය. මේ මාසය තුළ පමණක් ධීවර යාත්‍රා 4 ක් රාජසන්තක කර ඇති බව ඉන්දීය නැගෙනහිර මුහුදු සීමාව භාර කමාන්ඩර් ඒ. රාජසේකර් මහතා පවසයි. පසුගිය බ්‍රහස්පතින්දා දිනයේ ද ශ්‍රී ලංකාවට අයත් ධීවර යාත්‍රා දෙකක් රාජසන්තක කළ බව ද ඔහු පවසන අතර මෙම රාජසන්තක කළ යාත්‍රා භාවිතාකරමින් නීති විරෝධී කටයුතු සිදුකර ඇති බවට ද තොරතුරු ලැබී තිබේ. මේ අතර 2009 වසරේ පමණක් ඉන්දීය වෙරළාරක්ෂක නිලධාරීන් විසින් විදේශීය යාත්‍රා 116 ක් සහ එම යාත්‍රාවල සිටි පුද්ගලයින් 608 දෙනෙකු අත්අඩංගුවට ගෙන ඇත. මෙම කාලය තුළ ශ්‍රී ලංකාවේ නාවික හමුදාව විසින් ද ඉන්දීය යාත්‍රා 29 ක් සහ එම යාත්‍රාවල සිටි පුද්ගලයින් 132 දෙනෙකු අත්අඩංගුවට ගෙන නිදහස් කර ඇති බවයි රාජසේකර් මහතා වැඩිදුරටත් පවසයි.", "URL": "https://sinhala.adaderana.lk/news.php?nid=6368", "Category": null, "Parent URL": null}