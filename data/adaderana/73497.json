{"Source": "Adaderana", "Timestamp": "May 24, 2017 04:07 pm", "Headline": "කාලගුණයෙන් විශේෂ නිවේදනයක්", "News Content": "දිවයින වටා වන මුහුදු ප්‍රදේශලව වැසි සහ සුළං තත්වයේ වර්ධනයක් අපේක්ෂා කරන බව කාලගුණ විද්‍යා දෙපාර්තමේන්තුව පවසයි. අද(24) පස්වරුවේ විශේෂ කාලගුණ නිවේදනයක් නිකුත් කරමින් ඔවුන් සඳහන් කළේ නිරිතදිග මෝසම් කාලගුණික තත්ත්වය දිවයින හරහා සහ දිවයින වටා ක්‍රමයෙන් ස්ථාපිත වෙමින් පවතින බවය. මේ හේතුවෙන් මන්නාරම සිට කොළඹ / ගාල්ල සහ හම්බන්තොට හරහා පොතුවිල් දක්වා වන ගැඹුරු සහ නොගැඹුරු මුහුදු ප්‍රදේශවල විටින් විට පැයට කිලෝමීටර් 60 ත් 70 ත් පමණ දක්වා වන තද සුළං ඇතිවිය හැකිය. සුළං ඇතිවන විට එම මුහුදු ප්‍රදේශ විටින් විට ඉතා රළු වන බව කාලගුණ විද්‍යා දෙපාර්තමේන්තුව සඳහන් කළේය. එමෙන්ම එම මුහුදු ප්‍රදේශවල තද වැසි ද බලාපොරාත්තු විය හැකි බවත් කාලගුණ විද්‍යා දෙපාර්තමේන්තුව පවසයි. සෙසු මුහුදු ප්‍රදේශවල සුළගේ වේගය විටින් විට පැයට කිලෝමීටර් 50 ත් 60 ත් දක්වා වැඩි විය හැකි බැවින් එම මුහුදු ප්‍රදේශ ද විටින් විට රළු වේ. මේ පිළිබඳ විමසිලිමත් වන ලෙස කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවට දැනුම් දෙයි.", "URL": "https://sinhala.adaderana.lk/news.php?nid=73497", "Category": null, "Parent URL": null}