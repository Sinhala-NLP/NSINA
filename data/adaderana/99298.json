{"Source": "Adaderana", "Timestamp": "November 16, 2018 11:12 am", "Headline": "ඝාතකයෙක් කොටුවෙයි", "News Content": "මනුෂ්‍ය ඝාතන ඇතුළු අපරාධ රැසකට සම්බන්ධ පුද්ගලයෙකු විතාරන්දෙනිය, පට්ටියපොළ ප්‍රදේශයේදී අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ තංගල්ල කොට්ඨාස අපරාධ විමර්ශන අංශයේ නිළධාරින් පිරිසක් විසින් සිදු කළ වැටලීමකදී සැකකරු අත්අඩංගුවට ගෙන ඇති බවයි. පොලීසිය පැවසුවේ ඔහු තංගල්ල, මිද්දෙනිය, හුංගම, අගුණකොලපැලැස්ස, හම්බන්තොට සහ කොහුවල යන ප්‍රදේශවල සිදු වූ මනුෂ්‍ය ඝාතන, මනුෂ්‍ය ඝාතනවලට තැත්කිරිම, කොල්ලකෑම්, යනාදී චෝදනා රැසක් එල්ල වූ අයෙකු බවයි. සැකකරු 2013 වසරේ කොල්ලකෑමේ සිද්ධියක් සම්බන්ධයෙන් අත්අඩංගුවට ගෙන සිටියදී සිර මැදිරියෙන් පළාගොස් ඇති අයෙකු බව ද සඳහන් වෙයි. සැකකරු සතුව තිබී රිපීටර් වර්ගයේ ගිනි අවියක්, එම උණ්ඩ 05ක්, යතුරුපැදියක්, ජංගම දුරකතන 05ක්, ජාතික හැඳුණුම්පත් 06ක් සහ රියදුරු බලපත්‍ර 05ක් පොලීසිය භාරයට ගෙන තිබේ. ඔහු අද(16) තංගල්ල මහේස්ත්‍රාත් අධිකරණයට ඉදිරිපත් කිරිමට නියමිතයි.", "URL": "https://sinhala.adaderana.lk/news.php?nid=99298", "Category": null, "Parent URL": null}