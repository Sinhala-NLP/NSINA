{"Source": "Adaderana", "Timestamp": "August 27, 2012 01:19 pm", "Headline": "හොර නෝට්ටු ‍තොගයක් සමඟ 4 ක් මාට්ටු", "News Content": "ව්‍යාජ මුදල් නෝට්ටු මුද්‍රණයේ යෙදුණු සැකකරුවන් සිව් දෙනෙකු වත්තල සහ කොටදෙණියාව ප්‍රදේශවල දී අත්අඩංගුවට ගෙන තිබේ. වත්තල, මාබෝල ප්‍රදේශයේ වෙළෙදසැලක් වෙත ව්‍යාජ මුදල් නෝට්ටු ඉදිරිපත් කළ අවස්ථාවේ දී පොලීසියට ලැබුණු තොරතුරක් මත සැකකරුවන් දෙදෙනෙකු අත්අඩංගුවට ගෙන ඇත. ඔවුන් සතුව රුපියල් දහසේ ව්‍යාජ නෝට්ටු 4 ක් සහ රුපියල් 500 ව්‍යාජ නෝට්ටු 54 ක් තිබූ බව පොලීසිය පවසයි. අවුරුදු 21 සහ 30 යන වයස්වල පසුවන සැකකරුවන් ඒකල ප්‍රදේශයේ පදිංචිකරුවන් වන අතර ඔවුන් අද (27) අධිකරණයට ඉදිරිපත් කිරීමට නියමිතය. මේ අතර කොටදෙණියාව පොලීසිය විසින් ව්‍යාජ මුදල් නෝට්ටු තොගයක් සමඟ සැකකරුවන් දෙදෙනෙකු අත්අඩංගුවට ගෙන ඇත. කොටුගොඩ සහ අනුරාධපුර ප්‍රදේශවල පදිංචිකරුවන් වන අදාළ සැකකරුවන් භාවිත කළ මුදල් නෝට්ටු මුද්‍රණ යන්ත්‍ර ඇතුළු උපකරණ තොගයක් ද සිය භාරයට ගත් බව පොලීසිය පැවසුවේය.", "URL": "https://sinhala.adaderana.lk/news.php?nid=26925", "Category": null, "Parent URL": null}