{"Source": "Adaderana", "Timestamp": "December 7, 2014 09:01 pm", "Headline": " පරණ එකත් ඉවරයි - මිනිය භාගෙට පිළිස්සෙයි", "News Content": "ගාල්ල, දඩල්ල කනත්තේ පිහිටි ආදාහනගාර දෙකෙන් පැරණි ආදාහනාගාරය තුළ අද සවස මළ මිනියක් පිළිස්සෙමින් තිබියදී එකවරම ආදාහනාගාරය ද ගිනි ගැනීම නිසා එහි ගෑස් නල පද්ධතිය විනාශ වී තිබේ. මළ මිනිසෙකුගේ මෘත ශරීරයක් අද සවස අද සවස 6.30ට පමණ ආදාහනාගාරයට ඇතුළු කර දැවෙමින් තිබියදී ඒ සමග ගින්න හටගෙන ඇත. එහිදී ගාල්ල මහනගර සභාවේ ගිනි නිවීමේ ඒකකය පැමිණ ගින්න මැඩපවත්වා තිබේ. කෙසේ වෙතත් අදාහන කටයුතු සඳහා ඇතුළු කළ මෘත ශරීරය තවමත් බාගෙට දැවෙමින් තිබෙන බව අප වාර්තාකරු පැවසීය. දඩල්ල ආදාහනාගාරයේ අලුතින් හැදූ ද්විත්ව කුටීර ආදාහනාගාරය මෑතකදී කිහිප අවස්ථාවක්ම අක්‍රීයවීම නිසා වසා දැමුණු අතර පැරණි ආදාහනාගාරය පමණක් මේ නිසා භාවිතයට ගැනිණ. අද ඇති වූ ගින්නත් සමග පැරණි ආදාහනාගාරය ද විනාශ වී ඇත. ගාල්ල මහනගර සභාව යටතේ මෙම ආදාහනාගාර දෙක පාලනය වේ.", "URL": "https://sinhala.adaderana.lk/news.php?nid=47852", "Category": null, "Parent URL": null}