{"Source": "Adaderana", "Timestamp": "March 4, 2010 04:18 pm", "Headline": "ලෝක ඉතිරිකිරීමේ බැංකු අන්තර් කලාපීය සමුළුව කොළඹදී", "News Content": "2010 ලෝක ඉතිරිකිරීමේ බැංකු ආයතනයේ අන්තර් කලාපීය සමුළුව ලෝක ඉතිරිකිරී‍මේ බැංකු ආයතනයේ සහ ජාතික ඉතිරිකිරීමේ බැංකුවේ සම අනුග්‍රහය යටතේ 2010 මාර්තු මස 4 සහ 5 යන දිනවලදී කොළඹ, හිල්ටන් හෝටලයේදී පැවැත්වේ. ඉතිරිකිරීමේ හා පුද්ගල බැංකු සඳහා නව්‍ය බෙදාහැරීමේ ප්‍රතිපත්ති-\"ශාඛාවලින් තොර බැංකුකරණය\"අප හට යා හැකි දුර කොතෙක්ද? යන්න මෙවර සමුළුවේ ප්‍රධාන තේමාව වී තිබු අතර එහිදී ඉතිරිකිරීමේ සහ පුද්ගල බැංකු සඳහා වඩාත් නව්‍යය බෙදාහැරීමේ ක්‍රමවල වැදගත්කම හා මනා ලෙස විවිධාංගීකරණය වූ බෙදාහැරීමේ ක්‍රම සැබෑ තරගකාරී වාසියක් බවට හරවාගත හැක්කේ කෙසේද? යන කරුණු සාකච්ඡාවට භාජනය විය. මෙම සමුළුවේ ප්‍රාරම්භක සැසිය 2010 මාර්තු මස 04 වෙනි දින පැවති අතර එහි ප්‍රධාන ආරාධිත අමුත්තා ලෙස ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා සහභාගි වූ අතර ප්‍රධාන දේශනයද ඒ මහතා විසින් සිදුකරන ලදී. බහුවිධ බෙදාහැරීමේ ප්‍රතිපත්ති හා උපාය මාර්ග ජංගම බැංකුකරණය, POS, ATM විද්‍යුත් බැංකුකරණය, ජංගම බැංකුකරණය සහ ශාඛා වලින් තොර බැංකුකරණය ආදී නවීන තාක්ෂණය සම්ප්‍රදායික ක්‍රම සමග සංයෝග කිරීම යන විෂය ක්ෂේත්‍රයන්ට අදාළව වටමේස ඉදිරිපත් කිරීම්, කණ්ඩායම් සාකච්ඡා ආදියෙන් මෙම සම්මන්ත්‍රණය සමන්විත විය. ඉතිරිකිරීමේ හා පුද්ගල බැංකුකරණ ක්‍රියාවලීන් හා සිද්ධි අධ්‍යයන තුළින් ලබාගත් ඵලදායී අත්දැකීම් සහ පරිචයන් හුවමාරු කරගැනීමේ අරමුණින් මෙම සමුළුව සඳහා ආසියාව, අප්‍රිකාව සහ ලතින් ඇමරිකානු මහද්වීපවලට අයත් විවිධ රට රටවල නියෝජිතයන් 25දෙනෙකු පමණ සහභාගි වූහ. මෙම අවස්ථාවට ජාතික ඉතිරිකිරීමේ බැංකුවේ අධ්‍යක්ෂ මණ්ඩලය ප්‍රමුඛ උසස් කළමනාකරණ නිලධාරීන් ඇතුළු ශ්‍රී ලංකා මහ බැංකුවේ නියෝජ්‍ය අධිපතිවරුන් සහ සහකාර අධිපතිවරුන්ද සහභාගි වූහ.", "URL": "https://sinhala.adaderana.lk/news.php?nid=7075", "Category": null, "Parent URL": null}