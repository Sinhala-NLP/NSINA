{"Source": "Adaderana", "Timestamp": "July 27, 2019 05:10 pm", "Headline": "නව ලිබරල් ආර්ථික ක්‍රමය මම පිළිගන්නේ නෑ", "News Content": "‍2019 වන විට අපේ රටේ සිනමා කර්මාන්තය ඛේදනීය තත්ත්වයකට පත්ව ඇති බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අමාත්‍යවරයා මේ බව සඳහන් කළේ ඊයේ පස්වරුවේ පැවැති උත්සවයකට එක්වෙමිනි. 19වෙනි ජනාධිපති සිනමා සම්මාන උළෙලේදී 2016 වසරේ සිට 2018 වසර දක්වා ප්‍රදර්ශනය කෙරුණු චිත්‍රපට 79කින් විශිෂ්ට දක්ෂතා දැක්වු කලා ශිල්පීන් ශිල්පිනියන් 27දෙනෙකුට මෙහිදී සම්මාන ප්‍රදානය කිරීම සිදුකෙරුණි. එමෙන්ම ජීවිතයේ එක්වරක් පමණක් හිමිවන ස්වර්ණසිංහ සම්මාන ජනාධිපතිවරයාගේ අතින් ප්‍රවීණ රංගවේදී රවීන්ද්‍ර රණ්දෙණිය , ප්‍රවීණ රංගන ශිල්පීනී නීටා ප්‍රනාන්දු හා ප්‍රවීණ චිත්‍රපට අධ්‍යක්ෂ සුගතපාල සෙනරත් යාපා යන මහත්ම මහත්මීන්ට ලබා දුන්නේය. මෙහිදී හොඳම ළමා ගායනය වෙනුවෙන් කාල චිත්‍රපටයේ අරුණලු ගීතය වෙනුවෙන් දෙරණ ලිට්ල් ස්ටාර් හිමාෂ මනුප්‍රිය විසින් හිමිකරගනු ලැබුවේය. එහිදී සජිත් ප්‍රේමදාස මහතා සිය අදහස් දක්වමින් මෙසේ ප්‍රකාශ කළේය. \"සංඛ්‍යාත්මකව ගත් කළ මෙම කාල වකවානුව වන විට දේශීය චිත්‍රපට පෙන්වන සිනමාහල් පමණක් 70කට අධික ප්‍රමාණයක් වැසිලා. දේශීය චිත්‍රපට ගෙන්වීම හා බෙදාහැරීම තුළ කැළෑ නීතියක් ගොඩ නැගිලා. සිනමා කර්මාන්තයේ නීති රෙගුලාසි ක්‍රියාත්මක කිරීම ඉතාමත්ම අපහසු තත්ත්වයට පත් වී තියෙනවා. දේශීය චිත්‍රපට කර්මාන්තය යළි ගොඩනැගීමටනම් මේ කර්මාන්තයෙන් සහමුලින්ම දේශපාලනය ඉවත් වන්නට ඕන. ධන බලයට හා දේශපාලන බලයට අපි යටත්වන්නේ නෑ. මේ කර්මාන්තය ගොඩනගන්නටනම් අපිට කිසිවෙකුගේ රූකඩයක් වෙන්න බෑ. නව ලිබරල් ආර්ථිකය ක්‍රමය මම පිළිගන්නේ නෑ. නව ලිබරල් ඉල්ලුමට අනුව චිත්‍රපට කර්මාන්තය දියුණු කරන්න බෑ. ඒ සඳහා හොඳ රාජ්‍ය මැදිහත්වීමක් ඕනේ. චිත්‍රපට නිෂ්පාදකවරුන්ට ලබා දිය හැකි සෘජු මූල්‍ය උත්තේජක ලබාදෙන්න මහා භාණ්ඩාගාරය කටයුතු කරන්න ඕනේ\"", "URL": "https://sinhala.adaderana.lk/news.php?nid=115145", "Category": null, "Parent URL": null}