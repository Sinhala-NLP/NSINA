{"Source": "Adaderana", "Timestamp": "December 14, 2017 08:06 am", "Headline": "TNA මන්ත්‍රීවරයෙන් අයවැය විරුද්ධව ඡන්දය දෙන බව කියයි", "News Content": "උතුරු පළාත් සභාවේ 2018 වසරේ අයවැයට විරුද්ධව තමන් ඡන්දය ප්‍රකාශ කරණ බව දෙමළ ජාතික සන්ධානයේ කිළිනොච්චිය මන්ත්‍රී එස්.පසුපතිපිල්ලේ මහතා පැවසීය. උතුරු පළාත් සභාව මගින් 2018 වර්ෂය සදහා ඉදිරිපත් කරණු ලබන අයවැය යෝජනාවලියේ කිළිනොච්චිය සම්බන්ධයෙන් සුවිශේෂී සංවර්ධන ක්‍රමයක් හෝ විශේෂ ව්‍යාපෘතියක් සඳහන් නොවීම නිසා තමන් මෙම අයවැයට එරෙහිව ඡන්දය ප්‍රකාශ කරණ බවද ඔහු කියා සිටියි. උතුරු පළාතේ සෙසු දිස්ත්‍රික්ක සම්බන්ධයෙන් විශේෂ අවධානයක් යොමු කොට ඇතත් කිළිනොච්චිය දිස්ත්‍රිකයට එවැනි සැලකීමක් සිදු කොට නොතිබීමට එරෙහිව තමන් මේ තීරණය ගත් බවද මන්ත්‍රීවරයා කියා සිටියි. කිළිනොච්චිය දිස්ත්‍රිකය දිවයිනේ පිහිටි සියළුම දිස්ත්‍රික්ක අතරින් දිළිඳුම දිස්ත්‍රික්කය බව ප්‍රධාන අමාත්‍යවරයා ප්‍රකාශ කලත් අයවැය යෝජනාවේදී ඒ ගැන සැලකිල්ලක් දක්වා නොමැති බව පෙනෙන්නට ඇතැයිද පසුපතිපිල්ලේ මන්ත්‍රීවරයා පෙන්වා දෙයි. පසුපතිපිල්ලේ මන්ත්‍රීවරයා දෙමළ ජාතික සන්ධානයේ ඉලංකෙයි තමිල් අරුසු කච්චි පක්ෂය යටතේ කිළිනොච්චිය දිස්ත්‍රිකයෙන් උතුරු පළාත් සභාවට තේරී පත් වූ මන්ත්රී වරයෙකි.", "URL": "https://sinhala.adaderana.lk/news.php?nid=81495", "Category": null, "Parent URL": null}