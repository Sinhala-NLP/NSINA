{"Source": "Adaderana", "Timestamp": "April 27, 2018 10:58 am", "Headline": " ආණ්ඩුවෙන් ඉවත් වූ 16 දෙනාට විපක්ෂයේ අසුන් පනවන්නැයි ඉල්ලා පාර්ලිමේන්තු මහලේකම්ට ලිපියක්               ", "News Content": "ආණ්ඩුවේ තනතුරුවලින් ඉවත් වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනා විපක්ෂයේ අසුන් පනවන ලෙස ඉල්ලමින් පාර්ලිමේන්තු මහලේකම්වරයා වෙත අද(27) උදෑසන ලිපියක් බාර දී තිබේ. ආණ්ඩුවෙන් ඉවත් වු ශ්‍රි ලංකා නිදහස් පක්ෂයේ 16 දෙනා මීළඟ පාර්ලිමේන්තු සභා වාරයේදි විපක්ෂයේ අසුන් ගන්නා බවට පසුගියදා ප්‍රකාශ කළේය. අදාළ ලිපියෙන් භාර දිමෙන් අනතුරුව එම මන්ත්‍රිවරුන් මාධ්‍යයට අදහස් දක්වමින් පාර්ලිමේන්තු මන්ත්‍රිනි සුදර්ශනී ප්‍රනාන්දුපුල්ලේ මහත්මිය කියා සිටියේ, අදාළ ඉල්ලීම සිදු කිරීමට මන්ත්‍රීවරු 16 දෙනාටම සහභාගී වීමට නොහැකි නිසා සියලු දෙනාගේම අත්සන් සහිත ලිපියක් පාර්ලිමේන්තු මහලේකම් ධම්මික දසනායක මහතා වෙත ලබා දුන් බවයි. කෙසේ වෙතත් පක්ෂයේ ප්‍රතිසංවිධාන කටයුතු ඉහළ සිට පහලට මැයි දිනයෙන් පසුව සිදුකිරීමට බලාපොරොත්තු වන බව ද ඇය වැඩිදුරටත් පැවසීය. එමෙන්ම මෙවර පැවැත් වෙන මැයි දිනය සඳහා පක්ෂය නියෝජනය කරමින් ඇය හා සෙසු මන්ත්‍රීවරු සහභාගීවීමට නියමිත බවත් තවත් සතියක කාලයක් ඇති බැවින් ඒ පිළිබඳ තීරණය පසුව දැනුම් දෙන බවත් මන්ත්‍රීවරිය සඳහන් කළාය.", "URL": "https://sinhala.adaderana.lk/news.php?nid=88128", "Category": null, "Parent URL": null}