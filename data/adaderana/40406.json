{"Source": "Adaderana", "Timestamp": "January 17, 2014 07:37 am", "Headline": "බෝගම්බර උපවාසකරුවන්ගේ වාර්තාව අමාත්‍යංශයෙන් ජනපතිට", "News Content": "මරණ දඬුවම නියමවී ජීවිතාන්තය දක්වා සිරදඬුවම් විඳින සිරකරුවන් පිරිසක් බෝගම්බර බන්ධනාගාරය තුළ සිදුකළ උපවාසය සම්බන්ධයෙන් ඊට අදාළ වාර්තා ජනාධිපතිවරයා වෙත බාරදීමට කටයුතු කර ඇති බව බන්ධනාගාර දෙපාර්මේන්තුව පවසයි. ඒ අනුව අදාළ වාර්තා ජනාධිපතිවරයා වෙත බාරදීම සඳහා පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශයට දී ඇති බව එම දෙපාර්තමේන්තුව කියා සිටියි. පසුගියදා ජීවිතාන්තය දක්වා සිරදඬුවම නියම වු රැඳවියන් 35 දෙනෙකු බෝගම්බර බන්ධනාගාරයේ වහලය මත නැඟී උපවාසයක නිරත විය. බෝගම්බර බන්ධනාගාරයේ මරණ දඬුවම නියමවී සිටි කිහිපදෙනෙකු මීට පෙරාතුව ජනාධිපති සමාව යටතේ නිදහස්වීමද මෙම රැඳවියන් විසින් නිදසුන් කොට ගත් බව පෙනෙන්නට තිබිණි. ඔවුන් ඉල්ලා සිටියේ තමන්ට මරණ දඬුවම ලබාදෙන ලෙස හෝ එසේත් නොමැතිනම් තමන්ව නිදහස් කරන ලෙසයි. කෙසේ වෙතත් බන්ධනාගාර නිලධාරින් සමඟ පැවති සාකච්ඡා අසාර්ථක වීමත් සමඟ මෙම රැඳවියන් දින 04ක පමණ කාලයක් වහලය මත නැගී සිටිමින් උපවාසයේ නිරත විය. පසුව නාමල් රාජපක්ෂ මන්ත්‍රීවරයා පැමිණි අදාළ සිරකරුවන් සමඟ සාකච්ඡා කළ අතර එහිදි ඔවුන් අදාළ උපවාසය නතර කිරිමට තීරණය කරන ලදී. මෙහිදි නාමල් රාජපක්ෂ මහතා සඳහන් කර ඇත්තේ සිරකරුවන්ගේ ගැටළුව සම්බන්ධයෙන් ජනාධිපතිවරයා දැනුවත් කර ඉතා ඉක්මනින් ගැටළුව විසදීමට පියවර ගන්නා බවයි.", "URL": "https://sinhala.adaderana.lk/news.php?nid=40406", "Category": null, "Parent URL": null}