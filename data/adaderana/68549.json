{"Source": "Adaderana", "Timestamp": "January 25, 2017 01:20 pm", "Headline": "නීති විරෝධීව  මුදල් උපයා ගත්තනම් රාජසන්තකයි", "News Content": "මහ බැංකු බැඳුම්කර ගනුදෙනුවෙන් නීති විරෝධීව උපයාගත් මුදලක් වේ නම් එය රාජසන්තක කිරීමට අවශ්‍ය කි‍්‍රයාමාර්ග ගන්නා බව එක්සත් ජනතා නිදහස් සන්ධානයේ මහ ලේකම් අමාත්‍ය මහින්ද අමරවීර මහතා පවසයි.ඒ පිළිබඳව ජනාධිපති මෛතී‍්‍රපාල සිරිසේන මහතාගේ අවධානයට යොමු කළ බව,ජනාධිපතිවරයා ඒ සම්බන්ධයෙන් අධ්‍යයනය කරමින් සිටින බවත් අමාත්‍යවරයා කියා සිටියි.මහ බැංකු බැඳුම්කර නිකුතුව සම්බන්ධයෙන් කෝප් කමිටුව සකස් කළ වාර්තාව පිළිබද ඊයේ (24) පාර්ලිමේන්තුවේ පැවති විවාදයට එක්වෙමින් ඔහු මෙම අදහස් පළ කළේය.එමෙන්ම තමා අතීතයේ සිටම හොරකමට විරුද්ධව කතා කළ බවත් පසුගිය ආණ්ඩුව වැඩියෙන් හොරකම් කළත්, මේ ආණ්ඩුවට අඩුවෙන් හොරකම් කළත් දෙකම වැරදි බව ඒ මහතා පෙන්වා දුනි.එහිදී වැඩිදුරටත් අදහස් දැක්වූ ඒ මහතා,“ අද සංවර්ධනයේ අයිතිකාරයෝ බවට විදේශිකයෝ පත්වෙළා. එක්සත් ජාතික පක්ෂය,ශ්‍රී ලංකා නිදහස් පක්ෂය වගේම ජනතා විමුක්ති පෙරමුණත් ඒකට වගකියන්න අවශ්‍යයි. මහබැංකුව බැඳුම්කර සම්බන්ධයෙන් ජනාධිපතිතුමා කොමිසමක් පත්කළා වගේම ආණ්ඩුවේ වෙන වැරදි සම්බන්ධයෙන් එතුමා අවධානයෙන් ඉන්නවා.මේ ගනුදෙනුව නිසා පර්පචුවල් ටෙෂරීස් සමාගම විශාල ලාභයක් ලබාගත්තා. මේ මුදල් තහනම් කරන්න පුළුවන්ද කියලා හොයලා බලනවා. මේ සිද්ධියට පර්පචුවල් ටෙෂරීස් සමාගම වැරදිකරුවෝ උනොත් එහි සියලු දේපළ රාජසන්තක කරනවා. එයට අවශ්‍ය අණපනත් පවා ගෙන එනවා. මූල්‍ය කටයුතුවලදී කරන හොරකම් හොයන්න අමාරුයි. ඒවට විශේෂඥ කමිටුවක් පත්කළ යුතුයි. විරුද්ධ පක්ෂය ආණ්ඩුවේ වැරදිහොයන්න අවශ්‍යයයි. නමුත් රට ආපස්ස හරවන්න යාම හොඳ නැහැ.“", "URL": "https://sinhala.adaderana.lk/news.php?nid=68549", "Category": null, "Parent URL": null}