{"Source": "Adaderana", "Timestamp": "June 7, 2012 07:01 pm", "Headline": "විපක්ෂයේ යෝජනාවට අවසර නෑ - සලකා බලන්න සූදානම් ", "News Content": "විපක්ෂය විසින් හෙට දිනයේ ගෙන ඒමට යෝජිතව තිබූ යෝජනාවක් ගෙන ඒමට අවසර නොදෙන බව කතානායක චමල් රාජපක්ෂ මහතා අද (07) පාර්ලිමේන්තුවේ දී ප්‍රකාශ කර තිබේ. පාර්ලිමේන්තුවේ නියෝජ්‍ය මහ ලේකම්වරයා එවා ඇති ලිපියේ සඳහන් කරුණුවලට වෙනස් කරුණු කතානායකතුමාගේ ලිපියේ සදහන්ව තිබූ බව ඒ සම්බන්ධයෙන් අදහස් දක්වමින් එක්සත් ජාතික පක්ෂයේ පාර්ලිමෙන්තු මන්ත්‍රී ලක්ෂ්මන් කිරිඇල්ල මහතා සදහන් කර ඇත. එම කරුණ සම්බන්ධව කථානායකතුමා විසින් හේතුවක් ලබාදිය යුතු බවත්, කථානායක චමල් රාජපක්ෂ මහතාත් අවුරුදු 20 ක් පමණ පාර්ලිමෙන්තුව නියෝජනය කර අද්දැකීම් ඇති අයෙක් බවත් කිරිඇල්ල මහතා මෙහිදි ප්‍රකාශ කළේය. එසේ වුවද තමාගේ මතය තමා ප්‍රකාශ කළ බවත් එලෙස තමාගේ මතය ඉදිරිපත් කිරීමට තමාට බලයක් ඇති බවත්, තමා ඒ අයිතිය භාවිතා කළ බවත් කතානායකවරයා මෙහිදී පවසා ඇත. එසේ අදහස් පළ කිරීමට තමාටද අයිතියක් ඇති බවත් එම අයිතිය සාධාරණව භාවිතා කළ යුතු බවත් කිරිඇල්ල මන්ත්‍රීවරයා මෙහිදී පෙන්වාදී තිබේ. අදහස් පළ කිරීමට සෑම දෙකෙකුටම අයිතියක් ඇති නමුත් එම අදහස් ජාතික වශයෙන් වැදගත් විය යුතු බවත්, කෙසේ වෙතත් මන්ත්‍රීවරයාගේ යොජනාව පිළිබඳව තමා නැවත සොයා බැලීමට කටයුතු කරන බවත් කතානායකවරයා මෙහිදි වැඩි දුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=24841", "Category": null, "Parent URL": null}