{"Source": "Adaderana", "Timestamp": "March 29, 2013 06:09 pm", "Headline": "තමිල්නාඩු යෝජනා ඉන්දීය මධ්‍යම රජයේ කුණු බක්කියට", "News Content": "ශ්‍රී ලංකාව සම්බන්ධයෙන් තමිල්නාඩු දේශපාලන පක්ෂ එකමුතුව විසින් ඉන්දීය මධ්‍යම රජයට ඉදිරිපත් කළ යෝජනාව ප්‍රතික්ෂේප කරන බව ඉන්දීය විදේශ කටයුතු අමාත්‍යවරයා පවසයි. \"සී.එන්.එන්. - අයි.බී.එන්. ලයිව් \" හි පැවති සම්මුඛ සාකච්ඡාවකට සහභාගී වෙමින් ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා මේ බව සඳහන් කළේය. ශ්‍රී ලංකාවේ දෙමළ ජනතාව වෙනුවෙන් වෙනම රාජ්‍යයක් ඇති කිරීම, ශ්‍රී ලංකාවට ආර්ථික සම්බාධක පැනවීම සහ ශ්‍රී ලංකාව ඉන්දියාවේ මිත්‍ර රටක් ලෙස නොසැලකිය යුතුය යන කරුණු තමිල්නාඩු දේශපාලන පක්ෂ එකමුතුව විසින් ඉදිරිපත් කළ යෝජනාවට ඇතුළත්ය. සම්මුඛ සාකච්ඡාවට සහභාගී වෙමින් විදේශ අමාත්‍ය සල්මන් කුර්ෂිඩ් මහතා කියා සිටියේ ඉන්දීය රජය එක් ප්‍රාන්තයක අදහස් හා යෝජනා අනුව පමණක් තීන්දු තීරණ නොගන්නා බවයි. එක් ප්‍රාන්තයක අදහස් මගින් සමස්ත ඉන්දියාවම නියෝජනය නොවන බව කුර්ෂිඩ් මහතා එහිදී අවධාරණය කළේය. තමිල්නාඩු දේශපාලන පක්ෂ ඉදිරිපත් කරන යෝජනා පිළිගැනීම සුදුසු ක්‍රියාවක් නොවන බව ඉන්දීය විදේශ කටයුතු අමාත්‍යවරයා එහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32837", "Category": null, "Parent URL": null}