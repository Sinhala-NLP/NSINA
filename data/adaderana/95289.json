{"Source": "Adaderana", "Timestamp": "August 31, 2018 11:22 am", "Headline": "එක් ගොවියෙකුගෙන් මිල දී ගන්න වී ප්‍රමාණය ඉහළට", "News Content": "යල කන්නයේ වී අස්වනු මිලදී ගැණීමේදී එක් ගොවියෙකුගෙන් මිලදී ගන්නා වී ප්‍රමාණය කිලෝග්‍රෑම් 3000ක් දක්වා වැඩිකිරීමට රජය තීරණය කර ඇති බව කෘෂිකර්ම අමාත්‍ය මහින්ද අමරවීර මහතා පවසයි. වී අලෙවි මණ්ඩලය විසින් මේ දක්වා එක් ගොවියෙකුගෙන් වී කිලෝග්‍රෑම් 2000ක ප්‍රමාණයක් මිලදී ගත් අතර එය තවත් කිලෝගෑම් 1000කින් ඒ අනුව වැඩි කිරීමට රජය තීරණය කළ බව අමාත්‍යවරයා කියා සිටියේය. අද(31) පෙරවරුවේ වී අලෙවි මණ්ඩලයට අයත් අම්බලන්තොට ගබඩා සංකීර්ණය නිරීක්ෂණය කළ අවස්ථාවේ අමාත්‍යවරයා මේ බව සඳහන් කර තිබේ. වී අලෙවි මණ්ඩලය මගින් යල කන්නයේ වී මිලදී ගැනීම කටයුතු මේ වන විට සිදුකෙරෙන අතර එහිදී සම්බා කිලෝ ග්‍රෑමයක් රුපියල් 41ක් සහ නාඩු කිලෝග්‍රෑමයක් රුපියල් 38ක් ලෙස සහතික මිලක් යටතේ මිලදී ගැනෙයි. මේ අතර කාබනික ගොවිතැන්වල නිරත ගොවීන් සඳහා පොහොර සහනාධාර ලබාදීමට අදාළ චක්‍රලේඛය ඊයේ දිනයේ නිකුත් කර ඇති බව කෘෂිකර්ම අමාත්‍යංශය පවසයි. කාබනික භාවිතය ප්‍රචලිත කිරීමේ අරමුණින් මෙම පියවර ගෙන ඇති අතර අදාළ චක්‍රලේඛයට අනුව 2018 යල කන්නයේ සිට කාබනික වගාවේ යෙදෙන ගොවීන්ට මෙම මුදල් ප්‍රතිපාදන ලබාදීමට නියමිතයි.", "URL": "https://sinhala.adaderana.lk/news.php?nid=95289", "Category": null, "Parent URL": null}