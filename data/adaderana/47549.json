{"Source": "Adaderana", "Timestamp": "November 23, 2014 03:07 pm", "Headline": "දඹුල්ලට ආනයනික ලොකු ලූනූ තහනම් කරයි ", "News Content": "දඹුල්ල ආර්ථික මධ්‍යස්ථානය තුළ ආනයනික ලොකු ලූනූ අලෙවි කිරීමට අවස්ථාව ලබා නොදීමට සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා තීරණය කර තිබේ. ඒ අනුව දඹුල්ල ආර්ථික මධ්‍යස්ථානයට ගෙනැවිත් ඇති ආනයනික ලොකු ලූනූ ඉවත් කිරීමට අමාත්‍යවරයා පොලිසියට දැනුම් දී ඇති බව අමාත්‍යංශයේ ප්‍රකාශක නිපුන් ඒකනායක මහතා සඳහන් කළේය. පකිස්ථානයෙන් සහ ඉන්දියාවෙන් ආනයනය කරන ලද ලොකු ලූනූ ආර්ථික මධ්‍යස්ථානය තුළ අලෙවි කිරීමට විරෝධය පළ කරමින් ගොවීන් පිරිසක් අද(23) පෙරවරුවේ ඒ 9 මාර්ගය අවහිර කරමින් උද්ඝෝෂණයක නිරත වුණි. උද්ඝෝෂණය පිළිබඳව තොරතුරු වාර්තා වීමත් සමග වහාම ක්‍රියාත්මක වූ අමාත්‍ය ජොන්ස්ටන් ප්‍රනාන්දු මහතා අදාළ ලූනූ තොගය දඹුල්ල ආර්ථික මධ්‍යස්ථානයෙන් ඉවත් කරන ලෙස පොලිසියට උපදෙස් ලබාදී තිබේ. දේශීය ලූනු ගොවියා ආරක්ෂා කිරීම සඳහා දඹුල්ල ආර්ථික මධ්‍යස්ථානය තුළ ආනයනික ලොකු ලූනු අලෙවි කිරීම ද තහනම් කරන ලෙස අමාත්‍යවරයා උපදෙස් දී ඇත. ඒ අනුව ගොවීන් සිය උද්ඝෝෂණය නතර කිරීමට මේ වන විට පියවර ගෙන ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=47549", "Category": null, "Parent URL": null}