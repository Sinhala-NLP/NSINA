{"Source": "Adaderana", "Timestamp": "July 14, 2018 09:04 am", "Headline": "යාපනය දේවස්ථානයේ ඇතිවූ ගැටුමට සම්බන්ධ 11 දෙනා යළි රක්ෂිත බන්ධනාගාරයට", "News Content": "යාපනය,මල්ලාකම් සහායමාතා දේවස්ථානයේ පසුගිය මස 17 වැනිදා රාත්‍රියේ පැවැත්වු ‍වාර්ෂික මංගල්‍ය අවස්ථාවේ සිදුවු ගැටුම සම්බන්ධයෙන් අත්අඩංගුවට ගත් පුද්ගලයින් 11දෙනා එළැඹෙන 20 වැනිදා දක්වා නැවත රක්ෂිත බන්ධනාගාරගත කිරීමට යාපනය මල්ලාකම් මහේස්ත්‍රාත් ඒ.ඇලෙක්ස්රාජා මහතා ඊයේ (13) නියෝග කළ බව යාපනය තෙලිප්පලෙයි පොලීසිය පවසයි. පොලිසිය පැවසූවේ දේවස්ථානයේ මංගල්‍ය පැවැත්වු අවස්ථාවේදී යාපනය චුන්නාකම් හා මල්ලාකම් ප්‍රදේශයේ පදිංචි තරුණ කණ්ඩායම් දෙකක් අතර ගැටුමක් සිදුව ඇති අතර එයින් ප්‍රදේශයේ දැඩි නොසන්සුන්කාරි තත්වයක් හටගෙන තිබු බවයි. යාපනය ප්‍රදේශවාසීන් පැවසූවේ ගැටුම අවස්ථාවේ පොලීසිය සිදුකළ වෙඩි තැබීමකින් දේවස්ථාන උත්සවය වෙනුවෙන් පැමිණි මල්ලාකම් ප්‍රදේශයේ පදිංචි පාක්‍යරාසා සුදර්ශන් නමැති 31 හැවිරිදි තරුණයෙකු ජිවිතක්ෂයට පත්වු බවයි. යාපනය චුන්නාකම් පොලිසියට අනුයුක්ත නිලධාරීන් දෙදෙනෙකු ගැටුම මැඩ පැවැත්වීමට උත්සහ දරා ඇති අතර, එහිදි ගැටුමට සම්බන්ධ පිරිස් පොලිසිය වෙත ප්‍රහාර එල්ල කිරීමට ගොස් ඇති බවද යාපනය ආරක්ෂක අංශ පැවසීය. යාපනය ආරක්ෂක අංශ වැඩිදුරටත් පැවසූවේ අදාළ අවස්ථාවේදී සිය ආරක්ෂාව වෙනුවෙන් පොලිස් නිලධාරීන් වෙඩි තබා ඇති අතර,එහිදි තරුණයෙකු ජිවිතක්ෂයට පත්ව ඇති බවයි. දෙපිරිසක් අතර වු ගැටුමෙන් තුවාල ලැබූ තවත් පුද්ගලයෙකු යාපනය රෝහලට ඇතුළත් කොට ඇත. සිද්ධිය සම්බන්ධයෙන් තෙලිප්පලෙයි පොලිසිය පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=92537", "Category": null, "Parent URL": null}