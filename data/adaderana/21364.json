{"Source": "Adaderana", "Timestamp": "January 13, 2012 09:57 pm", "Headline": "හිටපු එල්.ටී.ටී.ඊ. සාමාජිකයින් කොන්කිරීම අනුමත කරන්න බෑ ", "News Content": "දෙමළ තරුණයින් සමග බෙදුම්වාදී නොවන අයිතීන් දිනා ගන්නා අරගලයකට යා යුතු යැයි අපි ශ‍්‍රී ලාංකිකයෝ සංවිධානයේ කැඳවුම්කරු උදුල් පේ‍්‍රමරත්න මහතා පවසයි. ‍ තම සංවිධානය හිටපු එල්.ටී.ටී.ඊ. සාමාජිකයින් සමග දේශපාලනය කරන බවත් ඔවුන් ලාදුරු රෝගීන් සේ සමාජයෙන් කොන් කිරීම තමන් අනුමත නොකරන බවත් ඔහු සඳහන් කරයි. ‍ ආණ්ඩුව තමන්ට විරුද්ධ බලවේගවලට කොටි ලේබල් අලවන්නේ එමගින් එම ව්‍යාපාර මර්දනය කිරීමට තමන්ට බලපත්‍රයක් ලැබෙතැයි සිතමින් බව සඳහන් කළ ඔහු වහාම මෙම අවලාද නැගීම නතර කරන ලෙස ඉල්ලා සිටියි. ‍ අද(13) මරදාන, සමාජය හා සාමයික කේන්ද්‍රයේ පැවති මාධ්‍ය හමුවකදී ඔහු මේ අදහස් පළ කළේය. ‍ එහිදී වැඩිදුරටත් අදහස් දැක්වූ උදුල් ප්‍රේමරත්න මහතා මෙසේ ද සඳහන් කළේය. ‍ \"අද වන විට ශිෂ්‍ය ව්‍යාපාරයටත්, විශේෂයෙන්ම ජාතික සමගිය වෙනුවෙන් පෙනී සිටින, ඒ වෙනුවෙන් අරගල කරන ව්‍යාපාරවලටත් එරෙහිව ආණ්ඩුව චෝදනා අවලාද නගමින් ඉන්නවා. අපි පැහැදිලිවම කිව යුතුයි බෙදුම්වාදයකට, එවැනි අරගලයට යන්නේ නැහැ වගේම එවැනි සංවිධාන සමග අප ගනු දෙනු කරන්නේත් නැහැ. ඒ නිසා ආණ්ඩුවේ චෝදනා අපි මුළුමනින්ම ප‍්‍රතික්ෂේප කරනවා\" ‍ \"ඒ වගේම එකක් කිව යුතුය, මීට පෙර එල්.ටී.ටී.ඊ. සංවිධානය සමග ක්‍රියාකාරී වූ තරුණ තරුණියන් සමග අපි ගනු දෙනු කරනවා. ඒක කියන්න අපි බය වෙන්නේ නැහැ. අපි ඔවුන් සමග දේශපාලනය කරනවා\" ‍ \"ඔවුන් එම බෙදුම්වාදී දේශපාලනයට යොමු වුණේ මේ රටේ වැරදි දේශපාලන ගමන් මඟ නිසා. ජාතිවාදී පාලකයින්ගේ ජාතිවාදී දෙමළ නායකයින්ගේ වැරදි නිසා. නමුත් අද කොටි සංවිධානය නැති යථාර්ථයක් තුළ ඔවුන් සාමාන්‍ය දේශපාලනයට එකතු කර ගන්න ආණ්ඩුවට වැඩපිළිවෙළක් තිබෙන්න ඕන. නමුත් එවැනි වැඩපිළිවෙළක් නැති ආණ්ඩුව උතුරේ ජනතාවට ප‍්‍රජාතන්ත‍්‍රවාය දෙන්නේ නැහැ\" ‍ \"මීට පෙර එල්.ටී.ටී.ඊ. සංවිධානය සමග කටයුතු කළාය කියා ඔවුන් ලාදුරු රෝගීන් සේ සමාජයෙන් කොන් කර තැබීම අපි අනුමත කරන්නේ නැහැ. ඔවුන් සමග පවතින දේශපාලන යථාර්ථය සාකච්ඡා කළ යුතුයි. අද අපි ඔවුන් සමග ගනුදෙනු කරනවාය, ඒක බුද්ධි අංශවලින් සොයා ගෙන තිබෙනවාය කියා ආණ්ඩුව විශාල භීතියක් මවන්න උත්සාහ කරනවා. අපි පැහැදිලිව කියනවා, එහෙම ඕන නැහැ, අපි ඔවුන් සමග ප‍්‍රසිද්ධියේ දේශපාලනය කරමින් ඉන්නවා. කඳවුරුවල ඉන්න අය සමඟ, උතුරේ අතුරුදහන් වූ තරුණ තරුණියන්ගේ දෙමාපියන් විශාල පිරිසක් සමග, කොටි සංවිධාන යටතේ තිබූ ප‍්‍රදේශවල සිටි දෙමළ තරුණ තරුණියන් හා බුද්ධිමතුන් සමග අපි ගනුදෙනු කරමින් ඉන්නවා\" ‍ \"එස්.බී. දිසානායක ඇමතිවරයා පසුගිය 11 වැනිදා යාපනය සරසවියට ගිහින්, යාපනය සරසවියේ ශ‍්‍රවණාගාරයේදී සිසුන් ඇමතුවා. නමුත් ඔහු හමු වුණේ විශ්වවිද්‍යාලයේ සියලූ සිසුන් නොවෙයි, පළමු වසරේ සිසුන් පමණයි. මේ රැස්වීමට පෙර පසුගිය දෙසැම්බර් 16 වැනිදා විශ්වවිද්‍යාලයේ ගේට්ටුව අසල සිසුන් පිරිසකට හා ආචාර්යවරුන් පිරිසකට මරණ තර්ජන එල්ල කරමින්, අවසන් නිවේදන නිකුත් කරමින් දැන්වීමක් ප‍්‍රදර්ශනය කර තිබුණා. ඒ වගේම 11 වැනිදා රැස්වීම පැවැත්වුණේ දැඩි හමුදා හා පොලිස් ආරක්ෂාවක් මධ්‍යයේ. සිසුන් අතර සිසුන් ලෙස අසුන් ගෙන සිටි බුද්ධි අංශ සාමාජිකයින් විශාල පිරිසක් සිටියා. එහෙම කළේ යම් විරෝධයක් එල්ල වුණොත් එය මැඩ පැවැත්වීමටයි\" ‍ \"එස්.බී. දිසානායක ඇමතිවරයා මුලින් සිංහලෙන් කතා කළා. ඊට සිසුන්ගෙන් විරෝධය එල්ල වූ නිසා පසුව දෙමළ භාෂා පරිවර්තකයෙක් සොයා ගෙන තිබුණා. යාපනය විශ්වවිද්‍යාලය තුළ එල්.ටී.ටී.ඊ කාරයින් ඉන්නවා කියා එස්.බී. ඇමතිවරයා කියා තිබෙනවා. මොකක්ද මේ කියන්නේ? මේ සැරසෙන්නේ ශිෂ්‍ය මර්දනයකට\". ‍ \"ඔවුන්ගේ පාසල් හදලා දෙන්නේ නැත්නම්, රෝහල් ඉදි කර දෙන්නේ නැත්නම්, අවශ්‍ය පහසුකම් දෙන්නේ නැත්නම්, ප‍්‍රජාතන්ත‍්‍රවාදය දෙන්නේ නැත්නම් නැවතත් ඒ අයුරින්ම ඉතිහාසය ලියැවෙමින් තිබෙනවා. ඔවුන්ගේ ප‍්‍රශ්නවලට උත්තර නොදී, ප‍්‍රශ්න ගැන කතා කරන අය මරණවා යැයි තර්ජනය කරනවා නම් එහි ප‍්‍රතිඵලය විය හැක්කේ කුමක්ද? උඹලාට මෙහෙම වෙලා තියෙන්නේ දකුණේ ආණ්ඩුව නිසා, ඒ නිසා වෙනම රාජ්‍යයක් වෙනුවෙන් සටන් කළ යුතුයි කියා නැවත කියන්න ඉඩ හැදෙනවා\" ‍ \"ඔවුන් සමග ඒකාබද්ධ අරගලයකට යොමු විය යුත්තේ හුදු ආණ්ඩුවට එරෙහිවීමේ අරමුණෙන් නොවෙයි. ඊට වඩා ගැඹුරක් තිබෙනවා. බෙදුම්වාදී නොවන, අයිතීන් දිනා ගැනීමේ අරගලයකට ඔවුන් සමග යායුතුයි. නැවත ඔවුන් බෙදුම්වාදය දෙසට තල්ලූවීම වළක්වා ගන්න පුළුවන් එවිටයි\"", "URL": "https://sinhala.adaderana.lk/news.php?nid=21364", "Category": null, "Parent URL": null}