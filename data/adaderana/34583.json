{"Source": "Adaderana", "Timestamp": "June 3, 2013 08:33 am", "Headline": "බොරු සුනාමි සංඥාව ගැන පරීක්ෂණයක්", "News Content": "මුන්දලම, උඩප්පුව ප්‍රදේශයේ පිහිටි සුනාමි සංඥා කුළුණ හදිසියේ ක්‍රියාත්මක වීම සම්බන්ධයෙන් මේ වන විට පුළුල් පරීක්ෂණයක් ආරම්භ කර ඇති බව ආපදා කළමනාකරණ මධ්‍යස්ථානය පවසයි‍‍. තාක්ෂණික නිලධාරීන් කණ්ඩායමක් මේ වන විටත් එම ප්‍රදේශයට ගොස් පරීක්ෂණ ආරම්භ කර ඇති බව අද දෙරණ සිදුකළ විමසීමකදී එම මධ්‍යස්ථානයේ ප්‍රකාශකයෙකු සඳහන් කළේය. පසුගිය පළමු වන සෙනසුරාදා පෙරවරු 10.21 සිට අවස්ථා දෙකකදී මෙම කුළුණ සුනාමි අනතුරු ඇඟවීමේ සංඥා නිකුත් කරනු ලැබුවේය. කෙසේ වෙතත් ආපදා කළමනාකරණ මධ්‍යස්ථානය සඳහන් කළේ කාර්මික දෝෂයක් හේතුවෙන් මෙම කුළුණ ක්‍රියාත්මක වී ඇති බවයි. අදාළ කුළුණ ස්ථාපිත කර ඇති ස්ථානයට වැසි ජලය සහ මුහුදු ජලය එක්වීම හේතුවෙන් මෙම කුළුණ ක්‍රියාත්මක වී ඇති බව සඳහන් වේ. එහෙත් මෙම කුළුණ එකවරම ක්‍රියාත්මක වීම සම්බන්ධයෙන් මේ වන විට පරීක්ෂණ ආරම්භ කර ඇති අතර ඉදිරි දින කිහිපය තුළ දී ඒ පිළිබඳව නිශ්චිත තොරතුරු ප්‍රකාශ කළ හැකි බව ද ආපදා කළමනාකරණ මධ්‍යස්ථානය සඳහන් කළේය. දිවයින වටා සුනාමි අනතුරු ඇඟවීමේ සංඥා කුළුණු 77ක් ස්ථාපිත කර තිබේ. මෙම කුළුණු සෑම සතියේ දිනකම බ්‍රහස්පතින්දා දිනයේ දී විශේෂ පරීක්ෂාවකට ලක් කෙරෙන අතර මසකට වරක් එහි අලුත්වැඩියා කටයුතු සිදුකෙරෙන බව සඳහන්ය. එහෙත් පසුගියදා උඩප්පුවේ පිහිටි සුනාමි සංඥා කුළුණ එකවරම ක්‍රියාත්මක වීම ජනතාව බිය ගන්වන කාරණයක්වේ.", "URL": "https://sinhala.adaderana.lk/news.php?nid=34583", "Category": null, "Parent URL": null}