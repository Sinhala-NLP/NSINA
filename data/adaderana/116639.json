{"Source": "Adaderana", "Timestamp": "August 15, 2019 05:22 pm", "Headline": "නොර්වුඩ් ප්‍රාදේශීය සභාවට එරෙහිව විරෝධයක්", "News Content": "නොර්වුඩ් ප්‍රාදේශීය සභාවට එරෙහිව බගවන්තලාව ටින්සින් නගරයේ ව්‍යාපාරිකයන් සහ ප්‍රදේශවාසින් එක් ව අද (15) සිදු කළ උද්ඝෝෂනයක් හේතුවෙන් හැටන් බගවන්තලාව ප්‍රධාන මාර්ගයේ ගමනාගමන කටයුතු විනාඩි 30ක පමණ කාලයක් ඇණ හිට තිබුණි. බගවන්තලාව ටින්සින් නගරයේ පිහිටි හින්දු සංස්කෘතික ශාලාවේ පාලක සභාවට නොදන්වා කිසිදු අනුමැතියකින් තොරව නොර්වුඩ් ප්‍රාදේශීය සභා කාර්යයාලය මිට මාස දෙකකට ප්‍රථම ප්‍රාදේශිය සභාවේ සභාපතිවරයා ස්ථාපනය කළ බව පවසමින් එම පිරිස උද්ඝෝෂනයේ නිරත විය. අලුතින් පිහිටුවන ලද නොර්වුඩ් ප්‍රාදේශිය සභා ප්‍රධාන කාර්යයාලය කාලයක් තිස්සේ නොර්වුඩ් පුලියාවත්ත නගරයේ පුස්තකාල ගොඩනැඟිල්ලේ පවත්වාගෙන ආ අතර පසුව ප්‍රධාන කාර්යාල බගවන්තලාව ටින්සින් නගරයේ පිහිටි සංස්කෘතික ශාලාව වෙත තාවකාලිකව රැගෙන ඒමට එම ප්‍රාදේශිය සභාවේ සභාපති රවි කොලන්දවේල් මහතා පසුගිය දා කටයුතු කර තිබුණි. උද්ඝෝෂනයේ නියැලි සිටි ටින්සින් නගරයේ ව්‍යාපාරිකයන් සහ ප්‍රදේශවාසින් කියා සිටින්නේ තම සංස්කෘතික ශාලාව බලහත්කාරෙන් අත්පත් කර ගැනීම සම්බන්ධයෙන් හින්දු සංස්කෘතික අමාත්‍යංශයට කරන ලද පැමිණිල්ලක් මත ඒ සම්බන්ධයෙන් පරීක්ෂණයක් පවත්වා වාර්තාවක් ලබාදෙන ලෙස ගිනිගත්හේන ප්‍රාදේශීය ලේකම්වරයාගෙන් හින්දු සංස්කෘතික අමාත්‍යංශය විසින් ඉල්ලා ඇති බවයි. එම ඉල්ලීමට අදාල පරික්ෂණය නොපවත්වා ප්‍රදේශීය සභාවේ සභාපතිවරයාගේ මැදිහත්විමක් මත එම පරීක්ෂණය ප්‍රාදේශිය ලේකම්වරයා විසින් සිදු නොකරන බවටද උද්ඝෝෂණයේ නියැලි සිටි පිරිස චෝදනා කර සිටියි. හැටන් බගවන්තලාව ප්‍රධාන මාර්ගය ටින්සින් නගර මධ්‍යයෙන් අවහිර කරමින් උද්ඝෝෂනය සිදු කළ බැවින් බගවන්තලාව පොලීසියේ නිලධාරින් උද්ඝෝෂනයේ නියැලී සිටි පිරිස මාර්ගයෙන් ඉවත් කිරිමට කටයුතු කිරිමේදි දෙපාර්ශවය අතර දැඩි උණුසුම් තත්ත්වයක්ද ඇතිවිය. විනාඩි 30ක පමණ කාලයක් ප්‍රධාන මාර්ගය අවහිර කරමින් උද්ඝෝෂනයේ නියැලි සිටි පිරිස මාර්ගයෙන් ඉවත් වි උද්ඝෝෂනය නතර කිරිමත් සමඟ එම මාර්ගයේ ගමනාගමන කටයුතු පස්වරු 2ට පමණ යථා තත්ත්වයට පත් විය.", "URL": "https://sinhala.adaderana.lk/news.php?nid=116639", "Category": null, "Parent URL": null}