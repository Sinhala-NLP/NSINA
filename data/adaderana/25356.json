{"Source": "Adaderana", "Timestamp": "June 27, 2012 11:48 am", "Headline": "ව්‍යාපාරික ප්‍රජාවට IT විසදුම් ජුලි මස 7 දා ", "News Content": "ව්‍යාපාරික ප්‍රජාවට සිය ව්‍යාපාර දියුණුකර ගැනීම සදහා තොරතුරු තාක්ෂණ දැනුම යොදා ගැනීම පිළිබඳව දැනුවත් කෙරෙන\"ව්‍යාපාරික ඔබට IT විසදුම්\"ප්‍රදර්ශනය හා සමුළුව ජුලි මස 7 දා මාතර සැනායා මැන්ෂන් හෝටලයේ දී පැවැත්වේ. පෙරවරු 9 සිට පස්වරු 4 දක්වා පැවැත්වෙන මෙම සමුළුව හා ප්‍රදර්ශනය සඳහා නොමිලේ සහභාගිවිය හැකිබව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය( ICTA) පවසයි. තොරතුරු තාක්ෂණ දැනුම මෙන්ම එම පහසුකම් තම ව්‍යාපාර සඳහා මුසු කර ගැනීමෙන් ලබා ගත හැකි ප්‍රතිලාභයන් සහ ඒ ඔස්සේ පුළුල් වෙළෙද පොළක් සකස් කර ගත හැකි ආකාරය පිළිබඳව මෙහිදී දැනුවත් කෙරෙන බව නියෝජිතායතනය සඳහන් කරයි. විශේෂයෙන්ම ගාල්ල මාතර සහ හම්බන්තොට දිස්ත්‍රීක්කයන්හි සුළු හා මද්‍ය පරිමාණ ව්‍යාපාරිකයින් කේන්ද්‍රකරගෙන මෙය පැවැත්වෙන බවද නියෝජිතායතනය කියා සිටියි. ව්‍යාපාර කටයුතු සදහා තොරතුරු තාක්ෂණ දැනුම සහ පහසුකම් යොදා ගත හැකි ආකාරය පිළිබඳව විශේෂිත සැසි කිහිපයක් ද මෙහිදී පැවැත්වෙන බවත්,ප්‍රධාන පෙළේ තොරතුරු තාක්ෂණ සේවා සපයන ආයතන රැසක් මෙයට සහභාගිවන බවත් නියෝජිතායතනය කියා සිටියි. මේ පිළිබඳ වැඩිවිස්තර 0772644678 දුරකතන අංකයට ඇමතීමෙන් දැනගත හැකි අතර ශ්‍රී ලංකා වානිජ මණ්ඩලයේ සහ මාතර දිස්ත්‍රීක් වානිජ හා කර්මාන්ත මණ්ඩලයේ සහායද මේ සඳහා ලැබී තිබේ. ‍", "URL": "https://sinhala.adaderana.lk/news.php?nid=25356", "Category": null, "Parent URL": null}