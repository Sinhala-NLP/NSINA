{"Source": "Adaderana", "Timestamp": "September 28, 2018 07:19 am", "Headline": "නාලක ද සිල්වා අද රස පරික්ෂකවරයා හමුවට", "News Content": "ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වා මහතා අද(28) රජයේ රස පරික්ෂකවරයා හමුවේ පෙනී සිටීමට නියමිතයි. කොළඹ කොටුව මහේස්ත්‍රාත් ලංකා ජයරත්න මෙනවිය විසින් ලබා දී ඇති නියෝගයකට අනුව ඔහු රස පරීක්ෂකවරයා වෙත යොමුකරන බව වාර්තා වෙයි. මේ අතර ඝාතන කුමන්ත්‍රණය හෙලිදරව් කළ නාමල් කුමාර නැමැත්තාගේ නිවසේ සිටියදී අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් ඉන්දියානු ජාතිකයා භාවිත කළ භාණ්ඩ කිහිපයක් ද රජයේ රස පරීක්ෂකවරයා වෙත යොමුකිරීමට නියමිතයි. එම ඉන්දීය ජාතිකයා සතුව තිබී සොයාගත් ජංගම දුරකථනයක්, මෙමරි කාඩ් පතක් ඇතුළු භාණ්ඩ කිහිපයක් රජයේ රස පරීක්ෂකවරයා වෙත යොමු කර වාර්තාවක් කැඳවීමට සහ ඔහු මානසික විකලාංග හා කායික රෝග වෛද්‍යවරයෙකු හමුවට ඉදිරිපත් කර වාර්තාවක් කැඳවීමට එහිදී මහේස්ත්‍රාත්වරිය නියෝග කර තිබේ.", "URL": "https://sinhala.adaderana.lk/news.php?nid=96836", "Category": null, "Parent URL": null}