{"Source": "Adaderana", "Timestamp": "April 15, 2012 03:48 pm", "Headline": "සංගණනයේ මූලික වාර්තාව අප්‍රේල් මස නිකුත් කෙරෙයි", "News Content": "මෙවර ජන හා නිවාස සංගණනයේ මූලික වාර්තාව අප්‍රේල් මස අවසානයේ නිකුත් කරන බව ජන‍ ලේඛන හා සංඛ්‍යා ලේඛන දෙපාර්තමේන්තුව පවසයි. අදාළ වාර්තාව සකස් කිරිමේ කටයුතු මේ වන විට සිදුකරමින් පවතින බව එම දෙපාර්තමේන්තුවේ අධ්‍යක්ෂ ජනරාල් සුරංජනා විද්‍යාරත්න මහත්මිය සඳහන් කළාය. අදාළ සංගණනයේ තොරතුරු දිස්ත්‍රික් මට්ටමින් මූලික වාර්තාවට ඇතුළත් කරන බව සුරංජනා විද්‍යාරත්න මහත්මිය ප්‍රකාශ කළාය. ඒ අනුව සකස් කරනු ලබන මූලික වාර්තාව ජනාධිපති මහින්ද රාජපක්ෂ මහතාට භාරදීමට නියමිතය. මූලික වාර්තාව සකස් කිරීමෙන් අනතුරුව අවස්ථා කිහිපයකදී අනෙකුත් වාර්තා පිළිවෙලින් නිකුත් කරන බව ජන ලේඛන හා සංඛ්‍යා ලේඛන දෙපාර්තමේන්තුව පවසයි. වාර්තා සියල්ලම අවසන් කිරීමට වසරක පමණ කාලයක් ගත වනු ඇති බව සුරංජනා විද්‍යාරත්න මහත්මිය වැඩිදුරටත් පෙන්වාදුන්නාය.", "URL": "https://sinhala.adaderana.lk/news.php?nid=23529", "Category": null, "Parent URL": null}