{"Source": "Adaderana", "Timestamp": "March 28, 2019 04:50 pm", "Headline": "මුහුණු වසාගෙන ආ 4ක් ලක්ෂ 5ක රන් මාලයක් කොල්ලකයි", "News Content": "මුහුණු ආවරණය කරගෙන පැමිණි සිව්දෙනෙකු විසින් කාන්තාවකගේ අත-පය බැද දමා ඇය සතුව තිබූ රුපියල් 5,50,000 ක් වටිනා රන් ආභරණ සහ මුදල් කොල්ලකා පලා ගොස් ඇත. පසුගිය 26 වැනිදා අලුයම 2.00ට පමණ පල්ලම-පොත්තුක්කුලම ප්‍රදේශයේදී මෙම මංකොල්ලය සිදුවී ඇති බව අද දෙරණ වාර්තාකරු සඳහන් කරයි. සිද්ධියට මුහුණ දී ඇත්තේ පල්ලම-පොත්තුක්කුලම, ගුණසේකර හන්දිය පදිංචිව සිටින වයස අවුරුදු 49ක කාන්තාවකි. ස්වාමි පුරුෂයාගෙන් වෙන්ව තමන් තනිවම ව්‍යාපාරයක් පවත්වාගෙන යමින් ජීවත් වන බවත්, සිද්ධිය වූ දින තනිවම රාත්‍රිය ගත කරමින් සිටින විට කිසියම් අයෙකු නිවසේ ඉදිරිපස දොරට තට්ටු කරන ශබ්දයක් ඇසුණු බවත් පැමිණිළිකාරිය සඳහන් කර ඇත. ඒ අනුව දොර විවෘත කරන විට මුහුණ ආවරණය කර ගත් තිදෙනෙකු සිටි බවත්, එක් අයෙකු අත කඩුවක්ද තිබූ බව ඇය පොලීසිය හමුවේ පවසා ඇත. එසේ පැමිණි තිදෙනා කාන්තාවගේ අය පය බැද දමා ඇය පැළද සිටි රන් මාලය සහ අත් පළදනාවද, නිවසේ අල්මාරියේ තිබූ පවුම් 5 ½ක් බර අත් පළදනාවක්ද, මුදල් රුපියල් 75,000 ක්ද කොල්ලකා පලා ගිය බව පොලීසිය හමුවේ ප්‍රකාශ කර ඇත. කොල්ලකරුවන් කවුරුන්දැයි සැකකාරිය විසින් හඳුනාගෙන නොමැති අතර පල්ලම පොලීසිය විසින් වැඩිදුර විමර්ශණ කටයුතු සිදුකරනු ලබයි.", "URL": "https://sinhala.adaderana.lk/news.php?nid=106915", "Category": null, "Parent URL": null}