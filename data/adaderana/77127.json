{"Source": "Adaderana", "Timestamp": "September 4, 2017 10:15 pm", "Headline": "කාලෝට සයිටම් කළමනාකාරීත්වයෙන් පිළිතුරු", "News Content": "මහාචාර්ය කාලෝ ෆොන්සේකා විසින් සයිටම් ආයතනය සම්බන්ධයෙන් මෑතකදී ජනමාධ්‍ය හා මහජනතාව වෙත කර තිබූ ප‍්‍රකාශ මුළුමනින්ම අසත්‍ය කරුණු මත පදනම් වූ ඒවා බව එම ආයතනයේ කළමනාකාරීත්වය නිවේදනයක් නිකුත් කරමින් කියා සිටී.එම නිවේදනය,මහාචාර්ය කාලෝ ෆොන්සේකා මහතාගේ මෙම ප‍්‍රකාශ, රටේ පෞද්ගලික වෛද්‍ය අධ්‍යාපනය කඩාකප්පල් කිරීම සඳහා ඇතැම් පාර්ශ්ව විසින් නොමග යවා ඇති විශ්ව විද්‍යාල සිසුන් තවදුරටත් කුපිත කරවීමට උත්සාහ දැරීමකි.මහාචාර්ය ෆොන්සේකා පවසන පරිදි කිසිදු අවස්ථාවක සයිටම් ආයතනය රු. මිලියන 1,265 ක ලාභයක් වාර්තා කර නැත. එතුමා ආදායම හා ලාභය අතර වෙනස නොදැන සිටීම සැබැවින්ම කනගාටුදායක ය. මේ ආකාරයට වැරදි තොරතුරු ප‍්‍රකාශ කරමින් අසත්‍ය ප‍්‍රචාර පැතිරවීම එතුමන්ගේ තත්ත්වයට පවා නුසුදුසු බව සයිටම් කළමනාකාරීත්වයේ අදහස වේ.සයිටම් ආයතනය ඉදිකරන ලද්දේ වෛද්‍ය නෙවිල් ප‍්‍රනාන්දු මහතාගේ පෞද්ගලික ආයෝජනයක් වශයෙනි. රු. මිලියන 700 ක වියදමින්, මාලඹේ ප‍්‍රදේශයේ අක්කර 4 ක ඉඩමක, වර්ග අඩි 120,000 ක ඉඩකඩකින් යුතු ගොඩනැගිලි සහිතව එය ඉදිකරන ලදී.සයිටම් ආයතනයේ ඉගෙනුම ලැබූ ශිෂ්‍ය ශිෂ්‍යාවන්ට සායනික පුහුණුව ලබාදීම සම්බන්ධයෙන් රජයේ වෛද්‍ය නිලධාරීන්ගේ සංගමය විරුද්ධ වීම නිසා එම ශිෂ්‍ය ශිෂ්‍යාවන්ට පුහුණුව ලබාදීමට අංගසම්පූර්ණ රෝහලක්ද ඉදිකිරීමට සයිටම් ආයතනය කටයුතු කළේ ය. මෙහි ඉදිකිරීම් සඳහා එම ආයතනය විසින් රු. බිලියන 2 ක ණය මුදලක් ලබාගන්නා ලදී. මෙම ණය සඳහා නැවත ගෙවීම් ලෙස වාර්ෂිකව රු. මිලියන 500 ක මුදලක් ගෙවීමට සයිටම් ආයතනය කටයුතු කරන අතර ඊට අමතරව එම ආයතනයට වෙනත් මෙහෙයුම් වියදම්ද දැරීමට සිදුවේ. ශිෂ්‍ය ශිෂ්‍යාවන්ගේ පාඨමාලා ගාස්තු ලෙස ලැබෙන මුදල් සහ රෝගීන්ට සේවා සැලසීමෙන් ලැබෙන ආදායම නැවත ඔවුන්ගේ සුභසාධනයට අවශ්‍ය පහසුකම් වැඩිදියුණු කිරීම සඳහා ආයෝජනය කිරීමට සයිටම් ආයතනය කටයුතු කරයි.- අවසානයි -", "URL": "https://sinhala.adaderana.lk/news.php?nid=77127", "Category": null, "Parent URL": null}