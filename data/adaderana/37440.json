{"Source": "Adaderana", "Timestamp": "September 16, 2013 11:21 am", "Headline": "හසිත මඩවල ඝාතනයේ කප්පම් ලබා ගැනීමේ චෝදනාවෙන් වාස්ට ඇප! ", "News Content": "කැලණිය ප්‍රාදේශීය සභා මන්ත්‍රී හසිත මඩවල මහතාගේ ඝාතන සැකකරුවෙකුගෙන් කප්පම් ලබාගැනීමේ චෝදනා සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන මහතාට ඇප නියම වී තිබේ. මහර මහේස්ත්‍රාත් දර්ශිකා විමලසිරි මෙනවිය අද නියෝග කළේ රුපියල් ලක්ෂ පහ බැගින් වු ශරීර ඇප දෙකක් මත සැකකරු මුදාහරින ලෙසයි. එහෙත් කෝටිපති ව්‍යාපාරික මොහොමඩ් සියාම් මහතාගේ ඝාතනය සම්බන්ධයෙන් වාස් ගුණවර්ධන මහතා තවදුරටත් බන්ධනාගාර ගතව සිටියි. අද නඩුව කැඳවු අවස්ථාවේ දී අපරාධ පරීක්ෂණ දෙපාර්තමේන්තුව විසින් සැකකරුට ඇප ලබාදීමට විරෝධය පළ කර තිබේ. ඇප ලබාදෙමින් මහේස්ත්‍රාත්වරිය විසින් විත්තිකාර වාස් ගුණවර්ධන මහතාට කොන්දේසී කිහිපයක් ද පනවා ඇත. හසිත මඩවල ඝාතන‍යට අදාළව සැකකරුවෙකුගෙන් රුපියල් ලක්ෂ 30ක අල්ලසක් ගත් බවට වාස් ගුණවර්ධන මහතාට චෝදනා එල්ල වී තිබුණි.", "URL": "https://sinhala.adaderana.lk/news.php?nid=37440", "Category": null, "Parent URL": null}