{"Source": "Adaderana", "Timestamp": "March 21, 2011 08:13 am", "Headline": "ජයගත් ආයතන 205 හි මුල් පුටුවට පත්කිරීම් මේ සතියේදී ", "News Content": "පළාත් පාලන මැතිවරණයෙන් එක්සත් ජනතා නිදහස් සන්ධානය ජයගත් ආයතන 205 සඳහා වු ප්‍රධානීන් මේ සතිය තුළ පත්කරන බව සන්ධාන මහලේකම් අමාත්‍ය සුසිල් ප්‍රේම්ජයන්ත් මහතා පවසයි. ශ්‍රී ලංකා නිදහස් පක්ෂ මධ්‍යම කාරක සභාවේදී පත්කිරීම් සම්බන්ධයෙන් ප්‍රතිපත්තිමය තීරණයක් ගන්නා බව අමාත්‍යවරයා පෙන්වා දෙයි. මේ අතර ජයග්‍රහණය කළ පළාත් පාලන ආයතන සඳහා කඩිනමින් ප්‍රධානීන් නම් කරන බව දෙමළ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා සඳහන් කළේය. පළාත් පාලන ආයතන 234ක් සඳහා පත් කිරීමට අපේක්ෂිත නගරාධිපති, නියෝජ්‍ය නගරාධිපති, සභාපති සහ නියෝජ්‍ය සභාපති යන තනතුරු සඳහා පත්කරන පුද්ගලයන්ගේ නම් ලබන 24 වැනි දිනට පෙර දැනුම් දිය යුතු බව මැතිවරණ මහලේකම් කාර්යාලය පවසයි. දිස්ත්‍රික් තේරීම් භාර නිලධාරීන් මඟින් මේ පිළිබඳ පක්ෂ ලේකම්වරුන්ට දන්වා ඇති බව වාර්තා වේ. මැතිවරණ කොමසාරිස්වරයා විසින් අදාළ නාමලේඛනය අති විශේෂ ගැසට් නිවේදනයක් මගින් ප්‍රකාශයට පත්කිරීමට නියමිතය.", "URL": "https://sinhala.adaderana.lk/news.php?nid=14968", "Category": null, "Parent URL": null}