{"Source": "Adaderana", "Timestamp": "November 24, 2013 05:12 pm", "Headline": "ඉන්දීය නාවික හමුදාපති ගාල්ලට ", "News Content": "ගාල්ලේදී හෙට (25) ආරම්භ වන ගාලු කතිකාව වැඩසටහන සඳහා ඉන්දීය නාවික හමුදාපති අද්මිරාල් ඩී.කේ. ජොෂි මහතා සහභාගි වීමට නියමිතව තිබේ. මෙම වැඩසටහන හෙටත් අනිද්දාත් පැවැත්වීමට කටයුතු ‍යොදා ඇත. ඉන්දියන් සාගර කලාපයේ ආරක්ෂාව සම්බන්ධයෙන් ගත හැකි උපායමාර්ගික කරුණු පිළිබඳව මෙහිදී අවධානය යොමු කිරීමට නියමිතය. ආරක්ෂක අමාත්‍යංශයේ මඟ පෙන්වීම යටතේ සංවිධානය කෙරෙන මෙම වැඩසටහන දෙරට අතර සුහදත්වය වර්ධනය කර ගැනීමේ කතිකාවක් ලෙසද හැඳින්විය හැකිය. ජොෂි මහතා එරට 21 වැනි නාවික හමුදාපතිවරයා ලෙස පසුගිය වසරේ අගොස්තු මස වැඩ භාරගන්නා ලදී. 38 වසරක රාජකාරී කාලය තුළ නාවික ක්ෂේත්‍රයේ අත්දැකීම් බහුල නිලධාරියෙකු ලෙස සැලකෙන හෙතෙම අමෙරිකාවේ මෙන්ම ඉන්දියාවේ ආරක්ෂක විද්‍යාල කිහිපයකම වැඩිදුර අධ්‍යාපනය හදාරා ඇත.", "URL": "https://sinhala.adaderana.lk/news.php?nid=39088", "Category": null, "Parent URL": null}