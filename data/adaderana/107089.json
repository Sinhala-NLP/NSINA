{"Source": "Adaderana", "Timestamp": "March 31, 2019 04:42 pm", "Headline": "මාතර-බෙලිඅත්ත දුම්රිය මාර්ගය අප්‍රේල් 08 ජනතා අයිතියට", "News Content": "මාතර සිට කතරගම දක්වා ඉදිකෙරෙන දුම්රිය මාර්ග ව්‍යාපෘතියේ පළමු අදියර වන මාතර සිට බෙලිඅත්ත දක්වා වන කිලෝමීටර 36ක කොටස අප්‍රේල් 08 දින ජනතා අයිතියට පත්කිරීමට නියමිතය. ඉදිකිරීම් අවසන් කර ඇති මාතර සිට කතරගම දක්වා දුම්රිය මාර්ගයේ පළමු අදියර වන මාතර සිට බෙලිඅත්ත දක්වා වන කොටසේ අවසන් පරීක්ෂණ දුම්රිය අද (31) මාතර සිට බෙලිඅත්ත දුම්රිය ස්ථානය දක්වා පැමිණ ඇත. මාතර සිට බෙලිඅත්ත දක්වා දුම්රිය මාර්ගයේ ඉදිකිරීම් කටයුතු මේ වන විට සම්පූර්ණයෙන් අවසන් කර ඇති අතර දුම්රිය ස්ථානයේ සුළු ඉදිකිරීම් මේ වන විට සිදුකෙරෙමින් පවතින බව අද දෙරණ වාර්තාකරු සඳහන් කර සිටියි. දුම්රිය ගමනාගමන අධිකාරී ඒ.ඩී.ජී.සෙනෙවිරත්න මහතා ප්‍රකාශ කර ඇත්තේ බෙලිඅත්ත දුම්රිය ස්ථානයේ සිට දුම්රිය වාර හතරක් ධාවනය කිරීමට බලාපොරොත්තු වන බවය. දුම්රිය තුනක් මරදාන දක්වාත් තවත් දුම්රියක් කිලිනොච්චිය දක්වාත් දිනපතා ධාවනය කිරීමට බලාපොරොත්තු වන බව වාර්තා වෙයි. එක්සත් ජාතික පක්ෂයේ බෙලිඅත්ත ආසන සංවිධායක අතුල සේනාරත්න, එක්සත් ජාතික පක්ෂයේ බෙලිඅත්ත ප්‍රාදේශීය සභා මන්ත්‍රීවරු, ගමනාගමන අධිකාරී ඒ.ඩී.ජී.සෙනෙවිරත්න, දුම්රිය දෙපාර්තමේන්තුවේ නියෝජ්‍ය ප්‍රධාන ඉංජිනේරු ප්‍රියන්ත දීගල මහතා ඇතුළු පිරිසක් මෙම පරීක්ෂණ දුම්රියෙහි මාතර සිට බෙලිඅත්ත දක්වා ගමන් කර ඇත.", "URL": "https://sinhala.adaderana.lk/news.php?nid=107089", "Category": null, "Parent URL": null}