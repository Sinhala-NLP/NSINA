{"Source": "Adaderana", "Timestamp": "August 30, 2018 10:28 am", "Headline": "LTTE ය යළි හිස ඔසවන්නේ නැති බවට විශ්වාසක් තියෙනවා", "News Content": "නැවත මෙරට එල්.ටී.ටී.ඊ ත්‍රස්තවාදය හිස ඔසවන්නේ නැති බවත් උතුර නැගෙනහිර පළාත් කිසිඳු ආකාරයකින් බෙදීමක් සිදු නොවන බවට විශ්වාසයක් ඇතැයි ජනතා විමුක්ති පෙරමුණ කියා සිටියි. රට රකින රට හදන බලවේගය නමින් දිවයින පුරා ජනතා විමුක්ති පෙරමුණ මඟින් සංවිධානය කරනු ලබන ජනතා සම්මන්ත්‍රණ මාලාවේ දඹුල්ල ප්‍රදේශයේ පැවති සම්මන්ත්‍රණයකදී මේ බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා 29 දින පස්වරුවේ සඳහන් කළේය. ව්‍යාජ ජාතිවාදය පතුරවමින් සිටින බවත් මෙරට නැවත සිවිල් යුද්ධයක් ඇති වන්නට කිසිසේත් ඉඩක් නොමැති බව හෙතෙම සඳහන් කළේය. එමෙන්ම මෙරට ත්‍රිවිධ හමුදාව ඉතාමත් ශක්තිමත් බවත් උතුරු නැගෙනහිර ප්‍රදේශවලින් ත්‍රිවිධ හමුදාවට උඩින් කුරුල්ලෙකුටවත් පිහා ගන්නට නොහැකි ආරක්ෂක වැඩපිළිවෙළක් රටතුළ ක්‍රියාත්මක බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා වැඩිදුරටත් සඳහන් කළේය. එක්සත් ජාතික පක්ෂයටත් ශ්‍රී ලංකා නිදහස් පක්ෂයටත් මේ රට හදන්නට නොහැකි වී තිබෙන බවත් ජනතා විමුක්ති පෙරමුණේ තත්වය බවට පත්ව ඇත්තේ හොරකම් නොකරන බවට ඔප්පුකලත් වංචා දූෂණ නොකරන බවට ඔප්පු කළ ද වැටුප් නොගන්නා බවට ඔප්පු කළ ද ජනතා විමුක්ති පෙරමුණට ජනතාවගේ විශ්වාසය දිනා ගැනීමට සමත් වී නැති බවත් . රට හැදීමට ජනතා ඡන්දය ලබා ගැනීමට ජනතා විමුක්ති පෙරමුණ අසමත් වී තිබෙන බව හෙතෙම සඳහන් කළේය. ඒ සඳහා ජනතාව දැනුවත් කිරීම සිදු කරමින් යන බව කීවේය. මොරගහකන්ද ජලාශය මෑත කාලයේ ලෝක වාර්තාවක් තබා තිබෙන ජලාශයන් බවත් එය වැඩිම වාර ගණනාවක් ජාතික උත්සව පවත්වමින් විවෘත කළ ජලාශයක් ලෙස ලෝක වාර්තාව පිහිටුවා ඇතැයි හෙතෙම සඳහන් කළේය. විශාල ජනතා මුදල් වියදම් කරමින් වර්තමාන ජනාධිපතිවරයා රටපුරා විවිධ උත්සව පවත්වන බවද හෙතෙම අවධාරණය කළේය. එමෙන්ම තොරතුරු දැනගැනීමේ පනත හරහා මොරගහකන්ද ජලාශයේ උත්සව සඳහා ගිය වියදම් කොපමණක්ද යන්න ඉල්ලා තිබෙන බවත් එය ළඟදීම ජනතාවට හෙළිදරව් කරන බවද බිමල් රත්නායක මහතා මෙහිදී සඳහන් කළේය. පසුගියදා විශාල මුදල් වියදමක් කරමින් වයඹ ඇළ ව්‍යාපෘතිය ආරම්භ කළ බවත් එය මීට පෙර ද ජාතික උත්සවයක් පවත්වමින් විවෘත කළ එකක් බව හෙතෙම සඳහන් කළේය. රට හැදීම සඳහා ප්‍රතිපත්ති 10ක ලිපිගොනුවක් මේ වනවිට විද්වතුන් විසින් සකසමින් සිටින බවත් එය බුද්ධිමත් ජනතාවට ලබාදී රට රැක ගැනීමේ හා රට රට හැදීමේ බුද්ධිමත් ජන කොටසක් ඉදිරියේදී නිර්මාණය කරන බව හෙතෙම සඳහන් කළේ ය.", "URL": "https://sinhala.adaderana.lk/news.php?nid=95229", "Category": null, "Parent URL": null}