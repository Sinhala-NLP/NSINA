{"Source": "Adaderana", "Timestamp": "March 13, 2017 01:15 pm", "Headline": "බාල වයස්කාර දැරිවියට හදි කළ සැකකරු සොයා මෙහෙයුම්", "News Content": "බාල වයස්කාර දැරිවියක දුෂණය කිරීමට අවස්ථාව ලබා දුන් බව කියන ලැගුම්හල් හිමියෙකුව අත්අඩංගුවට ගෙන ඇති බව හලාවත පොලීසිය පවසයි.එමෙන්ම එම දැරිවිය දුෂණය කර පළා ගොස් ඇති බව කියන සැකකරුව අත්අඩංගුවට ගැනීම සඳහා විමර්ශන කටයුතු ආරම්භ කර තිබේ.අතවරයට ලක්ව ඇත්තේ ආණමඩුව - දකුණු පාලියාලම පදිංචි වයස අවුරුදු 14 යි මාස 06 ක් වන බාල වයස්කාර දැරිවියකි.පොලීසිය විසින් අත්අඩංගුවට ගෙන ඇත්තේ හලාවත - පුත්තලම පාරේ පවත්වා ගෙන යන ලැගුම්හලක හිමිකරුවෙකි.පසුගිය 09 වැනිදා රාත්‍රී කාලය තුළ හලාවත - පුත්තලම පාරේ පිහිටි ලැගුම්හලකදී මෙම අපරාධය සිදුවී ඇති බව විමර්ශන කටයුතු සිදු කරන නිලධාරීන් සඳහන් කරයි.අතවරයට පත්ව ඇති දැරිවිය ආණමඩුව - දකුණු පාලියාගම පදිංචිව සිටි දැරිවියකි.ඇයගේ මව්පියන් විසින් තම දියණියව කොළඹ - ඔබේසේකර පුර ප්‍රදේශයේ පදිංචි පවුලකට හදා වඩා ගැනීම සඳහා බාර දී ඇත.නමුත් එම නිවසේ විසීමට නොහැකි බව පවසමින් දැරිවිය පසුගිය දිනක ආපසු තම මව්පියන් සොයා ආණමඩුවට පැමිණ ඇත.නමුත් තමන්ගේ පවතින ආර්ථික තත්ත්වය නිසා ආපසු ඔබේසේකර පුර නිවසට යන ලෙස මව්පියන් දැරිවියට පවසා ඇත.ඒ අනුව පසුගිය 09 වැනිදා ආණමඩුවේ සිට හලාවතට පැමිණ ඇති දැරිවිය කොළඹ බලා බස් රථයකින් පිටත් වී ඇත.බස් රථයේ ගමන් කරමින් සිටි අයෙකු ඇයගේ විස්තර විමසා මිතුරු වී ආපසු හලාවත දක්වා කැදවාගෙන විත් ඇති අතර එදින රාත්‍රී 9.00 ට පමණ දැරිවියව ලැගුම් හලට කැඳවා ගෙන ගොස් ඇති එම පුද්ගලයා පසුදින එනම් 10 වැනිදා අළුයම වන තුරු එහි ගත කර ඇති බව පොලීසිය විසින් කරන ලද විමර්ශන වලදී හෙළිවී ඇත.සැකකරු ලැගුම්හලේදී තමාගේ අකමැත්තෙන් සිව් වරක් තමන්ව දුෂණය කළ බව දැරිවිය පොලීසිය හමුවේ පවසා ඇත.බාලවයස්කාර දැරිවියක් හා රැයක් පහන් කිරීමට පුද්ගලයෙකුට අවසර ලබා දීම සහ එම පුද්ගලයාගේ තොරතුරු සන්තකයේ තබා නොගැනීම යන චෝදනා යටතේ ලැගුම්හල් හිමියාව පොලීසිය විසින් අත්අඩංගුවට ගෙන ඇති අතර දැරිවියට අතවර කර පළා ගිය සැකකරු අත්අඩංගුවට ගැනීම සඳහා විමර්ශන කටයුතු සිදු කරන බව පොලීසිය පවසයි.අතවරයට පත්ව ඇති දැරිවිය වෛද්‍ය පරීක්ෂණයක් සඳහා හලාවත මහා රෝහලට ඇතුළත් කර ඇත.", "URL": "https://sinhala.adaderana.lk/news.php?nid=70820", "Category": null, "Parent URL": null}