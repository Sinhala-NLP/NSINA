{"Source": "Adaderana", "Timestamp": "July 30, 2017 04:53 pm", "Headline": " ලක්ෂ 30ක ගංජා අල්ලයි-සැකකරු රිමාන්ඩ්", "News Content": "සියඹලාණ්ඩුව පොලිස් බල ප‍්‍රදේශයේ කොලොන්හින්න - බෝහිටියාගම ප‍්‍රදේශයේ දී ලක්ෂ 30ක වටිනාකමකින් යුත් ගංජා තොගයක් අත්අඩංගුවට ගෙන තිබේ. ගංජා කිලෝ තිහක් සහ ග‍්‍රෑම් 500ක් මෙලෙස අත් අඩංගුවට ගෙන ඇති අතර සියඹලාණ්ඩුව පොලීසියේ නිලධාරීන් සහ මොණාරගල පොලිස් විශේෂ කාර්යාංශයේ නිලධාරීන් විසින් මෙම මෙහෙයුම දියත් කර ඇති බව වාර්තා වෙයි. විකිණීමට සකස් කර තිබු මෙම ගංජා පර්සල් 61 සමඟ මෙම ව්‍යාපාරය මෙහයවූ ප‍්‍රධානතම පුද්ගලයා ද අත් අඩංගුවට ගැනීමට පොලීසිය සමත් වී තිබේ. කාලයක් තිස්සේ මෙම ගංජා ජාවාරම සිදුකර ඇති අතර පොලිස් බුද්ධි අංශ නිලධාරීන් විසින් ලබාගත් තොරුතුරු අනුව සියඹලාණ්ඩුව පොලීසියේ ස්ථානාධිපති පොලිස් පරීක්ෂක ප‍්‍රියන්ත බංඩාර මහතා ඇතුළු නිලධාරීන් ව්‍යාපාරිකයින් ලෙස ගොස් මෙම වැටලීම සිදුකර ඇති බව සඳහන්ය. අත්අඩංගුවට ගත් ගංජා තොගයේ වටිනාකම රුපියල් ලක්ෂ තිහක් පමණ වන බව පොලීසිය පවසයි. අත්අඩංගුවට ගත් සැකකරු මොණරාගල මහේස්ත්‍රාත් සම්පත් එන්. ගමගේ මහතා වෙත ඉදිරිපත් කිරීමෙන් අනතුරුව සැකකකරු අගෝස්තු මස 11 වෙනි දින දක්වා රක්ෂිත බන්ධනාගාර ගතකර තිබේ.", "URL": "https://sinhala.adaderana.lk/news.php?nid=75782", "Category": null, "Parent URL": null}