{"Source": "Adaderana", "Timestamp": "March 28, 2012 10:15 am", "Headline": "ජ්‍යෙෂ්ඨ නියෝජ්‍ය පොලිස්පතිගේ පොරොන්දුවෙන් නීතිඥ විරෝධයට තිත", "News Content": "නීතිඥ සුමිත් සිල්වාට පහරදුන් බව කියන සැකකරුවන් අත්අඩංගුවට ගෙන අධිකරණයට ඉදිරිපත් කරන බවට කොළඹ දිසාව භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා විසින් දුන් පොරොන්දුව නිසා විරෝධතා ව්‍යාපාරය අත්හිටුවීමට නීතිඥයින් විසින් තීරණය කර තිබේ. නියෝජ්‍ය පොලිස්පතිවරයා දුන් පොරොන්දුව කෙරෙහි විශ්වාසය තබා තම විරෝධතාවය අත්හිටවූ බව කොළඹ ප්‍රධාන මහේස්ත්‍රාත් අධිකරණ නීතිඥ සංගමයේ සභාපති ආර්.ඒ.බී රණවක මහතා සඳහන් කළේය. කෝට්ටේ රජ මහා විහාරයේ ස්වාමීන් වහන්සේලා දෙදෙනකු ඝාතනය කිරීමේ සිදුවීමේ සැකකරුවන් වෙනුවෙන් පෙනී සිටි නීතිඥ සුමිත් සිල්වා මහතාට අධිකරණ භූමියේදීම පහරදීමේ සිදුවීමට අදාළව විරෝධයපාමින් නීතිඥයින් පිරිසක් විසින් අද පෙරවරුවේ කොළඹ,ප්‍රධාන මහේස්ත්‍රාත් අධිකරණය ඉදිරිපිට උද්ඝෝෂණ ව්‍යාපාරය නිරතවූහ.", "URL": "https://sinhala.adaderana.lk/news.php?nid=23121", "Category": null, "Parent URL": null}