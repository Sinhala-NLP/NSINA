{"Source": "Adaderana", "Timestamp": "July 24, 2012 08:34 am", "Headline": "ධර්ම ඥානය හා විනය ද වැදගත්-ජනපති ", "News Content": "ධර්ම ඥානය සේම විනය ද ශාසනයට ඉතා වැදගත් බව ජනාධිපති මහින්ද රාජපක්ෂ මහතා පවසයි. ශාසනය තුළ පමණක් නොව සමාජය තුළ ද යහපත් විනයක් පවත්වාගෙන යාම අත්‍යවශ්‍ය බව ජනාධිපතිවරයා පෙන්වා දුන්නේය. රාමඤ්ඤමහ නිකායේ 68 වන උපසම්පදා විනය කර්ම පුණ්‍යමහෝත්සවය නිමිත්තෙන් පේරාදෙණිය ගැටඹේ ක්‍රීඩාංගණයේ පැවති උත්සවය අමතමින් ජනාධිපති මහින්ද රාජපක්ෂ මහතා මෙම අදහස් පළ කළේය. මෙම උපසම්පදා මහා විනය කර්මය ලබන 30 වන දින දක්වා ගැටඹේ රාජෝපවනාරාම මහා විහාරය කේන්ද්‍රකොට ගෙන මහවැලි නදී, උදක්කු ඛේප සීමා මාලකයේ දී පැවැත්වේ. සාමණේර වහන්සේ 400 නමක් අධිශීල සංඛ්‍යාත උපසම්පදා ශීලයෙහි පිහිටුවීම නිමිතිකොට මෙම විනය කර්මය සිදුකරනු ලබයි. මෙරට බුද්ධ ශාසනයේ කීර්ති නාමයට හානි වන ආකාරයේ සිදුවීම් ද වර්තමානයේ දක්නට ලැබෙන බව ජනාධිපති මහින්ද රාජපක්ෂ මහතා එහිදි සඳහන් කළේය.", "URL": "https://sinhala.adaderana.lk/news.php?nid=26006", "Category": null, "Parent URL": null}