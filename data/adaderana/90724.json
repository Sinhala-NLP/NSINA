{"Source": "Adaderana", "Timestamp": "June 11, 2018 03:44 pm", "Headline": "නෙළුම් කුළුණෙන් වැටී මිය ගිය තරුණයා රැකියාවට කොළඹ ආපු හේතුව මෙන්න", "News Content": "පසුගියදා නෙළුම් කුළුණේ විදුලි සෝපානයකින් ඇද වැටී මියගිය 19 හැවිරිදි තරුණයාගේ මළ සිරුර ස්වේච්ඡා සංවිධානයට අයත් ගිලන් රථයකින් ගෙන ඒම සඳහා රුපියල් 30000 ක මුදලක් ලබාගෙන ඇති බව එම පවුලේ ඥාතීන් පවසයි. මෙම තරුණයාගේ මළ සිරුර නිවසට ගෙන ඒමට මැදිහත්වී ඇත්තේ කිලිනොච්චිය ප්‍රදේශීය සභාවේ සාමාජිකයෙක් වන අතර ඔහු අදාළ මියගිය තරුණයාගේ නිවැසියන්ට පවසා ඇත්තේ ඉන්ධන සඳහා පමණක් යම් මුදලක් ලබාදීමට සිදුවන බවයි. එහෙත් මළ සිරුර අදාළ ස්වේච්ඡා සංවිධානයට අයත් ගිලන් රථයෙන් නිවසට රැගෙන ආපසු ඔවුන් පවසා ඇත්තේ මළ සිරුර බාරදීම සඳහා අදාළ රුපියල් 30000 ක මුදල ලබාදෙන ලෙසයි. පසුව පවුලේ ඥාතීන් විසින් අදාළ මුදල ලබාදී ඇති අතර මේ සම්බන්ධයෙන් අද දෙරණ වාර්තාකරු අදාළ ස්වේච්ඡා සංවිධානයේ කිලිනොච්චිය ශාඛාවේ ලේකම්වරයාගෙන් කරුණු විමසා තිබේ. එහිදී ඔහු පවසා ඇත්තේ මළ සිරුර නිවසට ගෙන ඒම සඳහා රුපියල් 30000 ක මුදලක් වැයවන බව අදාළ සිදුවීම සඳහා මැදිහත්වූ ප්‍රදේශීය සභා සාමාජිකයාට ප්‍රකාශ කළ බවයි. පවුලේ ඥාතීන් ප්‍රකාශ කරන්නේ මෙලෙස මුදල් ලබා ගැනීම සම්බන්ධයේ සිය කණගාටුව ප්‍රකාශ කරන බවයි. මෙම සිසුවා කිලිනොච්චිය මධ්‍ය මහා විද්‍යාලයේ තාක්ෂණ විෂය ධාරාව යටතේ මෙවර උසස් පෙළ විභාගය සඳහා පෙනීසිටීමට නියමිතව සිට තිබේ. මෙම මියගිය තරුණයාගේ පියා කුලී රැකියාවක නිරත වන අතර මවට මෑතකදී ගුරු පත්වීමක් ලැබී තිබේ. මෙම තරුණයාට තිබූ ආර්ථික අපහසුතා නිසා කොළඹ ප්‍රදේශයේ රැකියාවකට පැමිණි අවස්ථාවේදී මෙම අනතුරට මුහුණදී මියගොස් තිබේ.", "URL": "https://sinhala.adaderana.lk/news.php?nid=90724", "Category": null, "Parent URL": null}