{"Source": "Adaderana", "Timestamp": "February 7, 2011 09:12 am", "Headline": "මහ වැස්ස නිසා වව්නියාවට හදිසි ආපදා තත්ත්වයක්", "News Content": "වර්ෂාව හේතුවෙන් වව්නියාව දිස්ත්‍රික්කයේ හදිසි ආපදා තත්ත්වයක් ප්‍රකාශයට පත්කර තිබේ. එම දිස්ත්‍රික්කයේ ජලයෙන් යටවී ඇති ඇතැම් ප්‍රදේශවලට ගුවන් මගින් හෝ ළඟාවීමේ දුෂ්කරතා මතුව ඇති බව දිස්ත්‍රික් ලේකම් පී. එස්. චාල්ස් මහත්මිය පැවසුවාය. මේ අතර මධ්‍යම සහ ඌව පළාත්වල ප්‍රධාන දිස්ත්‍රික් 4ක් තවදුරටත් නාය යෑමේ දැඩි අවදානම් සහිත කලාප බවට නම් කර ඇති බව ජාතික ගොඩනැගිලි හා පර්යේෂණ සංවිධානය පවසයි. බදුල්ල, නුවරඑළිය, මහනුවර සහ මාතලේ යන දිස්ත්‍රික්ක මෙලෙස නාය යෑමේ අවදානම් සහිත කලාප ලෙස නම් කළ බව ජාතික ගොඩනැගිලි පර්යේෂණ සංවිධානයේ නාය යෑම් අධ්‍යයන අංශයේ ප්‍රධානී ආර්. එම් .එස්. බණ්ඩාර මහතා සඳහන් කරයි. වලපනේ, රත්තොට සහ බදුල්ල ප්‍රාදේශීය ලේකම් කොට්ඨාශවල නාය යෑමේ වැඩි අවදානමක් මතුව තිබේ. අනුරාධපුර දිස්ත්‍රික්කයේ අවතැන් කඳවුරුවල සිටින ජනතාව අතර රෝග පැතිර යාමේ අවදානමක් මතු වී ඇතැයි ද එම දිස්ත්‍රික් ලේකම් එච්. එම්. කේ. හේරත් මහතා පවසයි. මේ අතර ජලගැලීම් හේතුවෙන් විපතට පත්වු ජනතාවගේ සෞඛ්‍ය ආරක්ෂණ කටයුතු සඳහා විශේෂ වෛද්‍ය කණ්ඩායමක් ඊයේ(06) එම ජනතාව වෙසෙන ප්‍රදේශවලට යොමුකළ බව සෞඛ්‍ය අමාත්‍යාංශය සඳහන් කරයි. අවතැන් කඳවුරුවල සිටින සති 36 ඉක්මවූ ගැබිනි මව්වරුන් සහ අවුරුදු පහට අඩු කුඩා දරුවන් රෝග වලින් ආරක්ෂා කර ගැනීම සඳහා රෝහල්ගත කරන ලෙස ද සෞඛ්‍ය අමාත්‍යාංශය විශේෂ ඉල්ලීමක් කරයි. අධික වර්ෂාව හේතුවෙන් ජනවාරි මස සිට වැව් අමුණු 500ට වැඩි සංඛ්‍යාවක් විනාශ වී ඇති බව වාර්තා වේ. වැඩිම වැව් සංඛ්‍යාවකට හානී සිදුවී ඇත්තේ අනුරාධපුර දිස්ත්‍රික්කයේ වන අතර එම සංඛ්‍යාව 192කි. මඩකළපුව දිස්ත්‍රික්කයේ වැව් අමුණු 125ක් ද හානියට පත්ව තිබේ. මීට අමතරව අම්පාර, ත්‍රීකුණාමලය, වව්නියාව සහ කිලිනොච්චිය යන දිස්ත්‍රික්වල ද වැව් අමුණු රැසක් කැඩී ගොස් ඇති බව වාර්තා වේ. මේ අතර ජලගැලීම් හේතුවෙන් විපතට පත්වූවන්ට සහන සැලසීම සඳහා එක්සත් ජාතීන්ගේ සංවිධානය ඉදිරිපත් වී සිටියි. එම සංවිධානයේ ලෝක ආහාර වැඩසටහන යටතේ මඩකළපුව, අම්පාර සහ ත්‍රීකුණාමලය දිස්ත්‍රික්කවලට ආහාර සහනාධාර ලබා දී තිබේ.", "URL": "https://sinhala.adaderana.lk/news.php?nid=14044", "Category": null, "Parent URL": null}