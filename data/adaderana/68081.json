{"Source": "Adaderana", "Timestamp": "January 13, 2017 02:46 pm", "Headline": " කදුකරයේ ජල මට්ටම පහල බසී", "News Content": "‍පවතින වියළි කාලගුණයත් සමඟ ජලාශවල ජල මට්ටම සියයට 26කින් පමණ පහල බැස ඇති බව වාරිමාර්ග දෙපාර්තමේන්තුව පවසයි.ඒ හේතුවෙන් මෙරට කෘෂිකර්මාන්තයට අහිතකර බලපෑම් එල්ල වී ඇති බව එම දෙපාර්තමේන්තුවේ අධ්‍යක්ෂ ජනරාල් සමන් වීරසිංහ මහතා සඳහන් කළේය.මධ්‍යම කදුකරයේ ජල පෝෂක ප්‍රදේශවල මේ දිනවල පවතින වියළි කාලගුණික තත්වය හේතුවෙන් ජලාශ කිහිපයක ජල මට්ටම ශීඝ්‍රයෙන් පහත බැස තිබේ.මාවුස්සාකැලේ හා කාසල්රී යන ජලාශවල ජල මට්ටම අද (13) පෙරවරුව වන විට පිළිවෙලින් පිටාර මට්ටමේ සිට අඩි 35 ක් හා 18.05 දක්වා පහත බැස තිබූ බව ලක්ෂපාන ජලවිදුලි බලාගාර සංකීර්ණය පෙන්වා දී තිබේ.ලක්ෂපාන, නව ලක්ෂපාන, කැණියොන්, පොල්පිටිය සහ විමලසුරේන්ද්‍ර යන විදුලි බලාගාරවලට ජලය සපයන කාසල්රී සහ මාවුස්සාකැලේ ජලාශවල ජල මට්ටම සියයට 40 දක්වා බැස ඇති බව විදුලි බල මණ්ඩලය සඳහන් කළේය.ජල මට්ටම පහත බැසීම හේතුවෙන් මාවුස්සාකැලේ ජලාශයට යට වූ නටඹුන් ද යළි මතු වී තිබේ.මස්කෙළිය පැරණි නගරයේ තිබූ ජලාශයට යට වූ පන්සලක්, හින්දු කෝවිලක්, ඉස්ලාම් පල්ලියක් සහ පාළමක නටඹුන් ද ඒ අතර වෙයි.", "URL": "https://sinhala.adaderana.lk/news.php?nid=68081", "Category": null, "Parent URL": null}