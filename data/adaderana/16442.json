{"Source": "Adaderana", "Timestamp": "May 31, 2011 02:18 pm", "Headline": "සරණාගතයින් ලෙස ගිය පිරිස් යළි පිළිගැනීමට සූදානම්", "News Content": "යුද ගැටුම් පැවති කාල සීමාව තුළ සරණාගතයින් ලෙස ශ්‍රී ලංකාව අතහැර ගිය, නැවත මව්රටට පැමිණීමට බලාපොරොත්තු වන ශ්‍රී ලාංකියන්ට ඒ සඳහා කිසිදු බාධාවක් නොවන බව පාර්ලිමේන්තු මන්ත්‍රී මහාචාර්ය රජීව විජේසිංහ මහතා පවසයි. දහස් සංඛ්‍යාත ද්‍රවිඩ ජාතිකයින් දේශපාලන සරණාගතයින් ලෙස යුද ගැටුම් පැවති කාල සීමාව තුළ කැනඩාව හා ඕස්ට්‍රේලියාව වැනි රටවල් වෙත ගොස් සිටි බව විදෙස් මාධ්‍යයක් සමග පැවති සාකච්ඡාවකදී විජේසිංහ මහතා පෙන්වා දී තිබේ. ඒ අතරින් බොහෝදෙනෙකු අදාළ රටවල ශ්‍රී ලංකා තානාපති කාර්යාල වෙත පැමිණ නැවත ශ්‍රී ලංකාවට පැමිණීම සඳහා ගමන් බලපත්‍ර ලබාගැනීම සඳහා ඉල්ලීම් කරන බව ඔහු සඳහන් කර ඇත. ද්‍රවිඩ ජනතාවට දේශපාලන සරණාගතභාවය පතා අදාළ රටවල් වෙත ඇතුළුවීම පහසු කරුණක් බව ද මහාචාර්ය විජේසිංහ මහතා විදෙස් මාධ්‍ය වෙත අදහස් දක්වමින් ප්‍රකාශ කර තිබේ. ශ්‍රී ලංකාවේදී විවිධ හිරිහැරයන්ට ලක්වූ බව පවසමින් විදෙස් රටවල සරණාගතබව පතන ලද එවැනි පිරිස් විසින්ම යුද්ධය අවසන්වීමෙන් පසු නැවත ශ්‍රී ලංකාවට පැමිණීම සඳහා ඉල්ලීම් කිරීම පුදුමසහගත බව ද වැඩිදුරටත් අදහස් දක්වමින් හෙතෙම සඳහන් කර ඇත.", "URL": "https://sinhala.adaderana.lk/news.php?nid=16442", "Category": null, "Parent URL": null}