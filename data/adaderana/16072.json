{"Source": "Adaderana", "Timestamp": "May 13, 2011 09:55 am", "Headline": "සිසුන් ගෙනයන රථ ලියාපදිංචිය වයඹ තුළ ක්‍රියාත්මකයි", "News Content": "පාසල් සිසුන් ප්‍රවාහනය කරන රථ ලියාපදිංචි කිරීමේ කටයුතු මේ වන විට වයඹ පළාත තුළ ක්‍රියාත්මක බව ජාතික ළමාරක්ෂණ අධිකාරිය පවසයි. කොළඹ දිස්ත්‍රික්කයේ ලියාපදිංචි කිරීමේ කටයුතු මේ වන විට අවසන් කර ඇති බව එම අධිකාරියේ සභාපති නීතීඥ අනෝමා දිසානායක මහත්මිය ප්‍රකාශ කළාය. මෙතෙක් කොළඹ දිස්ත්‍රික්කය තුළ ලියාපදිංචි නොවූ පාසල් ළමුන් ප්‍රවාහනය කරන රථ වෙතොත් ඒවා ලියාපදිංචි කිරීමට කඩිනමින් පියවර ගන්නා ලෙස ළමා රක්ෂණ අධිකාරිය ඉල්ලීමක් කරයි. එසේ නොමැතිව ධාවනය කරන වාහනවල රියදුරන් අත්අඩංගුවට ගැනීමට කටයුතු කරන බව අනෝමා දිසානායක මහත්මිය සඳහන් කළාය. ඒ සඳහා මේ වන විටත් වි‍ශේෂ නිලධාරීන් යොදවා ඇති බව දිසානායක මහත්මිය වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=16072", "Category": null, "Parent URL": null}