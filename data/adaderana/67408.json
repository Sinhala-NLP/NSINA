{"Source": "Adaderana", "Timestamp": "December 27, 2016 12:18 pm", "Headline": "සීමා නීර්ණ වාර්තාවට බාලගිරි දෝෂය!", "News Content": "සීමා නිර්ණය කොමිෂන් සභාවේ වාර්තාව අද දිනයේදී ලබාදීමට හැකියාවක් නොමැති බව එම කොමිෂන් සභාවේ සභාපති අශෝක පීරිස් මහතා පවසයි.ඔහු සදහන් කළේ දිස්ත්‍රික්ක කිහිපයක දෙමළ භාෂා පරිවර්ථනයන් පරික්ෂා නොකිරීම හේතුවෙන් අදාළ වාර්තාව අද දිනයේ ලබාදීමට හැකියාවක් නොමැති බවයි.ඒ සඳහා තවත් දින කිහිපයක් ගත වනු ඇති බව ද සීමා නිර්ණය කොමිෂන් සභාවේ සභාපති අශෝක පීරිස් මහතා අද දෙරණ සමඟ සඳහන් කළේය.මේ අතර මෙම වාර්තාව ඉදිරි පාර්ලිමේන්තු දිනයකදී තමන් වෙත භාරදීමට හැකියාව පවතින බව අග්‍රාමාත්‍ය රනිල් වික්‍රමසිංහ මහතා සීමා නිර්ණය කොමිසම වෙත පවසා ඇත.සීමා නිර්ණ කොමිෂන් සභාවේ වාර්තාව අග්‍රාමාත්‍යවරයා වෙත භාරදීම සඳහා දිනයක් ලබාදෙන ලෙස කොමිසම සිදුකළ ඉල්ලීමක් සලකා බලමින් අග්‍රාමාත්‍ය කාර්යාලය මේ බව ප්‍රකාශ කර තිබේ.මෙහිදි අග්‍රාමාත්‍ය කාර්යාලය පවසා ඇත්තේ මෙම කොමිෂන් සභා වාර්තාව පිළිබඳ පාර්ලිමේන්තුවේ අනෙකුත් පක්ෂ නායකයින්ට ද කොමිසම සමග සාකච්ඡා කිරීමට අවශ්‍ය බවයි.ඒ අනුව අග්‍රාමාත්‍යවරයා වෙත කොමිසමේ වාර්තාව පිළිගැන්වීමේ අවස්ථාවට පක්ෂ නායකයින් සහභාගී කරවා ගැනීමට අවකාශ ලැබෙන පරිදි පාර්ලිමේන්තු දිනයකදී අදාළ වාර්තාව ලබාදීමට හැකියාව පවතින බව ද අග්‍රාමාත්‍ය කාර්යාලය නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=67408", "Category": null, "Parent URL": null}