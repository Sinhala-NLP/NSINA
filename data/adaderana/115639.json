{"Source": "Adaderana", "Timestamp": "August 3, 2019 12:48 pm", "Headline": "නීති විරෝධී සංක්‍රමණිකයින් සොයා අමෙරිකාවේ පුළුල් මෙහෙයුමක්", "News Content": "නීති විරෝධී සංක්‍රමණිකයින් සොයා අමෙරිකාවේ පුළුල් සෝදිසි මෙහෙයුම් ආරම්භ කර ඇත. එම මෙහෙයුම් අතරතුර නීතිවිරෝධී සංක්‍රමණිකයින් කිහිප දෙනෙකු අත්අඩංගුවට ගැනීමට හැකි වී ඇති බව සඳහන්. මෙක්සිකෝ දේශසීමාව හරහා අමෙරිකාවට ඇතුළු වූ සංක්‍රමණිකයින් සොයා පුළුල් මෙහෙයුම් ආරම්භ කර ඇත. නීති විරෝධී සංක්‍රමණිකයින් අත්අඩංගුවට ගැනීමේ අරමුණින් එම මෙහෙයුම් ආරම්භ කර ඇති බව සඳහන්. මේ සඳහා අමෙරිකානු දේශසීමා ආරක්ෂණ නියෝජිතයින්ට The Border Patrol Search, Trauma, and Rescue Unit නම් විශේෂ ඒකකයේ සහය ලැබී ඇත. එම ඒකකයට සෝදිසි සහ මුදාගැනීමේ මෙහෙයුම් සම්බන්ධයෙන් විශේෂය පුහුණුවක් ලබා දී තිබීම ඊට හේතුවයි. නීති විරෝධී සංක්‍රමණිකයින් සොයා මෙම මෙහෙයුම් ක්‍රියාත්මක වුණේ ටෙක්සාස් ප්‍රාන්තයේ පෙනිටාස් නගරය අසළ ප්‍රදේශයකයි. ඒ සඳහා හෙලිකොප්ටරයක් සහ පොලිස් සුනඛයෙක් යොදා ගැනුණි. මෙහෙයුම් අතරතුර සංක්‍රමණිකයින් කිහිප දෙනෙකු අත්අඩංගුවට ගෙන ඇති බව ද වාර්තා වෙයි. මධ්‍යම අමෙරිකානු රටවල්වල සිට පැමිණෙන සංක්‍රමණිකයින් පාලනය කිරීමේ අරමුණින් ඉදිරියේදී හොන්ඩියුරාස් සහ සහ එල් සැල්වදෝර් සමඟ ගිවිසුම්වලට එළඹෙන බව අමෙරිකානු ස්වදේශ ආරක්ෂක ලේකම් කෙවින් මැකලීනන් පසුගිය බ්‍රහස්පතින්දා ප්‍රකාශ කළේය. මේ අතර පසුගිය සතියේ අමෙරිකාවට ඇතුළු වීමට උත්සහ කරන සංක්‍රමණිකයින් භාරගැනීමේ පාර්ශවකරුවෙක් බවට පත්වීමට ග්වාතමාලාව එකඟ වී ඇත. අමෙරිකාව සංක්‍රමණික කඳවුරක් බවට පත්කිරීමට තමන් ඉඩ නොතබන බවට ජනාධිපති ඩොනල්ඩ් ට්‍රම්ප් ප්‍රතිඥා දී ඇත්තේද ඊට සමගාමීවයි. සංක්‍රමණිකයන් සම්බන්ධ ඔහුගේ දැඩි ක්‍රියාමාර්ග හමුවේ පාර්ශ්ව රැසකගෙන් චෝදනාව එල්ල වුවත්, ට්‍රම්ප් තම පියවරින් අඩියක් හෝ පසුපසට නොගත් බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115639", "Category": null, "Parent URL": null}