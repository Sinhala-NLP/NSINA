{"Source": "Adaderana", "Timestamp": "May 9, 2016 11:23 am", "Headline": " 2020 දී අම්පාරේ සැමට තමන්ගේම නිවසක්", "News Content": "2020 වසර වන විට අම්පාර දිස්ත්‍රික්කයේ සැමට තමන්ගේම නිවසක ජීවත් වීමේ අයිතිය ලබා දෙන බව ප්‍රාථමික කර්මාන්ත අමාත්‍ය දයා ගමගේ මහතා පවසයි.ඒ මහතා මේ බව ප්‍රකාශකර සිටියේ අම්පාර, නවගම්පුර ප්‍රදේශයේ ඉදිකළ දයාපුර උදාගම්මානය ජනතා අයිතියට පත් කිරීමේ උත්සවයට එක් වෙමිනි.එහිදී අමාත්‍යවරයා වැඩිදුරටත් කියා සිටියේ,දිස්ත්‍රික්කයේ නිවාස අහිමි 33,936 දෙනෙකු හා තම නිවස අඩක් නිම කළ 23,437 දෙනෙකු වෙනුවෙන් අංග සම්පූර්ණ නිවසක ජීවත් වීමේ වරම ලබා දෙන බවයි.මේ අතර, එලෙස ඉදිකරනු ලබන සෑම නිවසකම ගෙවත්තේ අපනයන බෝග වගාවක් ආරම්භ කිරීමට කටයුතු කරන බව ද අමාත්‍යතුමා සඳහන් කළේය. ප්‍රාථමික කර්මාන්ත අමාත්‍යාංශය මගින් ක්‍රියාත්මක කරන දිරිය කාන්තාවන් දස ලක්ෂයක් සවිබල ගැන්වීමේ වැඩසටහනට සමගාමීව මෙම අපනයන බෝග ගෙවතු ඉදිකිරීමට නියමිතය.එසේම, පානම ප්‍රදේශයේ නව සංචාරක කලාපයක් ස්ථාපිත කරමින් ඒ ආශ්‍රිතව නව රැකියා අවස්ථා 25,000ක් ඇති කිරීමට පියවර ගන්නා බව ද දයා ගමගේ මැතිතුමා කියා සිටියේය.මෙහිදී අදහස් දැක්වූ අමාත්‍ය දයා ගමගේ මැතිතුමා දයාපුර උදාගම්මාන නිවාස යෝජනා ක්‍රමය ආරම්භ කිරීමේ දී මුහුණ දීමට සිදු වූ දුශ්කරතා සම්බන්ධයෙන් ද අදහස් දක්වා සිටියේය.\"මේ නිවාස යෝජනා ක්‍රමය ආරම්භ කළ අවස්ථාවේ සිටම මට විශාල බාධක වලට මුහුණ දෙන්න සිද්ධ වුණා. සමහර අය දේශපාලනය පදනම් කරගෙන මේ නිවාස යෝජනා ක්‍රමය ක්‍රියාත්මක වීම දරා ගන්න නොහැකිව මට ගහන්න පටන් ගත්තා. සමහර මාධ්‍ය මට ගැහුවා හිතවතුන්ට නිවාස දෙන්න හදනවා කියලා. නමුත්, මම කියන්න ඕනේ සුදුසුකම් පරීක්ෂා කරලා බලලා නියමිත විනිවිදභාවයකින් මිස, මෙතන අද නිවාස ලබන කිසිම කෙනෙකුට නිවාස ලබා දීලා නෑ. මගේ කාර්ය මණ්ඩලයේ හෝ වෙනත් කිසිම මගේ විශේෂත්වයක් නිසා මෙතන කිසිම කෙනෙකුට නිවාස ලබා දීලා නෑ. අපි මේ නිවාස යෝජනා ක්‍රමය ආරම්භ කළේ, කොහොම හරි දෙසැම්බර් 31 වැනිදා වෙන්න පෙර මේ නිවාස ඉදිකරනවා කියන අධිශ්ඨානයෙන්. අපි සතුටු වෙන්න ඕනේ ඊට කළිං මේ නිවාස 25 ම අංග සම්පූර්ණව අවසන් කරන්න පුළුවන් වීම ගැන.රාජපක්ෂ හිටපු ජනාධිපතිතුමාත් ඒ ආණ්ඩුවේ ඇමතිවරුත් කොච්චර කයිවාරු ගැහුවත් අම්පාර දිස්ත්‍රික්කයේ හදලා තියෙන්නේ ගෙවල් දෙදාස් ගාණයි. අපි කතා කර කර ඉන්නේ නෑ. අපි මේ දිස්ත්‍රික්කයට අවශ්‍ය ගෙවල් 33,936 ම හදලා ඉවර කරලා ඔප්පු කරලා පෙන්වනවන්න සූදානම්.\"2020 වසර වන විට අම්පාර දිස්ත්‍රික්කයේ සියලූ දෙනාට තමන්ගේම නිවසක ජීවත් වීමේ අයිතිවාසිකම හිමි කර දීම තම අපේක්ෂාව බව ද අමාත්‍ය දයා ගමගේ මැතිතුමා මෙහිදී අවධාරණය කළේය.\"මම කියන්න ඕනේ 2017 වසර අවසන් වන විට මේ නවගම්පුර ප්‍රදේශයේ තවත් නිවාස දහසක් පමණ ඉදිකරලා නිම කරන්න බලාපොරොත්තු වෙනවා.මේ වෙනකොට හඳුනාගෙන තියන විදිහට අනුව අම්පාර දිස්ත්‍රික්කයේ තමන්ගේම නිවසක් නැති පිරිස 33,936ක්. ඒ වගේම සම්පූර්ණ නෙකළ අර්ධ වශයෙන් වැඩ නිමවා ඇති නිවාස ගණන 23,437ක්. මම කියන්න කැමතියි අපි මැතිවරණයට කළිං ඔබතුමන්ලා ඉදිරියට ඇවිත් සඳහන් කළ ආකාරයටම, 2020 වසර වන විට තමන්ගේම අංග සම්පූර්ණ නිවසක ජීවත්වීමේ අයිතිය අහිමි වෙලා තියන මේ 57,000ක් වන සියලූ දෙනාටම තමන්ගේම නිවසක ජීවත් වීමේ අයිතිය ලබා දෙන්න කටයුතු කරනවා කියලා. මම සජිත් ප්‍රේමදාස ඇමතිතුමාගෙන් ඉල්ලා සිටිනවා මේ වැඩපිළිවල සාර්ථක කරගන්න- මේ අභියෝගය ජයගන්න උදව් කරන්න කියලා.\"අම්පාර, පානම ප්‍රදේශයේ ක්‍රියාත්මක කිරීමට යෝජනා කර ඇති සංචාරක ව්‍යාපෘතිය සහ නව නිවාස වැඩසටහන සම්බන්ධයෙන් අදහස් දැක්වූ අමාත්‍යතුමා කියා සිටියේ, පානම ආශ්‍රිතව නව රැකියා අවස්ථා 25,000ක් පමණ ස්ථාපිත කරන බවයි.\"පානම ආශ්‍රිතවත් අපි සූදානම් කරලා තියනවා නව නිවාස 350ක් ඇති කිරීමේ ව්‍යාපෘතියක්. ඒ වගේම ඒ කලාපය ආශ්‍රිතව අපි සංචාරක කලාපයක් ආරම්භ කරන්න සැලසුම් කරගෙන යනවා. මේ සංචාරක කලාප සංවර්ධන වැඩසටහන යටතේ මේ කලාපයේ තරුණ තරුණියන්ට වගේම මේ ප්‍රදේශයේ වාසය කරන 25,000ක් දෙනාට සංචාරක අංශයේ නව රැකියා අවස්ථා උදා කරන්න අපිට හැකියාවක් තියනවා.දැනට ලංකාවට පැමිණෙන සංචාරකයින් ප්‍රමාණය ලක්ෂ 18ක් පමණයි. අපිට මේ වගේ ව්‍යාපෘති හරහා මේ ප්‍රමාණය ඉහළ නංවාගන්න පුළුවන්. මම කියන්න කැමතියි, තායිලන්තයට මීට අවුරුදු දහයකට කළිං ආවේ සංචාරකයින් ලක්ෂ සීයක් විතර. නමුත් අද ඔවුන්ගේ රටට සංචාරකයින් ලක්ෂ තුන් සීයක් පමණ එනවා. ඒ වර්ධනය සිද්ධ වුණේ ඔවුන් උපාය උපක්‍රමිකව සංචාරක කර්මාන්තය දියුණු කරන්න කටයුතු කරපු නිසා. අපිටත් මේ අභියෝගය ජයගන්න අමාරු නෑ කියන එක මම මේ අවස්ථාවේ අවධාරණය කරන්න කැමතියි.\"ඉදිකෙරෙන නව නිවාස ආශ්‍රිතව අපනයන බෝග ගෙවතු වගාවක් ආරම්භ කිරීමට පියවර ගන්නා බව ද අමාත්‍ය දයා ගමගේ මැතිතුමා මෙහිදී සඳහන් කළේය.\"සජිත් ප්‍රේමදාස මැතිතුමාගේ අමාත්‍යාංශයෙන් ඉදිකෙරෙන මෙම සෑම නව නිවාසයක් ආශ්‍රිතවම අපනයන බෝග වගා ගෙවත්තක් ඇති කිරීමට පියවර ගන්නා බව මම සඳහන් කරන්න කැමතියි. මෙය ව්‍යාපෘතියක් ලෙස ක්‍රියාත්මක කිරීම හරහා අපිට පුළුවන් වෙනවා දිරිය කාන්තා දස ලක්ෂයේ ව්‍යාපෘතිය සාර්ථක කරගන්න. ඒ වගේම, මේ ව්‍යාපෘතිය හරහා තවත් අවුරුදු තුනකින් පමණ වාර්ෂිකව අපිට රුපියල් බිලියන 250ක පමණ ආදායමක් ලබා ගන්න පුළුවන් වෙනවා.\"මෙම අවස්ථාවට නිවාස හා ඉදිකිරීම් අමාත්‍ය සජිත් ප්‍රේමදාස, ධිවර රාජ්‍ය අමාත්‍ය ඩිලිප් වෙදආරච්චි, ඛනිජ තෙල් සම්පත් සංවර්ධන නියෝජ්‍ය අමාත්‍ය වෛද්‍ය අනෝමා ගමගේ, නැගෙනහිර පළාත් සභාවේ සභාපති චන්ද්‍රදාස ගලප්පත්ති, හිටපු අමාත්‍ය පී. දයාරත්න යන මහත්ම මහ්තමීන් ඇතුළු විශාල පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=59962", "Category": null, "Parent URL": null}