{"Source": "Adaderana", "Timestamp": "October 13, 2016 08:50 pm", "Headline": " UN නව මහලේකම් නිල වශයෙන් පත්කරයි", "News Content": "එක්සත් ජාතීන්ගේ සංවිධානයේ 09 වන මහ ලේකම්වරයා ලෙස පෘතුගාලයේ හිටපු අග්‍රාමාත්‍ය අන්තෝනියෝ ගුටේරස් වෙත මහ මණ්ඩල අනුමැතිය හිමිව තිබේ.පසුගිය 06 වනදා එම සංවිධානයේ ආරක්ෂක මණ්ඩලය විසින් ගුටේරස්ගේ නම අනුමත කර තිබුණි.එක්සත් ජාතීන්ගේ ප්‍රඥාප්තියේ 97 වන වගන්තියට අනුව ආරක්ෂක කවුන්සිලයේ නිර්දේශය මහා මණ්ඩලය මගින් අනුමත කළ යුතුය.1945 දී පිහිටුවා ගත් එක්සත් ජාතීන්ගේ සංවිධානයේ 71 වසරක කාලය තුළ මහ ලේකම්වරුන් 08 දෙනෙකු කටයුතු කර ඇති අතර 2007 වසරේ සිට බෑං කී මූන් මහතා අදාළ තනතුරේ කටයුතු කළේය.මේ වසරේ දෙසැම්බර් 31 වන දින බෑං කී මූන් මහතාගේ නිල කාලය අවසන් වෙයි.ඒ අනුව ලබන වසරේ ජනවාරි මාසයේ සිට අන්තෝනියෝ ගුටේරස් එක්සත් ජාතීන්ගේ සංවිධානයේ මහ ලේකම්වරයා වනු ඇත.", "URL": "https://sinhala.adaderana.lk/news.php?nid=65030", "Category": null, "Parent URL": null}