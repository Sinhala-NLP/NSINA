{"Source": "Adaderana", "Timestamp": "October 16, 2010 08:41 am", "Headline": "හෙද සංගමයෙන් රතු එළියක් ", "News Content": "සම සෞඛ්‍ය උපාධි කප්පාදුවට එරෙහිව ඊයේ(15) දිනයේ දී කුරුණෑගල රෝහලේ හෙද හෙදියන් දියත් කළ වර්ජනය අද(16) උදෑසන අවසන් කරන බව සමස්ත ලංකා හෙද සංගමයේ සභාපති එස්.බී. මැදිවත්ත මහතා පවසයි. මීට පිළියම් ලබා නොදෙන්නේ නම් දිවයිනේ සෙසු රෝහල්වල ද වෘත්තීය සමිති ක්‍රියාමාර්ග ගන්නා බව ඔහු සඳහන් කරයි. රජයේ වෛද්‍ය නිලධාරීන්ගේ සංගමයත්, ආණ්ඩුවත් එක්ව හෙද හෙදියන්ට ලැබීමට තිබෙන උසස් අධ්‍යාපන අයිතිය, හෙද සේවාවෙන් ඉදිරියට යැමට තිබෙන අයිතිය යන සියල්ල අහිමිකිරීම සඳහා සැලසුම් සහගතව කරගෙන යන කුමන්ත්‍රණකාරී වැඩ පිළිවෙළ නැවතිය යුතු බව හෙතෙම පෙන්වා දෙයි. එසේ නොවුනහොත් අනිවාර්යයෙන්ම හෙද හෙදියන්ගේ අයිතීන් දිනාගැනීම සඳහා රටේ සමස්ත හෙද හෙදියන් ඒකරාශී කරගත් ගමනකට යාමට කටයුතු කරන බව අද දෙරණ වෙත අදහස් දක්වමින් සභාපතිවරයා ප්‍රකාශ කළේය. සෞඛ්‍ය අමාත්‍යාංශ බලධාරීන්ටත්, විශ්ව විද්‍යාල බලධාරීන්ටත් වහාම මේ සම්බන්ධව තීරණයකට එළඹෙන ලෙසත්, සම සෞඛ්‍ය උපාධි පාඨමාලාව තහවුරු කිරීමට කටයුතු කරන ලෙසත් ඔහු ඉල්ලා සිටියි. එසේ නොවුනහොත් දැඩි වෘත්තිය සමිති ක්‍රියා මාර්ගයකට යන බව ද මැදිවත්ත මහතා අවධාරණය කර සිටියේය.", "URL": "https://sinhala.adaderana.lk/news.php?nid=11524", "Category": null, "Parent URL": null}