{"Source": "Adaderana", "Timestamp": "August 26, 2019 08:18 am", "Headline": "ජීවිත 7ක් බිලි ගත් උඩු ගුවනේ අනතුර", "News Content": "ස්පාඤ්ඤයේ මයෝකා (Mallorca) දිවයිනේදී හෙලිකොප්ටරයක් සහ සැහැල්ලු ගුවන් යානයක් එකිනෙක ගැටී අනතුරක් සිදු වී තිබේ. උඩු ගුවනේදී සිදුවූ එම අනතුරින් කිසිවෙකුත් දිවි බේරා ගැනීමට සමත් වී නැහැ. ස්පාඤ්ඤයේ මයෝකා (Mallorca) දිවයිනේදී හෙලිකොප්ටරයක් සහ සැහැල්ලු ගුවන් යානයක් එකිනෙක ගැටී සිදු වූ අනතුරකින් පුද්ගලයින් 7 දෙනෙකු මියගොස් තිබේ. විදෙස් මාධ්‍ය වාර්තා කළේ මියගිය පිරිස අතර ළමුන් දෙදෙනෙකුද සිටින බවයි. අනතුරට පත් හෙලිකොප්ටර් යානයේ ළමුන් දෙදෙනාද ඇතුළුව 5 දෙනෙකු ගමන් කර ඇති අතර ඔවුන් සියලු දෙනාම ජර්මානු ජාතිකයින් බවට විශ්වාස කරයි. සැහැල්ලු ගුවන් ගුවන් යානයේ ස්පාඤ්ඤ ජාතිකයින් දෙදෙනෙකු සිට ඇති බවයි වාර්තා වන්නේ. අනතුරින් ඔවුන් සියලුම දෙනාද මියගොස් තිබේ. මෙම අනතුරට හේතුව තවමත් අනාවරණය වී නොමැති අතර ඒ පිළිබඳව වැඩිදුර විමර්ශන ක්‍රියාත්මකයි. මයෝකා, දිවයිනේ ඉන්කා ප්‍රදේශයේ සිදු වූ අනතුර පිළිබඳ හදිසි සේවා අංශ දැනුවත් වී තිබුණේ එරට වේලාවෙන් ඊයේ දහවල් 1.35ට පමණ. මේ අතර මියගිය පිරිස වෙනුවෙන් මයෝකා දිවයිනේ දින තුනක ශෝක කාලයක් ප්‍රකාශයට පත් කිරීමට බලධාරීන් පියවර ගෙන තිබේ.", "URL": "https://sinhala.adaderana.lk/news.php?nid=117474", "Category": null, "Parent URL": null}