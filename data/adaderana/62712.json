{"Source": "Adaderana", "Timestamp": "August 3, 2016 10:35 am", "Headline": "  දුෂිතයින්ට දඬුවම් නොදීමේ පාපය ගෙවන්නේ අහිංසක සේවකයින් ", "News Content": "ලංකා ධීවර සංස්ථාව මනා කළමනාකරණයකට අනුව ආරක්ෂා කර ගත යුතු රාජ්‍ය ආයතනයක් බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කරයි.අමාත්‍යවරයා පැවසුවේ ධීවරයාට මෙන්ම පාරිභෝගිකයාටද සාධාරණ මිලක් යටතේ ගුණයෙන් පිරි මාළු පරිභෝජනය සඳහා අවස්ථාව උදාකරදීමට නම් ධීවර සංස්ථාව රැකගත යුතු බවයි.ඒ සඳහා ප්‍රතිව්‍යුහගත කිරීමේ නිසි ක්‍රමවේදයක් යටතේ ධීවර සංස්ථාව පවත්වාගෙන යා හැකිය.1957 අංක49 දරණ රාජ්‍ය කාර්මික සංස්ථා පනත යටතේ ලංකා ධීවර සංස්ථාව 1964 වසරේ දී පිහිටුවන ලදී. එහි වාණිජ්‍ය කටයුතු ආරම්භ කරන ලද්දේ 1965 වසරේ දී ය. පාරිභෝගිකයා සහ නිෂ්පාදකයා යන දෙපාර්ශවයටම වාසිදායක ආකාරයට ජනතා සුභ සිද්ධියට දායකවීමට ලංකා ධීවර සංස්ථාව රජය විසින් පිහිටුවන ලදී. මත්ස්‍ය මිලදී ගැනිම, නිෂ්පාදනය හා වෙළඳාම, ශීතාගාර පහසුකම් සැපයීම හා නඩත්තුව මෙන්ම මත්ස්‍ය අතුරු නිෂ්පාදන වෙළඳාම සඳහා වගකීමෙන් බැදී සිටින ආයතනය ලෙස ලංකා ධීවර සංස්ථාව කටයුතු කරයි. මෙම සංස්ථාවේ ආරම්භක සභාපති වන ඩික්සන් සිල්වා මහතා මාගේ මාමාය. එවැනි ජනතා සේවයක් සැලසීම වෙනුවෙන් ආරම්භ කළ ධීවර සංස්ථාව මෙවැනි අගාධයකට ඇද දැමුවේ පසු ගිය පාලන සමයේදීය . එදා නිසි ක්‍රමවේදයකින් තොරව අනුමත සේවක සංඛ්‍යාවට වැඩියෙන් බඳවා ගැනීම මෙන්ම වංචා ,දුෂණ හා අක්‍රමිකතාවලින් පිරුණු ධීවර සංස්ථාව යළි ගොඩගැනීමේ කාර්යට අත දීමට තමන් සුදානම් බවත් ඒ සඳහා නිවැරදි වැඩපිළිවෙළක් මෙන්ම ක්‍රමවේදයක් තමා සතුව පවතින බවත් ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කළේය . සංස්ථාවේ සිදුවූ සියළු දුෂණ, වංචා හා අක්‍රමිකතාවලට සම්බන්ධ පුද්ලයන්ට තරාතිරම නොබලා දඬුවම් පැමිණ විය යුතුය. එහෙත් ඒ සියළු චෝදනා ලැබූ පුද්ගලයින් තවමත් ධීවර සංස්ථාවේ සිටියදී සංස්ථාව වසා දමන්නේ නම් ඒ තරම් අපරාධයක් තවත් නොමැති බව යැයි ද රාජ්‍ය අමාත්‍යවරයා අවධාරණය කළේය. එබැවින් ධීවර කර්මාන්තයට මහඟු සම්පතක් වන ධීවර සංස්ථාව රැකගැනීම වෙනුවෙන් කළ හැකි සියල්ල සිදුකරන බවද ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමා කියා සිටියේය.", "URL": "https://sinhala.adaderana.lk/news.php?nid=62712", "Category": null, "Parent URL": null}