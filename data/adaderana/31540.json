{"Source": "Adaderana", "Timestamp": "February 11, 2013 04:35 pm", "Headline": " ජෑම්ෆොටෝ සමගින් පැපිරස් පේපර්ස් ඡායාරූප මුද්‍රණයේ නව පියවරක් තබයි", "News Content": "ඡායා රූ - ජෑම්ෆොටෝ හි සභාපති/ප‍්‍රධාන විධායක නිලධාරී අෂාන් අබේසුන්දර මහතා සේයාරූ පොතක් බලමින්. ඡායා රූප මුද්‍රණයේ ආකර්ෂණීයභාවය ඩිජිටල් විප්ලවය ඉදිරියේ නොනැසී පවතින බවට ඇති ප‍්‍රායෝගික සත්‍යතාවය මත මෙරට ප‍්‍රමුඛතම මාහැඟි අලංකරණ කඩදාසි සැපයුම්කරු වන පැපිරස් පේපර්ස් ප‍්‍රයිවට් ලිමිටඩ් සමාගම, සේයාරූ පොත් නිපදවීමේ ශ‍්‍රී ලංකාවේ පළමු විශේෂඥ සමාගම ලෙස “ජෑම්ෆොටෝ” සමගින් දේශීය ඡා යාරූප නිර්මාණ වෙළෙඳපොළට දැන් අවතීර්ණ වී ඇත. නව්‍යකරණය වූ ඡායාරූප නිර්මාණ කර්මාන්තය තුළ තම නැවුම් ව්‍යාපාරයට සවිබලය සපයනු පිණිස පැපිරස් සමාගම විසින් ලොව ප‍්‍රමුඛතම සමාගම් දෙකක් සමගින් සවිමත් සබඳතාවයන් මේ වන විටත් ඇති කරගෙන තිබේ. ඡායාරූපකරණය හා ඩිජිටල් මුද්‍රණ කි‍්‍රයාවලි සඳහා තාක්‍ෂණික කඩදාසි නිපදවන, ජර්මනිය ප‍්‍රධාන මධ්‍යස්ථානය කර ගත් ෆීලික්ස් ෂෝලර් සහ ඉන්දියාවේ ටෙක්නෝවා මෙම සමාගම් දෙක වේ. මේ යටතේ පැපිරස් පේපර්ස් ප‍්‍රයිවට් ලිමිටඩ් සමාගම, තමන් සතු වූ වර්ග අඩි 4000 කින් යුතු බම්බලපිටියේ පිහිටි අධි තාක්‍ෂණික එච්.පී. ඉන්ඩිගෝ (H P Indigo) ඩිජිටල් මුද්‍රණාලයකින් සමන්විත පැපිරස් මුද්‍රණ ස්ථානය ඡායාරූප ශිල්පීන්, ඩිජිටල් නිර්මාණ ශිල්පීන්, උත්සව හා වැඩසටහන් සංවිධායකයින් ඇතුළු තමන්ට රිසි වූ දැකුම් කළු “සේයාරූ පොත්” සකස් කර ගැනීමට බලාපොරොත්තු වන ඕනෑම අයෙකු සඳහා අදාළ සේවා ලබාදීම පිණිස විවෘත කිරීමට සූදානමින් සිටී. ජෑම්ෆොටෝ තම තේමා පාඨය වන “සදාකල් පවතින සුන්දර කථාවන්” යන්නෙන් තම නව ව්‍යාපාරය මගින් කුමක් කිරීමට අදහස් කර ඇද්දැයි කදිමට නිර්වචනය කර දී ඇත. ජීවිතයේ ඉතා සුවිශේෂ අවස්ථාවන් සදාකාලික සිතුවමක් ලෙස සුරක්ෂිත කරමින් සේවාදායකයාගේ අවශ්‍යතාවය පරිදි නිර්මාණය කරන ඉහළ ගුණාත්මක භාවයකින් යුක්ත 5” x 7” සිට 12” x 17” දක්වා විවිධ ප‍්‍රමාණයන්ගෙන් යුතු විශේෂඥ කඩදාසි මාලාවකින් සුසැදි නිර්මාණශීලි ලෙස බැඳි, සුපිරි පිට කවරවලින් සමන්විත මෙම සේයාරූ පොත් දැනට වෙළෙඳපොළෙහි පවතින සාම්ප‍්‍රදායික ඡායාරූප ඇල්බම් පහසුවෙන් අභිබවා යනු ඇත. “ජෑම්ෆොටෝ හි අනාගතය පිළිබඳව අපි ඉතාමත් උද්දාමයට පත්ව සිටිනවාල” යනුවෙන් සමාගමෙහි සභාපති/ප‍්‍රධාන විධායක නිළධාරි අෂාන් අබේසුන්දර මහතා පැවසීය.” මංගල සේයාරූ පොත් මේ වනවිටත් ඉන්දියාව තුළ ඉතාමත් ප‍්‍රසිද්ධයි. මෙහි නවෝත්පාදනයට හා සේවාදායකයන්ගේ අවශ්‍යතා ඉටු කිරීමට තිබෙන ඉඩකඩ ඉතාමත් විශාලයි. විශාල වශයෙන් කඩදාසිවල පිරිවැය වැඩිවීමත් හා රසායනික අපද්‍රව්‍ය හේතුවෙන් ඇතිවන පාරිසරික ප‍්‍රශ්නත් නිසා, ඇනලොග් තාක්ෂණය භාවිතා කර රිදී හේලයිඩ් කඩදාසිවල සාම්ප‍්‍රදායික ආකාරයෙන් සිදු කරන ඡායාරූප මුද්‍රණය අඩුවෙමින් පවතින අතර ඩිජිටල් මුද්‍රණ කටයුතු වලින් සමන්විත “සේයාරූ පොත්” තුළින් ඡායාරූප නිර්මාණ කර්මාන්තය උදෙසා වඩා වැඩි අගයක් එකතු කිරීමට විශාල අවස්ථාවක් තිබෙන බවට අප විශ්වාස කරනවා.” අන්තර්ජාල ක‍්‍රම තුළින් “සේයාරූ පොත්” ඇනවුම් කිරීම ඇමරිකාව හා යුරෝපය තුළ මේ වනවිට ජනප‍්‍රිය වී තිබෙන බවත් ඉදිරියේදී මෙම පහසුකම ලබාදීමට ජෑම්ෆොටෝ අදහස් කර තිබෙන බවත් ඔහු වැඩිදුරටත් පැවසීය. පැපිරස් පේපර්ස් සමාගමේ අධ්‍යක්ෂ, මිෂෙල් අබේසුන්දර මහත්මිය තම අදහස් දක්වමින්, සමාගම සාම්ප‍්‍රදායික ලෙස මුද්‍රණ හා කඩදාසි කර්මාන්තයේ යෙදී සිටියත් සිය වර්ධනය පුළුල් කරමින් මේ වනවිට ඡායාරූප කර්මාන්තයට අමුද්‍රව්‍ය සැපයීමට පියවර ගෙන තිබෙන බව පැවසීය. “සියළුම බහු මාධ්‍ය සංවර්ධනයන් මධ්‍යයේ වුවද කඩදාසි සඳහා අනාගතයක් ඇත” යන චින්තනය දරන ජෑම්ෆොටෝ සමාගමෙහි ප‍්‍රධාන කඩදාසි සැපයුම්කරු වන ෆීලික්ස් ෂෝලර් සමාගම දරන මතය තුළින්, ජෑම්ෆොටෝ තම මතයද එයම බව පිළිබිඹු කරයි. ෆීලික්ස් ෂෝලර් සමාගම සේවකයින් 2,500 දෙනෙකු සඳහා රැකියා අවස්ථා ලබාදී තිබෙන අතර, ඡායාරූපකරණය හා ඩිජිටල් නිර්මාණ ක‍්‍රියාවලී සඳහා කඩදාසි නිපදවීම, අලංකරණ ආස්තරණ කඩදාසි හා තාක්ෂණික විශේෂ කඩදාසි මෙන්ම සේයාපට නිපදවීම සිදු කරන අතර, ජර්මනිය, බි‍්‍රතාන්‍යය, කැනඩාව සහ අමෙරිකාව යන රටවල පිහිටි නිෂ්පාදන ස්ථාන හතක පිහිටි යන්ත‍්‍රාගාර අටක් මගින් මෙම කටයුතු සිදුකරයි. ජෑම්ෆොටෝ හි අනිකුත් ප‍්‍රධාන සැපයුම්කරුවා වන ටෙක්නෝවා සමාගම ඩිජිටල් මුද්‍රණ තැටි නිපදවීමේ ඉන්දියාවේ එකම සමාගම සහ ලෝකයේ සිව්වැනියට විශාලතම සමාගම වේ. එසේම, මෙම සමාගම, ඇමරිකාව, යුරෝපය හා ජපානයෙන් බාහිරව තිබෙන ඔෆ්සෙට් තැටි, පරිගණක කලා රසායනික සහ ඩිජිටල් මුද්‍රණ මාධ්‍ය නිපදවීමේ විශාලතම සමාගම ද වේ. ඔෆ්සෙට්, ඩිජිටල් හා ස්ක‍්‍රීන් මුද්‍රණ, රූපමය ග‍්‍රැෆික් චිත‍්‍ර සහ ඩිජිටල් ඡායාරූපකරණය, ව්‍යාපාරික ග‍්‍රැෆික් චිත‍්‍ර, රෙදිපිළි ඉංජිනේරු ශිල්පය, ගෘහ නිර්මාණ චිත‍්‍ර සඳහා ටෙක්නෝවා සමාගම විසින් ඉතාමත් අනර්ඝ නිෂ්පාදන මාලාවක් ලබාදේ. මෙම අංශයේ ලොව ප‍්‍රමුඛයන්ගේ දැනුම හා අදහස් ද සමගින් ඉදිරිපත් කරනු ලබන, ඉහල තාක්‍ෂණයෙන් යුතු නිෂ්පාදන හා සංකල්ප තුළින් සේවාදායකයින්ට ලබා ගත හැකි ප‍්‍රතිලාභ සුරක්‍ෂිත කිරීමට බලාපොරොත්තු වන බව පැවසූ අබේසුන්දර මහතා, සියල්ලටම වඩා තම සමාගම මගින් ඔවුන්ගේ සුන්දර කථාවන් එලෙසින්ම සකසනවා යැයි ද ප‍්‍රකාශ කළේය. යුරෝපීය උරුමය සහිත අලංකරණ කඩදාසි සන්නාමයක් වන Conqueror හි, ශ‍්‍රී ලංකාවේ එකම නියෝජිතයා ලෙස කටයුතු කරන පැපිරස් පේපර්ස් සමාගම සිය දසවන සංවත්සරය 2012 වසරේ ජුනි මාසයේදී සැමරීය. මාහැඟි අලංකරණ කඩදාසි ව්‍යාපාරික කටයුතු වලින් ඔබ්බට ගොස් ඩිජිටල් මුද්‍රණ කටයුතු සහ ඡායාරූප නිර්මාණ කටයුතු වැනි අනිකුත් සම්බන්ධිත ව්‍යාපාරික කටයුතු පුළුල් කිරීමේ සමාගම සතු සැලසුමට සහයෝගය ලබාදෙන දැකුම්කළු නව ලාංඡුනයක්ද සමාගම විසින් පසුගියදා එළි දක්වනු ලැබීය.", "URL": "https://sinhala.adaderana.lk/news.php?nid=31540", "Category": null, "Parent URL": null}