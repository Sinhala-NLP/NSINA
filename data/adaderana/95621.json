{"Source": "Adaderana", "Timestamp": "September 6, 2018 06:59 am", "Headline": "අතුරු වාර්තාවේ නිර්දේශ ක්‍රියාත්මක කරන්න කැබිනට් අනු කමිටුවක්", "News Content": "අතුරුදන්වූවන් වූ තැනැත්තන් පිලිබද කාර්යාලයේ අතුරු වාර්තාවේ නිර්දේශ ක්‍රීයාත්මක කිරීම සඳහා කැබිනට් අනු කමිටුවක් පත් කරන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වාදෙන්නේ අතුරුදන්වූ තැනැත්තන් පිලිබද කාර්යාලයේ අතුරු වාර්තාවේ නිර්දේශ පිළිබදව ඉදිරි කටයුතු සිදුකිරීම සඳහා කැබිනට් පත්‍රීකාවක් කැබිනට් මණ්ඩලයට ඉදිරිපත් කරන බවයි. අතුරුදන්වූවන් පිලිබඳ තොරතුරු සොයාබැලීම සඳහා ස්ථාපිත කරන ලද අතුරුදන්වූවන් වූ තැනැත්තන් පිලිබද කාර්යාලයේ අතුරු වාර්තාව භාරගැනීමෙන් අනතුරුව ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ. අතුරුදන්වූවන් වූ තැනැත්තන් පිලිබද කාර්යාලයේ සභාපති නතීඥ සාලිය පීරිස් මහතා විසින් අදාළ වාර්තාව ජනාධිපතිවරයා වෙත ඊයේ (05) දිනයේ භාරදෙනු ලැබීය. මාස 06ක් තුළ සිදුකෙරුණු පරීක්ෂණ අනුව සකස් කෙරුණු අතුරු වාර්තාව මෙලෙස ජනාධිපති මෛත්‍රිපාල සිරිසේන මහතා වෙත භාරදී තිබේ. අතුරුදන්වූවන්ගේ සුභසාධනය සමබන්ධයෙන් වූ නිර්දේශ ඇතුළත්කොට අදාළ වාර්තාව සකස් කර ඇති බවයි නීතීඥ සාලිය පීරිස් මහතා සඳහන් කළේය. වාර්තාවේ නිර්දේශ ක්‍රීයාත්මක කිරීමට රජය කඩිනමින් පියවරගත යුතු අතර එම වාර්තාව අද දිනයේ මහජනතාව වෙත නිකුත් කිරීමට කටයුතු කරන බව සාලිය පීරිස් මහතා සඳහන් කළේය.", "URL": "https://sinhala.adaderana.lk/news.php?nid=95621", "Category": null, "Parent URL": null}