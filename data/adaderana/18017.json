{"Source": "Adaderana", "Timestamp": "August 12, 2011 01:03 pm", "Headline": "හලාවත එජාප මැතිවරුන්ගේ උපවාසය අත්හිටුවයි", "News Content": "හලාවත නගර සභාව සහ ප්‍රාදේශීය සභාව වෙනුවෙන් එක්සත් ජාතික පක්ෂයෙන් තේරී පත්වු මන්ත්‍රීවරුන් පිරිස අද(12) දිනයේ ක්‍රියාත්මක කිරීමට නියමිතව තිබු උපවාසය අත්හිටුවා තිබේ. තේරී පත්වු මන්ත්‍රීවරුන් අතරින් විපක්ෂ නායකවරුන් සහ සංවිධායකවරුන් පත්නොකිරීමට විරෝධය පළ කරමින් එම මන්ත්‍රීවරුන් පිරිස උපවාසයේ නිරතවීමට තීරණය කර තිබුණි. උපවාසයට සහභාගී වීම සඳහා අදාළ මන්ත්‍රීවරුන් පිරිස අද දිනයේ කොළඹට පැමිණි බව පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේ බණ්ඩාර මහතා සඳහන් කළේය. එහෙත් සාකච්ඡාවක් සඳහා පැමිණෙන ලෙස විපක්ෂ නායක රනිල් වික්‍රමසිංහ මහතා දැනුම්දීමෙන් අනතුරුව අදාළ මන්ත්‍රීවරුන් පිරිස විපක්ෂ නායක කාර්යාලයේ දී එම සාකච්ඡාවට සහභාගී වී තිබේ. පළාත් පාලන ඡන්ද විමසීමේ දී වැඩිම මනාප ලබාගත් අනුපිළිවෙළට විපක්ෂ නායකවරයා සහ සංවිධායකවරයා පත්කිරීමට පක්ෂ නායක රනිල් වික්‍රමසිංහ මහතා එම සාකච්ඡාවේදී එකඟ වු බව පාලිත රංගේ බණ්ඩාර මන්ත්‍රීවරයා පැවසුවේය. මේ හේතුවෙන් උපවාසය අත්හිටුවීමට එම මන්ත්‍රීවරුන් තීරණය කළ බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18017", "Category": null, "Parent URL": null}