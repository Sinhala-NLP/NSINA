{"Source": "Adaderana", "Timestamp": "June 6, 2013 05:10 pm", "Headline": "අ‍‍මෙරිකානු කතට ඉන්දියාවේදී අතවර ", "News Content": "උතුරු ඉන්දියාවේ හිමාචල් ප්‍රදේශයේදී අමෙරිකානු ජාතික කාන්තාවක සමූහ දූෂණයට ලක්වීමේ සිද්ධියට අදාළ සැකකරුවන් තිදෙනෙකු එරට පොලිසිය විසින් අත්අඩංගුවට ගෙන තිබේ. පසුගිය අඟහරුවාදා අදාළ කාන්තාව සමුහ දූෂණයට ලක් වී ඇත. තවත් අමෙරිකානු ජාතිකයන් පිරිසක් සමඟ එම ප්‍රදේශයේ සංචාරයක නිරත වූ අදාළ කාන්තාවට එම පිරිස මඟ හැරීම හේතුවෙන් ට්‍රක් රථයකින් ගමන් කිරීමට සිදුවූ බව සඳහන් වේ. එම අවස්ථාවේ ට්‍රක් රථයේ සිටි පිරිස ඇයට ගමන් පහසුකම් සලසන මුවාවෙන් ඇය රැගෙන ගොස් දූෂණය කර තිබේ. මේ සම්බන්ධයෙන් සිදුකළ විමර්ශන වලදී සැකකරුවන් තිදෙනෙකු අත්අඩංගුවට ගැනීමට හැකිවූ බව ඉන්දීය පොලීසිය පවසයි. මෙවැනි ස්ත්‍රී දූෂණ සිදුවීම් ඉන්දියාවෙන් බහුලව වාර්තා වන අතර ස්ත්‍රී දූෂකයින්ට මරණ දඬුවම වැනි බරපතළ ගණයේ දඬුවම් ලබා දිය යුතු බවට වන යෝජනාවක් පසුගියදා එරට පාර්ලිමේන්තුවේදී සම්මත විය.", "URL": "https://sinhala.adaderana.lk/news.php?nid=34690", "Category": null, "Parent URL": null}