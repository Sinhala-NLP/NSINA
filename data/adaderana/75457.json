{"Source": "Adaderana", "Timestamp": "July 20, 2017 03:59 pm", "Headline": "ඩෙංගු මර්දනයට ඔස්ට්‍රේලියාවෙන් රු.මි.118 ක් ", "News Content": "ඩෙංගු අභියෝගය ජයගැනීම සඳහා ශ්‍රී ලංකා රජය ගෙනයන වැඩපිළිවෙලට ඔස්ට්‍රේලියාවේ උපරිම සහය ලබාදෙන බව ඕස්ට්‍රේලියානු විදේශ කටයුතු අමාත‍්‍ය ජූලි බිෂොප් මහත්මිය පවසයි. දිවයිනට පැමිණ සිටින ඔස්ට්‍රේලියානු විදේශ කටයුතු අමාත්‍යවරිය අද(20) පෙරවරුවේ ජනාධිපති මෛත්‍රීපාල සිරිසේන මහතා හමුවූ අවස්ථාවේදී මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය. ඩෙංගු මර්දන වැඩසටහන් සඳහා ලෝක සෞඛ්‍ය සංවිධානය හරහා රුපියල් මිලියන 58ක මූල්‍ය පරිත්‍යාගයක් සිදුකිරීමට කටයුතු කරන බවද ජූලි බිෂොප් මහත්මිය ප්‍රකාශ කර තිබේ. එමෙන්ම ඔස්ට්‍රේලියාවේ මොනෑෂ් විශ්වවිද්‍යාලයේ සහ ශ්‍රී ලංකාවේ සෞඛ්‍ය අමාත්‍යාංශය අතර සහයෝගයෙන් ඩෙංගු මදුරුවා නිෂ්ක්‍රීය කරන වොල්බැචියා බැක්ටීරියාව ශ්‍රී ලංකාවට හඳුන්වාදීමට පියවර ගෙන ඇති අතර ඒ සඳහා ඔස්ට්‍රේලියානු රජය විසින් රුපියල් මිලියන 118ක මුදලක් වැය කිරීමට නියමිතයි. සෑම අභියෝගාත්මක අවස්ථාවකම ඔස්ට්‍රේලියානු රජය ශ්‍රී ලංකාවට ලබාදෙන සහය ජනාධිපති මෛත්‍රීපාල සිරිසේන මහතා විසින් එහිදී ඇගයීමට ලක් කළ බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=75457", "Category": null, "Parent URL": null}