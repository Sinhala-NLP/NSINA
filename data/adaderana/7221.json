{"Source": "Adaderana", "Timestamp": "March 12, 2010 01:10 pm", "Headline": "නගරාධිපතිගේ පෙත්සම ගැන නීතිපතිට උපදෙස්", "News Content": "මාතර නගරාධිපතිවරයාගේ නිවසට බෝම්බ ප්‍රහාරයක් එල්ල කිරීමේ සිද්ධියට අදාළව පරීක්ෂණ සිදුකිරීමට මාතර පොලිසියට උපදෙස් දෙන්නැයි ශ්‍රේෂ්ඨාධිකරණය නීතිපතිවරයාට දැනුම් දී තිබේ. මාතර නගරාධිපති උපුල් නිශාන්ත මහතා ගොනු කළ මූලික අයිතිවාසිකම් පෙත්සම සලකා බැලූ සලීම් මර්ෂුක් මහතා ප්‍රමුඛ ත්‍රිපුද්ගල විනිසුරු මඩුල්ල අද මේ බව දැනුම් දුන්නේය. පසුගිය ජනාධිපතිවරණයේ දී ජෙනරාල් සරත් ෆොන්සේකා මහතාට සහය පළකිරීමට තීරණය කිරී‍මෙන් පසු ආණ්ඩු පක්ෂයට සම්බන්ධ පිරිස් විසින් තමන්ට හිරිහැර කළ බව පෙත්සමෙන් පෙන්වා දී තිබේ. පසුගිය පෙබරවාරි 21 වැනිදා තම නිවසට බෝම්බ ප්‍රහාරයක් එල්ල කළ සැකකරුවන් සහ වාහන අංක ලබාදුන්න ද මෙතෙක් කිසිවෙකුත් අත්අඩංගුවට ගැනීමට පොලිසිය පියවර ගෙන නොමැති බවට පෙත්සමෙන් චෝදනා කර තිබුණි. මේ තුළින් තම මූලික අයිතිවාසිකම් උල්ලංඝණය වී ඇති බවත්, සැකකරුවන් අත්අඩංගුවට ගන්නා ලෙසත් පෙත්සම්කාර උපුල් නිශාන්ත මහතා අධිකරණයෙන් ඉල්ලා සිටියේය. පෙත්සම විභාගය ලබන 23 වැනි දිනට කල් තැබූ ශ්‍රේෂ්ඨාධිකරණය එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන ලෙස ‍නීතිපතිවරයාට දැනුම් දුන්නේය.", "URL": "https://sinhala.adaderana.lk/news.php?nid=7221", "Category": null, "Parent URL": null}