{"Source": "Adaderana", "Timestamp": "January 20, 2010 12:43 pm", "Headline": "ජනාධිපතිවරණයේ පැමිණිලි 771 යි", "News Content": "ජනාධිපතිවරණ ප්‍රචාරක කටයුතු වලට සමගාමීව සිදුවන මැතිවරණ නීති උල්ලංඝණය කිරීම් සම්බන්ධයෙන් මේ වන විට පැමිණිලි 771 ක් වාර්තා වී ඇති බව පොලිසිය පවසයි.. පොලිස් මැතිවරණ කාර්යාංශය බාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සදහන් කරන පරිදි ඊයේ දිනය තුළ පමණක් පැමිණිලි 34ක් වාර්තා වී තිබේ. මේ වන විට මැතිවරණ නීති උල්ලංඝණය කිරීම සම්බන්ධයෙන් පුද්ගලයින් 250කට ආසන්න පිරිසක් අත්අඩංගුවට ගෙන ඇති බවත්, ඔවුන් අධිකරණයට ඉදිරිපත් කිරීමට ‍ පියවරගෙන ඇති බවත් , ගාමිණි නවරත්න මහතා වැඩිදුරටත් සදහන් කළේය. මේ අතර ජනාධිපතිවරණ ප්‍රචාරක කටයුතුවලට සමගාමීව පැමිණිලි 457 ක් මේ වන විට ලැබී ඇතැයි පැෆ්රල් සංවිධානය පවසයි. එහි විධායක අධ්‍යක්ෂ රෝහණ හෙට්ටිආරච්චි මහතා පවසන පරිදි පුද්ගල ඝාතන 4ක් සහ පහරදීම් 80ක් පිළිබඳ පැමිණිලි ඒ අතර වන වේ. ජනාධිපතිවරණ ප්‍රචාරක කටයුතු ලබන 23 වැනිදා මධ්‍යම රාත්‍රියෙන් අවසන් වීමට නියමිත බැවින් පාක්ෂිකයන් අතර තරගකාරීත්වය ඉහළ ගොස් ඇති බව රෝහණ හෙට්ටිආරච්චි මහතා සඳහන් කරයි.", "URL": "https://sinhala.adaderana.lk/news.php?nid=6145", "Category": null, "Parent URL": null}