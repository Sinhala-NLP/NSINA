{"Source": "Adaderana", "Timestamp": "October 10, 2018 12:52 pm", "Headline": "මම නියෝජනය කරන්නේ ශ්‍රී ලංකා නිදහස් පක්ෂය", "News Content": "මිට පෙර ගහ -බැණ ගත්ත පක්ෂයක් සමඟ වර්තමානයේ ගනු-දෙනු කළත් තමන් නියෝජනය කරන්නේ ශ්‍රී ලංකා නිදහස් පක්ෂය බව ශ්‍රී ලංකා නිදහස් පක්ෂ ජාතික සංවිධායක අමාත්‍යය දුමින්ද දිසානායක මහතා පැවසයි. අමාත්‍යයවරයා මේ බව ප්‍රකාශ කළේ අනුරාධපුර ගල්නෑව ප්‍රාදේශීය ලේකම් කොට්ඨාශයේ සංවර්ධනය කටයුත්තක් ආරම්භ කිරිමේ උත්සවයකට එක් වෙමින්. ගම් පෙරළිය ව්‍යාපෘතිය හරහා එක් ආසනයකට රුපියල් මිලියන 200 ක් වෙන් කර තිබෙන බවද ඔහු පවසයි. ආණ්ඩුවේ නියෝජනය සහ අවශ්‍ය බලය නොතිබුනා නම් මෙවැනි සංවර්ධනයන් ජනතාවට දීමට පුළුවන්කමක් නොමැති බවද අමාත්‍යවරයා පැවසීය. එම අවස්ථාවේ වැඩිදුරටත් අදහස් දක්වමින් අමාත්‍යවරයා මෙලෙස පැවසීය. (\"මේ දේශපාලනයේ බොහෝ දෙවල් දැන් වෙනස් වෙලා තියෙනවා, අපිට ඕන දැන් රට හදන්න, ගමේ තියෙන අඩුපාඩු නැති කරන්න, ඒ වගේම ගහ මරා ගත්ත දේශපාලනයෙන් එහාට ගිහින් ප්‍රථිපත්තිමය දේශපාලනයක් කරන්නයි අපි ට දැන් අවශ්‍ය. පහුගිය කාළය පුරාම මේ ප්‍රධාන පක්ෂ දෙක කරේම පළි ගන්න එකනේ, අපේ ආණ්ඩුව කාලේ යූ.එන්.පී කාරයන්ගෙන් පළිගත්තා, යූ.එන්.පී කාරයෝ අපෙන් පළි ගත්තා, හැම පෝයටම සිල් ගත්තත් කරලා තියෙන්නේ ඒ ටික. අපි මෙච්චර කාලයක් කලේ ගමේ වෛරය, ඊරිසියාව පතුරවලා‍, ගමේකම නැති කරලා තිබුණා.දැන් අපිට ඕන ගම සමගි වෙලා ගම හදමු , මැතිවරණ කාළයට තමන් කැමති, හරියි කියලා හිතන පක්ෂයකට, පුද්ගලයකුට කතිරයට ගහන්න.දැන් ගහ-මරා ගත්තා ඇති. අපි දැන් ශ්‍රී ලංකා, යූ.එන්.පී, ජේ.වී.පී ආදී තවත් පක්ෂ කියලා ඇණ කොටා ගන්නා එක නවත්තලා ගම හදන්න එකතු වෙන්න. දේශපාලනයේදී පොඩි මිනිහා විතරයි තරහා, ලොක්කෝ ටික සේරම යාලුයි, මම මහින්ද මහත්තයා එක්ක මොන ප්‍රශ්නයක් තිබුණත් මහින්ද මහත්තයා මම දැක්කම කථා කරනවා, මම මහින්ද මහත්තයා දැක්කම කථා කරනවා, හැබැයි අපේ දේශපාලන මතවාදයක් විතරයි තියෙන්නේ. අපි දෙන්නා පාර්ලිමේන්තුවේදී, මගුල් ගෙදරකදී හම්බුණාම කථා කරනවා. මේ වගේ අපි අතර පුද්ගලික අමනාපයක් නෑ, ඒ නිසා ගමේ අයත්, ගමේකම, අපේකම, මනුස්සකම නැති කරගන්නේ නැතිව හැමෝම ගම වෙනුවෙන් එකට එකතු වෙලා වැඩ කරන්නයැයි පැවසීය \")", "URL": "https://sinhala.adaderana.lk/news.php?nid=97472", "Category": null, "Parent URL": null}