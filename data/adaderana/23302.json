{"Source": "Adaderana", "Timestamp": "April 5, 2012 10:13 am", "Headline": "ලොකු ලූනු බීජ නිපදවන ගොවීන් පිරිසකට ඉන්දියානු අධ්‍යයන චාරිකාවක්", "News Content": "මෙරට ලොකු ලූනු බීජ නිෂ්පාදනයේ යෙදෙන ‍ගොවීන් පිරිසක් සඳහා ඉන්දියානු අධ්‍යයන චාරිකාවක් සංවිධානය කර තිබේ. ඉන්දියාවේ ශ්‍රි ලංකා මහකොමසාරිස්වරයාගේ මැදිහත්වීම මත මෙම චාරිකාව කෘෂිකර්ම අමාත්‍යාංශය විසින් සංවිධාන කර ඇති බව සඳහන්ය. මේ සඳහා ලොකු ලූනු බීජ නිෂ්පාදනයේ යෙදෙන ‍ගොවි මහතුන් දස දෙනෙකුගෙන් සමන්විත කණ්ඩායමක් සහභාගී වීමට නියමිතය. අප්‍රේල් මස 8 වැනි දින සිට 14 වැනි දින දක්වා ඉන්දියාවේ රැදී සිටින මෙම කණ්ඩායම ඉන්දීය ගොවිපළවල චාරිකාවල නියැලෙමින් ඔවුන්ගේ තාක්ෂණය පිළිබඳ අධ්‍යයනය කිරීමට නියමිතය. එම තාක්ෂණය ඉදිරියේ දී මෙරට ලොකු ලූනු බීජ නිෂ්පාදනය සඳහා යොදාගැනීමට බලාපොරොත්තු වන බව කෘෂිකර්ම අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=23302", "Category": null, "Parent URL": null}