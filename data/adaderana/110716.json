{"Source": "Adaderana", "Timestamp": "May 26, 2019 03:55 pm", "Headline": " නාරාහේන්පිට නිවසකින් සන්නිවේදන සහ තාක්ෂණික උපකරණ රැසක් හමුවයි", "News Content": "යුද හමුදාව සහ පොලීසිය ඒකාබද්ධව නාරාහේන්පිට ප්‍රදේශයේ සිදුකළ සෝදිසි මෙහෙයුම් වලදී නාරාහේන්පිට, දාබරේ මාවතේ පිහිටි නිවසක තිබි යුද හමුදා හිස්වැසුම් 4ක්, නිවෙස්වල භාවිතයට අවසර නොමැති පිහි 10ක්, සංනිවේදන හා තාක්ෂණික උපකරණ රැසක්ද සොයා ගැනීමට හැකි වුණි. මේ අතර දිවයිනේ දිස්ත්‍රික්ක 06 කට අයත් ප්‍රදේශ කිහිපයක අදත් විශේෂ සෝදිසි මෙහෙයුම් ක්‍රියාත්මක කරන බව යුද හමුදාව පවසයි. යුද හමුදා වැඩබලන මාධ්‍ය ප්‍රකාශක මේජර් ජෙනරාල් රොෂාන් සෙනෙවිරත්න මහතා පැවසුවේ පොලීසිය සහ ඒකාබද්ධව මෙම සෝදිසි මෙහෙයුම් ක්‍රියාත්මක කරන බවයි. ඒ අනුව බොරැල්ල වනාතමුල්ල, ටර්පන්ටයින් නිවාස සංකීර්ණයේ පිහිටි නිවෙස්, යුධ හමුදා කණ්ඩායම් කිහිපයක් විසින් පරික්ෂාවට ලක් කරනු ලැබුවේය. අද දෙරණ වාර්තාකරු සදහන් කළේ ඉන් සැකකටයුතු කිසිවක් හමු නොවුණු බවයි. මේ අතර ඇහැලියගොඩ නගරයේ වෙළදසැල් සහ ඒ අවට ගම්මානවල නිවෙස්ද අද යුද හමුදාව විසින් සෝදිසි කරනු ලැබුවේය. මීට සමගාමීව ගම්පහ , පුත්තලම, කුරුණෑගල, කලුතර යන දිස්ත්‍රික්ක වල ප්‍රදේශ රැසකද අද(26) දිනයේදී සෝදිසි මෙහෙයුම් දියත් කෙරෙන බව යුධ හමුදාව ප්‍රකාශ කළේය.", "URL": "https://sinhala.adaderana.lk/news.php?nid=110716", "Category": null, "Parent URL": null}