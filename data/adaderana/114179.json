{"Source": "Adaderana", "Timestamp": "July 15, 2019 12:45 pm", "Headline": "අධික වැස්සෙන් ඉන්දියාවේ මිලියන ගණනක් ජනතාව අවතැන්", "News Content": "ගංවතුර හේතුවෙන් ඉන්දියාවේ උතුරු සහ ඊසානදිග ප්‍රදේශවල වෙසෙන ජනතාව මිලියන ගණනක් අවතැන්ව සිටියි. ආපදා තත්ත්වය හේතුවෙන් එරටින් වාර්තාවී ඇති මරණ සංඛ්‍යාව 10ක්. මෝසම් වර්ෂාව සක්‍රීය වීමත් සමඟ ඉන්දියාවේ උතුරු සහ ඊසානදිග ප්‍රදේශවල ගංවතුර තත්ත්වයක් හටගෙන තිබේ. නේපාලයට ආසන්න වන්නට පිහිටි ප්‍රාන්ත 4කට මේ තත්ත්වය දරුණු ලෙස බලපා ඇති බව එරට වාර්තා සඳහන් කළේය. පැය 72කට ආසන්න කාලයක් පුරා ඇදහැලුණු වර්ෂාවෙන් අනතුරුව කලාපයේ ගංගා රැසක් පිටාර ගොස් තිබේ. භෝග වගාවන් රැසක්ද ජල ගැලීම්වලට හසුව ඇති අතර ගංවතුරින් මහාමාර්ග රැසක් අවහිර වී ඇති බවත් සඳහන් වෙයි. අයහපත් කාලගුණයෙන් විපතටපත් ඇතැම් පිරිස් මේ වනවිට රැඳී සිටින්නේ තාවකාලික කූඩාරම් තුළයි. ජල ගැලීම් හේතුවෙන් නිවෙස් තුළ සිරවී සිටින ජනතාව මුදාගැනීමේ මෙහෙයුමක්ද එරට බලධාරීන් ආරම්භ කර තිබේ. මේ අතර මහාමාර්ගය ජලයෙන් යටවී තිබීම හේතුවෙන් බිහාර් ප්‍රාන්තයේ මනාළ යුවලකට පාරුවක නැගී ගමන් කිරීමටත් සිදුව තිබුණි.", "URL": "https://sinhala.adaderana.lk/news.php?nid=114179", "Category": null, "Parent URL": null}