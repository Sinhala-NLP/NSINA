{"Source": "Adaderana", "Timestamp": "July 27, 2019 10:00 pm", "Headline": "ගුරුගල කඳු රක්ෂිතයේ ගින්නක්", "News Content": "මීගහකිවුල නගරයට ඉහළින් පිහිටි ගුරුගල කඳු වැටියට අද(27) රාත්‍රී 8.00 ට පමණ කිසියම් පිරිසක් ගිනි තබා ඇතැයි රක්ෂිතය පාමුල ගම්මානවල ජනතාව පවසයි. මීටර් 50 ක් පමණ පළලට ගින්න පැතිර යන ආකාරය රක්ෂිතයට පහළින් පිහිටි මීගහකිවුල නගරයට පැහැදිලිව දර්ශනය වන බව අද දෙරණ වාර්තාකරු සඳහන් කළේය. කන්දකැටිය හා මීගහකිවුල ප්‍රාදේශීය ලේකම් කොට්ඨාශය මායිමේ පිහිටි ගුරුගල කඳුවැටියට ඊයේ (26) දිනයේදී ද කිසියම් පිරිසක් ගිනි තබා තිබූ අතර අද රාත්‍රී 8.00 පමණ යළිත් ඒ අයුරින්ම ගිනි තබා ඇතැයි රක්ෂිතයට පහළින් පිහිටි ගම්මානවල ජනතාව පවසයි. අවට ගම්වලින් පැමිණෙන දඩයක්කරුවන් මේ අයුරින් ගිනිතබා ගින්නට බියේ පලා යන වන සතුන් දඩයම් කරන බවද ඔවුන් වැඩිදුරටත් සඳහන් කළේය. ගුරුගල රක්ෂිතය ‍ ප්‍රදේශය තුළ පිහිටි ජල පෝෂක ප්‍රදේශයක් වන අතර එහි වටිනා ගහකොළ මෙන්ම වන සතුන් ද වෙසෙන බව ජනතාව පවසයි. කන්ද ඉහළට ගින්න පැතිර යමින් පවතින අතර ගින්න නිවා දැමීම සඳහා මේ වනතුරුත් කිසිවකුත් ක්‍රියාත්මක වී නැති බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=115156", "Category": null, "Parent URL": null}