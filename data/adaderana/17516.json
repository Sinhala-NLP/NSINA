{"Source": "Adaderana", "Timestamp": "July 20, 2011 10:22 am", "Headline": "සෞදි සේවයට ගිය ශ්‍රී ලාංකික කාන්තාවගේ ඝාතනයට වන්දියක්", "News Content": "සෞදි අරාබියේ සේවය කරමින් සිටියදී ඝාතනයට ලක්වූ ශ්‍රී ලාංකික ගෘහ සේවිකාවකගේ මරණය වෙනුවෙන් ඇගේ හාම්පුතා විසින් වන්දි මුදලක් ගෙවීමට තීරණය කර ඇතැයි එරට ශ්‍රී ලංකා තානාපති කාර්යාලය කියා සිටියි. ඒ අනුව ඇගේ මරණයට වන්දි ලෙස සෞදි රියාල් 50,000 ක මුදලක් සහ වසර දෙකක් තිස්සේ ඇයට නොලැබුණු බව කියන වැටුප් ලෙස සෞදි රියාල් 16,245 ක මුදලක් ශ්‍රී ලංකාවේ විදේශ කටයුතු අමාත්‍යංශයට ලබාදීම සඳහා එරට තානාපති කාර්යාලයට ලබාදෙනු ඇතැයි Arab News වෙබ් අඩවිය උපුටා දක්වයි. පවනි දේවි සින්නයියා නමැති මස්කෙළිය ප්‍රදේශයේ පදිංචිව සිටි 36 හැවිරිදි ශ්‍රී ලාංකික කාන්තාවක වූ ඇය සෞදි අරාබියේ ගෘහ සේවිකාවක ලෙස සේවයට ගොස් ඇත්තේ 2008 වසරේදීය‍. අල්-ජවුෆ් පළාතේ ක්වරායාත් ප්‍රදේශයේ නිවසක සේවය කරමින් සිටි ඇයගේ මළ සිරුර හමුවීමෙන් පසු කරන ලද පශ්චාත් මරණ පරීක්ෂණයේදී එය මිනී මැරුමක් බවට පොලීසිය විසින් තහවුරු කරන ලද අතර එයින් පසු ගෙහිමි හාම්පුතා අත්අඩංගුවට ගන්නා ලදී. අදාළ නීතිමය කටයුතු නිරාකරණය වීමෙන් අනතුරුව පවනි දේවි සින්නයියාගේ පවුල වෙනුවෙන් අදාළ වන්දි මුදල ගෙවීමට ඝාතකයාගේ පියා විසින් එකඟ වූ බව ශ්‍රී ලංකා තානාපති කාර්යාලය Arab News වෙත පවසා තිබේ. දෙපාර්ශවය අතර ගිවිසුමකට එළඹිමෙන් පසු අද දිනයේ සෞදි අරාබියේ ශ්‍රී ලංකා තානාපති කාර්යාලයට මෙම මුදල් ලබාදෙනු ඇති බව Arab News වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=17516", "Category": null, "Parent URL": null}