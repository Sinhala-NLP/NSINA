{"Source": "Adaderana", "Timestamp": "April 28, 2019 07:04 pm", "Headline": "විමල්ගෙන් ජනපතිට ලිපියක්", "News Content": "ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා ජනාධිපතිවරයා වෙත අද ලිපියක් යවමින් කරුණු හයක් ජනාධිපතිවරයාගේ අවධානයට ලක් කර ඇත. \"ඔබතුමා විසින් කැඳවූ සර්ව පාක්ෂික සමුළුවට අප පක්ෂය කොන්දේසි ඉදිරිපත් නොකර සහභාගී වන්නේ විශේෂයෙන්ම අගමැති රනිල් වික්‍රමසිංහ මහතා විසින් ප්‍රශ්නය තවදුරටත් අවුල් කිරීම සඳහා ගනු ලබන ක්‍රියාමාර්ග අත්හිටුවීමට ඔබතුමා මැදිහත්වනු ඇතැයි යන විශ්වාසයෙනි. පළමුවෙන්ම උද්ගත වී ඇති තත්ත්වය පාලනය කිරීමට ශ්‍රී ලංකාවේ ආරක්ෂක හමුදාවලට හැකියාව ඇති බව ඔවුන් විසින් මේ වන විටත් ක්‍රියාවෙන් ඔප්පු කරමින් ඇත. එම නිසා එම විදේශීය ඔත්තු සේවා නිලධාරීන්ට රට තුළ ක්‍රියාත්මක වීමට අවසර ලබා නොදෙන ලෙස ඔබතුමාගෙන් ඉතා ඕනෑකමින් ඉල්ලා සිටිමු. මෙම ත්‍රස්ත ක්‍රියාවට සෘජුව සහ වක්‍රව උදව්කොට ඇති බවට චෝදනා එල්ල වන පිරිස් ඔවුන් රජයේ ඇමතිවරුන් ද ආණ්ඩුකාරවරුන් ද එසේ නැතහොත් පාර්ලිමේන්තු මන්ත්‍රීවරුන් ද යන කරුණ සැලකිල්ලට නොගෙන වහා අත්අඩංගුවට ගෙන ප්‍රශ්න කළ යුතු බව මහජනයාගේ පිළිගැනීම වී ඇත. ඔබතුමා විසින් එම මූලීක අව‍ශ්‍යතාව ඉටු නොකර සෙසු කොන්දේසි අහඹු ලෙස ඉටු කිරීමෙන් පමණක් මහජන විශ්වාසය නැවත දිනාගත නොහැක. අත්අඩංගුවට ගනු ලබව සැකකරුවන් දේශපාලන බලපෑම් මත නිදහස් කරනු ඇති බවට මහජනයා පූර්ව නිගමනයකින් යුක්තව කටයුතු කිරීම හානීදායක වේ. එම නිසා එම තොරතුරු මහජනයාට හෙළිදරව් කිරීම වැදගත් වන අතර වැරදිකරුවන් සියලුදෙනාට තරාතිරම නොබලා නීතිය අකුරටම ක්‍රියාත්මක වන බව මහජනයාට විශ්වාසනීය ලෙස ඒත්තු ගැන්වීම ඔබතුමාගේ වගකිමක් බව ඉතා කරුණාවෙන් මතක් කරමු. එක් ජනකොටසකට හෝ ආගමකට විශේෂිත පාසල් හෝ විශ්වවිද්‍යාල පවත්වාගෙන යාමට ඉඩදීම බලවත් වරදකි. රටේ පවතින එවැනි පාසල් රජයට පවරා ගෙන විධිමත් අධීක්ෂණයකට යටත් කිරීම සඳහා අවශ්‍ය පියවර වහා ගතයුතු බවට යෝජනා කරමු. මුස්ලිම් කාන්තාවන් විශේෂිත පිරිසක් ලෙස හුවා දැක්වෙන බුර්කාව හෝ එවැනි වෙනත් ඇඳුම් ඇඳීම ස්වෙච්ඡාවෙන් නැවැත්වීම සඳහා එම ජනතාව පෙළඹවීම සඳහා අවශ්‍ය පියවර ගන්නා ලෙස ඔබතුමාගෙන් ඉල්ලා සිටිමු.\" යනුවෙන් අදාළ ලිපියෙහි සඳහන් කර ඇත.", "URL": "https://sinhala.adaderana.lk/news.php?nid=108859", "Category": null, "Parent URL": null}