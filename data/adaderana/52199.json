{"Source": "Adaderana", "Timestamp": "June 23, 2015 05:14 pm", "Headline": "පදික‍ වේදිකාවේ නීතිය ගැන නගරාධිපතිට මහඇමති ප්‍රසන්නගෙන් සිහිකැඳවීමක්", "News Content": "පදික වේදිකාවේ වෙළදාම් කිරීමට අවසර දීමම මහ නගර සභා ආඥා පනත යටතේ දඩුවම් ලැබිය හැකි වරදක් බව බස්නහිර පළාත් මහ ඇමති ප‍්‍රසන්න රණතුංග මහතා කොළඹ නගරාධිපති එම්.ජේ.එම් මුසම්මිල් මහතාට දැනුම් දී තිබේ. මහ ඇමතිවරයා අවධාරණය කරන්නේ මහ නගරසභා ආඥා පනත යටතේ සඳහන් විධිවිධානයන්ට අනුව කොළඹ මහ නගර සභාවේ නගරාධිපතිවරයා ලෙස කටයුතු කිරීමට මුසම්මිල් මහතා බැඳී සිටින බවයි. කොළඹ පදික වේදිකාවන්හි නැවත වෙළදාම් කිරීමට අවසර ලබා දීම පිළිබඳ නගරාධිපතිවරයා කර ඇති ප‍්‍රකාශ සම්බන්ධයෙන් ඔහුට නීතිමය තත්ත්වය පැහැදිලි කරමින් මහ ඇමති ප‍්‍රසන්න රණතුංග මහතා විසින් මුසම්මිල් මහතාට අද (23) යැවූ ලිපියක් මගින් මේ බව අවධාරණය කර තිබේ. කොළඹ නගරාධිපතවරයා වශයෙන් මුසම්මිල් මහතා කටුයුතු කළ යුත්තේ පදික වේදිකාව තුළ පදියන්ගේ නිදහසට බාධා වන පරිදි සිදු වන කි‍්‍රයාකාරකම් පාලනයට හා ඊට එරෙහිව නීතිමය කි‍්‍රයාමාර්ග ගැනීමට මිස පදික වේදිකාව තුළ වෙළදාමට අවසර ලබා දීමට නොවන බවද මහ ඇමතිවරයා යැවූ ලිපියේ වැඩි දුරටත් සඳහන් වේ. මහ නගර සභා ආඥා පනතේ සඳහන් මහ නගර සභාව ඇතුළත වීදි සම්බන්ධයෙන් වන අර්ථ නිරූපනය අනුව පදික වේදිකාවද වීදියේ කොටසකි. ඒ අනුව මහ නගර සභා ආඥා පනතේ 83 වන වගන්තියේ විදි විධාන වලට අනුව පදික වේදිකාව අවහිර කරන පුද්ගලයන්ට එරෙහිව නීතිමය පියවර ගත හැකි බව රණතුංග මහතා පෙන්වා දෙයි.පදික වේදිකාවේ වෙළඳාමේ නිරත වූවන් වේ නම් ඔවුන් වෙනුවෙන් විකල්පයක් සලසා දීම නගරාධිපතිවරයාගේ කාර්යයක් බවද මේ නිසා කොළඹ නගරයේ විධිමත්භාවය හා අලංකාරයට බාධාවක් එල්ල නොවය යුතු බවද රණතුංග මහතාගෙග් අදහසයි. එබැවින් අදාළ නීති රීති ආරක්ෂා කරන ලෙසත් පදිකයන්ගේ අයිතිවාසිකම් ආරක්ෂා කිරීමට පියවර ගන්නා ලෙසත් මහ ඇමතිවරයා අදාළ ලිපිය මගින් කොළඹ නගරාධිපතිවරයාට වැඩිදුරටත් දැනුම් දී තිබේ.", "URL": "https://sinhala.adaderana.lk/news.php?nid=52199", "Category": null, "Parent URL": null}