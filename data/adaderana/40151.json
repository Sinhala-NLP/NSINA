{"Source": "Adaderana", "Timestamp": "January 7, 2014 08:33 am", "Headline": "එ.ජා‍.පයෙන්  මැතිවරණ සැලැස්මක් ", "News Content": "මැතිවරණ සැලැස්මක් සකස් කිරීමට එක්සත් ජාතික පක්ෂයේ නායකත්ව මණ්ඩලය තීරණය කර තිබේ. පාර්ලිමේන්තු මන්ත්‍රී කරූ ජයසූරිය මහතාගේ ප්‍රධානත්වයෙන් ඊයේ(06) රැස් වු නායකත්ව මණ්ඩලය විසින් මෙම තීරණය ගත් බව පාර්ලිමේන්තු මන්ත්‍රී කබීර් හෂීම් මහතා සඳහන් කළේය. ඉදිරි පළාත් සභා මැතිවරණ සඳහා උපාය මාර්ග සකස් කිරීමට ද මෙහිදි යෝජනා වී තිබේ. ඒ සඳහා එළඹෙන 9,10 සහ 11 යන තෙදින එක්සත් නායකත්ව මණ්ඩලය රැස්වීමට තීරණය කළ බව කබීර් හෂීම් මන්ත්‍රීවරයා සඳහන් කළේය. මේ අතර එක්සත් ජාතික පක්ෂයේ සිට ආණ්ඩුවට එක්වු දකුණු පළාත් සභා මන්ත්‍රී ක්‍රිෂාන්ත පුෂ්පකුමාර මහතාගේ පක්ෂ සාමාජිකත්වය අහෝසි කිරීමට ද තීරණය කර තිබේ. ඒ අනුව පුරප්පාඩු වන පළාත් සභා මන්ත්‍රී ධුරය සඳහා එක්සත් ජාතික පක්ෂ මනාප ලැයිස්තුවට අනුව එම පත්කිරීම සිදුකරන ලෙස පක්ෂයේ මහලේකම්වරයාට උපදෙස් ලබාදුන් බව කබීර් හෂීම් මහතා සඳහන් කළේය.", "URL": "https://sinhala.adaderana.lk/news.php?nid=40151", "Category": null, "Parent URL": null}