{"Source": "Adaderana", "Timestamp": "August 1, 2019 06:38 pm", "Headline": "පක්ෂයක අවුලක් තියෙනවානම් වාසිය යන්නේ විරුද්ධ පක්ෂයට-මහින්ද", "News Content": "කුරුණෑගල ශික්ෂන රෝහලේ දැඩි සත්කාර ඒකකයේ ප්‍රතිකාර ලබමින් සිටින කුරුණෑගල පාර්ලිමේන්තු මන්ත්‍රී සාලින්ද දිසානායක මහතාගේ සුවදුක් විමසීම සඳහා අද විපක්ෂ නායක මහින්ද රාජපක්ෂ මහතා එහි පැමිණියේය. එහිදී මාධ්‍ය වෙත අදහස් දක්වමින් ඒ මහතා ප්‍රකාශ කළේ එක්සත් ජාතික පක්ෂය තුළ තීන්දු තීරණ ගැනීමට නොහැකි තත්ත්වයක් උදා වී ඇති බවයි. අද දින එක්සත් ජාතික පක්ෂයේ කෘත්‍යාධිකාරි මණ්ඩලයේ ඇති වු මත ගැටුම පිළිබඳ සිය අදහස් දක්වමින් විපක්ෂ නායකවරයා ප්‍රකාශ කළේ ඕනෑම පක්ෂයක ගැටලුකාරී තත්ත්වයක් ඇතිවීම අනෙක් පක්ෂයට වාසිදායක බවයි. කෙසේ නමුත් ඉදිරියට පවත්වන්නේ බොහෝදුරට ජනාධපතිවරණයක් බවත් පළාත් සභා මැතිවරණ පැවැත්වීමට කාලයක් නොමැති බවත් ඒ මහතා ප්‍රකාශ කළේය. පාස්කු ඉරුදින ප්‍රහාරය පිළිබඳ වාර්තා ඉදිරිපත් නොකොට තමන් හමුවට නොඑන ලෙස අගරඳගුරුතුමන් කළ ප්‍රකාශය සාධාරණ බවත් මහින්ද රාජපක්ෂ මහතා ප්‍රකාශ කළේය.", "URL": "https://sinhala.adaderana.lk/news.php?nid=115532", "Category": null, "Parent URL": null}