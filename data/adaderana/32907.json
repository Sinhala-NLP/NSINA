{"Source": "Adaderana", "Timestamp": "April 1, 2013 12:12 pm", "Headline": "බුලත් කොළයට කතිරේ ගැසූ ජනතාවට දැන් එලොව පොල් පේනවා", "News Content": "ගස් වැල් කපා තාවකාලික ගොඩනැගිලි ඉදිකර දැයට කිරුළ උත්සවයෙන් ආණ්ඩුව හොරුන්ට කිරුළු පැළඳු බවත් ආණ්ඩුවේ හොරු ගණනාවක් සිටින නමුත් හෙළිවූයේ එක් ‍හොරෙකු ගැන පමණක් බවත් එජාප මන්ත්‍රී ගයන්ත කරුණාතිලක මහතා පවසයි. වෙනදා අවුරුදු ලංවන විට ඇසෙන්නේ කොවුල් ගී, රබන් හඬ නමුදු දැන් ඇසෙන්නේ විදුලිබිල, බස්ගාස්තු, දුම්රිය ගාස්තු වැඩිවීමෙන් පීඩාවිඳින ජනතාවගේ අ‍‍ඳෝනාව බවත් හෙතෙම පෙන්වාදෙයි. උපාධීධාරීන් ස්ථීර නොකර රුපියල් 10,000.00ක සොච්චම් වැටුපක් ගෙවා රට නගන නිල් රැල්ලට ඔවුන් කඩේ යවන බවද බුලත් කොළයට ඡන්දය දුන් ජනතාවට දැන් එලොව පොල් පෙනෙ බවද මන්ත්‍රීවරයා කියයි. මේ වැනි කරුණු නිසා රජයට විරුද්ධව නැගෙන ආණ්ඩු විරෝධී ජනරැල්ල නිල් රැල්ලෙන් යටපත් කිරීමට ආණ්ඩුව උත්සහා ගන්නේ යැයි මන්ත්‍රීවරයා කොළඹදී අද (01) පෙරවරුවේ පැවැති මාධ්‍ය හමුවකදී වැඩිදුරටත් පැවසීය.", "URL": "https://sinhala.adaderana.lk/news.php?nid=32907", "Category": null, "Parent URL": null}