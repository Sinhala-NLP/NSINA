{"Source": "Adaderana", "Timestamp": "September 6, 2018 07:17 pm", "Headline": "ජන බලය මැදියම් රෑ අවසන් වෙයි", "News Content": "ඒකාබද්ධ විපක්ෂය විසින් සංවිධාන කළ \"ජනබලය කොළඹට\" විරෝධතාවයට එක්වු පිරිස ඊයේ පස්වරුවේ සිට කොළඹ ලේක් හවුස් වටරවුමේ ආරම්භ කළ සත්‍යග්‍රහය ඊයේ (05) මධ්‍යම රාත්‍රියේ අවසන් කරනු ලැබීය. ඒකාබද්ධ විපක්ෂය සංවිධාන කළ ජන බලය කොළඹට විරෝධතා ව්‍යාපාරය ඊයේ පැවැත්වුණේ හිටපු ජනාධිපති මහින්ද රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ සහ ඒකාබද්ධ විපක්ෂය නියෝජනය කරන පක්ෂ නායකවරුන්ගේ ප්‍රධානත්වයෙනි. ඒ අනුව ජනබලය කොළඹට විරෝධතාවට එක්වූ පිරිස් ලේක්හවුස් වටරවුම අසල රැඳී සිටිමින් විරෝධතාවයේ නිරතවිය. රාත්‍රී කාලයේදී ඒකාබද්ධ විපක්ෂ නියෝජිතයින් පන්දම් දල්වමින් සත්‍යග්‍රහයක් ලෝටස් වටරවුමේදී ආරම්භ කරනු ලැබීය. එහිදී අදහස් දැක්වූ හිටපු ජනාධිපති මහින්ද රාජපක්ෂ මහතා සඳහන් කළේ වත්මන් ආණ්ඩුව විසින් ජනතාව පීඩනය පත්කරමින් සිටින බවයි. විපක්ෂයේ කාර්යභරය ඉටු කිරීමට නොදෙන නිසා ජනතාව සමඟ එක්ව මෙම විරෝධතාව පැවති ස්ථානය පාවිච්චි කරන බව හිටපු ජනාධිපතිවරයා වැඩිදුරටත් ප්‍රකාශ කළේය. අනතුරුව රාත්‍රී කාලයේදී එම ස්ථානයේ අංගම්පොර සටන් සංදර්ශනයක් ඇතුළු විවිධ විශේෂාංග කිහිපයක් ඉදිරිපත් කෙරිණි. කෙසේවෙතත් රාත්‍රීකාලයේදී එම ස්ථානයට පැමිණි ඒකාබද්ධ විපක්ෂයේ නියෝජිතයින් පිරිසක් ජනතාව අමතමින් සත්‍යග්‍රහය නිල වශයෙන් අවසන් කරන බවට දන්වා සිටියේය.", "URL": "https://sinhala.adaderana.lk/news.php?nid=95670", "Category": null, "Parent URL": null}