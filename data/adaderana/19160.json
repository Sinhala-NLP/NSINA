{"Source": "Adaderana", "Timestamp": "October 5, 2011 03:08 pm", "Headline": "පොලිස් මුරපොළට ගැහුවාට හැට එක් ලක්ෂයකට වැඩි දඩමුදලක්", "News Content": "කැබිතිගොල්ලෑව, වාහල්කඩ පොලිස් මුරපොළට කඩා වැදී කලහකාරී ලෙස හැසිරීමේ චෝදනාවන්ට වරදකරුවන් වූ පුද්ගලයින් 36 දෙනකුට අනුරාධපුර මහාධිකරණය රුපියල් හැට එක් ලක්ෂ 20,000 ක දඩ මුදල් නියම කර තිබේ. 2004 වසරේ මාර්තු මස 10 වැනිදා හෝ ඊට ආසන්න දිනක දී පොලිස් අත්අඩංගුවේ පසුවූ සැකකරුවෙකු මිය යාමේ සිද්ධියක් මුල් කරගනිමින් කුපිත වූ පිරිසක් වාහල්කඩ පොලිස් මුරපොළට කඩා වැදී අලාභ හානි සිදුකර තිබුණි. අදාළ නඩුව කැඳවූ අවස්ථාවේ සියලු චෝදනාවන්ට වරද පිළිගත් ආරක්ෂක අංශ සාමාජිකයින් 7 දෙනෙකු ඇතුළු වාහල්කඩ ප්‍ර‍දේශයේ ගම්වාසීන් 36 දෙනකුට මෙසේ දඩ මුදල් නියම කරනු ලැබුවේ උතුරු මැද පළාත්බද මහාධිකරණ විනිසුරු මේනකා වි‍ජේසුන්දර මෙනවිය විසිනි. වරදකරුවන් වූ ආරක්ෂක අංශ සාමාජිකයින් අතරට යුද හමුදා සෙබළුන් දෙදෙනෙකු හා සිවිල් ආරක්ෂක බලකායේ සෙබළුන් පස් දෙනෙකු අයත් බව සඳහන් වේ.. වරදකරුවන් සියලු දෙනාට එක් අයෙකුට රුපියල් එක් ලක්ෂ 7,000 බැගින් වූ දඩ මුදලක් නියම කර ඇති අතර එම දඩ මුදල් නො‍‍‍ගෙවන්නේ නම් වසර 3 ක බරපතළ වැඩ සහිත සිරදඩුවමක් ද නියම කර තිබේ.", "URL": "https://sinhala.adaderana.lk/news.php?nid=19160", "Category": null, "Parent URL": null}