{"Source": "Adaderana", "Timestamp": "May 9, 2017 04:48 pm", "Headline": "නෝට්ටුවල වලංගුභාවය සොයා අධිකරණ ක්‍රියාමාර්ගයක්", "News Content": "මෙරට පුරවැසිභාවය අහිමි පුද්ගලයෙක් ලංකාව තුළ ව්‍යවහාරයේ පවත්නා මුදල් නෝට්ටු සඳහා අත්සන් තැබීම සාධාරණ ද යන්න විමසා බැලීම සඳහා ඉදිරි සතිය තුළ දී අධිකරණය ඉදිරියේ කරුණු විමසා බැලීමට යොමුවන බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද (09) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක් වෙමින් මන්ත්‍රීවරයා මේ බව කියා සිටියේ ය. ශ්‍රී ලංකා මහ බැංකුවේ හිටපු මහ බැංකු අධිපති සිංගප්පූරුවේ පුරවැසිභාවය හිමි අයෙක් බවත් එම රටේ අදාළ නීතිය අනුව ද්විත්ව පුරවැසිභාවයක් දැරිය නොහැකි බවත් බන්දුල ගුණවර්ධන මහතා පවසයි. කෙසේ වෙතත් ලංකාවේ ආණ්ඩුක්‍රම ව්‍යවස්ථාව අනුව මහ බැංකු අධිපතිධූරය සඳහා දිවුරම් දීමක් සිදු කළ යුතු වුවත් එවැන්නනක් තමා සිදු නොකළ බව ද කෝප් වාර්තාව ඉදිරියේ අර්ජුන් මහේන්ද්‍ර මහතා පවසද්දී එහි පවතින නීතියානුකූල බලය මේ වන විට දැවැන්ත ගැටළුවක් බවට පත්ව ඇති බව ද මන්ත්‍රීවරයා කියා සිටියේ ය. පවතින තත්ත්වය තුළ මෙරට පුරවැසියෙක් නොවු අයෙක් භාවිත මුදල් නෝට්ටුවලට අත්සන් තැබීම සාධාරණ ද යන්න ගැටළුවක් වී ඇති බවත් මෙය ලංකා ඉතිහාසයේ සිදු නොවු දෙයක් බව ද මන්ත්‍රීවරයා අවධාරණය කළේය.", "URL": "https://sinhala.adaderana.lk/news.php?nid=73006", "Category": null, "Parent URL": null}