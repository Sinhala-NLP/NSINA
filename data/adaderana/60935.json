{"Source": "Adaderana", "Timestamp": "June 9, 2016 01:05 pm", "Headline": "අනුර - සුමිත් යළි රිමාන්ඩ්", "News Content": "රග්බි ක්‍රිඩක වසීම් තාජුදීන්ගේ මරණයට අදාළ සාක්ෂි වසන් කළ බවට චෝදනා එල්ල වී ඇති හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා යන සැකකරුවන්ට ඇප ලබාදීම අධිකරණය යළි ප්‍රතික්ෂේප කර තිබේ.අදාළ නඩුව අද යළි කොළඹ මහේස්ත්‍රාත් අධිකරණය හමුවේ විභාගයට ගැනුණු අතර අනුර සේනානායක මහතා වෙනුවෙන් පෙනී සිටි නීතීඥ වරයා ඇප ඉල්ලීමක් ඉදිරිපත් කරමින් කියා සිටියේ තම සේවාදායකයා වකුගඩු සම්බන්ධ රෝගාබාධයකින් පෙළෙන බැවින් ඔහු ඇප මත මුදාහරින ලෙසයි.ඊට විරෝධය පළ කළ රජයේ නීතීඥවරයා මෙම සැකකරු වසීම් තාජුදීන්ගේ මරණයට අදාළ පරීක්ෂණ කටයුතුවලට බලපෑම් සිදුකර ඇති බව කියා සිටියේය. විශේෂයෙන් තමන්ගේ රියදුරුට තමන්ට පක්ෂග්‍රාහීව සාක්ෂි ලබාදෙන ලෙසට ඔහු බලපෑම් සිදුකර ඇති බව රජයේ නීතීඥවරයා අධිකරණයට දැනුම් දුන්නේය.එබැවින් මෙම අවස්ථාවේ සැකකරුට ඇප නියම කල හොත් පරීක්ෂණ කටයුතුවලට බාධා සිදුවිය හැකි බව රජයේ නීතීඥවරයා සඳහන් කළේය. එහිදී කොළඹ අතිරේක මහේස්ත්‍රාත් නිශාන්ත පීරිස් මහතා සඳහන් කළේ වර්තමානයේ ඉදිරිපත් වී ඇති කරුණු අනුව සැකකරුවන්ට ඇප ලබාදිය නොහැකි බවයි. ඒ අනුව හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා යන සැකකරුවන් ලබාන 23 වන දින දක්වා රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කළේය.මේ අතර සැකකාර නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා අදාළ සිද්ධිය පිළිබඳ මහේස්ත්‍රාත්වරයා හමුවේ ප්‍රකාශයක් ලබාදීමට සූදානම් බව ඔහුගේ නීතීඥවරයා අධිකරණයට දැනුම් දී ඇත.ඒ අනුව අදාළ ප්‍රකාශය ලබාගැනීම සඳහා සැකකරු හෙට අධිකරණයට ඉදිරිපත් කරන ලෙස අතිරේක මහේස්ත්‍රාත්වරයා බන්ධනාගාර නිළධාරීන්ට නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=60935", "Category": null, "Parent URL": null}