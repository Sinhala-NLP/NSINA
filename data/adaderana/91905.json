{"Source": "Adaderana", "Timestamp": "July 3, 2018 02:29 pm", "Headline": "විජයකලා නිසා පාර්ලිමේන්තුව රත්වෙයි-ධුරයෙන් ඉවත් කරන්නැයි කථානායකට ඉල්ලීමක්", "News Content": "උණුසුම් තත්ත්වයක් හේතුවෙන් පාර්ලිමේන්තුව හෙට දිනය දක්වා කල් තැබීමට කථානායක කරූ ජයසූරිය මහතා පියවර ගෙන තිබේ. ළමා කටයුතු රාජ්‍ය අමාත්‍ය විජයකලා මහේෂ්වරන් මහත්මිය ඊයේ(02) දිනයේ සිදුකළ ප්‍රකාශයක් හේතුවෙන් පාර්ලිමේන්තුව තුළ මෙම උණුසුම්කාරී තත්ත්වය හටගත්තේය. පස්වරු 01.00 ට පාර්ලිමේන්තුව ආරම්භ වීමෙන් අනතුරුව පාර්ලිමේන්තු මන්ත්‍රී එස්.එම්. මරික්කාර් මහතා විජයකලා මහේෂ්වරන් මහත්මිය සිදුකළ ප්‍රකාශය පිළිබඳව එක්සත් ජාතික පක්ෂ මහ ලේකම් අකිල විරාජ් කාරියවසම් මහතාගෙන් විමසීමක් කළේය. මෙහිදී මහ ලේකම්වරයා ප්‍රකාශ කළේ අදාළ ප්‍රකාශය එක්සත් ජාතික පක්ෂයේ මතය නොවන අතර තමන් මේ පිළිබඳව විමසීම සඳහා රාජ්‍ය අමාත්‍ය විජයකලා මහේෂ්වරන් මහත්මියට දුරකතන ඇමතුමක් ලබා දුන් බවයි. හටගත් ආවේගශීලීබව හේතුවෙන් තමන් එවැනි ප්‍රකාශයක් සිදුකළ බවට රාජ්‍ය අමාත්‍යවරිය ප්‍රකාශ කල බව අකිල විරාජ් කාරියවසම් මහතා සඳහන් කළේය. කෙසේවෙතත් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් විජයකලා මහේෂ්වරන් මහත්මියගේ ප්‍රකාශය සම්බන්ධයෙන් දැඩි විරෝධය පළ කළ අතර ඔවුන් සභා ගර්භය මැදට පැමිණ විරෝධතාවයේ නිරත වූ බව අද දෙරණ පාර්ලිමේන්තු වාර්තාකරු සඳහන් කළේය. එම තත්ත්වය හමුවේ පස්වරු 02.00 ට පමණ පාර්ලිමේන්තුව විනාඩි 10 කට කල් තැබීමට කථානායකවරයා තීරණය කළේය. යළිත් පාර්ලිමේන්තුව ආරම්භ වීමෙන් අනතුරුව ඒකාබද්ධ විපක්ෂයේ මන්ත්‍රීවරුන් දිගින් දිගටම විජයකලා මහේෂ්වරන් මහත්මියගේ ප්‍රකාශය පිළිබඳව කථානායකවරයා ගනු ලබන ක්‍රියාමාර්ග කුමක්ද යන්න සම්බන්ධයෙන් විමසා සිටියේය. මෙහිදී කථානායවරයා සඳහන් කළේ මීට අදාළව විනය පරීක්ෂණයක් පැවැත්වීමට තමන් කටයුතු කරන බවයි. එහෙත් ඒකාබද්ධ විපක්ෂයේ මන්ත්‍රීවරුන් පාර්ලිමේන්තුවේ කටයුතුවලට බාධා කරමින් දැඩි විරෝධය පළ කළ අතර පැවති තත්ත්වය හමුවේ කථානායක කරූ ජයසූරිය මහතා පස්වරු 02.30 ට පමණ පාර්ලිමේන්තුව හෙට දිනය දක්වා කල් තබන බව දැනුම් දුන්නේය.", "URL": "https://sinhala.adaderana.lk/news.php?nid=91905", "Category": null, "Parent URL": null}