{"Source": "Adaderana", "Timestamp": "September 12, 2018 02:02 pm", "Headline": "ආරක්ෂක මාණ්ඩලික ප්‍රධානියාගේ විදෙස්ගත වීම ගැන CIDය කරුණු දක්වයි", "News Content": "2008 – 2009 කාලයේදී තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අත්අඩංගුවට ගත් හිටපු ලුතිනන් කමාන්ඩර් චන්දන ප්‍රසාද් හෙට්ටිආරච්චි යළි රක්ෂිත බන්ධනාගාර ගත කර තිබේ. ඒ අනුව ඔහු ලබන 26 වනදා දක්වා තවදුරටත් රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ලංකා ජයරත්න මෙනවිය නියෝග කල බව අද දෙරණ අධිකරණ වාර්තාකරු සඳහන් කළේය. අපරාධ පරීක්ෂණ දෙපාර්තමේන්තුව අද(12) දිනයේ අධිකරණය හමුවේ කරුණු දක්වමින් පවසා සිටියේ හිටපු නාවික හමුදාපතිවරයෙකු වූ වත්මන් ආරක්ෂක මාණ්ඩලික ප්‍රධානී අද්මිරාල් රවින්ද්‍ර විජේගුණරත්න මහතා සැකකරුට අධිකණය මඟ හැර සිටීමට උදව් උපකාර කල බවට සෘජුව සාක්ෂි ඉදිරිපත් වී ඇති බවයි. ඒ අනුව ඔහුට පසුගිය 10 වනදා අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස ඊට දින 03 කට පෙර දැනුම්දුන් බවද අපරාධ පරීක්ෂණ දෙපාර්තමේන්තුව සඳහන් කළේය. කෙසේවෙතත් ආරක්ෂක මාණ්ඩලික ප්‍රධානී අද්මිරාල් රවින්ද්‍ර විජේගුණරත්න මහතා අපරාධ පරීක්ෂණ දෙපාර්තමේන්තුවට නොදන්වා විදේශගත වී ඇති බව ද එම දෙපාර්තමේන්තුව අධිකරණයට දන්වා තිබේ. කෙසේවෙතත් ඔහු මෙම මස 19 වනදා යළි දිවයිනට පැමිණෙන බව දැනගන්නට ලැබී ඇති බව සඳහන් කර ඇති අපරාධ පරීක්ෂණ දෙපාර්තමේන්තු නිලධාරීන් ඔහු පැමිණි පසු ප්‍රකාශයක් ලබාගෙන අධිකරණයට කරුණු ඉදිරිපත් කරන බව දැනුම්දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=95983", "Category": null, "Parent URL": null}