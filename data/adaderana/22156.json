{"Source": "Adaderana", "Timestamp": "February 16, 2012 11:47 am", "Headline": "ජාතික පොලිස් කොමිසම යළි සක්‍රීය කෙරෙයි", "News Content": "පොලිස් කොමිසමේ සාමාජිකයින් සඳහා පාර්ලිමේන්තු සභාවේ අනුමැතිය හිමිව තිබේ. ජනාධිපති මහින්ද රාජපක්ෂ මහතා විසින් නම් කරන ලද අදාළ කොමිසමේ සාමාජිකයින් සඳහා පාර්ලිමේන්තු සභාවේ අනුමැතිය ලැබී ඇති බව රජයේ ප්‍රවෘත්ති දෙපාර්තමේන්තුව පවසයි. ඒ අනුව පොලිස් කොමිසමේ සභාපති ලෙස හිටපු තානාපතිවරයෙකු වන ජනාධිපති නීතීඥ සේනක වල්ගම්පාය මහතා පත්කර ඇත. ‍ඩී. දිසානායක, චාමේන් මදුරසිංහ, ආර්.සිවරාමන්, එම්.එම්.එම්. මෝව්ජූඩ් සහ නිව්ටන් ගුණරත්න යන මහත්ම මහත්මීන් සහ පූජ්‍ය ඇල්ලේ ගුණවංශ හිමි කොමිසමේ සෙසු සාමාජිකයින් වේ. 2009 අප්‍රේල් මාසයේ සිට අක්‍රියව පැවැති ජාතික පොලිස් කොමිසම නැවත සක්‍රීය තත්ත්වයට පත්කිරීම උගත් පාඩම් හා ප්‍රතිසන්ධානය පිළිබඳ ජනාධිපති කොමිසම මගින් ඉදිරිපත් කළ නිර්දේශයකි. මෙම කොමිසම සභාව ක්‍රියාත්මක කිරිම ආරම්භ වුයේ 2002 දී 17 වන ව්‍යවස්ථා සංශෝධනයට අනුකුලවය.පොලිස් කොමිසමේ පත්කිරීම් සිදුවන්නේ 18 වන ව්‍යවස්ථා සංශෝධනය අනුවය.", "URL": "https://sinhala.adaderana.lk/news.php?nid=22156", "Category": null, "Parent URL": null}