{"Source": "Adaderana", "Timestamp": "March 2, 2012 01:00 pm", "Headline": "දයාසිරි හා අශෝක අබේසිංහට එරෙහිව විනය පරීක්ෂණ", "News Content": "දයාසිරි ජයසේකර සහ අශෝක අබේසිංහ යන මන්ත්‍රීවරුන්ට එරෙහිව විනය පරීක්ෂණ පැවැත්වීමට එක්සත් ජාතික පක්ෂය තීරණය කර තිබේ. අදාළ මන්ත්‍රීවරුන්ට මේ වන විටත් ඊට අදාළ දැනුම්දීම් සිදුකර ඇති බව සඳහන්ය. නීතීඥයෙකු මාර්ගයෙන් තමාට සහ අශෝක අබේසිංහ මහතාට විනය පරීක්ෂණ පැවැත්වෙන බවට දන්වා ඇති බව මේ සම්බන්ධයෙන් දයාසිරි ජයසේකර මන්ත්‍රීවරයාගෙන් අද දෙරණ කළ විමසීමක දී ඔහු සඳහන් කළේය. දින 14 ක් ඇතුළත නිදහසට කරුණු දක්වන ලෙසට ද තමාට දැන්වූ බව ද දයාසිරි ජයසේකර මන්ත්‍රීවරයා කියා සිටියේය. පසුගිය මැතිවරණ සමයෙන් අනතුරුව තමා මාධ්‍ය හරහා සිදුකළ ප්‍රකාශ සම්බන්ධයෙන් මෙසේ විනය පරීක්ෂණ පැවැත්වෙන බවට දන්වා ඇති බව දයාසිරි ජයසේකර මන්ත්‍රීවරයා වැඩිදුරටත් ප්‍රකාශ කළේය. මේ අතර එක්සත් ජාතික පක්ෂයේ පාර්ලිමේන්තු මන්ත්‍රී බුද්ධික පතිරණ මහතා එක්සත් ජාතික පක්ෂ විනය කමිටුව හමුවට ඊයේ(01) කැඳවනු ලැබීය. තව ද බස්නාහිර පළාත් සභා මන්ත්‍රී ශිරාල් ලක්තිලක මහතා ලබන 13 වැනිදා විනය කමිටුව හමුවට කැඳවීමට නියමිතය.", "URL": "https://sinhala.adaderana.lk/news.php?nid=22530", "Category": null, "Parent URL": null}