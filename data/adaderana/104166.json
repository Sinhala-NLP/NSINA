{"Source": "Adaderana", "Timestamp": "February 12, 2019 03:30 pm", "Headline": "වලස්මුල්ල රක්ෂිතයේ මත්පැන් පෙරුව සැකකරු අල්ලයි", "News Content": "තංගල්ල මාතර දිශා විෂ මත්ද්‍රවය වැටලීම් ඒකකයේ නිලධාරීන් විසින් අද (12) දහවල් වලස්මුල්ල බෝවිල රක්ෂිතයේ සිදුකරන ලද වැටලීමකදී කාලයක් තිස්සේ රහසිගතව පවත්වාගෙන ගිය නීතිවිරෝධී මත්පැන් පෙරීමේ මධ්‍යස්ථානයක් වටලා එක සැකකරුවෙකු අත්අඩංගුවට ගිනීමට හැකිවී තිබේ. දිසා විෂ මත්ද්‍රවය වැටලීම් ඒකකයේ නිලධාරීන් හට ලැබුණු තොරතුරකට අනුව මෙම වැටලීම සිදුකර ඇති අතර එහිදී ගොඩා බැරල් 03 ක් පමණ මෙන්ම මත්පැන් පෙරීමට ගන්නා පෙරීම් උපකරණ කට්ටලයක්ද පොලිස් භාරයට ගැනීමට හැකිවී තිබේ. සැකකරු වලස්මුල්ල නවනැලිය ප්‍රදේශයේ පදිංචිකරුවෙකු වන අතර අධිකරණ කටයුතු සඳහා සැකකරු වලස්මුල්ල පොලිසියට බාර දී තිබේ. මෙම වැටලීම තංගල්ල මාතර දිසා විෂ මත්ද්‍රවය වැටලීම් ඒකකයේ උ.පො.ප.උපසේන මහතාගේ ප්‍රධානත්වයෙන් පො.කෝ.34628 එදිරිසිංහ, 45895 නන්දසේන, 40458 දිසානායක,60326 හේරත් සහ පො.කෝ.2839 නිහාල් යන නිලධාරින් විසින් සිදුකර තිබේ.", "URL": "https://sinhala.adaderana.lk/news.php?nid=104166", "Category": null, "Parent URL": null}