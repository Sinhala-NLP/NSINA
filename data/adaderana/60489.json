{"Source": "Adaderana", "Timestamp": "May 25, 2016 07:24 pm", "Headline": "හිටපු A.S.Pට ඇප දෙනවාද නැද්ද තීන්දුව 2 වැනිදා", "News Content": "ඇඹිලිපිටිය ප්‍රදේශයේ සාදයක් අතරතුරදී මියගිය සුමිත් ප්‍රසන්න තරුණයාගේ මරණය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින ඇඹිලිපිටිය හිටපු සහකාර පොලිස් අධිකාරී ඩී.ඩබ්ලිව්.සී.ධර්මරත්න මහතාට ඇප ලබාදීම පිළිබඳව ඉදිරියේ දී සලකා බලන බව අධිකරණය පවසා තිබේ.අදාළ නඩු විභාගය අද ඇඹිලිපිටිය පළාත්බද මහාධිකරණයේ දී සලකා බැලුණි.එහිදී දෙපාර්ශවයටම කරුණු දැක්වීම සඳහා පැය දෙකක කාලයක් ලබාදුන් අතර ඉදිරිපත් වු කරුණු සලකා බැලූ ඇඹිලිපිටිය පළාත්බද මහාධිකරණය මේ සම්බන්ධයෙන් වන තීන්දුව ජුනි මස 02 වන දින ප්‍රකාශයට පත් කරන බව සඳහන් කළේය.මේ අතර සුමිත් ප්‍රසන්නගේ මරණයට අදාළ නඩු විභාගය ද අද දින ඇඹිලිපිටිය මහේස්ත්‍රාත් අධිකරණයේ දී සලකා බැලිණ.එහිදී අපරාධ පරීක්ෂණ දෙපාර්තමේන්තුව විසින් ඔවුන් සිදුකළ පරීක්ෂණ පිළිබඳ නව වාර්තා කිහිපයක් අධිකරණයට ඉදිරිපත් කර තිබේ.කෙසේවෙතත් අධිකරණය පවසා සිටියේ අදාළ නඩු විභාගය ලබන මස 8 වන දින දක්වා කල් තබන බවයි.", "URL": "https://sinhala.adaderana.lk/news.php?nid=60489", "Category": null, "Parent URL": null}