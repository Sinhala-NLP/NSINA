{"Source": "Adaderana", "Timestamp": "November 7, 2016 04:38 pm", "Headline": "  ඉරාන-ශ්‍රී ලංකා සබඳතා තර කරනවා ", "News Content": "මෙරට කෘෂිකාර්මික ක්ෂේත්‍රයේ සංවර්ධනයන් වෙනුවෙන් තම රජයේ නිබඳ සහාය ලබා දීමට අපේක්ෂා කරන බවත්, ප්‍රාථමික කර්මාන්ත අංශයේ ආයෝජන වෙනුවෙන් දෙරට අතර පුළුල් සබඳතාවක් ඇති කිරීමට පියවර ගන්නා බවත් ඉරාන කෘෂිකර්ම අමාත්‍යවරයා ප්‍රකාශ කළ බව ප්‍රාථමික කර්මාන්ත අමාත්‍ය දයා ගමගේ මහතා පවසයි.ඒ මහතා මේ බව ප්‍රකාශ කර සිටියේ ඉරාන - තුර්කි පස් දින නිල සංචාරය නිමා කරමින් අද(07) දිනයේ දිවයිනට පැමිණීමෙන් අනතුරුවය.එසේම, මෙරට ධීවර කර්මාන්තයේ දියුණුව වෙනුවෙන් අවශ්‍ය තාක්ෂණික සහාය හා උපදෙස් ලබා දීමටද කැමැත්ත දැක්වූ ඉරාන රජයේ ධීවර අමාත්‍ය හසන් සාලෙයි මහතා මෙරට ධීවර නිෂ්පාදන සඳහා එරට තුළ අපනයන වෙළෙඳපොළක් නිර්මාණය කිරීමට ඇති හැකියාව සම්බන්ධයෙන් ද අදහස් ප්‍රකාශ කර තිබේ.විසිතුරු මත්ස්‍ය වගාව ප්‍රචලිත කිරීම, ඒ සඳහා නවීන තාක්ෂණය භාවිත කිරීමේ දී ඉරානයේ අත්දැකීම් හුවමාරු කර ගැනීම මෙන්ම ජාත්‍යන්තර වෙළෙඳපොළ තුළ මෙරට අපනයනකරුවන්ට ස්ථීර හා විශ්වසනීය ස්ථානයක් දිනා ගැනීමට ඉරානයේ උපදෙස් හා සහාය ලබා ගැනීම වැනි කරුණු සම්බන්ධයෙන් ද මෙහිදී සාකච්ඡා කර ඇත.මෙම රැස්වීම් දෙකේ දී ම අමාත්‍ය දයා ගමගේ මහතා ශ්‍රී ලංකා රජයේ සංවර්ධන වැඩසටහන් සම්බන්ධයෙන් හා ප්‍රාථමික කර්මාන්ත අමාත්‍යාංශයේ සැලසුම් සම්බන්ධයෙන් එම නියෝජ්‍ය අමාත්‍යවරුන් ඇතුළු පිරිස් දැනුවත් කර තිබේ.එහිදී දයා ගමගේ මහතා, ඉරාන ආයෝජකයින්ට, කර්මාන්තකරුවන්ට, ආයෝජකයින්ට හා ඉරාන රජයේ දූත මණ්ඩලවලට ආරාධනා කර සිටියේ ශ්‍රී ලංකාවේ ආයෝජනය කිරීම හා මෙරට සමග වෙළෙඳ සබඳතා පුළුල් කිරීම කෙරෙහි අවධානය යොමු කරන ලෙසයි. ඒ සඳහා මෙරටට පැමිණෙන ලෙස ද එතුමා එම පිරිසෙන් ඉල්ලීමක් කළේය.ඉදිරියේ දී ජී.එස්.පී. ප්ලස් සහනය ශ්‍රී ලංකාවට හිමිවීමත් සමග අදාළ ක්ෂේත්‍රයන්ගේ ආයෝජනය කිරීම සඳහා ඉරානයේ පුද්ගලික අංශය උනන්දුවක් දක්වන බවද මෙහිදී ඉරාන ව්‍යවසායකයින් සඳහන් කර තිබේ. ඒ අනුව, මේ සම්බන්ධයෙන් සොයා බැලීම සඳහා ව්‍යවසායකයින් කණ්ඩායමක් මෙරටට පැමිණීමට අපේක්ෂා කරන බව ද ඔවුහු කියා සිටියේය.එසේම, අමාත්‍ය දයා ගමගේ මහතා ඇතුළු පිරිස ඉරානයේ ක්‍රියාත්මක වන කිරි ආශ්‍රිත නිෂ්පාදන කර්මාන්තශාලාවක හා විසිතුරු මත්ස්‍ය වගා ව්‍යාපෘතියක විශේෂ නිරීක්ෂණ චාරිකාවකට සහභාගී වී තිබේ.මේ අතර, මෙරට නිෂ්පාදනය කරන විසිතුරු මසුන් ඉරානයට අපනයනය කිරීම සඳහා ඉරානය තුළ නිශ්චිත වෙළෙඳපොළ කෝටාවක් ලබා ගැනීම සම්බන්ධයෙන් ඉදිරියේ දී කටයුතු කිරීමට අදහස් කරන බව මෙහිදී අදහස් දැක්වූ ඉරාන බලධාරීන් සඳහන් කර තිබේ.සේද මාවතේ පිහිටි තීරණාත්මක රටක් වන ශ්‍රී ලංකාව ව්‍යාපාරික හා අයෝජන කටයුතු සඳහා සුදුසු භූමියක් බවත්, එහි වැදගත්කම උපයෝගී කර ගනිමින් කලාපීය වශයෙන් අත්කර ගත හැකි ප්‍රතිලාභයන් සම්බන්ධයෙන් අමාත්‍ය දයා ගමගේ මහතා මෙහිදී අදහස් දැක්වා ඇත. එමෙන්ම මෙරට නිෂ්පාදනය කරන කුළුබඩු හා කුරුදු සඳහා අගය එකතු කිරීමේ ක්‍රියාවලිය සම්බන්ධයෙන් දෙපාර්ශවයට මැදිහත්විය හැකි ආකාරය සම්බන්ධයෙන් කරුණු ඉදිරිපත් කළේය.ඉරාන සංචාරය නිමා කරමින් තුර්කියට ගිය අමාත්‍යවරයා ඇතුළු දූත පිරිස- තුර්කිය තුළ හා තුර්කියේ සහාය ඇතිව මෙරට ප්‍රාථමික කර්මාන්ත අංශයේ නිෂ්පාදන සඳහා ‍වෙළෙඳපොළ පුළුල් කිරීමේ ඇති හැකියාව ඇතුළු කරුණු රැසක් සම්බන්ධයෙන් සාකච්ඡා පැවැත්වීය.එසේම, මෙරට ප්‍රාථමික කර්මාන්ත අංශයේ ආයෝජනය කිරීම සඳහා පැමිණෙන ලෙස අමාත්‍ය දයා ගමගේ මහතා තුර්කි ව්‍යාපාරිකයින්ගෙන් හා ව්‍යවසායකයින්ගෙන් ඉල්ලා සිටියේය.අමාත්‍යතුමන් ඇතුළු දූත පිරිස තුර්කියේ දී, තුර්කි අපනයනකරුවන්ගේ සංගමයේ නිලධාරීන් ද හමුවී තිබේ.අපනයන අංශයේ දියුණුව හා සංවර්ධනය වෙනුවෙන් භාවිත කළ යුතු නවීන උපාය-උපක්‍රම හා අත්දැකීම් සම්බන්ධයෙන් මෙහිදී තුර්කි අපනයනකරුවන් අමාත්‍යතුමන් සමග අදහස් හුවමාරු කරගත්තේය.", "URL": "https://sinhala.adaderana.lk/news.php?nid=65817", "Category": null, "Parent URL": null}