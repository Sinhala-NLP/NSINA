{"Source": "Adaderana", "Timestamp": "May 12, 2012 12:37 pm", "Headline": "සිර දඬුවමින් පසු අමෙරිකාවේ එල්.ටී.ටී.ඊ ප්‍රධානියා නිදහස ලබයි", "News Content": "වසර 05 ක කාලයක් බන්ධනාගාරගතව සිටි බැවින් එල්.ටී.ටී.ඊ සංවිධානයේ අමෙරිකානු ප්‍රධානියා ලෙස කටයුතු කළ ශ්‍රී ලාංකිකයකු නිදහස් කිරීමට අමෙරිකානු අධිකරණයක් තීරණය කර තිබේ. එල්.ටී.ටී.ඊ සංවිධානය වෙත ද්‍රව්‍යමය ආධාර සැපයීමේ චෝදනාව මත මෙම ශ්‍රී ලාංකිකයා අත්අඩංගුවට ගෙන තිබූ අතර අදාළ චෝදනාව සම්බන්ධව ඔහු වරද පිළිගෙන තිබූ බව ද විදෙස් මාධ්‍ය වාර්තා කරයි. කරුණාකරන් කන්දසාමි නැමති මෙම 55 හැවිරිදි ශ්‍රී ලාංකිකයා ඇතුළු තවත් පුද්ගලයින් 04 දෙනෙකු එල්.ටී.ටී.ඊ සංවිධානය වෙනුවෙන් පුපුරන උපකරණ, මිසයිල් සහ ගිනිඅවි මිලට ගැනීම හා එම සංවිධානය වෙනුවෙන් ඩොලර් මිලියන ගණනින් මුදල් රැස්කිරීමේ චෝදනා සම්බන්ධව 2009 වසරේ දී වරද පිළිගෙන තිබිණි. කරුණාකරන් කන්දසාමි අදාළ වරද සම්බන්ධව වසර 05 කාලයක් බන්ධනාගාරගතව සිටි බැවින් ඔහුට නිදහස ලබාදීමට අමෙරිකාවේ බෲක්ලින් දිසා අධිකරණය තීරණය කර ඇති බව විදෙස් මාධ්‍ය වාර්තා කරයි. එල්.ටී.ටී.ඊ සංවිධානය විසින් අවම වශයෙන් රටවල් 12 ක සිය ශාඛා ස්ථාපනය කර තිබූ බවත්, කරුණාකරන් කන්දසාමි අමෙරිකානු ශාඛාවේ අධ්‍යක්ෂ ලෙස කටයුතු කර ඇති බවත් එම මාධ්‍ය වාර්තා පෙන්වාදෙයි. එම ශාඛාව ද්‍රවිඩ පුනරුත්ථාපන සංවිධානය ඇතුළු පුණ්‍ය කටයුතු පිළිබඳ සංවිධාන හරහා ක්‍රියාත්මක වූ බව ද සඳහන්ය.", "URL": "https://sinhala.adaderana.lk/news.php?nid=24190", "Category": null, "Parent URL": null}