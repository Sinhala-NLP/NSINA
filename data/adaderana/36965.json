{"Source": "Adaderana", "Timestamp": "August 28, 2013 05:23 pm", "Headline": "ඉන්දියාව අනිවාර්යයෙන් සහභාගි විය යුතුයි", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට ඉන්දීය රජය අනිවාර්යයෙන්ම සහභාගි විය යුතු බව එරට කොන්ග්‍රස් පක්ෂය පවසයි. මෙම සමුළුව වර්ජනය කිරීම සුදුසු ක්‍රියාවක් නොවන බව එම පක්ෂයේ මන්ත්‍රී ඊ.වී.කේ.එස්. ඉලංගෝවන් කියයි. ඉන්දීය මාධ්‍ය වෙත අදහස් දක්වමින් ඔහු මෙම අදහස් පළ කර ඇත. මෙහිදී ඔහු වැඩිදුරටත් පවසා ඇත්තේ ශ්‍රී ලංකාව හරහා ඇතැම් කණ්ඩායම් ඉන්දියාවේ ඇතැම් ප්‍රාන්තවලට ප්‍රහාරයක් එල්ල කිරීමේ සූදානමක් පිළිබද මේ වන විටත් බුද්ධි අංශ තොරතුරු අනාවරණය කරගෙන ඇති බවයි. මෙම තත්ත්වයන්ට මුහුණදීම සඳහා ශ්‍රී ලංකාව සමග ඉතා හොඳ සබදතාවක් ගොඩනගා ගතයුතු බව ඉලංගෝවන් ප්‍රකාශ කර ඇත. ශ්‍රී ලංකාවේ නාවික හමුදාව සමඟ මේ සම්බන්ධයෙන් සාකච්ජා කළ යුතු බව ද ඔහු පවසා තිබේ. ඒ හරහා ඉන්දු ශ්‍රී ලංකා මුහුදු සීමාවේ ආරක්ෂාව තර කළ හැකි බව ඉන්දීය මාධ්‍ය වෙත අදහස් දක්වමින් ඉලංගෝවන් පවසා ඇති බව සඳහන්ය. දැනට පවතින තත්ත්වයන් සම්බන්ධයෙන් ඉන්දීය අග්‍රාමාත්‍යවරයා විසින් මෙම සමුළුවේ දී ශ්‍රී ලංකාව දැනුවත් කළ යුතු බව ඔහු සදහන් කර ඇත.", "URL": "https://sinhala.adaderana.lk/news.php?nid=36965", "Category": null, "Parent URL": null}