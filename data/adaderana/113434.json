{"Source": "Adaderana", "Timestamp": "July 5, 2019 01:20 pm", "Headline": "අනුරපුර ශික්ෂණ රෝහලට එන රෝගීන්ගෙන් ජනපතිට ඉල්ලීමක්", "News Content": "මෙරට ජනතාවට ඉහළම සෞඛ්‍ය සේවයක් ලබාදීම රජයේ අපේක්ෂාව වූවද එය සඵල කර ගැනීමට ඉඩ නොදෙන සෞඛ්‍ය කාර්යය මණ්ඩලයක් පිළිබද පුවතක් උතුරුමැද පළාතෙන් අසන්නට ලැබුණි. උතුරු මැද පළාතේ බොහෝ පිරිසක් අද වන විට හඳුනා නොගත් වකුගඩු රෝගයකින් පීඩා විදියි. අනුරාධපුර දිස්ත්‍රික්කයේ මෙන්ම පොළොන්නරුව දිස්ත්‍රික්කයේද වැඩි දෙනා ඒ වෙනුවෙන් ප්‍රතිකාර සඳහා පැමිණෙන්නේ අනුරාධපුර ශික්ෂණ රෝහල වෙතයි. නමුත් නොයෙකුත් ශරීර දුබලතා මධ්‍යයේ දුර බැහැර ගෙවා රෝහල වෙත පැමිණෙන රෝගීන්ට නේවාසිකව රැඳී සිටීමට ස්ථානයක් නොමැතිව පීඩා විදින බව ජනාධිපතිවරයාගේ අවධානයට ලක්ව තිබුණි. වකුගඩු රෝග සහන සත්කාර මධ්‍යස්ථානය හෙවත් මෙත්සිරි සෙවණ ඉදිවන්නේ ඒ අනුවයි. ඒ 25 දෙනෙකුගෙන් යුත් සෞඛ්‍ය කාර්ය මණ්ඩලයක් ද ඊට අනුයුක්ත කරමිනි. නමුත් රෝගීන් චෝදනා කරන්නේ මෙත්සිරි සෙවන ඉදිරි කිරීමේදී අපේක්ෂා කළ දේ ඉන් ඉටු නොවන බවයි. අද වන විට පෞද්ගලික තෘප්තිය හා නිලධාරින්ගේ හුදු පෞද්ගලික මතිමතාන්තරවලට අනුව, එහි පරිපාලනය සිදු වූවත් උතුරු මැද පළාත් සෞඛ්‍ය අධ්‍යක්ෂකවරයා පවසන්නේ එවැන්නක් සිදුනොවන බවයි. විශාල මුදලක් වැය කර සිදු කර ඇති මෙම ආයෝජනයේ නිසි ප්‍රතිඵල ජීවිතයත් මරණයක් අතර සටනක ‍යෙදෙන රෝගීන්ට ලබා නොදෙන මෙත්සිරි සෙවණ සෞඛ්‍ය කාර්යය මණ්ඩලය ගැන ජනපතිගේ ඝෘජු අවධානය යළිත් යොමුවන තෙක් උතුරුමැද සුවහසක් රෝගීන් බලා සිටියි.", "URL": "https://sinhala.adaderana.lk/news.php?nid=113434", "Category": null, "Parent URL": null}