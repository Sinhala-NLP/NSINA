{"Source": "Adaderana", "Timestamp": "May 3, 2019 07:32 pm", "Headline": "ත්‍රස්තවාදය ලංකාවෙන් මුලිනුපුටා දැමීමට ජනපතිට පුළුවන්-බ්‍රිතාන්‍ය ආරක්ෂක ඇමති", "News Content": "ත්‍රස්ත අභියෝගය ශ්‍රි ලංකාවෙන් මුලිනුපුටා දැමීමට වත්මන් ජනාධිපතිවරයාට හැකියාව පවතින බවට මෙරට සංචාරයක නිරත බ්‍රිතාන්‍ය රාජ්‍ය ආරක්ෂක අමාත්‍ය බෙන් වොලස් මහතා පවසයි. අද පෙරවරුවේ ජනාධිපති නිළ නිවසේ දී ජනාධිපති මෛත්‍රිපාල සිරිසේන මහතා හමුවු අවස්ථාවේ බ්‍රිතාන්‍ය ආරක්ෂක හා ආර්ථික අපරාධ පිළිබඳ රාජ්‍ය අමාත්‍යවරයා මේ බව ප්‍රකාශ කළ බවයි ජනාධිපති මාධ්‍ය අංශය පැවසුවේය. මෙම ත්‍රස්ත අභියෝගය හමුවේ ජනාධිපතිවරයා ගත් පියවර මඟින් සාර්ථක ලෙස ත්‍රස්තවාදය පාලනය කිරීමට හැකිවීම පිළිබඳ බ්‍රිතාන්‍ය රාජ්‍ය අමාත්‍යවරයා සිය ප්‍රසාදය පළ කර තිබේ. ශ්‍රි ලංකාවට එල්ල වී ඇති මෙම ත්‍රස්ත ප්‍රහාරය ඉස්ලාමීය ජාත්‍යන්තර ත්‍රස්තවාදයේ කොටසක් බව පෙන්වා දී ඇති බ්‍රිතාන්‍ය රාජ්‍ය ආරක්ෂක අමාත්‍ය බෙන් වොලස් මහතා මෙවැනි ගෝලීය ත්‍රස්ත සංවිධානයකට මුහුණ දීමේදී අන්තර් ජාතික සහය අවශ්‍ය බවයි ප්‍රකාශ කර ඇත.", "URL": "https://sinhala.adaderana.lk/news.php?nid=109189", "Category": null, "Parent URL": null}