{"Source": "Adaderana", "Timestamp": "November 8, 2010 09:31 am", "Headline": "පොලිසිය සිරකරුවන් ගැන සංවේදී නෑ", "News Content": "වැලිකඩ බන්ධනාගාරයේ විශේෂ සෝදිසි මෙහෙයුමක නිරතවූ පොලිස් නිලධාරීන් පිරිසකට ඊයේ(07) පෙරවරුවෙහි බන්ධනාගාර රැඳවියන් පිරිසක් විසින් ප්‍රහාරයක් එල්ලකිරීමේ සිද්ධිය සම්බන්ධව මේ වනවිට විමර්ශන කටයුතු ආරම්භ කර ඇති බව රජය පවසයි. බන්ධනාගාර රැඳවියන්ගේ හැඟීම් පිළිබඳව පොලිස් නිලධාරීන් සංවේදී නොවීම මෙම ගැටුමට හේතුවන්නට ඇති බව බන්ධනාගාර නියෝජ්‍ය අමාත්‍ය විජිතමුනි ද සොයිසා මහතා සඳහන් කරයි. පොලිසිය හා විනිසුරුවරුන් පිළිබඳව බන්ධනාගාර රැඳවියන් තුළ අමනාපයක් පවතින බව ද ඔහු පෙන්වාදෙයි. එමනිසා පරීක්ෂණ කටයුතු වෛද්‍යවරයෙකු රෝගියකු පරීක්ෂා කරන්නාක් මෙන් ඉවසීමකින් සිදුකළ යුතු බව ද නියෝජ්‍ය අමාත්‍යවරයා අවධාරණය කරයි. මේ වනවිට තත්ත්වය සමථයකට පත්කර ඇති බව ද බීබීසී සන්දේශය වෙත අදහස් දක්වමින් හෙතෙම අවධාරණය කර තිබේ.", "URL": "https://sinhala.adaderana.lk/news.php?nid=12002", "Category": null, "Parent URL": null}