{"Source": "Adaderana", "Timestamp": "November 29, 2011 08:19 am", "Headline": "භාෂා තුනෙන්ම දුම්රිය ගමන ගැන නිවේදනය අනිවාර්යයි", "News Content": "ශ්‍රී ලංකාව පුරා පිහිටි සියලුම දුම්රිය ස්ථානවල දුම්රිය ගමනාගමනය පිළිබඳව සිංහල, දෙමළ සහ ඉංග්‍රීසි යන භාෂා තුනෙන්ම නිවේදනය කිරීම අනිවාර්යය කර තිබේ. ඇතැම් දුම්රිය ස්ථානවලදී ආදළ දුම්රිය ගමනාගමන පිළිබඳව භාෂා තුනෙන්ම නිවේදන කටයුතු සිදුනොකරන බවට පැමිණිලි ලැබී ඇති බව රාජ්‍ය භාෂා කොමිසන් සභාව ප්‍රකාශ ‍කරයි. ඒ අනුව ඉදිරියේ දී සියලුම දුම්රිය ස්ථානවල භාෂා තුනෙන්ම දුම්රිය ගමනාගමනය පිළිබඳ නිවේදන කටයුතු අනිවාර්යය කරන බව ජාතික භාෂා හා සමාජ ඒකාබද්ධතා අමත්‍යාංශය පවසයි. ඒ සඳහා දුම්රිය නිවේදකයින් පුහුණු කිරීමේ වැඩමුළුවක් ද අද(29) සහ හෙට(30) කොළඹ විශ්ව විද්‍යා‍ලයේ දි පැවැත්වීමට නියමිතය. මෙම වැඩසටහන යටතේ දුම්රිය දෙපාර්තමේන්තුවට අයත් නිවේදකයින් පනස්දෙනෙකු පුහුණු කිරීම සිදුකරන බව රාජ්‍ය භාෂා කොමිසන් සභාව සඳහන් කරයි.", "URL": "https://sinhala.adaderana.lk/news.php?nid=20328", "Category": null, "Parent URL": null}