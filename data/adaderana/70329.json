{"Source": "Adaderana", "Timestamp": "March 2, 2017 04:45 pm", "Headline": "සයිටම් සටන හෙට බස්නාහිර පළාතේ ", "News Content": "සයිටම් අර්බුදය තුළින් රෝගීන්ගේ ජීවත් වීමට ඇති අයිතියට එල්ල වී ඇති තර්ජනයට විරෝධය පා පළාත් මට්ටමින් සිදු කරන අඛණ්ඩ වෘත්තීය සමිති ක්‍රියාමාර්ගයේ මීළඟ පියවර වශයෙන් හෙට දිනයේ බස්නාහිර පළාතට අයත් සියලූම රෝහල් වෘත්තීය සමිති ක්‍රියා මාර්ගයකට එක් වන බව රජයේ වෛද්‍ය නිලධාරීන්ගේ සංගමය පවසයි. අද (02) පැවති මාධ්‍ය හමුවකට එක් වෙමින් එම සංගමයේ මාධ්‍ය ලේකම් වෛද්‍ය සමන්ත ආනන්ද මහතා මේ බව පැවසීය. හෙට උදෑසන 8 ට මෙම වෘත්තිය සමිති ක්‍රියාමාර්ගය ආරම්භ කිරීමට නියමිත අතර එදිනම පසුවරු 1 සියලූම සයිටම් විරෝධී බලවේග එක් කර ගනිමින් දැවැන්ත විරෝධතා පාගමනක් කොළඹ ජාතික රෝහල අසලින් ආරම්භ කිරීමට නියමිත බවත් කොළඹ විහාර මහා දේවී එළිමහන් රංග පීඨයේ දී විරෝධතා රැළියක් පැවැත් වීමට කටයුතු යොදා ඇති බවත් සමන්ත ආනන්ද මහතා මෙහිදී වැඩි දුරටත් කියා සිටියේ ය.", "URL": "https://sinhala.adaderana.lk/news.php?nid=70329", "Category": null, "Parent URL": null}