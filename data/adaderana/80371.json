{"Source": "Adaderana", "Timestamp": "November 22, 2017 03:28 pm", "Headline": "යුද්ධයෙන් මිය ගිය සහෝදරයින් සිහි කරන්න කගෙවත් අවසරයක් ඕන නැති බව ශ‍්‍රිධරන් කියයි", "News Content": "යුද්ධයෙන් මියගිය සහෝදර දෙමළ ජනතාව සිහි කිරීමට දෙමළ ජනතාවට අයිතියක් පවතින අතර, ඒ වෙනුවෙන් බාධා කිරීමට කිසිවෙකුටත් අයිතියක් නොමැති බව කිලිනොච්චිය දිස්ත‍්‍රික් පාර්ලිමේන්තු මන්ත‍්‍රී ශිවඥානම් ශ‍්‍රිධරන් මහතා පවසයි. කිලිනොච්චිය කනගරපුරම් මහවිරු සොහොන පිරිසිදු කිරීමේ අවස්ථාවට එක්වෙමින් මන්ත‍්‍රීවරයා එලෙස පැවසීය. යුද්ධයෙන් මියගිය තම සහෝදර ජනතාව සිහිකිරීමට කිසිවෙකුගෙන් අවසරය ලබා ගැනීමට අවශ්‍ය නොවන බව මන්ත‍්‍රීවරයා වැඩිදුරටත් පැවසීය. කිලිනොච්චිය කනගපුරම් හා තේරාවිල් ප‍්‍රදේශයන්ගේ පවතින මහවිරු සොහොන් පිරිසිදු කිරීමේ ශ‍්‍රමදාන වැඩසටහන් ශ‍්‍රිධරන් මහතාගේ ප‍්‍රධානත්වයෙන් පැවැති බව කිලිනොච්චිය ප‍්‍රදේශවාසීන් ප්‍රකාශ කළේය. පසුගිය වසරේ කිලිනොච්චිය ප‍්‍රදේශයේ පැවැත්වු මහවිරු සැමරුම් වැඩසටහනද ශ‍්‍රිධරන් මන්ත‍්‍රීවරයාගේ ප‍්‍රධානත්වයෙන් පැවැත්වු අතර,යුද්ධයෙන් මියගිය පිරිස් සිහි කිරීම වෙනුවෙන් දෙමළ ජනතාව විශාල පිරිසක් ඒ සඳහා එක් විය. පසුගිය වසරට වඩා මහත් අසිරියකින් යුතුව මෙවර මහවිරු සැමරුම් වැඩසටහන පැවැත්වීමට කටයුතු සංවිධානය කොට ඇති බව කිලිනොච්චිය ප‍්‍රදේශවාසීන් ප්‍රකාශ කළේය. නොවැම්බර් 27 වැනිදා උතුරු පළාත් මහවිරු වැඩසටහන කිලිනොච්චිය කනගපුරම් මහවිරු කනත්ත කේන්ද්‍ර කර ගනිමින් පැවැත්වීමට නියමිත බවද ප‍්‍රදේශවාසීන් පැවසූහ.", "URL": "https://sinhala.adaderana.lk/news.php?nid=80371", "Category": null, "Parent URL": null}