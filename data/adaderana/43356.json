{"Source": "Adaderana", "Timestamp": "May 21, 2014 12:45 pm", "Headline": "බැංකි මූන් - ජනපති හමුවක්", "News Content": "ආසියාවේ අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබඳ සිව්වන සමුළුව ජනාධිපති මහින්ද රාජපක්ෂ මහතා විසින් අද ඇමතීමට නියමිතව තිබේ. චිනයේ ෂැන්හයි නුවර දී සමුළුව පැවැත්වෙයි. ආසියාවේ අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබඳ සමුළුවේ රටවල් 26 ක් සාමාජිකත්වය දරන අතර ශ්‍රී ලංකාව නිරීක්ෂණ රටක් වශයෙන් කටයුතු කරයි. මේ අතර සමුළුවට සහභාගි වි සිටින එක්සත් ජාතීන්ගේ සංවිධානයේ මහලේකම් බැංකි මුන් මහතා සහ ජනාධිපති මහින්ද රාජපක්ෂ මහතා අතර හමුවක් අද පැවැත්වීමට නියමිත බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. ඊට අමතරව සමුළුවට සහභාගි වී සිටින රාජ්‍ය නායකයින් කිහිප දෙනෙකු සමඟ ද ජනාධිපතිවරයා ද්විපාර්ශවික සාකච්ජා පැවැත්වීමට නියමිත බව සඳහන්ය. මේ අතර චීන ජනාධිපති ෂී ජින්පින්ග් මහතා සහ එම ආර්යාව විසින් පවත්වන ලද පිළිගැනීමේ භෝජන සංග්‍රහයට ජනාධිපති මහින්ද රාජපක්ෂ මහතා සහභාගි වී ඇත. ෂැංහයි ජාත්‍යන්තර සම්මන්ත්‍රණ ශාලාවේ පැවති මෙම භෝජන සංග්‍රහයට සමුළුවට සහභාගි විම සඳහා චීනයට පැමිණ සිටින රාජ්‍ය නායකයින් සහ දුත මණ්ඩල ප්‍රධානීන් සහභාගි වු බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. භෝජන සංග්‍රහයට සහභාගි වු රාජ්‍ය නායකයින් අතර ඇෆ්ගනිස්ථාන ජනාධිපතිවරයා, රුසියානු ජනාධිපතිවරයා සහ ඉන්දුනීසියානු ජනාධිපතිවරයා ඇතුළු පිරිසක් වු බව සඳහන්ය.", "URL": "https://sinhala.adaderana.lk/news.php?nid=43356", "Category": null, "Parent URL": null}