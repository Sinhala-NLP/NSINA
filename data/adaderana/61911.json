{"Source": "Adaderana", "Timestamp": "July 9, 2016 08:30 am", "Headline": "චීනය තවදුරටත් ශ්‍රී ලංකාවට හයිය දෙනවා", "News Content": "ශ්‍රී ලංකාවේ කටයුතු සඳහා චීනය තවදුරටත් සහයෝගය ලබාදෙන බව චීන විදේශ කටයුතු අමාත්‍ය වෑන් යි මහතා පවසයි.ඔහු පවසන්නේ අතීතයේ මෙන්ම අනාගතයේද දෙරට අතර සබඳතා ශක්තිමත්ව ඉදිරියට පවත්වාගෙන යන බවයි.ශ්‍රී ලංකා ආණ්ඩුවේ සංවර්ධන සැලැස්මට සහයෝගය ලබාදීමත් එමගින් ශ්‍රී ලංකාවේ ආර්ථික අභිවෘද්ධිය ළඟා කරගැනීමට අවශ්‍ය ප්‍රතිපාදන ලබාදීමට චීනය ඉදිරිපත්ව සිටින බව හෙතෙම පවසයි.දිවයිනේ සංචාරයක නිරතව සිටින චීන විදේශ කටයුතු අමාත්‍ය වෑන් යි මහතා විදේශ අමාත්‍ය මංගල සමරවීර මහතා හමුවිමෙන් අනතුරුව අදහස් දක්වමින් මේ බව කියා සිටියේය.නිල සංචාරයක් සඳහා චීන විදේශ අමාත්‍ය වෑන් යි මහතා ඊයේ පස්වරුවේ දිවයිනට පැමිණියේය.මංගල සමරවීර මහතා සමග සාකච්ඡාවෙන් අනතුරුව වෑන් යී මහතා ජනාධිපති මෛත්‍රීපාල සිරිසේන මහතා සමඟද සාකච්ඡා පවත්වා ඇති බව සඳහන්ය.අද පෙරවරුවේ අග්‍රාමාත්‍ය රනිල් වික්‍රමසිංහ මහතා හමුවීමෙන් අනතුරුව චීන විදේශ අමාත්‍ය වෑන් යි මහතා අද දහවල් දිවයිනෙන් පිටත්වයාමට නියමිතය.", "URL": "https://sinhala.adaderana.lk/news.php?nid=61911", "Category": null, "Parent URL": null}