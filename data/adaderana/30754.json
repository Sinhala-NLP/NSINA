{"Source": "Adaderana", "Timestamp": "January 14, 2013 12:42 pm", "Headline": "ඒකාධිපති රෙජිමයට මාධ්‍යයත් හවුල් - රනිල්ගෙන් දොස් මුරයක්", "News Content": "ඒකාධිපති රෙජිමය ඇති කර ගැනීමට ජනාධිපති මහින්ද රාජපක්ෂ මහතාට තනිවම නොහැකි බවත් ඒ සඳහා ජනමාධ්‍යයත් උදව් කරන බව එක්සත් ජාතික පක්ෂ නායක රනිල් වික්‍රමසිංහ මහතා අවධාරණය කරයි. ජාතික නීතිඥ සංගමය විසින් කොළඹදී අද (14) පැවැත් වු මාධ්‍ය හමුවකට සහභාගි වෙමින් විපක්ෂනායකයා මේ බව පැවසීය. එල්.ටී.ටී.ඊ සංවිධානය පරාජය කිරීමට අවශ්‍ය වූ විට මාධ්‍යය ඒ සඳහා උපකාර කළ බව ඔහු පෙන්වා දුන්නේය. එසේම ආණ්ඩුවේ ඇතැම් අකටයුතුකම් සඳහා ඇතැම් මාධ්‍යය වක්‍රව ආධාර කරන බවද ඔහු කියා සිටියේය. කෙසේ හෝ අගවිනිසුරු ආචාර්ය ශිරාණි බණ්ඩාරනායක මහත්මියට ජනාධිපතිවරයා කළ දේ හෙළාදකින බවද ඔහු අවධාරණය කළේය. රාජපක්ෂ රෙජිමය පරාජය කිරීම සඳහා ඒකාබද්ධ විපක්ෂයක් ලෙස ගොඩනැගිය යුතු බවද රනිල් වික්‍රමසිංහ මහතා පෙන්වාදුන්නේය. අගවිනිසුරුවරිය තනතුරින් ඉවත් කිරීම සඳහා ගෙන ආ දෝෂාභියෝගය හෙළාදකින යෝජනාවක් ජාතික නීතීඥ සංගමය විසින් එහිදී සම්මත කර ගන්නා ලදී. එකී යෝජනාව එම සංගමයේ ලේකම් නීතිඥ නිශ්ශංක නානායක්කාර මහතා විසින් ඉදිරිපත් කළ අතර එහි භාණ්ඩාගාරික නීතිඥ අජිත් පතිරණ මහතා ස්ථීර කර තිබේ‍.", "URL": "https://sinhala.adaderana.lk/news.php?nid=30754", "Category": null, "Parent URL": null}