{"Source": "Adaderana", "Timestamp": "October 25, 2013 11:27 am", "Headline": "මධ්‍යම ඡන්ද ප්‍රතිඵලයට එරෙහිව පරාජිත අපේක්ෂකයින් උසාවි යයි", "News Content": "පසුගිය මධ්‍යම පළාත් සභා ඡන්ද විමසීමේදී එක්සත් ජාතික පක්ෂයෙන් ඉදිරිපත්වී පරාජයට පත්වූ අපේක්ෂකයින් පිරිසක් සිය පක්ෂයේ මනාප ඡන්ද නැවත ගණන් කිරීමට නියෝග කරන ලෙස ඉල්ලා නඩු පැවරීමට තීරණය කර තිබේ. එම පක්ෂයේ හිටපු පළාත් සභා මන්ත්‍රී ශාන්තිනී කෝන්ගහගේ මහත්මිය ඇතුළු පිරිසක් ඊයේ මහනුවරදී පැවති මාධ්‍ය හමුවකදී ප්‍රකාශ කළේ මනාප ඡන්ද ගණන් කිරීමේදී අක්‍රමිකතා සිදුව ඇති බවයි. ඒ අනුව එක්සත් ජාතික පක්ෂයේ අපේක්ෂකයින් දොළොස් දෙනෙකු මූලික අයිතිවාසිකම් පෙත්සම් ඉදිරිපත් කිරීමට නියමිතය. තේරීම්භාර නිලධාරීවරයා නිකුත් කළ නිල ප්‍රතිඵල හා ගණන් කිරීමේ නිලධාරීවරයා නිකුත් කළ ප්‍රතිඵල අතර පරස්පරතාවක් පවතින බව එම මාධ්‍ය හමුවට පැමිණි පිරිස් පෙන්වාදෙන ලදී.", "URL": "https://sinhala.adaderana.lk/news.php?nid=38369", "Category": null, "Parent URL": null}