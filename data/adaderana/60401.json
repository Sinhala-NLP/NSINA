{"Source": "Adaderana", "Timestamp": "May 23, 2016 09:01 am", "Headline": " ඡන්ද නාම ලේඛන ප්‍රතිශෝධන ගැන තීරණය අද", "News Content": "ගංවතුර හේතුවෙන් විපතට පත් ප්‍රදේශවල ඡන්ද නාම ලේඛන ප්‍රතිශෝධන කටයුතු සිදු කරන ආකාරය සම්බන්ධයෙන් අද(23) දිනයේ තීරණයක් ගන්නා බව මැතිවරණ කොමිසම පවසයි.අද පෙරවරුවේ මැතිවරණ කොමිසම රැස්වීමට නියමිත අතර එහිදී මේ සම්බන්ධයෙන් අවසන් තීරණයක් ගනු ඇති බව කොමිසමේ නියෝජිතයෙකු අද දෙරණ සමග සඳහන් කළේය.ඡන්ද නාම ලේඛන ප්‍රතිශෝධන කටයුතු පසුගිය 15 වන දින ආරම්භ කෙරුණු අතර ඉන් අනතුරුව සතියක පමණ කාලයක් ප්‍රදේශ රැසකට අයහපත් කාලගුණය හේතුවෙන් දැඩි බලපෑම් එල්ල වී තිබේ.මේ හේතුවෙන් ඡන්ද නාමලේඛන ප්‍රතිශෝධන කටයුතු සම්බන්ධයෙන් ගැටළු මතුව ඇති බව මැතිවරණ කොමිසම සඳහන් කළේය.කෙසේ වෙතත් ලබන මස 01 වනදා වන විට වී. සී ආකෘති පත්‍ර ග්‍රාම නිලධාරීවරුන් වෙත භාරදිය යුතු වුවද පවතින කාලගුණ තත්ත්වය මත ඊට ගැටළු මතුව ඇති බව එම කොමිසම සඳහන් කළේය.ඒ අනුව බොහෝ දුරට ඡන්ද නාමලේඛන ප්‍රතිශෝධන කටයුතු දීර්ඝ වනු ඇති බව එම කොමිසමේ නිලධාරියෙකු සඳහන් කළේය.මීට අමතරව පීඩාවට පත් ජනතාව වෙනුවෙන් මෙම ප්‍රතිශෝධන කටයුතු සඳහා විශේෂ වැඩපිළිවෙළක් ක්‍රියාත්මක කරනු ඇති බව ද එම ප්‍රකාශකයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=60401", "Category": null, "Parent URL": null}