{"Source": "Adaderana", "Timestamp": "April 17, 2015 01:23 pm", "Headline": "අගමැති කළේ විහිළුවක් - හිටපු ජනපතිනිය කියයි ", "News Content": "අග්‍රාමාත්‍ය රනිල් වික්‍රමසිංහ මහතා ඉන්දීය ධීවරයින් සම්බන්ධයෙන් සිදුකළ ප්‍රකාශය ඇතමුන් වැරදි ආකාරයෙන් වටහා ගත් බව හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය පවසයි.ඉන්දීය ධීවරයින් ශ්‍රී ලංකා මුහුදු තීරයට උල්ලංඝණය කළහොත් ඔවුන්ට වෙඩි තබන බවට අග්‍රාමාත්‍යවරයා පසුගියදා සිදු කළ ප්‍රකාශයක් මහත් ආන්දෝලනයට තුඩු දෙන ලදී.ඉන්දීය ඩී.එන්.ඒ ප්‍රවෘත්ති ආයතනය සමඟ පැවති සම්මුඛ සාකච්ඡාවකදී රනිල් වික්‍රමසිංහ මහතාගේ එම ප්‍රකාශය පිළිබඳ හිටපු ජනාධිපතිනියගෙන් විමසා ඇති බව සඳහන්ය.රනිල් වික්‍රමසිංහ මහතා එය විහිළුවට කියූවක් බව ඊට ප්‍රතිචාර දක්වමින් හිටපු ජනාධිපතිවරිය ප්‍රකාශ කර ඇත. මාධ්‍ය සහ පුද්ගලයින් ප්‍රශ්න යොමුකර ඔහුට හිරිහැර කළ බවත්, ඊට ප්‍රතිචාර වශයෙන් අනවශ්‍ය පුද්ගලයෙකු තම නිවසට නීති විරෝධීව පැමිණිය හොත් ඔහුට වෙඩි තැබීමට තමාට අයිතියක් ඇති බවට රනිල් වික්‍රමසිංහ මහතා ප්‍රකාශ කළ බවත් හිටපු ජනාධිපතිවරිය ප්‍රකාශ කර තිබේ. රනිල් වික්‍රමසිංහ මහතාගේ එම ප්‍රකාශය ඇතමුන් වැරදි ආකාරයෙන් වටහා ගත් බව චන්ද්‍රිකා බණ්ඩාරනායක කුමාරතුංග මහත්මිය එම සාකච්ඡාවේදී සඳහන් කර ඇත. ධීවර ගැටලුව පිළිබඳ වැඩිදුරටත් අදහස් දක්වමින් ඇය පවසා ඇත්තේ ඉන්දීය ධීවරයින් ඩයිනමයිට් පුපුරවා මසුන් ඇල්ලීම වැනි නීති විරෝධී ක්‍රම භාවිත කිරීම සම්පූර්ණයෙන්ම ප්‍රතික්ෂේප කරන බවයි.මේ හේතුවෙන් ශ්‍රී ලංකාවට අයත් මුහුදු තීරය විනාශ වන අතර එය මෙරට ධීවර ප්‍රජාවට දැඩිව බලපාන කරුණක් බව හිටපු ජනාධිපතිවරිය පවසා තිබේ.සාගර ජීවිතය විනාශ වන එවැනි නීති විරෝධී ක්‍රම සඳහා ඉන්දීය රජය අවසර ලබාදීම ගැටලු සහගත බව පවසන චන්ද්‍රිකා බණ්ඩාරනායක කුමාරතුංග මහත්මිය ශ්‍රී ලංකාව විසින් එවැනි ක්‍රම තහනම් කර ඇති බව පෙන්වා දී ඇත.", "URL": "https://sinhala.adaderana.lk/news.php?nid=50705", "Category": null, "Parent URL": null}