{"Source": "Adaderana", "Timestamp": "March 27, 2012 01:26 pm", "Headline": "රාජපක්ෂවරුන් බලයේ සිටිනතාක් මට අත තියන්න කාටවත් බෑ", "News Content": "මහින්ද රාජපක්ෂ මහතා ජනාධිපති ධූරයේ කටයුතු කරන තාක්,ඩී.ඒ රාජපක්ෂ පරපුර බලයේ සිටින තාක් කල් තමාට අත තියන්නට කාටවත් හැකියාවක් නැති බව මහජන සබඳතා හා මහජන කටයුතු අමාත්‍ය, ආචාර්ය මර්වින් සිල්වා මහතා පවසයි. තමා මැද මුලන වලව්වේ හැදුණු වැඩුණු පුද්ගලයකු බැවින් වැරදි නොකරන බවත්,හැකිතාක් පුණ්‍ය කටයුතුවල නිරත වන බවත් හෙතෙම සඳහන් කරයි. අද පෙරවරුවේ කැලණිය රජ මහා විහාරයේ පැවති ආගමික පූජා මාලාවකට සහභාගීවීමෙන් අනතුරුව මාධ්‍යයට අදහස් දක්වමින් අමාත්‍යවරයා මේ බව කියා සිටියේය. තමාට එරෙහිව ශ්‍රී ලංකා නිදහස් පක්ෂයේ මධ්‍යම කාරක සභාව විසින් විනය පරීක්ෂණයක් පවත්වන බවට මාධ්‍යයවල පුවත් පළ වූ බවත්,තමා සම්බන්ධයෙන් කිසිදු තීරණයක් ගැනීමට පක්ෂයේ මධ්‍යම කාරක සභාවට බලයක් නැති බවත් මර්වින් සිල්වා මහතා අවධාරණය කළේය. පක්ෂයේ ව්‍යවස්ථාවට අනුවම පත්කිරීම් කිරීමටත්,ඉවත් කිරීම් කිරීමටත් සම්පූර්ණයෙන්ම බලය ඇත්තේ ජනාධිපතිවරයාට පමණක් බවත්,ජනාධිපතිවරයා ගනු ලබන ක්‍රියා මාර්ගයකට මිස කිසිවෙකුටත් හිස ‍නොනමන බවත් ඔහු පෙන්වා දුන්නේය. මාධ්‍යයට කැමතිනම් තමාව විකුණා ගත්තට තමාගේ කිසිදු විරෝධයක් නැතැයිද,එහෙත් පළවන පුවත් පිළිබඳ තමා එතරම් ගණන් නොගන්නා බවත් ඔහු කියා සිටියේය. පුරාණ රජවරුන් මාතෘ භූමියට එරෙහි වූවන්ට ලබාදුන්නේ මරණ දඬුවම බැවින්,ඒ ආකාරයෙන් ක්‍රියාත්මකවීමේ කාලය පැමිණ ඇති බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23105", "Category": null, "Parent URL": null}