{"Source": "Adaderana", "Timestamp": "June 7, 2013 04:01 pm", "Headline": " \"රාජපක්ෂ සම්පන්ධන්\" ගිවිසුමක් වෙන්න බෑ", "News Content": "ද්‍රවිඩ ජනතාවගේ ගැටලුවට සියලු පක්ෂවල සහයෙන් පිළිගත හැකි දේශපාලන විසඳුමක් කෙරෙහි අවධානය යොමුකළ යුතු බව ජනාධිපති මහින්ද රාජපක්ෂ මහතා පවසයි. එය \"රාජපක්ෂ සම්පන්ධන්\" ගිවිසුමක් නොවිය යුතු බවද ජනාධිපතිවරයා පවසා ඇත. ඉන්දීය භාරතීය ජනතා පක්ෂයේ 6 දෙනෙකුගෙන් සමන්විත දූත පිරිසක් මේ දිනවල ශ්‍රී ලංකාවේ සංචාරයක නිරත වන අතර ඔවුන් අද (07) ජනාධිපතිවරයා හමුවී තිබේ. එහිදී ජනාධිපතිවරයා සඳහන් කර ඇත්තේ ද්‍රවිඩ ජනතාවගේ ගැටලුව සඳහා විසඳුමක් ආනයනය කළ නොහැකි බැවින් සියලු දේශපාලන පක්ෂවල කතිකාවකින් ඒ සඳහා විසඳුමක් සොයාගත යුතු බවයි. මේ අතර රජයේ නිවැරදි ආර්ථික ප්‍රතිපත්ති හේතුවෙන් රටේ ආර්ථිකය මේ වන විට ශක්තිමත් වී ඇති බව ජනාධිපති මහින්ද රාජපක්ෂ මහතා පවසයි. කටකතාවලට සහ බොරු ප්‍රචාරවලට නොරැවටී මාතෘ භූමිය සංවර්ධනයෙන් ඉදිරියට ගෙන යායුතු බව ජනාධිපතිවරයා අවධාරණය කරයි. මුදල් හා ක්‍රමසම්පාදන අමාත්‍යාංශයේ 2012 වාර්ෂික වාර්තාව ජනාධිපති මහින්ද රාජපක්ෂ මහතා වෙත පිළිගැන්වීමේ අවස්ථාවේ දී ජනාධිපතිවරයා මේ අදහස් පළ කරන ලදී. එහිදි තවදුරටත් අදහස් දැක්වු ජනාධිපතිවරයා සඳහන් කළේ රට තුළ ආර්ථික සහ සංවර්ධන ප්‍රතිපත්තීන් ක්‍රියාත්මක කළ යුත්තේ අදට පමණක් නොවන බවයි.", "URL": "https://sinhala.adaderana.lk/news.php?nid=34719", "Category": null, "Parent URL": null}