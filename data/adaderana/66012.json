{"Source": "Adaderana", "Timestamp": "November 13, 2016 07:26 pm", "Headline": "පරාජයට එෆ්.බී.අයි. ප්‍රධානියා වග කිව යුතුයි", "News Content": "තමා ජනාධිපතිවරණයෙන් පරාජය වීමට එෆ්.බී.අයි. ඔත්තු සේවයේ ප්‍රධානියා සෘජුව වගකිව යුතු බව අමෙරිකානු ජනාධිපතිවරණයේ අනපේක්ෂිත පරාජයක් ලැබූ ඩිමොක්‍රටික් පක්ෂ අපේක්ෂිකා හිලරි ක්ලින්ටන් පවසයි.ජනාධිපතිවරණ ඡන්ද විමසීම පැවැත්වීමට ආසන්නව තිබියදී එෆ්.බී.අයි. ඔත්තු සේවයේ අධ්‍යක්ෂ ජේම්ස් කොමේ තමාගේ ඊමේල් පණිවිඩ සම්බන්ධයෙන් සිදුකළ ප්‍රකාශයන් තම පරාජයට ප්‍රබල වශයෙන් බලපෑ බව ඇය පෙන්වා දෙනු ලබයි.හිලරි ක්ලින්ටන් සිය පක්ෂයේ ආධාරකරුවන් සමඟ දුරකථනය ඔස්සේ මෙම අදහස් පළ කර ඇති අතර කෙසේ හෝ එම ප්‍රකාශය මෙලෙස මාධ්‍ය වෙත අනාවරණය වී ඇති බව සඳහන් වේ.හිලරි ක්ලින්ටන් අමෙරිකානු රාජ්‍ය ලේකම්වරිය ලෙස කටයුතු කළ සමයේ පෞද්ගලික ඊමේල් ලිපිනයක් භාවිත කරමින් ඇය විසින් සිදුකළ සංවාදයන් පිළිබඳ පරීක්ෂණ පවත්වන බව එෆ්.බී.අයි.අධ්‍යක්ෂවරයා පසුගිය ඔක්තෝබර් මස 28 වැනිදා දැනුම්දීමක් සිදුකර තිබුණි.ඉන් අනතුරුව ජනාධිපතිවරණයට පෙර දිනයේ ද ඔහු විසින් එවැනිම ප්‍රකාශයක් සිදුකර තිබූ අතර එය සිය ඡන්ද ව්‍යාපාරය අඩාළ වීමට ප්‍රබල වශයෙන් හේතු වූ බව හිලරි ක්ලින්ටන් ප්‍රකාශ කර තිබේ.මේ අතර පසුගියදා පැවති ජනාධිපතිවරණයෙන් රිපබ්ලිකන් පක්ෂ අපේක්ෂක ඩොනල්ඩ් ට්‍රම්ප් ජයගැනීමත් සමඟ ආරම්භ වූ ට්‍රම්ප් විරෝධී උද්ඝෝෂණ අමෙරිකාවේ නගර රැසක තවදුරටත් පැවැත්වෙන බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=66012", "Category": null, "Parent URL": null}