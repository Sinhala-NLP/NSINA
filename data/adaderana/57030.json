{"Source": "Adaderana", "Timestamp": "February 8, 2016 06:10 pm", "Headline": " ෆොන්සේකා පාර්ලිමේන්තුවට යවන්න තීන්දුයි", "News Content": "අද(08)පස්වරුවේ සිරිකොත පක්ෂ මූලස්ථානයේදී රැස්වුණු එක්සත් ජාතික පක්ෂයේ කෘත්‍යාධිකාරී මණ්ඩල රැස්වීමේදී මේවන විට පුරප්පාඩුව ඇති එජාප ජාතික ලැයිස්තුවේ මන්ත්‍රී ධූරයට ෆීල්ඩ් මාර්ෂල් සරත් ෆොන්සේකා මහතා පත්කිරීමට තීරණය කර තිබේ.සරත් ෆොන්සේකා මහතාගේ නම මෙහිදී ඒකමතිකව සම්මතවුණු බව එජාප වැඩබලන මහලේකම් අකිල විරාජ් කාරියවසම් මහතා අදදෙරණට කියා සිටියේය.හිටපු ඉඩම් අමාත්‍ය එම්.කේ.ඩී.එස් ගුණවර්ධන මහතාගේ හදිසි අභාවයත් සමග එජාප ජාතික ලැයිස්තුවේ මන්ත්‍රී ධූරයක් හිස්ව පැවතිණි.මෙම පත්කිරීම සිදුකරනු ලබන්නේ එම පුරප්පාඩු වූ මන්ත්‍රී ධූරයටය.සරත් ෆොන්සේකා මහතාගේ ප්‍රධානත්වයෙන් යුතු ප්‍රජාතන්ත්‍රවාදී පක්ෂය හා අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් යුතු එක්සත් ජාතික පක්ෂය පසුගියදා අවබෝධතා ගිවිසුමකටද අත්සන් තබනු ලැබිණි.", "URL": "https://sinhala.adaderana.lk/news.php?nid=57030", "Category": null, "Parent URL": null}