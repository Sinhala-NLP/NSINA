{"Source": "Adaderana", "Timestamp": "July 14, 2018 01:07 pm", "Headline": "අහස් දියෙන් පෝෂණය වූ හිබිලියාකඩ වැව සිඳී යාම නිසා ජනතාව අපහසුතාවයක", "News Content": "වසර ගනණාවක සිට තම එකම ජීවනෝපාය වන ගොවිතැනට ජලය නොමැතිව තැවෙන ගම්වාසීන් පිරිසක් පිළිබඳව මාතලේ විල්ගමුව ප්‍රදේශයෙන් වාර්තා විය. ප්‍රදේශයේ ජනතාවගේ ජල අවශ්‍යතාවන් මෙන්ම වගා කටයුතු සඳහා අවශ්‍ය ජලය ලබා ගැනීමේ අරමුණින් වෙහෙරගලගම ගම්මානයේ හිබිලියාකඩ වැව ඉදිකරන්නේ 1986 වර්ෂයේදි යි. වෙහෙරගලගම මෙන්ම අවට ගම්මාන රැසක කුඹුරු අක්කර සිය ගනනකට වසර ගනනාවක් තිස්සේ හිබිලියාකඩ වැවෙන් දියවර සපයනු ලැබයි. නමුත් අහස් දියෙන් පමණක් පෝෂණය වූ හිබිලියාකඩ වැව 2015 වර්ෂයේ සිට සිඳී ගොස් ඇත්තේ ප්‍රදේශයට බලපෑ දැඩි නියගය හේතුවෙන්. ගම්වාසීන් පවසන්නේ වැව සිඳීගිය දිනයේ සිට කන්න 8කට වඩා තම ගොවිබ්ම් අස්වැද්දීමට තමන්ට අවස්ථාවක් නොලැබුණු බවයි. පවුල් 200ක් පමණ වෙසෙන වෙහෙරගලගම ගම්මානයේ බහුතරයකගේ එකම ජීවනෝපාය ගොවිතැන වන අතර ඔවුන් පවසන්නේ තම දරුවන්ට අවශ්‍ය කෑම බීම හෝ ලබා දීමට තමන් අපොහොසත් වී ඇති බවයි. ගම්මවාසින් පවසන්නේ කුමන හෝ ජල ව්‍යාපෘතියක් මගින් හිබිලියාකඩ වැවට ජලය සපයන්නේ නම් සුපුරුදු පරිදි තම ගොවිතැන් කටයුතු සිදු කිරීමට හැකියාව ලැබෙන බවයි.", "URL": "https://sinhala.adaderana.lk/news.php?nid=92558", "Category": null, "Parent URL": null}