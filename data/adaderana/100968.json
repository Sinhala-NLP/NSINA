{"Source": "Adaderana", "Timestamp": "December 19, 2018 10:35 am", "Headline": "රට රැකියා සිහිනය පෙන්නා මුදල් වංචා කළ කත රිමාන්ඩ්", "News Content": "කැනඩාවේ රැකියා දෙන බවට පවසා මුදල් වංචා කිරීමේ සිද්ධියට අදාළව අත්අඩංගුවට ගත් කාන්තාව රක්ෂිත බන්ධනාගාර ගත කර තිබේ. ඊයේ(18) දින කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව සැකකාරිය දෙසැම්බර් මස 21 වන දින දක්වා මෙලෙස රක්ෂිත බන්ධනාගාර ගත කර තිබේ. කැනඩාවේ රැකියා ලබාදෙන බව පවසා මුදල් වංචා කිරීමේ මහා පරිමාණ ජාවාරමක නිරත වූ කාන්තාවක් අපරාධ පරීක්ෂණ දෙපාර්තමේන්තුව පසුගිය 17 දා අත්අඩංගුවට ගෙන තිබුණි. කඩුවෙල, නවගමුව ප්‍රදේශයේ කුලී නිවසක රැඳී සිටි අදාල කාන්තාව පසුගිය 17 දා රාත්‍රී අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. 47 හැවිරිදි මෙම සැකකාරිය සම්බන්ධයෙන් දිවයිනේ විවිධ පොලිස් ස්ථාන වෙත පැමිණිලි 51 ක් ලැබී තිබු බව සඳහන්ය. ඇය සතුව තිබී රුපියල් ලක්ෂ 26 ක වටිනාකමින් යුතු රන් ආභරණ සහ මුදලින් රුපියල් 50,000 ක් මෙන්ම ගුවන් ගමන් බලපත්‍ර 72 ක්, බැංකු පොත් 50 ක් සහ ඒ.ටී.එම්. කාඩ් 50 ක් සොයාගෙන ඇති බව පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=100968", "Category": null, "Parent URL": null}