{"Source": "Adaderana", "Timestamp": "September 23, 2018 06:33 pm", "Headline": "ජීවිත හානියක් වුනොත් වගකීම රජය භාරගත යුතුයි", "News Content": "අද වන තෙක් ඝාතන කුමන්ත්‍රණය සැලසුම් කළ පුද්ගලයින් කිසිවෙක් අත්අඩංගුවට ගැනීමක් සිදු කර නොමැති බව නීතිඥ සංවිධාන ජාතික එකමුතුව පවසයි. අද (23) පැවති මාධ්‍ය හමුවකට එක් වෙමින් නීතිඥ සංවිධාන ජාතික එකමුතුවේ නීතීඥ මනොජ් ගමගේ මහතා මේ බව ප්‍රකාශ කළේය. සිද්ධිය සම්බන්ධයෙන් චෝදනා එල්ලවන්නේ පොලීසියට බවත් මේ වන තෙක් සිදු ඇති එකම දෙය වන්නේ චෝදනාවට ලක්වන නියෝජ්‍ය පොලිස්පතිවරයා අනිවාර්ය නිවාඩු යැවීම පමණක් බවයි. සිද්ධිය රටට හෙළි කළ නාමල් කුමාර නැමැත්තාව නිවාස අඩස්සියේ තිබීමට හෝ මෙතෙක් කටයුතු කර නොමැති බව ඒ මහතා ප්‍රකාශ කළේය. අදාළ සිදුවීම හෙළි කළ පුද්ගලයා බොරුවක් පවසන්නේ නම් ඔහුව අත්අඩංගුවට ගැනීමට කටයුතු කළ යුතු බවක් සිදුවීම සත්‍ය නම් නියෝජ්‍ය පොලිස්පතිවරයා අත්අඩංගුවට ගතයුතු බවද ඒ මහතා පැවසීය. සිදුවීමේ හඬපට පරික්ෂා කර මේ වන තෙක් වාර්තාවක් ඉදිරිපත් කර නොමැති බවත් ජනාධිපති ලේකම් කාර්යාලයද මේ සම්බන්ධයෙන් කිසිඳු ප්‍රකාශයක් සිදු කර නොමැති බවද නීතිඥ සංවිධාන ජාතික එකමුතුවේ නීතීඥ මනොජ් ගමගේ මහතා ප්‍රකාශ කළේය. ස්නයිපර් ගිනි අවියක් අස්ථානගත වී ඇත්නම් ඒ සම්බන්ධයෙන් සිදුවූයේ කුමක්දැයි දැනගැනීමේ අයිතියක් ඇති බවත් හිටපු ආරක්ෂක ලේකම්වරයා ඝාතනය කිරීමට සැලසුම් කළ පුද්ගලයින් නිදැල්ලේ සිටින බවද ඒ මහතා පැවසීය. හිටපු ආරක්ෂක ලේකම්වරයාගේ ආරක්ෂාව වැඩි කරන ලෙස ඉල්ලා මාසයක කාලයක් ගත නව බවත් තවමත් ඒ සම්බන්ධයෙන් කිසිඳු ක්‍රියාමාර්ගයක් ගෙන නොමැති බවද ඒ මහතා පැවසීය. ඔවුන්ගේ ජීවිතවලට ජීවිත හානියක් සිදුවුවහොත් රජය එහි වගකීම රජය භාරගත යුතු බවද ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=96599", "Category": null, "Parent URL": null}