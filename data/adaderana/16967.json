{"Source": "Adaderana", "Timestamp": "June 23, 2011 09:21 pm", "Headline": "උපුල් තරංගට එරෙහි චෝදනා ගැන විමර්ශනයක් කළ යුතුයි", "News Content": "ශ්‍රී ලංකා ක්‍රිකට් ක්‍රීඩක උපුල් තරංගට එරෙහි තහනම් උත්තේජක චෝදනා සම්බන්ධව විමර්ශනයක් සිදුකර වැරදිකරුවන්ට දඬුවම් ලබාදිය යුතු බව ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර දිසානායක මහතා පවසයි. ‍ උපුල් තරංගට දෝෂාරෝපණය නොකළ යුතු බවත් නමුත් ඔහු මෙම අවස්ථාවේ නිහඬව නොසිටිය යුතු බවත් අද(23) කොළඹ පැවති මාධ්‍ය හමුවකදී අදහස් දක්වමින් ඔහු කියා සිටියේය. ‍ මංජු වන්නිආරච්චි ක්‍රීඩකයා පිළිබඳ චෝදනාවලදී එම වෛද්‍යවරයා පසුපස රහස් පොලිසිය හඹා ගිය පරිදිම උපුල් තරංගට ඖෂධ ලබාදුන් වෛද්‍යවරයා පසුපස ද පොලිසිය හඹා යා යුතු බව හෙතෙම ප්‍රකාශ කළේය. ‍ ඒලියන්ත වයිට් විසින් ජාතික කණ්ඩායමේ වෛද්‍යවරයා ලෙස ඉන්දීය සංචාරයේදී ක්‍රිකට් ආයතනයේ මුදල් උපයෝගී කරගනිමින් සම්බන්ධ වී ඇති බවට දිසානායක මහතා චෝදනා කරයි. ‍ එම තරගයේදී ක්‍රීඩකයෙකුට තහනම් උත්තේජක චෝදනාවක් එල්ල වී ඇත්නම් පළමුව ක්‍රීඩකයාගෙන් විමසීමක් කර දෙවනුව වෛද්‍යවරයාගෙන් විමසීමක් කළ යුතු බව හෙතෙම පෙන්වාදෙයි. ‍ ඒ අනුව උපුල් තරංගට එල්ලවන චෝදනා සම්බන්ධව ඒලියන්ත වයිට්ගෙන් විමසීමක් කළ යුතු බව මන්ත්‍රීවරයා අවධාරණය කරයි. ‍ කිසිදු සහතිකයක්, වෛද්‍ය විද්‍යාව පිළිබඳ අධ්‍යාපනයක් හෝ වෛද්‍ය විද්‍යාව පිළිබඳව කිසියම් පිළිගත් ආයතනයක සහතිකයක් හෝ නොමැති එවැනි ආයතනයක රැකියාවක් හෝ නොමැති පුද්ගලයෙකු ජාතික කණ්ඩායමේ වෛද්‍යවරයා ලෙස කටයුතු කිරීම ගැටලුවක් බව මාධ්‍ය හමුවේදී අදහස් දක්වමින් ඔහු වැඩිදුරටත් ප්‍රකාශ කළේය. ‍ කුමාර සංගක්කාර අවසන් මහා තරගය සඳහා අවශ්‍ය කණ්ඩායම වෙනුවෙන් යම් යම් නිර්නායක ඉදිරිපත් කර තිබියදී එම සුදුසුකම් සහිත කණ්ඩායමක් ලබානොදුන් ක්‍රිකට් ආයතනය ඔහු විසින් ඉල්ලා සිටි බව පවසමින් වෛද්‍යවරයා පමණක් ලබාදීමට කටයුතු කිරීම ගැටලු සහගත බව ඔහු පෙන්වාදෙයි.", "URL": "https://sinhala.adaderana.lk/news.php?nid=16967", "Category": null, "Parent URL": null}