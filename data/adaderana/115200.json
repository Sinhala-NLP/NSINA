{"Source": "Adaderana", "Timestamp": "July 28, 2019 02:26 pm", "Headline": "නිවාස ව්‍යාපෘතියකට එරෙහිව ජනතා විරෝධයක්", "News Content": "මාඕරි ජන කොට්ඨාසය සංස්කෘතික වටිනාකම් වෙනුවෙන් පෙරට පැමිණි නවසීලන්ත වැසියන්ගේ සහභාගීත්වයෙන් ඕක්ලන්ඩ් නගරයේ විරෝධතාවක් පවත්වා ඇත. විරෝධතාවට පන්දහසක පමණ පිරිසක් සහභාගී වූ බවට ඇස්තමේන්තු කර ඇති බව සඳහන්ය. නවසීලන්තයේ මාඕරි ජන කොට්ඨාසය සමග සබඳතා පවතින භූමි ප්‍රදේශයක යෝජිත නිවාස ව්‍යාපෘතියකට එරෙහිව පැවති විරෝධතාවකට එරට වැසියන් දහස් සංඛ්‍යාත පිරිසක් සහභාගී වුණි. එම නිවාස ව්‍යාපෘතිය භාරව කටයුතු කරන්නේ ෆ්ලෙචර් (Fletcher) නම් එරට විශාලතම ඉදිකිරීම් සමාගම වන අතර ඒ යටතේ ඉදිකිරීමට යෝජිත නිවාස ගණන 500ක්. නිවාස ව්‍යාපෘතියට එරෙහිව නවසීලන්තයේ ඕක්ලන්ඩ් (Auckland) නගරයේ ඉහුමටා(වෝ) (Ihumātao) අර්ධද්වීපයේ විරෝධතා පැවැත්වෙන පස්වැනි දිනය මෙයයි. විරෝධතාවට පන්දහසක පමණ පිරිසක් සහභාගී වූ බවට ඇස්තමේන්තු කර ඇති බව සඳහන්. මතභේදයට තුඩුදුන් භූමිය ඓතිහාසික, සංස්කෘතික මෙන්ම පුරා විද්‍යාත්මක වශයෙන් ඉතාම වැදගත් භූමියක් බව විරෝධතාකරුවන් පෙන්වා දෙයි. එමෙන්ම එම භූමිය සියලු දෙනාට විවෘත කිරීම හෝ ආදිවාසීන්ට නැවත එහි පදිංචියට ඉඩ ලබාදිය යුතු බව ඔවුන්ගේ අදහසයි. මේ අතර නිවාස ව්‍යාපෘතිය භාරව කටයුතු කරන ෆ්ලෙචර් සමාගම විරෝධතාවලට ප්‍රතිචාර දක්වා ඇත. එම සමාගම පවසන්නේ සාකච්ඡා මාර්ගයෙන් තීරණයකට එළඹෙන තුරු කිසිදු ඉදිරි ක්‍රියාමාර්ගයක් නොගන්නා බවයි. ඉහුමටා(වෝ) අර්ධද්වීපය පිහිටා ඇත්තේ නවසීලන්තයේ විශාලතම නගරය වන ඕක්ලන්ඩ් හි ගුවන් තොටුපළට යාබදවයි. මාඕරි ජනතාවට සංස්කෘතික වශයෙන් වැදගත් රක්ෂිත භූමියක් එහි පිහිටා ඇත. එමෙන්ම එය නවසීලන්තයේ පැරණිතම සහ පුරාවිද්‍යාත්මක වැදගත්කමකින් යුතු ස්ථානයක් වීම හේතුවෙන් එහි යෝජිත නිවාස ව්‍යාපෘතියට ජනතාවගෙන් දැඩි විරෝධයක් එල්ල වී ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115200", "Category": null, "Parent URL": null}