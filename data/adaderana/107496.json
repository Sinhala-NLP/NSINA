{"Source": "Adaderana", "Timestamp": "April 6, 2019 10:09 am", "Headline": "ඉන්දියාව-පාකිස්ථානය යළි නොසන්සුන්?", "News Content": "කාශ්මීර දේශසීමා ආසන්නයේ පවතින ඉන්දියාව සහ පාකිස්ථානය අතර නොසන්සුන් තත්ත්වය පසුගිය මාස කිහිපයේදී උත්සන්න වුණි. ඉන් ප්‍රදේශයේ සිවිල් වැසියන් දැඩි ජීවිත අවදානමකට මුහුණදී සිටින බව විදෙස් වාර්තා පවසා සිටියි. දෙරටේ ආරක්ෂක අංශ අතර සිදුවන නිරන්තර වෙඩි තබාගැනීම් හේතුවෙන් ඉන්දීය කාශ්මීරයේ පූන්ච් දිස්ත්‍රික්කයේ සිවිල් වැසියන් බරපතළ ජීවිත තර්ජනයකට මුහුණදී සිටියි. මේ සතිය ආරම්භයේදී දේශසීමාවේ ඇතිවූ ගැටුම්වලින් පමණක් සිවිල් වැසියන් විශාල පිරිසක් තුවාල ලැබූ අතර ඉන් පස්හැවිරිදි දැරියක් මිය ගියාය. කාශ්මීරයේ පුල්වාමාහිදී ඉන්දීය හමුදා සෙබලුන් ඉලක්ක කර එලල් වූ ත්‍රස්ත ප්‍රහාරයකින් අනතුරුව ඉන්දියාව සහ පාකිස්තානය අතර දැඩි මතභේදාත්මක තත්ත්වයක් උදා වුණි. ඉන්දියාව පාර්ශ්වයෙන් පාකිස්ථානය වෙත ගුවන් ප්‍රහාර එල්ල වුණේ එහි ප්‍රතිඵලයක් ලෙසටයි. පාකිස්ථානයද ඊට ප්‍රතිචාර දක්වමින් ඉන්දියාවට අයත් ගුවන් යානා දෙකක් බිම හෙලා එක් ගුවන් නියමුවෙක් සිය අත්අඩංගුවට ගැනීමටත් කටයුතු කළේය. කෙසේ නමුත් දෙපාර්ශ්ව අතර පැවැති දැඩි අර්බුදකාරී තත්ත්වය මදක් සමනය වුයේ එම ඉන්දීය ගුවන් නියමුවා නිදහස් කිරීමෙන් පසුවය. 1947 වසරේ පටන් දශක ගණනාවක් තිස්සේ නොබෙදුණු කාශ්මීරයේ අයිතිය ඉල්ලා ඉන්දියාව සහ පාකිස්තානය අතර ගැටුම් ඇතිවුණා. කෙසේ නමුත් දෙපිරිසම එකගවන ආකාරයට කාශ්මීරයේ අයිතිය පවරාගැනීමට තවමත් ඔවුන්ට හැකිවී නැහැ.", "URL": "https://sinhala.adaderana.lk/news.php?nid=107496", "Category": null, "Parent URL": null}