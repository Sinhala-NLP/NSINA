{"Source": "Adaderana", "Timestamp": "February 8, 2017 02:26 pm", "Headline": " බිබිලට ඉන්ෆ්ලුවෙන්සා බියක්", "News Content": "එච්.වන්.එන්.වන්.ඉන්ෆ්ලුවෙන්සා වෛරසය වැළඳුණු බවට තහවුරු වූ රෝගීන් 8 දෙනෙකු බිබිල මුලික රෝහලේ ප්‍රතිකාර ලබන බව වෛද්‍ය අධිකාරී වයි.එම්.සුනිල් සෙනරත් යාපා මහතා පවසයි.එච්.වන්.එන්.වන්.ඉන්ෆ්ලුවෙන්සා බවට සැකකෙරෙන තවත් රෝගීන් 20 දෙනෙකු එම රෝහලේ ප්‍රතිකාර ලබන බව වෛද්‍ය අධිකාරීවරයා සඳහන් කළේය.මේ සම්බන්ධයෙන් පළාත් සෞඛ්‍ය අමාත්‍යාංශය, කොළඹ වසංගත රෝග ඒකකය මෙන්ම සෞඛ්‍ය අමාත්‍යාංශය ද දැනුවත් කර ඇති බව සඳහන්ය.රෝගය වැළැඳුනු පුද්ගලයන් තුළින් උණ, හිසරදය, ඇගපත අමාරුව, උගුරේ අසාදන, කැස්ස, මෙන්ම ඇතැම් විට වමනය පාචනය වැනි තත්ත්වයන් පෙන්නුම් කරන බව වෛද්‍ය අධිකාරී වයි.එම්.සුනිල් සෙනරත් යාපා මහතා පවසයි.ගර්භනී කාන්තාවන්, වයස අවුරුදු දෙකට අඩු කුඩා දරුවන්, අවුරුදු 65ට වැඩි වයස්ගතවූවන් හා නිධන්ගත රෝගවලින් පෙළෙන අය අවදානම් කණ්ඩායම් ලෙස මේ වන විට හඳුනාගෙන තිබේ.රෝගය වැළඳීම හා පැතිරීම වැළැක්වීම සඳහා අනවශ්‍ය ලෙස නේවාසික රෝගීන් බැලීම සඳහා පැමිණීම සීමා කරන ලෙස ද බිබිල මූලික රෝහලේ වෛද්‍ය අධිකාරීවරයා දැනුම්දී ඇත.රෝහල තුළ රෝගය පැතිරීම වැළැක්වීමට එච්.වන්.එන්.වන් ඉන්ෆ්ලුවෙන්සා වෛරසය වැළැඳුණු රෝගීන් වෙන්කර ප්‍රතිකාර කටයුතු සිදුකරන බව ඔහු කියා සිටියේය. නිදන්ගත රෝග සඳහා ප්‍රතිකාර ලබන රෝගීන් අවට වෙනත් රෝහල් වෙත මාරුකර යැවීමට ද පියවර ගෙන ඇති බව වෛද්‍ය අධිකාරී වයි.එම්.සුනිල් සෙනරත් යාපා මහතා සඳහන් කළේය.", "URL": "https://sinhala.adaderana.lk/news.php?nid=69323", "Category": null, "Parent URL": null}