{"Source": "Adaderana", "Timestamp": "February 19, 2014 02:27 pm", "Headline": "ඉන්දියාවට සෘජු ගුවන් ගමන් ඉල්ලා උතුරෙන් යෝජනාවක් සම්මතයි", "News Content": "පලාලි-ත්‍රීකුණාමලය සිට ඉන්දියාවට සෘජු ගුවන්සේවා ආරම්භ කළ යුතු බවට වන යෝජනාවක් උතුරු පළාත් සභාවේ සම්මත වී තිබේ. ඊයේ (18) රැස්වුණු උතුරු පළාත් සභාව තුළ මෙම යෝජනාව ඇතුළුව තමන් ඉදිරිපත් කළ යෝජනා කිහිපයක් සම්මතවූ බව පළාත් සභා මන්ත්‍රී එම්.කේ ශිවාජිලිංගම් මහතා අද දෙරණට කියා සිටියේය. ඒ අනුව කන්කසන්තුරෙයි වරාය වෙළඳ නැව් ගමනාගමනයට භාවිතා කළ යුතු බවත්, කන්කසන්තුරෙයි-තලෙයිමන්නාරම දුම්රිය ගමනාගමන කටයුතුවල වැඩ අවසන් කළ පසු තලෙයි මන්නාරම හා රාමේශ්වරම් අතර නැව් ගමනාගමනය ආරම්භ කළ යුතු බවටද යෝජනා සම්මත කර ගෙන ඇත. මෙම යෝජනා ඉන්දීය මධ්‍යම රජයට හා ශ්‍රී ලංකා ආණ්ඩුවට යොමු කිරීමට කටයුතු කරන බව මන්ත්‍රී එම්.කේ ශිවාජිලිංගම් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41229", "Category": null, "Parent URL": null}