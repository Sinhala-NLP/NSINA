{"Source": "Adaderana", "Timestamp": "December 24, 2018 07:35 pm", "Headline": "අපේම සහෝදර ජනතාවට උදව් වෙන්න ඔබත් එකතු වෙන්න", "News Content": "ගංවතුර උවදුරින් අවතැන් වූ කිලිනොච්චි හා මුලතිව් ප්‍රදේශවල අපේම සහෝදර ජනතාව වෙත අත්‍යවශ්‍ය වියළි ආහාර ද්‍රව්‍ය සහ වෛද්‍ය පහසුකම් සපයා දීමේ මනුසත් දෙරණ සහන ක්‍රියාන්විතය අදින් ආරම්භ විය. ඒ අනුව ඔබේ පරිත්‍යාග කොළඹ 10, ටී.බී.ජයා මාවතේ දෙරණ ප්‍රධාන කාර්යාලයට ගෙනැවිත් භාර දීමට හැකි අතර එසේ නැතිනම් ඊට දායක විය හැකි ආකාරය 078 38 38 383 යන අංකය ඔස්සේ මනුසත් දෙරණට දැන්විය හැකියි. සහන වැඩපිළිවෙළ සඳහා දැනටමත් ශ්‍රී ලංකා යුද හමුදාව හා රජයේ වෛද්‍ය නිලධාරීන්ගේ සංගමය ද මනුසත් දෙරණ සමග එක්ව කටයුතු කිරීමට සූදානම්.. මේ අතර මනුසත් දෙරණ ක්‍රියාන්විතයට එක්වෙමින් ශ්‍රී ලංකන් ගුවන් සේවක වෘත්තීය සමිතිය අද ටීවී දෙරණ ප්‍රධාන කාර්යාලය වෙත පැමිණ ආපදාවට ලක්ව සිටින උතුරු පළාතේ දරුවන් වෙනුවෙන් පාසල් උපකරණ පරිත්‍යාගයක් සිදු කළේය.", "URL": "https://sinhala.adaderana.lk/news.php?nid=101249", "Category": null, "Parent URL": null}