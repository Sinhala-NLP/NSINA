{"Source": "Adaderana", "Timestamp": "February 21, 2019 04:50 pm", "Headline": "ත්‍රස්තවාදය ඉන්දියාවේ පොදු ගැටළුවක්-සල්මාන් කුමරු", "News Content": "ත්‍රස්තවාදය ඉන්දියාවේ පොදු ගැටළුවක් බව සෞදියේ ඔටුන්න හිමි මොහම්මද් බින් සල්මාන් කුමරු පවසයි. සිය ඉන්දීය සංචාරය අතරතුරදීයි ඔහු මේ බව සඳහන් කළේය. නිල සංචාරයක් සඳහා ඉන්දියාවට පැමිණි සල්මාන් කුමරු එහිදී එරට අගමැති නරේන්ද්‍ර මෝදි සහ ජනාධිපති රාම් නාත් කෝවින්ද් හමුවිය. ඔවුන් අතර පැවති සාකච්ඡා වලින් අනතුරුව ජනාධිපතිවරයා සල්මාන් කුමරුට භෝජන සංග්‍රහයක් පිරිනමා ඇති බවද සඳහන් වෙයි. පුල්වාමා ප්‍රහාරය හේතුවෙන් ඉන්දියාව සහ පාකිස්තානය අතර මතබේදය උත්සන්නවී ඇති අවස්ථාවක දෙරටේම සංචාරය කළ සල්මාන් කුමරු ත්‍රස්තවාදය ඉන්දියාවේ පොදු ගැටළුවක් බවට පත්ව ඇති බව ප්‍රකාශ කළේය. එය විසඳාගැනීම සඳහා අවශ්‍ය නම් තම රටේ බුද්ධිමය සහාය ලබාදීමට සූදානම් බවද ඔහු පවසා තිබේ. දෙරටම මුහුණපා සිටින්නේ සමාන ගැටළුවලට බව පැවසූ සල්මාන් කුමරු අන්තවාදය සහ ත්‍රස්තවාදය ඒ අතරින් ප්‍රධාන බවද එහිදී පෙන්වා දුන්නේය. එමෙන්ම යටිතල පහසුකම් සංවර්ධනය, සංචාරක ක්ෂේත්‍රය ඇතුළු ක්ෂේත්‍ර කිහියක් සම්බන්දයෙන් දෙරට අතර ගිවිසුම් කිහිපයකට අස්සන් තබා ඇති බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104778", "Category": null, "Parent URL": null}