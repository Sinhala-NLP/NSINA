{"Source": "Adaderana", "Timestamp": "December 30, 2018 12:20 pm", "Headline": "බංග්ලාදේශයේ මහ මැතිවරණය අද", "News Content": "බංග්ලාදේශයේ 11 වැනි මහ මැතිවරණය අද(30) පැවැත්වෙන බව විදෙස් මාධ්‍ය වාර්තා කරයි. බංග්ලාදේශ මහ ,මැතිවරණයේ මැතිවරණ ප්‍රචාරක කටයුතු මේ වන විට අවසන් වී තිබේ. ඊට සමගාමීව එරට ආරක්ෂාව තවදුරටත් තර කිරීමට බලධාරීන් පියවර ගත්තේය. ඒ සඳහා පොලීසිය, යුධ හමුදාව ඇතුළු ආරක්ෂක නිලධාරින් ලක්ෂ හයක් පමණ යොදවා ඇති බව දැක්වෙයි. බංග්ලාදේශ අගමැතිනී 71 හැවිරිදි ෂෙයික් හසීනා යළිත් වරක් අගමැති ධුරය වෙනුවෙන් මෙවර මැතිවරණයට ඉදිරිපත් වී සිටින්නේ සිව්වෙනි වරටයි. ලොව ඉතා සීඝ්‍රයෙන් වර්ධනය වන ආර්ථිකයක් බවට බංග්ලාදේශය පත් කළ නමුත් මානව හිමිකම් උල්ලංඝනය කළ අවස්ථා රැසක් සඳහා ඇය ජාත්‍යන්තර චෝදනා වලට ලක් විය. මහ මැතිවරණය පැවැත්වෙන්නේ රටේ දේශපාලන නොසන්සුන්තාවක් පැවැත්වෙද්දී වන අතර ප්‍රතිවාදී විපක්ෂ දේශපාලන කණ්ඩායම් දැඩි ලෙස මර්දනය කරන බවට අගමැතිනී ශීක් හසීනා ප්‍රමුණ රජයට දෝෂාරෝපණ එල්ල වෙයි. මැතිවරණ සමයේ විපක්ෂ සන්ධානයට එරෙහිව මැතිවරණ ප්‍රචණ්ඩ ක්‍රියා රැසක් පිළිබඳවත් එරටින් වාර්තා වී ඇති බව විදෙස් වාර්තාවල සඳහන්ය. මේ අතර බංග්ලාදේශ දේශසීමාවේ සරණාගත කඳවුරුවල රැඳී සිටින මියන්මාර රොහින්ග්‍යා මුස්ලිම් සරණාගතයන් හේතුවෙන් හටගත් අර්බුදය සම්බන්ධයෙන් ද ෂෙයික් හසීනාගේ රජය අපකීර්තියට පත් වී තිබේ. අගමැතිනී ෂෙයික් හසීනා සහ ඇගේ අවාමි ලීගය ප්‍රමුඛ සන්ධානයට අභියෝගයක් වී ඇත්තේ, ජාතික ඒකීය පෙරමුණ විපක්ෂ සන්ධානයයි. ජාතික ඒකීය පෙරමුණ සන්ධානයට නායකත්වය දෙන්නේ එරට ප්‍රධාන විපක්ෂ දේශපාලන කණ්ඩායම වන බංග්ලාදේශ ජාතික පක්ෂයයි. බංග්ලාදේශ ජාතික පක්ෂයේ නායිකාව වන 73 හැවිරිදි කලීඩා ෂියා දූෂණ වංචා සම්බන්ධයෙන් චෝදනා ලැබ සිරගත කර සිටීම හේතුවෙන් ඇයට මෙවර මැතිවරණයට ඉදිරිපත් වීමට හැකියාවක් නොමැත. ෂියාගේ අඩුව පුරවමින්, බංග්ලාදේශ ජාතික පක්ෂය මෙහෙයවන්නේ ඔක්ස්ෆර්ඩ්හි අධ්‍යාපනය ලැබූ හිටපු අධිකරණ ඇමැතිවරයකු වූ 82 හැවිරිදි කමාල් හොසෙයින් විසිනි. කෙසේ නමුත් හොසෙයින් අගමැති ධුර අපේක්ෂක ලෙස මැතිවරණයට ඉදිරිපත් නොවන අතර, විපක්ෂ සන්ධානය ජයග්‍රහණය කළහොත් අගමැති ධුරය හිමි වන්නේ කාටදැයි යන්න මෙතෙක් නිවේදනය කර නොමැති බව දේශපාලන විශ්ලේෂකයින් පෙන්වා දෙයි. 1991 වසරේ සිට 96 දක්වාත්, 2001 සිට 2006 දක්වාත් බංග්ලාදේශයේ අගමැතිනිය ලෙස කලීඩා ෂියා කටයුතු කර තිබේ. තමාට එරෙහිව එල්ල වී ඇති දූෂණ වංචා චෝදනා ඇය දිගින් දිගටම ප්‍රතික්ෂේප කර ඇති බව විදෙස් වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=101527", "Category": null, "Parent URL": null}