{"Source": "Adaderana", "Timestamp": "January 23, 2011 08:58 am", "Headline": "අර්තාපල් කියා ලක්ෂ 80 ක බඩු රේගුවෙන් පන්නන්න හදලා", "News Content": "අර්තාපල් ආනයනය කරන බවට පවසමින් නීතී විරෝධී ලෙස මෙරටට ආනයනය කරන ලද ලක්ෂ 80ට අධික භාණ්ඩ තොගයක් රේගුව විසින් සොයා ගෙන තිබේ. මත් පුවක් වර්ග , බීඩී , දුම්‍කුඩු පැකට් , ඇඟ ආලේපන ඇතුළු විවිධ ද්‍රව්‍ය මෙහි දී සොයා ගත් බව රේගුව පවසයි. පිටකො‍ටුව අල සහ ලොකු ලූනු ආනයනය කරන සමාගමක් විසින් ‍ඉන්දියාවේ සිට මෙරටට ගෙන්වන ලද අර්තාපල් කන්ටේනර් දෙකකින් ‍එක් කන්ටේනර්යක් තුළ තිබී මෙම ද්‍රව්‍ය සොයා ගෙන තිබේ. රේගු විශේෂ කාර්යය සහ විමර්ශන ඒකකයේ නිලධාරීන්ට ලැබුණු තොරතුරකට අනුව සිදු කළ පරීක්ෂාවක දී මේවා සොයා ගත් බව නියෝජ්‍ය රේගු අධ්‍යක්ෂ සිසිර ද සිල්වා මහතා ප්‍රකාශ ‍කළේය. මෙම කන්ටේනර් ආනයනය කළ සමාගමේ හිමිකරු සහ තවත් සේවකයෙකු රේගුව විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් දෙදෙනා පිළිබඳව වැඩිදුර පරීක්ෂණ ආරම්භ කර ඇති බව සඳහන් වේ.", "URL": "https://sinhala.adaderana.lk/news.php?nid=13677", "Category": null, "Parent URL": null}