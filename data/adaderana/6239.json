{"Source": "Adaderana", "Timestamp": "January 25, 2010 04:05 pm", "Headline": "නීතියට පිටින් මාරුව අවලංගුද..? නැද්ද..?", "News Content": "උතුරු පළාත් බාර ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ සහ වව්නියා‍ව පොලිසියේ පොලිස් ස්ථානාධිපති සමන් සිගේරා යන මහත්වරුන්ගේ ස්ථාන මාරුවීම් අවලංගු කිරීමට පියවර ගත් බව පොලිස්පතිවරයා තමන්ට දැනුම් දුන් බව මැතිවරණ කොමසාරිස්වරයා කියා සිටි වග පැෆ්රල් සංවිධානය පවසයි. ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ ‍මහතා කොළඹ දිස්ත්‍රික්කයට මාරු කරයැවීමට පියවර ගෙන තිබීම සම්බන්ධයෙන් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා මැතිවරණ කොමසාරිස්වරයා වෙත දැනුම් දීමෙන් පසු කොමසාරිස්වරයා එකී ස්ථාන මාරුවීම් අවලංගු කරන ලෙස පොලිස්පතිවරයාට උපදෙස් දුන් බව සඳහන් වේ. මැතිවරණ කොමසාරිස්වරයාගෙන් මේ පිළිබඳ විමසීමට දිගින් දිගටම උත්සාහ කළද එකී උත්සාහය ව්‍යර්ථ විය. එහෙත් මේ පිළිබඳ මැතිවරණ කොමසාරිස් කාර්යාලයෙන් විමසූ කළ අතිරේක කොමසාරිස් ඩබ්.පී සුමනසිරි මහතා කියා සිටියේ ඒ පිළිබඳ කිසිවක් කියා සිටින්නට තමන් නොදන්නා බවයි. උතුරේ සහ වව්නියාව පොලිස් ප්‍රධානීන්ගේ මාරුකිරීමට ගනු ලැබූ තීරණය සම්බන්ධයෙන් තමන් මැතිවරණ කොමසාරිස්වරයා වෙත ලිඛිතව කරුණු පැහැදිලි කර ඇති බව අප කළ විමසුමකට පිළිතුරු දෙමින් පොලිස්පති මහින්ද බාලසූරිය මහතා කියා සිටියේය. උතුරු පළාත් බාර ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ මහතා සහ වව්නියා‍ව පොලිසියේ පොලිස් ස්ථානාධිපති සමන් සිගේරා මහතා මාරු කර යැවීමට පොලිස්පතිවරයා පියවර ගෙන තිබුණි. ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ ‍මහතා කොළඹ දිස්ත්‍රික්කයට මාරු කරයැවීමට පියවර ගෙන ඇති අතර සමන් සිගේරා මහතා පොලිස් මූලස්ථාන සුභසාධන අංශයට මාරු කර යවා ඇති බව පැෆරල් සංවිධානය විසින් නිකුත් කළ නිවේදනයේ සඳහන් විය. ජනාධිපතිවරණයක් ප්‍රකාශයට පත් කර තිබියදී මැතිවරණ නීතියට අනුව කිසිදු රාජ්‍ය අයතනයක නිලධාරීන්ට පත්වීම්,සේවයෙන් පහ කිරීම්,ස්ථාන මාරුවීම් ලබා දිය නොහැකිය. අප කළ විමසුමකට පිළිතුරු දෙමින් උතුරු පළාත් බාර ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ මහතා කියා සිටියේ තමන්ට ලැබුණු ස්ථාන මාරුව අනුව තමන් මේ වන විට කොළඹ රාජකාරී බාර ගෙන ඇති බව හා එකී ස්ථාන මාරුව අවලංගු කළ බවට ෙම් වනතුරුත් දැනුම් දීමක් කර නැති බවය.", "URL": "https://sinhala.adaderana.lk/news.php?nid=6239", "Category": null, "Parent URL": null}