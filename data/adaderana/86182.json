{"Source": "Adaderana", "Timestamp": "March 23, 2018 10:38 am", "Headline": " නව ජාතික ආරක්ෂක උපදේශකයෙක් පත් වෙයි", "News Content": "අමෙරිකා එක්සත් ජනපදයේ නව ජාතික ආරක්ෂක උපදේශකවරයා ලෙස ජෝන් බෝල්ටන් (John Bolton)නම්කර තිබේ. ඒ එරට ජාතික ආරක්ෂක උපද්ශකවරයා ලෙස කටයුතු කළ හර්බට් රේමන්ඩ් මැක්මාස්ටර් (HR McMaster) ධූරයෙන් ඉල්ලා අස්වීමට කටයුතු කිරීමත් සමඟයි. අමෙරිකාවේ ජාතික උපදේශකවරයා ලෙස කටයුතු කළ මැක්මාස්ටර් ඉල්ලා අස්වීමට කටයුතු කිරීමෙන් අනතුරුව ඔහුගේ සේවය ඇගයීමට ලක්කරමින් ඩොනල්ඩ් ට්‍රම්ප් විසින් ට්විටර් පණිවිඩයක් ද නිකුත් කර තිබුණි. ට්‍රම්ප් පරිපාලනය පත්කරනු ලැබූ ජ්‍යෙෂ්ඨ නිලධාරීන් කිහිප දෙනෙක්ම පසුගිය කාලසීමාවේදී ඉල්ලා අස්වීමට හෝ ඩොනල්ඩ් ට්‍රම්ප් විසින් ඉවත් කිරීමට කටයුතු කරනු ලැබීය. ඒ අනුව ජාතික ආරක්ෂක උපදේශකවරයා ලෙස කටයුතු කළ මැක්මාස්ටර් ගේ ඉල්ලා අස්වීම අමෙරිකාව තුළ පුළුල් කතාබහට ලක්වන මාතෘකාවක් බවට පත්ව තිබේ. ඩොනල්ඩ් ට්‍රම්ප් විසින් අමෙරිකාවේ ජාතික ආරක්ෂක උපදේශක තනතුරට ලුතිනන් ජනරාල් හර්බට් රේමන්ඩ් මැක්මාස්ටර් නම් කළේ හිටපු ජාතික ආරක්ෂක උපදේශක මයිකල් ෆ්ලින් ඉල්ලා අස්වීමට කටයුතු කිරීමෙන් අනතුරුවයි. මැක්මාස්ටර්ගේ තනතුරට ඩොනල්ඩ් ට්‍රම්ප් විසින් පත්කර ඇත්තේ එක්සත් ජාතින්ගේ සංවිධානයේ හිටපු අමෙරිකානු තානාපතිවරයෙක් ලෙස කටයුතු කළ ජෝන් බෝල්ටන්. කෙසේවෙතත් බෝල්ටන් ගේ පත්කිරීම සඳහා එරට සෙනෙට් සභාවේ අනුමැතිය තවමත් ලැබී නැහැ. ට්‍රම්ප් පරිපාලනය යටතේ මාස 14ක් වැනි කෙටි කාලයක් තුළ පත් වූ තෙවන ජාතික උපදේශකවරයා වන්නේද ජෝන් බෝල්ටන් බව සඳහන්. මේ වන විට 69 වන වියේ පසුවන බෝල්ටන් රෝනඩ්ල් රේගන් , ජෝර්ජ් එච් ඩබ්ලිව් බුෂ් (George HW Bush )සහ (ජෝර්ජ් ඩබ්ලිව් බුෂ්)George W Bush පාලන සමයන් තුළද කටයුතු කර ඇති පුද්ගලයෙක් ලෙසයි සැළකෙන්නේ. ඔහු එළඹෙන අප්‍රේල් 4 වැනි දා ධූරයේ වැඩ භාරගැනීමට නියමිත බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=86182", "Category": null, "Parent URL": null}