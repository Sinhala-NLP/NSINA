{"Source": "Adaderana", "Timestamp": "May 9, 2011 08:38 am", "Headline": "ඉන්දීය නියෝජිතයින් ලංකාවට-ජී.එල් ඉන්දියාවට", "News Content": "දරුස්මාන් වාර්තාවේ අන්තර්ගත කරුණු පිළිබඳ සාකච්ඡා කිරීම සඳහා ඉහළ පෙළේ ඉන්දීය නියෝජිත පිරිසක් මෙරටට පැමිණීමට නියමිතව තිබේ. මේ සතිය තුළ දී ඔවුන් මෙරටට පැමිණෙනු ඇති බව වාර්තා වේ. මෙම නියෝජිත පිරිසට ඉන්දියාවේ ජාතික ආරක්ෂක උපදේශක ශිවශන්කර් මෙනන් , විදේශ ලේකම් නිරුපමා රාඕ සහ ආරක්ෂක ලේකම් ප්‍රදීප් කුමාර් යන මහත්ම මහත්මීන් ඇතුළත් වනු ඇති බව කියැවේ. මේ අතර දරුස්මාන් වාර්තාව සම්බන්ධයෙන් රජයේ ස්ථාවරය පැහැදිලි කිරීම සඳහා විදේශ අමාත්‍ය මහාචාර්ය ජී.එල්.පීරිස් මහතා ලබන සතියේ දී ඉන්දීය සංචාරයකට සූදානම් වී සිටියි. ජී.එල්.පීරිස් අමාත්‍යවරයා එම සංචාරයේ දී ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා හමුවී සාකච්ඡා පැවැත්වීමට නියමිත බව විදේශ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=15976", "Category": null, "Parent URL": null}