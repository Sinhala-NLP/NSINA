{"Source": "Adaderana", "Timestamp": "December 6, 2013 11:09 am", "Headline": "  කතුන් දෙදෙනෙකුට මරු කැඳවූ  බසයේ බලපත්‍රය අත්හිටුවයි", "News Content": "(ඡායා රූ - ජූඩ් සමන්ත) - අනතුර සිදුවු ස්ථානය පොලිස් නිලධාරීන්ගේ පරීක්ෂාවට සහ අනතුර සිදුවු බස් රථය. මුන්නේෂ්වරමේදී කාන්තාවන් දෙදෙනෙකුට මරු කැඳවු මාරක බස් රථයේ මගී ප්‍රවාහන බලපත්‍රය තාවකාලිකව අත්හිටුවීමට පියවර ගෙන ඇති බව වයඹ පළාත් මාර්ගස්ථ මගී ප්‍රවාහන අධිකාරියේ සභාපති නයනජිත් උපේන්ද්‍ර මහතා පවසයි. ඉකුත් 05 වැනි දින හලාවත - කුරුණෑගල මාර්ගයේ මුන්නේෂ්වරම දේවාලය ආසන්යේදී මෙම අනතුර සිදු විය. එම අනතුරින් වයස අවුරුදු 50 ක සහ 60 ක කාන්තාවන් දෙදෙනෙකු මිය ගියේය. එක් කාන්තාවක් බස් රථයේ ගැටීමෙන් මිය ගිය අතර අනෙක් කාන්තාව එම බස් රථයෙන් බිමට වැටීමෙන් පසුව බස් රථයට යටවී මියැදිණ. අනතුරට සම්බන්ධ බස් රථය නිසි පටිපාටියෙන් තොරව ගමන් කර ඇති බව දැනට හෙලිවී ඇති බවත්,කුරුණෑගලින් ගමන් ආරම්භ කර යුතුව ඇති එම බස් රථය හෙට්ටිපොළින් ගමන් ආරම්භ කර හලාවත දක්වා ධාවනය වෙමින් තිබී ඇති බවත් සභාපතිවරයා කියා සිටියේය. පළාත් මාර්ගස්ථ මගී ප්‍රවාහන අධිකාරිය විසින් පනවා ඇති නීති රීති වලට පටහැනිව ධාවනය වන සියලූම බස් රථ වලට එරෙහිව නීතිමය ක්‍රියා මාර්ග ගැනීමට මේ වන විට කටයුතු කර ඇති බවත්,ඒ සම්බන්ධයෙන් බස් රථ හිමියන් දැණුවත් කිරීමෙන් පසුව ඔවුන්ද ඒ සදහා එකඟතාවය පල කර ඇති බවද සභාපතිවරයා පැවසිය. මගීන් ප්‍රවාහනය කරන බස් රථ වලට ඇති නීති පද්ධතිය පසුගිය කාලයේ ක්‍රියාත්මක වී නොමැති කම නිසා මගීන් දුෂ්කරතා රැසකට මුහුණ පා ඇති බව තමා දන්නා බවත්, ඉදිරියේදී කාර්යක්ෂම ප්‍රවාහන සේවාවක් මගීන්ට ලබා දීම සඳහා පවතින නීති පද්ධතිය පුද්ගලික බස් රථ වෙනුවෙන් උපරිම ලෙස ක්‍රියාත්මක කරන බවද හෙතෙම කියා සිටියේය. හලාවතදී සිදුවු අනතුරට සම්බන්ධ බස් රථය සම්බන්ධයෙන් අධිකරණ ක්‍රියා මාර්ග අවසන් වන තුරු මගී ප්‍රවාහන බලපත්‍රය තාවකාලිකව අත්හිටුවන බවත්,අධිකරණ තීන්දුවෙන් පසුව මේ සම්බන්ධයෙන් ඉදිරි ක්‍රියා මාර්ග ගන්නා බවත් වයඹ පළාත් මාර්ගස්ථ මගී ප්‍රවාහන අධිකාරියේ සභාපතිවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=39367", "Category": null, "Parent URL": null}