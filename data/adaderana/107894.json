{"Source": "Adaderana", "Timestamp": "April 12, 2019 06:39 pm", "Headline": "ඩෙංගු නිසා හිරිඹුරේ නොසන්සුන් වෙයි", "News Content": "ඩෙංගු රෝගය වැලදීමෙන් එකම පවුලේ ළමුන් දෙදෙනෙකු මියයාමේ සිද්ධියක් මුල් කර ගනිමින් පැවැත්වෙන විරෝධතාවක් හේතුවෙන් ගාල්ල, හිරිඹුර ප්‍රදේශයේ නොසන්සුන්කාරී තත්ත්වයක් හටගෙන තිබේ. ඉදිකෙරෙමින් පවතින පෞද්ගලික රෝහලක ගොඩනැඟිල්ලක එක්රැස් වන ජලය හේතුවෙන් ඩෙංගු රෝගය ව්‍යාප්ත වන බවට චෝදනා කරමින් ප්‍රදේශවාසීන් විරෝධතාවයේ නිරතවන බව අද දෙරණ වාර්තාකරු සඳහන් කළේය. විරෝධතාකරුවන් ගාල්ල-කරාපිටිය ප්‍රධාන මාර්ගය හිරිඹුර ප්‍රදේශයෙන් අවහිර කර ටයර් පුළුස්සා දමමින් විරෝධතාවයේ නිරත වන බව සඳහන්ය. නොසන්සුන්කාරී තත්වය පාලනය කිරීම සඳහා ගාල්ල, රත්ගම සහ පෝද්දල යන පොලිස් ස්ථානවල නිලධාරීන් ද විරෝධතා පැවැත්වෙන ප්‍රදේශයට කැඳවා තිබේ. විරෝධතාකරුවන් පවසන්නේ ඉදිකෙරෙමින් පවතින ගොඩනැගිල්ලේ ඩෙංගු මදුරුවන් බෝවන ස්ථාන ඉවත් කර ඊට නිසි විසඳුම් ලබා දෙන තෙක් විරෝධතාව අත්නොහරින බවයි.", "URL": "https://sinhala.adaderana.lk/news.php?nid=107894", "Category": null, "Parent URL": null}