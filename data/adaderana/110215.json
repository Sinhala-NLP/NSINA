{"Source": "Adaderana", "Timestamp": "May 18, 2019 04:57 pm", "Headline": "පොහෝ දින මත්පැන් අලෙවි කළ සංචාරක හෝටලයකට වැඩ වරදී", "News Content": "වෙසක් පොහොය දිනය යෙදී ඇති අද දිනයේ මත්පැන් අලෙවි කළ කුරුණැගල පැල්ලන්දේණිය ප්‍රදේශයේ සංචාරක හෝටලයක් මුද්‍රා තැබීමට සුරා බදු දෙපාර්තමේන්තුව කටයුතු කර ඇත. අද දහවල් එම දෙපාර්තමේන්තුවේ කොළඹ විශේෂ මෙහෙයුම් ඒකකය සිදු කළ වැටලීමකදී මත්පැන් අලෙවි කරමින් තිබු එම සංචාරක හෝටලයට මුද්‍රා තැබීමට කටයුතු කර ඇති බව සඳහන්ය. එහි බලපත්‍රලාභියා සහ ඔහුගේ සේවකයින්ට එරෙහිව නීතිමය පියවර ගැනීමට කටයුතු කරන බව සුරාබදු දෙපාර්තමේන්තුව පැවසුවේය. එමෙන්ම අදාළ ස්ථානයට නිකුත් කර ඇති සුරාබදු බලපත්‍ර අත්හිටුවීම හෝ අවලංගු කිරීම සම්බන්ධයෙන්ද විමර්ශන සිදුකෙරෙන බව සඳහන්ය. මේ අතර වෙසක් පොහොය වෙනුවෙන් ඊයේ (17) දිනයේ සිට දින 4ක් සුරා බදු ‍ස්ථාන වසා දැමීමට පියවර ගත්තේය. ඊයේ දිනයේ මත්පැන් අලෙවි කළ ස්ථාන සහ නීති විරෝධි අයුරින් මත්පැන් ළඟ තබා ගත් පුද්ගලයින් දස දෙනෙකුට එරෙහිව නීතිමය පියවර ගැනීමට කටයුතු කළ බව සුරාබදු දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=110215", "Category": null, "Parent URL": null}