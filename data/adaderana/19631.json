{"Source": "Adaderana", "Timestamp": "October 28, 2011 09:44 am", "Headline": "ශ්‍රී ලංකාව යුද අපරාධ චෝදනා ගැන විමර්ශනය කරනවා", "News Content": "ශ්‍රී ලංකාවේ පැවති සිවිල් යුද ගැටුම් නිසා ඇතිවූ බෙදීම් සමනය කිරීමට මේ වනවිට රජය කටයුතු කරන බව ශ්‍රී ලංකා ජනාධිපති මහින්ද රාජපක්ෂ මහතා පවසයි. හිටපු එල්.ටී.ටී.ඊ සාමාජිකයින් බොහෝදෙනෙකු පුනරුත්ථාපනය කිරීමෙන් අනතුරුව සමාජගත කර ඇති බව ද ඒ මහතා සඳහන් කරයි. නමුත් ශ්‍රී ලංකාවේ සිදුවූ බව කියන යුද අපරාධ චෝදනා සම්බන්ධව විමර්ශනයක් පැවැත්විය යුතු බවට වන ජාත්‍යන්තර බලපෑම වර්ධනය වෙමින් පවතින බව විදෙස් මාධ්‍ය වාර්තා පෙන්වාදෙයි. කෙ‍සේවෙතත් ශ්‍රී ලංකාව ද අදාළ යුද අපරාධ චෝදනා සම්බන්ධව විමර්ශන කටයුතු සිදුකරන බව ජනාධිපතිවරයා අවධාරණය කර ඇති බව ද එම මාධ්‍ය වාර්තා පවසයි. එමෙන්ම අතීත සංවේගයන්ගෙන් ඉවත්ව සාමය හා සමෘද්ධිය පිරි නව යුගයකට රට ගෙනයාමට මගපෙන්වන උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ අවසන් වාර්තාව ලබන මාසයේ නිකුත් වන බව ද රාජපක්ෂ මහතා සඳහන් කර ඇත. ශ්‍රී ලංකාවේ පැවැත්වෙන මීළඟ පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කළ යුතු බවට ප්‍රකාශ ඉදිරිපත්ව තිබුණද එම සමුළුවට පැමිණෙන නියෝජිතයින් පිළිගැනීම සම්බන්ධව ඉදිරි කටයුතු විමසා බැලෙන බව ඔහු ප්‍රකාශ කර තිබෙව බව විදෙස් මාධ්‍ය වාර්තා පෙන්වාදෙයි. මීළඟ රාජ්‍ය නායක සමුළුව 2013 වසරේදී ශ්‍රී ලංකාවේ පැවැත්වීමට නියමිත අතර කෙසේවෙතත් මෙරටට එරෙහිව එල්ලව තිබෙන යුද අපරාධ චෝදනා නිසා ඇතැම් රටවල් එම සමුළුව වර්ජනය කිරීමේ සුදානමක්ද පවතියි. ඕස්ට්‍රේලියාවේ පර්ත් නුවර මේ දිනවල පැවැත්වෙන 22 වන රාජ්‍ය නායක සමුළුවේදී ජනාධිපති මහින්ද රාජපක්ෂ මීළඟ සමුළුව සඳහා නියෝජිතයින් වෙත ආරාධනා කිරීමට කටයුතු කරන බව ද විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=19631", "Category": null, "Parent URL": null}