{"Source": "Adaderana", "Timestamp": "March 10, 2019 06:36 pm", "Headline": "කැස්බෑ සංරක්‍ෂණයට නාවික හමුදාවේ දායකත්වය", "News Content": "වඳවීමේ තර්ජනයට මුහුණ පා සිටින කැස්බෑවන් සංරක්ෂණය කිරීම වෙනුවෙන් නාවික හමුදාව සිය දායකත්වය සැපයීමට කටයුතු යොදා ඇත. මෑතක සිට වඳවී යන සත්ත්වයන්ගේ නාම ලේඛනයට ඇතුළත්ව සිටින කැස්බෑවා අතීතයේ සාගර ආශ්‍රිතව බහුල වශයෙන් දක්නට ලැබුණු සත්ත්ව විශේෂයක් වන අතර, මෙම සත්ව විශේෂය ආරක්‍ෂා කිරීම වෙනුවෙන් නාවික හමුදාව සිය දායකත්වය සැපයීමට මේවන විට කටයුතු යොදාගෙන තිබේ. ඒ සඳහා වර්තමාන නාවික හමුදාධිපති සහ සමුද්‍රීය හා පරිසර හිතකාමී ව්‍යාපෘති කමිටු ප්‍රධානී, වයිස් අද්මිරාල් පියල් ද සිල්වා ගේ උපදෙස් මත නාවික හමුදාව විසින් කැස්බෑ සංරක්‍ෂණ ව්‍යාපෘති රැසක් ක්‍රියාත්මක කරගෙන යනු ලබන අතර, මෙහි මුලික අරමුණ වන්නේ වඳවී යන කැස්බෑ සත්ත්ව විශේෂය සංරක්‍ෂණය කොට සාගරයට මුදා හැරීමයි. ඒ අනුව, ශ්‍රී ලංකාවේ කැස්බෑවන් බිත්තර දමනු ලබන සෑම වෙරළ ප්‍රදේශයකම නාවික හමුදා කැස්බෑ සංරක්‍ෂණ ව්‍යාපෘතීන් ක්‍රියාත්මක කරනු ලබන අතර, පසුගිය වසර දෙකක පමණ කාලය තුල නාවික හමුදාව මඟින් කැස්බෑ පැටවුන් 5,700ක් පමණ සංරක්‍ෂණයෙන් පසුව සාගරයට මුදාහැරීමට කටයුතු කර ඇත. මේ සඳහා පුහුණුව ලද නාවික පුද්ගලයින් යොදවා ඇති අතර, එය ඉතා ක්‍රමවත්ව මේවන විට ක්‍රියාත්මක වෙමින් පවතියි. එමෙන්ම, ගිණිකොන නාවික විධානය ආශ්‍රිතව පවත්වාගෙන යනු ලබන කැස්බෑ සංරක්‍ෂණ ව්‍යාපෘතිය යටතේ ඊයේ (09) සහ අද (10) දින සංරක්‍ෂණය කරන ලද කැස්බෑ පැටවුන් 250ක් සාගරයට මුදාහැරීමට කටයුතු කර ඇත.", "URL": "https://sinhala.adaderana.lk/news.php?nid=105840", "Category": null, "Parent URL": null}