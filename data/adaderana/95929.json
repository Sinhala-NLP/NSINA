{"Source": "Adaderana", "Timestamp": "September 11, 2018 05:21 pm", "Headline": "අලි රකින පෙත්සමක්", "News Content": "සිංහරාජ රක්ෂිත වනාන්තර කලාපය තුළ වෙසෙන අලි ඇතුන් සංරක්ෂණය කිරීමේ වැඩපිළිවෙළක් සකසන මෙන් රජය වෙත නියෝගයක් නිකුත් කරන මෙන් ඉල්ලා අභියාචනාධිකරණයට පෙත්සමක් ඉදිරිපත් කර තිබේ. පරිසර යුක්ති කේන්ද්‍රය මගින් අදාළ පෙත්සම ඉදිරිපත් කළ අතර එහි වගඋත්තරකරුවන් ලෙස වනජීවී විෂය භාර අමාත්‍ය ෆීල්ඩ් මාෂල් සරත් ෆොන්සේකා , වනජීවී අධ්‍යක්ෂ ඇතුළු නිලධාරීන් පිරිසක් නම් කර ඇත. අදාළ සංවිධානය අධිකරණය හමුවේ කියා සිටින්නේ සිංහරාජ වනාන්තරය තුළ වෙසෙන අලි ඇතුන් දෙදෙනෙකු ඉන් පරිබාහිර ප්‍රදේශයකට ගෙනයාමේ උත්සාහයක් පවතින අතර මේ සම්බන්ධයෙන් දැඩි ආන්දෝලනාත්මක තත්වයක් ඇති බවයි. අලි ඇතුන් සම්බන්ධයෙන් මේ ආකාරයෙන් ක්‍රියා කිරීම තුළින් ඔවුන්ගේ ආරක්ෂාවට මෙන්ම පරිසර පද්ධතියට දැඩි හානියක් සිදුවන බවයි පෙත්සම්කාර සංවිධානය කියා සිටියේය. මේ හේතුවෙන් සිංහරාජ රක්ෂිත වනාන්තර කලාපය තුළ වෙසෙන අලි ඇතුන් සංරක්ෂණය කිරීමේ වැඩපිළිවෙළක් සකස් කරන මෙන් රජය වෙත නියෝගයක් නිකුත් කරන මෙන් ද එම සංවිධානය අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=95929", "Category": null, "Parent URL": null}