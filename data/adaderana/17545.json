{"Source": "Adaderana", "Timestamp": "July 21, 2011 03:08 pm", "Headline": "නීති රීති උල්ලංඝණය වෙනවා-රනිල්,බිය විය යුතු නෑ-නිමල්", "News Content": "මැතිවරණ නීති උල්ලංඝණය කිරීම සම්බන්ධයෙන් පොලිසිය නිසි ක්‍රියාමාර්ග ගෙන නොමැති බව විපක්ෂ නායක රනිල් වික්‍රමසිංහ මහතා පවසයි. පාර්ලිමේන්තුවේ දී අද(21) විශේෂ ප්‍රකාශයක් කරමින් විපක්ෂ නායකවරයා මේ බව කියා සිටියේය. ආණ්ඩුව රාජ්‍ය දේපළ උපයෝගී කරගනිමින් නීතිවිරෝධී ලෙස මැතිවරණ කටයුතුවල නිරත වන බවද එහිදී ඔහු පැවසුවේය. විපක්ෂ දේශපාලන පක්ෂ නියෝජිතයින්ට ද මැතිවරණ ක්‍රියාවලි‍යේ දී බාධා එල්ල කරමින් සිටින බව ද විපක්ෂ නායකවරයා අද පාර්ලිමේන්තුවේ දී වැඩිදුරටත් සඳහන් කළේය. ඊට ප්‍රතිචාර දක්වමින් සභානායක නිමල් සිරිපාල ද සිල්වා මහතා කියා සිටියේ කිසිදු බලපෑමකින් තොරව නිදහස් හා සාමකාමී මැතිවරණයක් පවත්වන බවට රජය මේවන විටත් ප්‍රතිඥා දී ඇති බවයි. මැතිවරණ ‍කොමසාරිස්වරයාද ‍මේ බව සඳහන් කර ඇති බව සිහිපත් කළ නිමල් සිරිපාලද සිල්වා අමාත්‍යවරයා මැතිවරණය සම්බන්ධයෙන් කිසිදු බියක් ඇතිකරගත යුතු නැති බව ද සඳහන් කළ බව අද දෙරණ පාර්ලිමේන්තු වාර්තාකරු කියා සිටියි. ද්‍රවිඩ ජාතික සන්ධානය හා රජය අතර පැවැත්වෙන සාකච්ඡා සාර්ථක කරගැනීමට සහය දක්වන බව විපක්ෂනායක රනිල් වික්‍රසිංහ මහතා කර ඇති ප්‍රකාශය සිහිපත් කළ අමාත්‍යවරයා ඒ වෙනුවෙන් විපක්ෂනායකවරයාට තම ස්තූතිය පළ කර තිබේ.", "URL": "https://sinhala.adaderana.lk/news.php?nid=17545", "Category": null, "Parent URL": null}