{"Source": "Adaderana", "Timestamp": "May 29, 2012 12:17 pm", "Headline": "ඕස්ට්‍රේලියාවේ  රැඳවුම් කඳවුරකදී ශ්‍රී ලාංකිකයෙකුට හිරිහැර", "News Content": "ඕස්ට්‍රේලියාවේ සිඩ්නි නුවර පිහිටි රැඳවුම් මධ්‍යස්ථානයකදී තමාට හිරිහැර සිදු වූ බවට එම රැඳවුම් මධ්‍යස්ථානයේ ජීවත් වන ශ්‍රී ලාංකිකයෙකු ප්‍රකාශ කර තිබේ. පසුගියදා රැදවුම් මධ්‍යස්ථානයකදී තුළ සිදුකළ හදිසි සෝදිසියකදී කාන්තා නිලධාරිනියන් පිරිසක් විසින් තමා සහ තවත් එක් පුද්ගලයෙකු කඳවුරේ වෙනත් ස්ථානයකට ගෙන ගොස් ඇඳුම් සියල්ල ඉවත්කොට සෝදිසියට ලක් කළ බව ඔහු විදෙස් මාධ්‍ය වෙත පවසා ඇත. එමෙන්ම එම අවස්ථාවේදි සෝදිසිය සඳහා නිලධාරීන් 15 දෙනෙකු පමණ පැමිණි අතර ඔවුන් විසින් තමා ඇතුළු රැදවියන්ට අසභ්‍ය වචනයෙන් බැණ වැදුණු බව ද ඔහු සඳහන් කර තිබේ. ශ්‍රී ලාංකික ද්‍රවිඩ ජාතිකයෙකු වන සුවේන්ද්‍රන් නැමැති මොහු සිඩ්නි නුවර පිහිටි රැඳවුම් මධ්‍යස්ථානයකදී තමාට හිරිහැර සිදු වූ බවට එම 2009 ජූනි මාසයේ බෝට්ටුවකින් ඕස්ට්‍රේලියාවේ ක්‍රිස්මස් දූපතට පැමිණ ඇති බව විදෙස් මාධ්‍ය වාර්තා කරයි. මෙම රැදවුම් මධ්‍යස්ථානයේ පරිපාලන කටයුතු පවත්වාගෙන යන පෞද්ගලික සමාගමට අදාළ සිදුවීම පිළිබඳව සුවේන්ද්‍රන් විසින් පැමිණිලි කර ඇති බව ද එම මාධ්‍ය වාර්තා පවසයි. මෙම සෝදිසියට හේතු වූයේ රැඳවුම් කඳවුරේ තිබූ බිලියඩ් යෂ්ටි කිහිපයක් කඩා දමා තිබීමත්, එම ක්‍රීඩාව සඳහා භාවිත කරන බෝල කිහිපයක් අතුරුදහන්ව තිබීමත් බවත්, ඒවා යම් කලහකාරී කටයුත්තකට යොදාගනු ඇතැයි යන සැකය මත ඒ පිළිබඳව සොයා බැලීමට මෙම සෝදිසිය සිදුකළ බවත් එම කඳවුර පවත්වාගෙන යන සමාගම සඳහන් කර ඇත. සුවේන්ද්‍රන් විසින් සිදුකළ පැමිණිල්ල පිළිබඳව රැදවුම් මධ්‍යස්ථානයේ පරිපාලන කටයුතු පවත්වාගෙන යන සමාගම විසින් ඕස්ට්‍රේලියාවේ ආගමන හා විගමන දෙපාර්තුමේන්තුව දැනුවත් කර ඇති අතර නමුත් සුවේන්ද්‍රන්ගේ ඇඳුම් ඉවත්කර ඔහු සෝදිසියට ලක්කළ බවට වන චෝදනාව අදාළ සමාගම විසින් ප්‍රතික්ෂේප කර ඇති බව ද විදෙස් මාධ්‍ය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=24597", "Category": null, "Parent URL": null}