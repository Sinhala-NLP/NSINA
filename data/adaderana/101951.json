{"Source": "Adaderana", "Timestamp": "January 7, 2019 03:58 pm", "Headline": " ග්‍රීසියට අධික සීතලක්", "News Content": "ග්‍රීසියට අධික ශීත කාලගුණික තත්ත්වයක් බලපා ඇති බව විදෙස් මාධ්‍ය වාර්තා කරයි. උතුරුදිග ග්‍රීසියේ ෆ්ලෝරීනා නගරයෙන් එරට අවම උෂ්ණත්වය වාර්තා වී තිබේ. ග්‍රීසියට මේ දිනවල බලපා ඇති ශීත කාලගුණික තත්ත්වය හේතුවෙන් පුද්ගල මරණ තුනක් වාර්තා වී ඇති බව එරට බලධාරීන් පවසයි. නව වසර උදා වී ගත වූ දින කිහිපය තුළ එම මරණ සිදුව ඇත. ඇතෑන්ස් නුවරට ගිනිකොන දෙසින් කිලෝ මීටර් 30ක් දුරින් පිහිටි කෙරතේයා (Keratea)නගරයෙන් මියගිය වයෝවෘද්ධ පුද්ගලයින් තිදෙනෙකුගේ මළසිරුරු සොයා ගැනීමට සහන සේවකයින් සමත් වී තිබේ. නගරයට සොපියා නම් ශීත සෘතු කුණාටුවකින් බලපෑම් එල්ල වී ඇති අතර එම අවස්ථාවේ ඔවුන් එම ප්‍රදේශය හරහා මෝටර් රථයකින් ගමන් කරමින් සිට ඇති බව සඳහන් වෙයි. කුණාටුවේ බලපෑමත් සමඟ ග්‍රීසියේ ප්‍රදේශ රැසකට අධික අධික වැසි සහ හිම පතනයක් සිදු වූ බවද විදෙස් මාධ්‍ය වාර්තා කළේය. මේ අතර ඉදිරියේදී ග්‍රීසියට තවත් ශීත සෘතු කුණාටුවකින් බලපෑම් එල්ල වනු ඇති බවට එරට කාලගුණ අංශ අනතුරු අඟවයි. එය ඇතෑන්ස් අගනුවරට සහ දකුණුදිග ග්‍රීසියට බලපානු ඇති බවද ඔවුන් සඳහන් කළේය. මේ අතර උතුරුදිග ග්‍රීසියේ ෆ්ලෝරීනා නගරයෙන් එරට අවම උෂ්ණත්වය වාර්තා වී ඇති අතර එය සටහන්ව ඇත්තේ සෙල්සියස් අංශක ඍණ 19ක් ලෙසයි.", "URL": "https://sinhala.adaderana.lk/news.php?nid=101951", "Category": null, "Parent URL": null}