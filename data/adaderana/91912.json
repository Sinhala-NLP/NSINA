{"Source": "Adaderana", "Timestamp": "July 3, 2018 03:46 pm", "Headline": "සිහිනයක් සැබෑ වු මොහොතක්", "News Content": "බෙලිඅත්ත, ගැටමාන්න ඇල්දෙණිය ප්‍රදේශයේ අඩුඅදායම් ලාභි පවුලක් වෙත නව අංග සම්පූර්ණ නිවසක් ඉදිකිරීම සඳහා අද(03) මුල් ගල් තැබුණි. ඒ බෙලිඅත්ත පොලිස් නිලධාරීන්ගේ මැදිහත්වීමෙන්ය. දැනට මැටි වලින් සාදන ලද නිවසක ජීවත් වන මෙම පුවලට ජීවත් වීමට තරම් එය සුදුසු ස්ථානයක් නොවීම හේතුවෙන් ගමට පොලිස් සංකල්පය යටතේ බෙලිඅත්ත පොලිස් ස්ථානාධිපති ප්‍රධාන පොලිස් පරීක්ෂක මංජු ලලිත් වික්‍රමසිංහ මහතාගේ අදහසකට අනුව මෙම අඩඅදායම් ලාභි පවුල සඳහා නව නිවසක් තනා දීමට කටයුතු ආරම්භ කර තිබේ. ඒ අනුව පොලිස් නිලධාරීන්ගේ හා ප්‍රදේශවාසීන්ගේ පරිත්‍යාගයන්ගෙන් මෙම අංග සම්පුර්ණ නිවස තනා දීම සිදු කෙරෙන අතර ඉදිකරනු ලබන මෙම නිවස නිදන කාමර, මුලුතැන්ගෙයක් ඇතුළු සනීපාරක්ෂක පද්ධතියක් මෙන්ම විදුලිය හා පානීය ජලය ලබා දීමට සාළසුම් කර තිබේ. එම පවුලේ පියා මව සහ දරුවන් දෙදෙනෙකු ජීවත් වන අතර මව්පියන් කුලිවැඩ කර උපයන මුදලින් ජීවත් වෙයි. නව අංග සම්පූර්ණ නිවසක් ඉදිකිරීම සඳහා අද මුල් ගල් තැබීමට ප්‍රථම සංඝාවහන්සේගේ ආශිර්වාදයද ඇතුව මෙම කටයුතු සිදුකිරීම ආරම්භ කෙරුණු අතර එම අවස්ථාවට තංගල්ල කොට්ඨාස බාර ප්‍රධාන පොලිස් අධිකාරී ලක්සිරි ගීතාල් මහතා, පොලිස් අධිකාරී අභයරාද් ගම්ලත් සහ බෙලිඅත්ත පොලිස් ස්ථානාධිපති ඇතුළු බෙලිඅත්ත පොලීසියේ නිලධාරීන් ද එම අවස්ථාවට සහභාගී වු බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=91912", "Category": null, "Parent URL": null}