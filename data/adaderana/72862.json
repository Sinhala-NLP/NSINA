{"Source": "Adaderana", "Timestamp": "May 5, 2017 09:29 pm", "Headline": "තමන්කඩුව ප්‍රා.ලේ.කා. නව ගොඩනැඟිල්ල ජනතා අයිතියට", "News Content": "තමන්කඩුව ප්‍රාදේශීය ලේකම් කාර්යාලයේ නව පරිපාලන ගොඩනැඟිල්ල ජනාධිපති මෛත්‍රීපාල සිරිසේන මහතා විසින් ජනතා අයිතියට පත් කර තිබේ.මහල් තුනකින් සමන්විත මෙම නව ගොඩනැගිල්ල රුපියල් මිලියන 87ක වියදමින් ඉදිකර ඇති බව ජනාධිපති මාධ්‍ය අංශය සඳහන් කළේය.සූර්ය කෝෂ පද්ධතියක් හරහා අදාළ ගොඩනැගිල්ල සඳහා විදුලි ලබා ගැනීම විශේෂත්වයක් වන අතර එමඟින් මසකට රුපියල් ලක්ෂ දෙක හමාරක පමණ විදුලි බිලක් ආවරණය කෙරෙන බව සඳහන්ය. මෙහිදී ආපදා අවස්ථාවලදී භාවිත කිරීමට අවශ්‍ය ආපදා සහන උපකරණ කට්ටල ජනාධිපතිවරයා විසින් මින්නේරිය, මැදිරිගිරිය, හිගුරක්ගොඩ සහ හබරණ යන පොලිස් ස්ථාන වෙත ප්‍රදානය කර තිබේ.දිඹුලාගල, තමන්කඩුව, වැලිකන්ද, ලංකාපුර, හිගුරක්ගොඩ, මැදිරිගිරිය, සහ ඇලහැර යන ප්‍රාදේශීය ලේකම් කාර්යාල වෙත ද ආපදා සහන උපකරණ ප්‍රදානය කිරීම ජනාධිපති මෛත්‍රීපාල සිරිසේන මහතා විසින් සිදු කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=72862", "Category": null, "Parent URL": null}