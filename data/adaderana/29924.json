{"Source": "Adaderana", "Timestamp": "December 13, 2012 11:09 am", "Headline": "සැරයන් ඝාතනය කළ 4 ට මරණ දඬුවම", "News Content": "කෑගල්ල පොලිස් ස්ථානයේ සැරයන්වරයෙකු ඝාතනය කිරීමේ චෝදනාවට වරදකරුවන් වූ එකම පවුලේ සිව් දෙනෙකුට මරණ දඬුවම් නියම කර තිබේ. කෑගල්ල මහාධිකරණ විනිසුරු මේනකා විජේසුන්දර මෙනවිය විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. 2008 වසරේ නොවැම්බර් මස 16 වැනි දින නීති‍ විරෝධී මත්පැන් නිෂ්පාදනය කරන ස්ථානයක් වැටලීමට ගිය අවස්ථාවේ දී මෙම පොලිස් සැරයන්වරයා ඝාතනය කර තිබිණි. මුගුරුවලින් පහර දී සිදුකර තිබූ එම ඝාතනය සම්බන්ධයෙන් කෑගල්ල හිරිවඩුන්න ප්‍රදේශයේ එකම පවුලේ සහෝදරයින් සිව් දෙනෙකු කෑගල්ල පොලීසිය විසින් අත්අඩංගුවට ගනු ලැබීය. අදාළ නඩුව අද කැඳවූ අවස්ථාවේ දී මෙම ඝාතනය මොවුන් සිව් දෙනා විසින් සිදු කර ඇති බවට ඔප්පුවීම හේතුවෙන් ඔවුන්ට මරණ දඬුවම නියම කිරීමට කෑගල්ල මහාධිකරණ විනිසුරුවරිය නියෝග කළාය.", "URL": "https://sinhala.adaderana.lk/news.php?nid=29924", "Category": null, "Parent URL": null}