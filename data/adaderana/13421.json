{"Source": "Adaderana", "Timestamp": "January 11, 2011 02:00 pm", "Headline": "විපතට පත් ජනයාට සහන සැලසීමට ඉදිරිපත්වන්නැයි ඉල්ලීමක්", "News Content": "ගංවතුරින් විපතට පත් ජනතාවට සහන සැලසීම සඳහා රජය පියවර ගෙන තිබේ. දිස්ත්‍රික් ලේකම්වරුන් මාර්ගයෙන් අදාළ කටයුතු සිදුකෙ‍රෙන බව ආපදා කළමනාකරණ මධ්‍යස්ථානය පවසයි. සහන සේවා කටයුතු සඳහා ගුවන් හමුදාව, නාවික හමුදාව සහ යුද හමුදාවේ ද සහය ලබාගැනීමට බලධාරීන් පියවර ගෙන ඇත. මේ අතර අයහපත් කාළගුණ තත්ත්වය හේතුවෙන් විපතට පත් පොළොන්නරුව දිස්ත්‍රික්කයේ ජනතාවට සහන සැලසීමට ඉදිරිපත් වන ලෙස මෛත්‍රීපාල සිරිසේන අමාත්‍යවරයා ජනතාවගෙන් ඉල්ලීමක් කරයි. පොළොන්නරුව දිස්ත්‍රික්කය තුළ පමණක් පුද්ගලයින් දස දහසක් පමණ විපතට පත්ව සිටින බව සඳහන්ය. ඒ අනුව ඔවුන්ට අවශ්‍ය පැදුරු, කොට්ට, පොරෝනා, ඇඳ ඇතිරිලි, මදුරු දඟර, පානීය ජලය සහ කුඩා දරුවන්ට අවශ්‍ය ආහාර ද්‍රව්‍ය ලබා දීමට පියවර ගන්නා ලෙස අමාත්‍යවරයා ඉල්ලා සිටියි. අදාළ භාණ්ඩ පොළොන්නරුව දිස්ත්‍රික් ලේකම් කාර්යාලයේ ආපදා කළමනාකරණ මධ්‍යස්ථානය වෙත හෝ හිඟුරක්ගොඩ, ලංකාපුර, වැලිකන්ද, දිඹුලාගල සහ මැදිරිගිරිය යන ප්‍රාදේශීය ලේකම් කාර්යාල වෙත භාර දිය හැකිය. ඒ පිළිබඳ වැඩිදුර තොරතුරු ‍දැන ගැනීමට අවශ්‍ය නම් දුරකථන අංක 027 222 66 76 වෙත අමතන ලෙස පරිත්‍යාගශීලී ජනතාවගෙන්\"අද දෙරණ\"කාරුණිකව ඉල්ලීමක් කරයි. විපතට පත් සෙසු දිස්‍ත්‍රික්ක වල ජනතාවට ද පහසුකම් සැලසීම සඳහා අවශ්‍ය සම්බන්ධීකරණය සිදු කිරීමට \"අද දෙරණ\" සූදානම්ය.", "URL": "https://sinhala.adaderana.lk/news.php?nid=13421", "Category": null, "Parent URL": null}