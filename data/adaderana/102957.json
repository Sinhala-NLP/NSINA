{"Source": "Adaderana", "Timestamp": "January 24, 2019 09:20 am", "Headline": "වැඩබලන ජනාධිපති ලෙස තමාම ප්‍රකාශ කරගත් වෙනිසියුලාවේ විපක්ෂ නායක", "News Content": "වෙනිසියුලානු විපක්ෂ නායක ජුවාන් ගුවයිඩෝ එරට වැඩබලන ජනාධිපතිවරයා ලෙස ඔහු විසින්ම ප්‍රකාශයට පත්කරගෙන ඇත. ගයිඩෝගේ ප්‍රකාශනය අමෙරිකානු ජනාධිපති ඩොනල්ඩ් ට්‍රම්ප්ද පිළිගෙන තිබුණි. සාධාරණ ජනාධිපතිවරණයක් පවත්වන තෙක් තමා වෙනිසියුලාවේ වැඩබලන ජනාධිතිවරයා ලෙස කටයුතු කරන බව විපක්ෂ නායක ජුවාන් ගුවයිඩෝ ප්‍රකාශයට පත්කර තිබේ. ඉකුත් වසරේ මැයි මාසයේ පැවති එරට ජනාධිපතිවරණයෙන් ජයගනිමින් හිටපු ජනාධිපති නිකොලස් මදුරෝ නැවතත් එම ධුරය සඳහා තේරීපත්වූ අතර එම ප්‍රතිඵලය ප්‍රතික්ෂේප කරමින් රට පුරා දැවැන්ත විරෝධතා ආරම්භ වුණි. මේ අතරතුර දෙවන ධුර කාලය සඳහා මදුරෝ දිවුරුම් දුන්නේ මෙම මස මුල් භාගයේදීය. කෙසේ නමුත් වෙනිසියුලාවේ දීර්ඝ කාලයක් පුරා පවතින ආර්ථික පසුබෑම හේතුවෙන් මදුරෝට එරෙහිව අඛණ්ඩව විරෝධතා පැවැත්වුණි. 35 හැවිරිදි ගුවයිඩෝ තමන් ජනපතිධුරයේ කටයුතු කරන බව ප්‍රකාශයට පත්කළේ එවන් පසුබිමක් යටතේය. ගුවයිඩෝගේ පත්වීම තමා පිළිගන්නා බව ට්විටර් පණිවුඩයක් මඟින් අමෙරිකානු ජනාධිපති ඩොනල්ඩ් ට්‍රම්ප් නිවේදනය කර ඇත. එමෙන්ම බ්‍රසීලය, කොලොම්බියාව සහ පේරු යන දකුණු අමෙරිකානු රටවල්ද ගුවයිඩෝ ජනපති ධුරයේ කටයුතු කිරීම නීත්‍යානුකූල බවට පිළිගෙන ඇති බව සඳහන් වෙයි. කෙසේ නමුත් රටේ බලය හිමිකරගැනීම සඳහා විපක්ෂය සමඟ එක්ව අමෙරිකාව කුමන්ත්‍රණයක් සිදුකර ඇති බවට නිකොලස් මදුරෝ චෝදනා කරයි. එමෙන්ම අමෙරිකාව සමඟ රාජ්‍ය තාන්ත්‍රික සබඳතා අත්හරින බව පවසමින් ඔහු එරට සිටින අමෙරිකානු රාජ්‍ය තාන්ත්‍රික නිලධාරීන්ට රටින් පිටවීම සඳහා පැය 72ක කාලයක් ලබාදී ඇතැයිද විදෙස් වාර්තා සඳහන් කළේය. මේ අතර මදුරෝට එරෙහිව ගුවයිඩෝගේ ආධාරකරුවන් දහස් සංඛ්‍යාත පිරිසක් වීථී වලට අවතීර්ණ වී සිටින බව එරටින් වාර්තා වෙයි. මේ සමඟ එරට තුළ දැඩි ප්‍රචණ්ඩකාරී වාතාවරණයක් උද්ගත වී ඇතැයිද සඳහන් වෙයි. විරෝධතා අතරතුර හටගත් ගැටුම් වලින් පුද්ගලයන් කිහිපදෙනෙකු ජීවිතක්ෂයට පත්ව ඇති බවත් විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102957", "Category": null, "Parent URL": null}