{"Source": "Adaderana", "Timestamp": "July 10, 2018 11:07 am", "Headline": "හෙරොයින් ළඟ තබා ගත් 6ක් අත්අඩංගුවට", "News Content": "දිවයිනේ ප්‍රදේශ කිහිපයකදී හෙරොයින් ළඟ තබාගෙන සිටි කාන්තාවන් තිදෙනෙකු ඇතුළු පුද්ගලයින් 06 දෙනෙකු අත්අඩංගුවට ගෙන ඇත. පේරාදෙණිය ප්‍රදේශයේ මහනුවර කොට්ඨාශ දිසා දූෂණ මර්දන අංශයේ නිළධාරීන් විසින් මෝටර් රථයක් පරීක්ෂා කිරීමේදී හෙරොයින් ග්‍රෑම් 592ක් සමඟ යුවලක් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සදහන් කළේය. 23 හැවිරිදි තරුණයෙකු සහ 24 හැවිරිදි තරුණියක් මෙලෙස අත්අඩංගුවට ගෙන ඇති බව සඳහන් විය. මේ අතර ග්‍රෑන්ඩ්පාස් ප්‍රදේශයේදී හෙරොයින් ග්‍රෑම් 70 යි මිලි ග්‍රෑම් 100 ක් සමඟ 38 හැවිරිදි පුද්ගලයෙකු අත්අඩංගුවට ගෙන ඇති අතර එම ප්‍රදේශයේදීම හෙරොයින් ග්‍රෑම් 10 යි මිලි ග්‍රෑම් 150 ක් සමඟ 38 හැවිරිදි කාන්තාවක් අත්අඩංගුවට ගෙන තිබේ. රත්මලාන ප්‍රදේශයේදී අත්අඩංගුවට ගැනුණු 26 හැවිරිදි තරුණියක් ළඟ තිබී හෙරොයින් ග්‍රෑම් 05 යි මිලිග්‍රෑම් 02 ක් සොයාගෙන ඇති අතර කෙසෙල්වත්ත ප්‍රදේශයේදී ද හෙරොයින් ග්‍රෑම් 03 යි මිලිග්‍රෑම් 670 ක් සමඟ 27 හැවිරිදි තරුණයෙකු අත්අඩංගුවට ගෙන ඇත. අත්අඩංගුවට ගත් මෙම සැකකරුවන් සහ සැකකාරියන් මහනුවර, මාළිඟාකන්ද සහ ගල්කිස්ස මහේස්ත්‍රාත් අධිකරණ වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=92292", "Category": null, "Parent URL": null}