{"Source": "Adaderana", "Timestamp": "October 26, 2012 04:40 pm", "Headline": "කැබිනට් සංශෝධනයට දින 2ක් තිබියදී ඉන්දීය වි‍දේශ ඇමති ක්‍රිෂ්ණා ඉල්ලා අස්වෙයි", "News Content": "ඉන්දීය විදේශ කටයුතු අමාත්‍ය එස්.එම්. ක්‍රිෂ්ණා මහතා කැබිනට් තනතුරින් ඉල්ලා අස්වී ඇතැයි එරට මාධ්‍ය වාර්තා අනාවරණය කරයි. එරට කැබිනට් මණ්ඩලය සංශෝධනය කිරීමට දින 2ක් තිබියදී ඔහු සිය තනතුරින් ඉල්ලා අස්වී ඇතැයි එම වාර්තාවල සඳහන්ය. මේ හේතුවෙන් ඔහු ඉන්දීය අග්‍රාමාත්‍ය ආචාර්ය මන් මෝහන්සිං මහතා සමග ලාඕසයේ යොදාගෙන තිබු සංචාරයද අවලංගු කර ඇතැයි ඉන්දීය මාධ්‍ය වාර්තා සඳහන් කරයි. කෙසේ වෙතත් එස්.එම්. ක්‍රිෂ්ණා මහතා සිය තනතුරින් ඉල්ලා අස්වීමට අදාළ පැහැදිලි හේතුවක් අනාවරණය වී නැත. මේ අතර මයිසෝර්, බැංගලොර් අධිවේගී මාර්ගය සඳහා ඉඩම් අත්පත් කර ගැනීමේ සිද්ධියට අදාළ විමර්ශන‍යට කර්නාටක, අලෝකයුක්ත අධිකරණය විසින් ක්‍රිෂ්ණා මහතා ද ඊයේ (25) නම් කර තිබේ. කෙසේ වෙතත් ඉන්දීය කොංග්‍රස් පක්ෂ ආරංචි මාර්ග පවසන ආකාරයට කොංග්‍රස් නියෝජිත මන්ත්‍රී මණ්ඩල මැතිවරණ කටයුතු සඳහා ඔහු නායකත්වය ගෙන කටයුතු කරනු ඇතැයිද එරට මාධ්‍ය වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=28640", "Category": null, "Parent URL": null}