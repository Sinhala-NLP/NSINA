{"Source": "Adaderana", "Timestamp": "October 3, 2017 03:35 pm", "Headline": "රාජ්‍ය සම්පත් අනෙක් රටවල දඩබිමක් කරන්න එපා ", "News Content": "රජය මේ වන විට ශ්‍රී ලංකාවේ රාජ්‍ය සම්පත් විකුණා දමමින් අනෙක් රටවල දඩබිමක් බවට පත් කිරීමට විරුද්ධව ඒකාබද්ධ විපක්ෂයේ විරෝධතාවය දක්වන බව පාර්ලිමේන්තු මන්ත්‍රී ඩලස් අලහප්පෙරුම මහතා පවසයි. ඒකාබද්ධ විපක්ෂයේ රාජ්‍ය සම්පත් සුරැකීමේ සංවිධානය අද(03) පැවති මාධ්‍ය හමුවට එක් වෙමින් මන්ත්‍රීවරයා මෙම අදහස් පළ කළේය. ඒ අනුව රජය විසින් මත්තල ගුවන් තොටුපල විකුණා දැමීමේ උත්සහයක නියැලෙන බවත්, එය සිදු කරන්නේ ණය ගෙවීමේ අරමුණින් නොව යුද නැවක් ගෙන ඒමට බව ද මන්ත්‍රීවරයා මෙහිදී වැඩි දුරටත් පැවසීය. එම නෞකාවේ වටිනාකම ඇමෙරිකානු ඩොලර් බිලියන 24 ක් වන බවත් එවැනි නොගැළපෙන අවශ්‍යතාවයක් හේතුවෙන් ජාත්‍යන්තර වටිනාකමක් ඇති මත්තල ගුවන් තොටුපල විකුණා දැමීමට උත්සහ ගන්නා බවත් පැවසූ මන්ත්‍රීවරයා මෙවැනි ක්‍රියාවන්ට විරෝධතාවය දක්වන සියලු දෙනාට එළඹෙන ඔක්තෝබර් මස 6 වන දා උදෑසන 10ට හම්බන්තොට දී පැවැත්වෙන විරෝධතාවය හා එක්වෙන ලෙස ආරාධනා කර සිටියේය. සියලු විරෝධතාවයන් නොහැගෙන සේ රජය කටයුතු කරන නමුත් මෙම විරෝධතාවය තුළින් දැවැන්ත බලපෑමක් එල්ල කළ හැකි වේයැයි තමා විශ්වාස කරන බව ද මන්ත්‍රීවරයා මෙහිදී තව දුරටත් කියා පැවසීය.", "URL": "https://sinhala.adaderana.lk/news.php?nid=78301", "Category": null, "Parent URL": null}