{"Source": "Adaderana", "Timestamp": "October 8, 2012 10:56 am", "Headline": "අධිකරණ කොමිසමේ ලේකම්ට ගැසුවයි නීතිඥවරුන් උද්ඝෝෂණයේ", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට එල්ල වු ප්‍රහාරයට විරෝධය පළ කර නීතිඥවරුන් පිරිසක් මේ වන විට අලුත්කඩේ උසාවි සංකීර්ණය ඉදිරිපිට විරෝධතාවයක් ආරම්භ කර තිබේ. විරෝධතාකරුවන් විසින් අධිකරණයේ ස්වාධීනත්වයේ මළගම සනිටුහන් වී ඇතැයි විරෝධතා සටන් පාඨ කියමින් මිනී පෙට්ටියක් කර තබාගෙන උසාවි සංකීර්ණය අවට විරෝධතා පා ගමනක නියැළුණු බව අද දෙ‍රණ වාර්තාකරු සඳහන් කරයි. සිය සංගමයට අයත් සියලු නීතීඥවරුන් සේවාවලින් ඉවත්ව සිටින බව අද දෙරණ කළ විමසීමකදී ශ්‍රී ලංකා නීතීඥ සංගමයේ ලේකම් සංජීව ගමගේ මහතා සඳහන් කළේය. මංජුල තිලකරත්න මහතා ඊයේ (07) පෙරවරුවේ ගල්කිස්ස හෝටල් පාර ප්‍රදේශයේදී නාදුනන පිරිසකගේ ප්‍රහාරයකට ලක්විය. ප්‍රහාරයට ලක්වූ මංජුල තිලකරත්න මහතා මේවන විට ජාතික රෝහලේ වෛද්‍යවරුන්ගේ විශේෂ අවධානය යටතේ ප්‍රතිකාර ලබමින් සිටින බව එහි ප්‍රධාන හෙද නිලධාරීනී පුෂ්පා රම්‍යාණි ද සොයිසා සඳහන් ක‍ළාය. පහරදීම සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති බව ‍අද දෙරණ කළ විමසීකදී පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=28114", "Category": null, "Parent URL": null}