{"Source": "Adaderana", "Timestamp": "July 24, 2019 09:42 am", "Headline": "නිව්යෝක් වැසියන් 18000 ක් විදුලිය නැතුව කරදරෙන්", "News Content": "අමෙරිකාවේ නිව්යෝර්ක් ඇතුළු නගර කිහිපයකට ගංවතුර තත්ත්වයක් බලපා තිබේ. ඒ හේතුවෙන් නිව්යෝර්ක් නුවර විදුලි බිදවැටීම් රැසක්ද වාර්තා වී ඇති බව සඳහන් වෙයි. අමෙරිකාවේ නිව්යෝර්ක් හා නිව් ජර්සි නගරවලට බලපෑ වැසි සහ තද සුළං හේතුවෙන් ගංවතුර තත්ත්වයක් බලපා තිබේ. ඉන් ගමනාගමන කටයුතුවලටද දැඩි බාධා එල්ලවිය. ජලයෙන් වැසී ගිය මාර්ග ඔස්සේ රථ වාහන ධාවනය වූ ආකාරය විදෙස් මාධ්‍ය වාර්තා කර තිබුණි. මේ අතර නිව් ජර්සි නුවර විදුලි පරිභෝජකයන් ලක්ෂ දෙකහමාරකට ආසන්න පිරිසක් විදුලිය බිදවැටීමෙන් දැඩි අපහසුතාවට පත්වූ අතර නිව්යෝර්ක් නගරයේත් විදුලි බිදවැටීම් පිළිබද වාර්තා විය. ඉන් නිව්යෝර්ක් නගරයේ 18 000ක පිරිසකට විදුලිය නොමැතිව පීඩාවට පත්වූ බවද සඳහන් වෙයි. මේ අතර විදුලි බිදවැටීම් පාලනය සඳහා පසුගිය ඉරිදා පටන් නිව්යෝර්ක් නගරසීමාවේ නිවාස 50 000කට ආසන්න ප්‍රමාණයක විදුලිය සීමාකිරීමට බලධාරීන් සිතාමතා කටයුතු කර තිබුණි. වැසි පැවතියත් ප්‍රදේශයේ උෂ්ණත්වය සෙල්සියස් අංශක 38කට ආසන්න අගයක් වාර්තාවීම හේතුවෙන් උණුසුම දරාගැනීමට නොහැකි නිව්යෝර්ක් වැසියන් මැසිවිලි නගන බවද මේ වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=114862", "Category": null, "Parent URL": null}