{"Source": "Adaderana", "Timestamp": "February 2, 2012 12:17 pm", "Headline": "අධීවේගී මාර්ගයට ඇතුළු වෙන්න යෝග්‍යතා සහතිකයක්", "News Content": "දක්ෂීණ අධී‍වේගි මාර්ගයට ඇතුළු වන වාහන සඳහා යෝග්‍යතා සහතිකයක් ඉදිරිපත් කිරීමේ අවශ්‍යතාවක් පැන නැගී ඇති බව දක්ෂීණ අධීවේගී මාර්ගයේ මෙහෙයුම් අධ්‍යක්ෂ බී.ඩී.කේ බණ්ඩාර මහ‍තා සඳහන් කරයි. ‍අද දෙරණ කළ විමසිමක දි ඒ මහතා තවදුරටත් ප්‍රකාශ ක‍ළේ මොටර් රථ දෙපාර්තමේන්තුවත්, මාර්ග සංවර්ධන අධිකා‍රියත්,රථ වාහන කොමිසමත් සමඟ සාකච්ඡා කර ඉදිරි මාස දෙක ඇතුළත එම යෝග්‍යතා‍ සහතිකය ඉදිරිපත් කිරිමට කටයුතු කරන බවය. එසේ වාහන යෝග්‍යතා සහතිකයක් ඉදිරිපත් කිරිමට සිදුව ඇත්තේ පසුගිය මාස දෙක තුළ අධීවේගී මාර්ගයට ඇතුළු වූ 530, 000 වා‍හන සංඛ්‍යාවෙන් 1900 ක පමණ වාහන ප්‍රමාණයක් අතරමඟ කැඩීයාම හේතුවෙන් එම වාහන නැවත ඇදගෙන ඒමට සිදුවීමෙන් වීශාල මූල්‍යමය ගැටලු හා වාහන තදබදයන් ඇති වූ නිසා බව බණ්ඩ‍ාර මහතා අද දෙරණට සඳහන් කර සිටියේ ය. එහිදී එක් වාහනයක් සඳහා ර‍ැපියල් 1000-1500 ක මුදලක් වැය වන නිසා ඉන් විශාල පාඩුවක් දැරීමට සිදුවන බව ඒ මහතා පෙන්වා දුන්නේය. මේ පිළිබඳව අදාළ ආයතන සමග පෙ‍බරවාරි මස 10 දින මූලික සාකච්ඡා වටයක් පවත්වන බවත් මෙහෙයුම් අධ්‍යක්ෂවරයා ප්‍රකාශ කර සිටියේ ය.", "URL": "https://sinhala.adaderana.lk/news.php?nid=21826", "Category": null, "Parent URL": null}