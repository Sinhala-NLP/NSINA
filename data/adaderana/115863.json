{"Source": "Adaderana", "Timestamp": "August 6, 2019 11:33 am", "Headline": "වොෂින්ටන් විවෘත ටෙනිස් පිරිමි කේවල ශූරතාව ඕස්ට්‍රේලියාවට", "News Content": "වොෂින්ටන් විවෘත ටෙනිස් තරගාවලියේ පිරිමි කේවල අංශයේ ශූරතාව දිනා ගැනීමට ඕස්ට්‍රේලියාවේ නික් කිරියෝස් ඊයේ(05) සමත් විය. නික් කිරියෝස් ලෝක ටෙනිස් සම්මේලන ශූරතා තරගාවලියේ තරගයක් ජය ගත් හයවන අවස්ථාව මෙයයි. වොෂින්ටන් විවෘත ටෙනිස් තරගාවලියේ අවසන් මහා තරගය පැවැත්වුණේ රැසියාවේ ඩැනියල් මිද්වදේව් සහ ඔස්ට්‍රේලියාවේ නික් කිරියෝස් අතරයි. එම තරගයේ පළමු වටයේ පටන් මිද්වදේව්ට අභියෝගයක් එල්ල කිරීමට කිරියෝස් සමත් විය. ඔහු පළමු වටය ලකුණු 7 ට 6 ක් ලෙස ජය ගත් අතර දෙවන වටය ද ලකුණු 7 ට 6 ක් ලෙස ජය ගත්තේ කිරියෝස් විසින්. ඒ අනුව වට 2 ට 0 ක් ලෙස තරගයේ ජය හිමි කර ගත් නික් කිරියෝස් වොෂින්ටන් විවෘත ටෙනිස් තරගාවලියේ පිරිමි කේවල අංශයේ ශූරතාව දිනා ගත්තේය. කිරියෝස් ලද ඒ ජයත් සමඟ ක්‍රීඩක ශ්‍රේණිගත කිරීම් වල 27 වැනි ස්ථානය දක්වා ඉදිරියට පැමිණිමට ඔහු සමත් විය.", "URL": "https://sinhala.adaderana.lk/news.php?nid=115863", "Category": null, "Parent URL": null}