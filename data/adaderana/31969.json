{"Source": "Adaderana", "Timestamp": "February 27, 2013 03:19 pm", "Headline": "පුද්ගල ඝාතනයකට වරදකරු වු 5ට මරණ දඬුවම", "News Content": "යුද හමුදා‍ මේජර්වරයෙකුට අයත් බව කියන වත්තක තේ දළු කැඩුවා යැයි බැන වැදී කයිකාර හේවගේ ගිරිගෝරිස් නමැති පුද්ගලයා වෙඩිතබා ඝාතනය කිරීම සම්බන්ධයෙන් වරදකරු වූ පුද්ගලයින් පස් දෙනකුට දකුණු පළාත්බද ගාල්ල මහාධිකරණ විනිසුරු කේ.බී.කේ. හිරිඹුරේගම මහතා අද (27) මරණ දඬුවම නියම කර තිබේ‍. ඥාණසිරි කරුණාරත්න, ගුස්තිඥ්ඥා වඩු තිලක් ශාන්ත, සුරේෂ් ද සිල්වා, නාකන්දල‍ගේ සුජිත් ධනංජය වීරසිංහ හා දොඩංගොඩගේ දොන් හෙෂාන් නදීෂ යන විත්තිකරුවන් 5 දෙනාට මෙසේ මරණ දඬුවම නියම කෙරිණ. නාගොඩ පොලිස්බල ප්‍රදේශයට අයත් වලකුඹුරේදී 1998දී ඔක්තෝබර් 23 වැනි දින කයිකාර හේවගේ ගිරිගෝරිස් යන 65 හැවිරිදි පුද්ගලයෙකු වෙඩි තබා ඝාතනය කිරීම සම්බන්ධයෙන් පුද්ගලයින් 7 දෙනෙකුට එරෙහිව ගාල්ල මහාධිකරණය හමුවේ අධිචෝදනා ගොනු කර තිබිණ. දීර්ඝ නඩු විභාගයකින් පසු ප්‍රමාණවත් සාක්ෂි නොමැති නිසා සැකකරුවන් දෙදෙනෙකු නිදෙස් කොට නිදහස් කරන ලදී. අනෙක් විත්තිකරුවන් 5 දෙනාට එරෙහිව පැමිණිල්ල සාධාරණ සැකයකින් තොරව ඔප්පු කර ඇති බවට තීන්දු කර මෙලෙස මරණ දඬුවම නියමකර තිබේ.", "URL": "https://sinhala.adaderana.lk/news.php?nid=31969", "Category": null, "Parent URL": null}