{"Source": "Adaderana", "Timestamp": "February 16, 2012 04:53 pm", "Headline": "වෛද්‍ය අධිකාරී නිවසේ ජල ටැංකියට වස දැමීම -සැකකාර‍ වෛද්‍යවරයා රිමාන්ඩ්", "News Content": "සෙවනගල රෝහලේ වෛද්‍ය අධිකාරීවරයාගේ නිවසේ ජල ටැංකියට වස මිශ්‍ර කිරීම සම්බන්ධයෙන් චෝදනා එල්ල වී සිටි එම රෝහලේ වෛද්‍යවරයා රක්ෂිත බන්ධනාගාරගත කර තිබේ. අදාළ වෛද්‍යවරයා ලබන 23 වැනිදා දක්වා රක්ෂිත බන්ධනාගාරගත කිරීමට ඇඹිලිපිටිය මහේස්ත්‍රාත් අධිකරණයට නියෝග කළ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පැවසුවේය. මෙම වෛද්‍යවරයා නීතීඥයෙකු මාර්ගයෙන් ඇඹිලිපිටිය මහේස්ත්‍රාත් අධිකරණය වෙත භාර වී තිබුණි. සෙවන‍ගල රෝහලේ වෛද්‍ය අධිකාරීවරයාගේ නිවසේ ජල ටැංකියට වස මිශ්‍ර කොට ඔහු සහ ඔහුගේ පවුලේ සාමාජිකයින් ඝාතනය කිරීමට තැත් කළ බවට අදාළ වෛද්‍යවරයාට එරෙහිව චෝදනා එල්ල වී තිබේ. මෙම සිද්ධිය සම්බන්ධයෙන් එම රෝහලේ සුළු සේවකයෙකු මේ වන විටත් රිමාන්ඩ් භාරයේ පසුවෙයි.", "URL": "https://sinhala.adaderana.lk/news.php?nid=22168", "Category": null, "Parent URL": null}