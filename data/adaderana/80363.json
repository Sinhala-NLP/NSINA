{"Source": "Adaderana", "Timestamp": "November 22, 2017 12:34 pm", "Headline": "රවීට එරෙහිව සාක්කි දුන් අනිකා බැඳුම්කර කොමිසමට යළි කැඳවයි - පොලිස් ලොක්කෝ ඇගේ ආරක්ෂාව ඉවත් කරයි", "News Content": "දුරකථන දත්ත පරික්ෂා කිරීම තුළින් පාර්ලිමේන්තු මන්ත්‍රීවරුන්ගේ වරප්‍රසාද කිසිඳු අයුරකින් කඩවී නොමැති බව පාර්ලිමේන්තු මන්ත්‍රී වාසුදේව නානායක්කාර මහතා පවසයි. නිවේදනයක් නිකුත් කරමින් පාර්ලිමේන්තු මන්ත්‍රී වාසුදේව නානායක්කාර මහතා මේ බව පැවසීය. බැඳුම්කර වංචාව සම්බන්ධයෙන් පත් කර ඇති ජනාධිපති කොමිසම විසින් පරික්ෂා කර බලා ඇත්තේ අර්ජුන් මහේද්‍රන්ගේ ජංගම දුරකථනය බවත් මන්ත්‍රීවරුන්ගේ දුරකථන පරික්ෂා කර නොමැති බවත් ඔහු ප්‍රකාශ කරයි. මෙම තොරතුරු අනාවරණය කිරීම සඳහා ක්‍රියා කළ නිලධාරීන්ට විරුද්ධව පොලීසියේ ඉහළ නිලධාරීන් විසින් යම් පරික්ෂණයක් ආරම්භ කර ඇති බවට තොරතුරු ලැබී ඇති බවත් මේ තුළින් කොමිසමට අභියෝග කර ඇති බවත් ඔහු ප්‍රකාශ කරයි. රවී කරුණානායක මහතාට අර්ජුන් ඇලෝසියස් නිවසක් මිලදී ගැනීම සම්බන්ධයෙන් තොරතුරු අණාවරණය කළ අනිකා විජේසුන්දර මහත්මිය කොමිසමේ දැනුම් දීමක් අනුව නැවත අද දින ලංකාවට පැමිණෙන බවත් පොලීසියේ ඉහළ නිලධාරීන්ගේ දැනුම්දීම අනුව ඇයගේ ආරක්ෂාව සඳහා සිටි නිලධාරීන්ද ඉවත් කර ඇති බව නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=80363", "Category": null, "Parent URL": null}