{"Source": "Adaderana", "Timestamp": "February 8, 2013 09:20 pm", "Headline": " වෛද්‍යවරයා ගමන් ගත් රිය අනතුරේ - එක් අයෙක් මරුට", "News Content": "පුත්තලම,ආනමඩුව-කොට්ටුකච්චිය ග්‍රාමීය රෝහලේ වෛද්‍යවරයා ඇතුළු පිරිසක් ගමන් ගත් මෝටර් රථය අනතුරට ලක්වීමෙන් එක් අයෙකු ජීවිතක්ෂයට පත්ව සෙසු පිරිසට තුවාල සිදුව තිබේ. අද (08) රාත්‍රී 8.10 ට පමණ ආනමඩුව,කජුවත්ත සත්ව ගොවිපළ අසලදී මෙම අනතුර සිදුව ඇති අතර එහිදී ජීවිතක්ෂයට පත්ව ඇත්තේ වනාතවිල්ලුව මහජන සෞඛ්‍ය පරීක්ෂකවරයාව සිටි ඩබ්.එල් සුනිල් නමැති අයෙකි. අනතුරින් බරපතළ තුවාල ලැබූ රෝහලේ වෛද්‍යවරයා මේවන විට පුත්තලම මූලික රෝහලේ දැඩි සත්කාර ඒකකයේ ප්‍රතිකාර ලබන බව අද දෙරණ වාර්තාකරු පවසයි. මෝටර් රථයේ ගමන්ගත් තවත් දෙදෙනකු තුවාල ලබා පුත්තලම රෝහලේ ප්‍රතිකාර ලබන මුත් ඔවුන්ගේ තත්ත්වය බරපතළ නොවන බව රෝහල් ආරංචි මාර්ග පවසයි. මෙම පිරිස රාජකාරි ගමනක් යමින් සිටියදී මෙසේ අනතුරට පත්වීද යන්න හෝ අනතුර කෙසේ සිදුවීද යන්න පිළිබඳ තවමත් පරීක්ෂණ පැවැත්වෙන බව පොලීසිය පවසයි.", "URL": "https://sinhala.adaderana.lk/news.php?nid=31465", "Category": null, "Parent URL": null}