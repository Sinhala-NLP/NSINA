{"Source": "Adaderana", "Timestamp": "December 19, 2018 04:10 pm", "Headline": "ක්‍රීඩකයින් දෙදෙනෙක් වැඩිම මිලට අළෙවි වෙයි", "News Content": "ඉන්දීය ප්‍රිමියර් ලීග් ක්‍රිකට් තරගාවලියේ ක්‍රීඩක වෙන්දේසියේදී වැඩිම මිලකට අළෙවි වූ ක්‍රිඩකයින් දෙදෙනා බවට ඉන්දීය ක්‍රීඩකයින් දෙදෙනෙකු පත්ව ඇත. පන්දු යවන ක්‍රීඩක ජේදේව් උණකන්ද් සහ පළමුපෙළ තුන් ඉරියව් ක්‍රීඩක වරුණ් චක්‍රවර්තී මෙලෙස වැඩිම මිලකට වෙන්දේසි වී ඇති බව සඳහන්ය. ජේදේව් උණකන්ද් ඉන්දීය රුපියල් කෝටි 8යි දශම 4කට රාජස්ථාන් රෝයල්ස් කණ්ඩායම විසින් මිලදී ගෙන ඇති අතර එය ශ්‍රී ලංකා මුදලින් රුපියල් කෝටි 21කට අධික වෙයි. ඔහු පසුගිය වසරේද වැඩිම මිලකට වෙන්දේසි වූ ක්‍රීඩකයා බවට පත්ව තිබුණේ ඉන්දීය රුපියල් කෝටි 11යි දශම 5කට අළෙවි වෙමිනි. තුන් ඉරියව් ක්‍රීඩක වරුණ් චක්‍රවර්තී කින්ග්ස් ලෙවන් පන්ජාබ් කණ්ඩායම විසින් ඉන්දීය රුපියල් කෝටි 8යි දශම 4කට මිලදී ගෙන ඇත. මෙවර ක්‍රීඩක වෙන්දේසියේදී ශ්‍රි ලංකාවේ ලසිත් මාලිංග ඉන්දීය රුපියල් කෝටි දෙකකට එනම් ශ්‍රී ලංකා මුදලින් කෝටි පහකට අධික මුදලකට මුම්බායි ඉන්දියන්ස් කණ්ඩායම විසින් මිලදී ගෙන ඇත.", "URL": "https://sinhala.adaderana.lk/news.php?nid=101000", "Category": null, "Parent URL": null}