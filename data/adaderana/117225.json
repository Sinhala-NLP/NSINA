{"Source": "Adaderana", "Timestamp": "August 22, 2019 04:19 pm", "Headline": "සුඩානයට නව අගමැතිවරයෙක්", "News Content": "සුඩානයේ නව අගමැතිවරයා ලෙස අබ්දෙල්ලා හැම්දොක් පත්වී තිබේ. ඔහුගේ දිවුරුම්දීමේ උත්සවය පැවැත්වුණේ කාර්ටොම් අගනුවරදීයි. ඔමාර් අල් බෂීර් සුඩාන ජනපති ධුරයෙන් පහකිරීමෙන් අනතුරුව පිහිටවූ තාවකාලික රජයේ අගමැතිවරයා ලෙස අබ්දෙල්ලා හැම්දොක් දිවුරුම් දුන්නේය. ඒ නව රජයේ නායකයා ලෙස ලුතිනන් ජෙනරාල් අබ්දෙල් ෆටා අබ්දෙල්රහ්මාන් බර්හාන් දිවුරුම් දීමෙන් අනතුරුවයි. අගමැතිවරයාගේ දිවුරුම් දීම කාර්ටොම් අගනුවරදී සිදුවිය. සුඩානයේ මීලඟ මැතිවරණය පැවැත්වෙන තෙක් වර්ෂ තුනක කාලයක් සඳහා තාවකාලික රජය පත්කර ඇති බව විදෙස් වාර්තාවල දැක්වෙයි. එම රජයේ තවත් උසස් නිලධාරීන් කිහිපදෙනෙකුද සිය තනතුරුවල දිවුරුම් දී ඇති බව එම වාර්තා සඳහන් කළේය. මෙම නව පත්වීම් සමග රටේ හමුදා පාලනය අවසන් වනු ඇති බවටයි විපක්ෂ කණ්ඩායම් විශ්වාසය පල කරයි. හිටපු ජනාධිපති බෂීර් බලයෙන් පහකිරීමත් සමඟ ඇතිවූ හමුදා පාලනයට රටේ ජනතාවගෙන් එල්ල වුණේ දැඩි විරෝධයක්. වසර තුනක කාලයක් සඳහා තාවකාලික රජයක් පිහිටුවීමට හමුදා පාලකයන් කටයුතු කළේ එම විරෝධතාවලින් අනතුරුවයි. මේ අතර නව රජයේ කැබිනට් මණ්ඩලය ඉදිරි සතියේදී පත්කිරීමට නියමිත බවයි විදෙස් වාර්තා වැඩිදුරටත් සඳහන් කළේ.", "URL": "https://sinhala.adaderana.lk/news.php?nid=117225", "Category": null, "Parent URL": null}