{"Source": "Adaderana", "Timestamp": "January 16, 2018 06:51 am", "Headline": "සිංගප්පූරු අගමැති නිල වැඩකට ලබන සතියේ දිවයිනට ", "News Content": "නිල සංචාරයක් සඳහා සිංගප්පූරු අග‍්‍රාමාත්‍යවරයා ලබන සතියේ දිවයිනට පැමිණීමට නියමිතව තිබේ. සිංගප්පූරු අග‍්‍රාමාත්‍ය ලී ෂීයෑන් ලුං මහතා ලබන 22 වන දින මෙරටට පැමිණීමට නියමිත බව විදේශ කටයුතු අමාත්‍යාංශය සඳහන් කළේය. සිංගප්පූරු අග‍්‍රාමාත්‍යවරයා දින දෙකක කාලයක් මෙරට රැදී සිටීමට නියමිත අතර එම කාලය තුළ දී ජනාධිපති මෛත‍්‍රීපාල සිරිසේන, අග‍්‍රාමාත්‍ය රනිල් වික‍්‍රමසිංහ මහතා ඇතුළු රජයේ ඉහළ පෙළේ මැති ඇමතිවරුන් සමග සාකච්ඡා පැවැත්වීමට නියමිතව තිබේ. මෙම සංචාරය තුළ දී දෙරට අතර අවබෝධතා ගිවිසුම් කිහිපයකට අත්සන් තැබීමට ද නියමිත බව වාර්තා වෙයි. අග‍්‍රාමාත්‍ය රනිල් වික‍්‍රමසිංහ මහතා ද පසුගිය ජුලී මාසයේ සිංගප්පූරුවේ නිල සංචාරයක නිරත විය. මේ අතර පාකිස්ථාන යුද හමුදා මාණ්ඩලික ප‍්‍රධානී ජනරාල් කමාර් ජවේඩ් බජ්වා නිල සංචාරයක් සඳහා දිවයිනට පැමිණ තිබේ. ඊයේ පස්වරුවේ දිවයිනට පැමිණි පාකිස්ථානු යුද හමුදා ප‍්‍රධානියා දින තුනක කාලයක් මෙරට රැදී සිටීමට නියමිතයි. යුද හමුදාපති ලුතිනන් ජනරාල් මහේෂ් සේනානායක මහතාගේ ආරාධනයකට අනුව දිවයිනට පැමිණ සිටින පාකිස්ථාන යුද හමුදා ප‍්‍රධානියා ජනාධිපති මෛත‍්‍රීපාල සිරිසේන, අග‍්‍රාමාත්‍ය රනිල් වික‍්‍රමසිංහ ඇතුළු මෙරට ආරක්ෂක අංශ ප‍්‍රධානීන් හමුවී සාකච්ඡා කිරිමට සැලසුම් කර තිබේ.", "URL": "https://sinhala.adaderana.lk/news.php?nid=83027", "Category": null, "Parent URL": null}