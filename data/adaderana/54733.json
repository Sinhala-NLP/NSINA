{"Source": "Adaderana", "Timestamp": "October 28, 2015 05:06 pm", "Headline": "පොලිස් කොමිසමෙන්  පොලිස්පතිට උපදෙස්", "News Content": "පොලිස්පතිවරයාගේ කාර්යය තවදුරටත් විධිමත්ව පවත්වාගෙන යාම සඳහා බලතල පැවරීමේදී කළ යුතු සංශෝධන පිළිබඳ සතියක් ඇතුළත දැනුම්දෙන ලෙස ජාතික පොලිස් කොමිසම පොලිස්පතිවරයාට උපදෙස් දී තිබේ.කොමිසමේ ලේකම් ආරියදාස කුරේ මහතා සඳහන් කළේ අද පෙරවරුවේ ජාතික පොලිස් කොමිසම රැස්වු අවස්ථාවේ එම උපදෙස් ලබාදුන් බවයි.මහාචාර්ය සිරී හෙට්ටිගේ මහතාගේ සහභාගීත්වයෙන් යුතුව කොමිසම දෙවන වරට අද පෙරවරු 9.00ට රැස් වුණි.පොලිස් කොමිසමේ ව්‍යුහය සකස් කිරීම පිළිබඳව අද පැවති සාකච්ඡාවේ දී වැඩි අවධානයක් යොමුකර ඇති බව සඳහන්ය. එමෙන්ම පොලිස්පතිවරයා සහ කොමිසම අතර පැවති සාකච්ඡාවේ දී පොලිස් නිලධාරීන්ගේ ආචාරධර්ම, පොලිස් නිලධාරීන්ට ලබාදෙන පුහුණුව, අපරාධ මර්දනය යන කරුණු සම්බන්ධයෙන් සාකච්ඡා කළ බව ආරියදාස කුරේ මහතා සඳහන් කළේය.", "URL": "https://sinhala.adaderana.lk/news.php?nid=54733", "Category": null, "Parent URL": null}