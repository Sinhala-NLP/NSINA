{"Source": "Adaderana", "Timestamp": "June 10, 2019 09:25 am", "Headline": "උදර්පණ නීතිය වෙනස් කිරීමට එරෙහිව වීථි බැහැපු ජනතාව", "News Content": "උදර්පණ නීතිය වෙනස් කිරීමට එරෙහිව හොංකොං වැසියන් වීථි බැස තිබේ. විරෝධතා අතරතුර ගැටුම් ද හටගෙන ඇති බව විදෙස් මාධ්‍ය වාර්තා කළේය. අපරාධ චෝදනා එල්ල වෙන හොංකොං වැසියන් චීනයට ගෙන යාමට අවසර ලබාදෙමින් උදර්පණ නීතිය වෙනස් කිරීමට (extradition bill) එරෙහිව එම දිවයිනේ පැවැත්වුන පෙළපාලියට දසදහස් සංඛ්‍යාත ජනකායක් සහභාගි විය. චූදිතයන් චීනයට ගෙන යාමට අවසර ලැබෙන නව පනත් කෙටුම්පතෙහි ඉලක්කය හොංකොං දූපතේ දේශපාලන ප්‍රතිවාදීන් මර්දනය කිරීම, එම යෝජිත නීතිය දෝෂ දර්ශනයට ලක් කරන විවේචකයින් පවසයි. ව්‍යාපාරික ප්‍රජාව, නීතිවේදීන්, ශිෂ්‍යයන්, ප්‍රජාතන්ත්‍රවාදය වෙනුවෙන් පෙනී සිටින කණ්ඩායම්. ආගමික සංවිධාන ද ඇතුළු පාර්ශ්ව රැසක් සුදු ඇඳුමෙන් සැරසී වීදි බැස සටන් පාඨ හඬ නගමින් පෙළපාලියට එක්ව සිටි අයුරුයි මේ. හොංකොං දූපතේ චීන පාලනයට එරෙහි සියලු කණ්ඩායම්වල එකතුවෙන් 2014 වසරේ දියත් කෙරුණ විරෝධතා ව්‍යාපාරයට ලක්ෂ සංඛ්‍යාත ජනකායක් සහභාගී විය. ඊටත් වැඩි මහජන සහභාගිත්වයක් සැකකරුවන් භාර දීමේ නව නීතියට එරෙහිව පසුගියදා ආරම්භ වූ විරෝධතා පෙළපාලි සඳහා වීදි බසිනු ඇතැයි සංවිධයකයින් බලාපොරොත්තු පළ කර තිබුණා. කෙසේ වෙතත් යෝජිත නව නීතිය මඟින් නීතියේ ඇති දුර්වලතා ඉවත් කෙරෙන අතර එහි අරමුණ මහජන ආරක්ෂාව සැලසීම යයි ආණ්ඩුව පවසයි. ඉහත කී නව නීතිය පෙරට පැමිණියේ හොංකොං දූපත්වාසී දහනව හැවිරිදි තරුණයෙක් පසුගිය වසරේ පෙබරවාරි මාසයේදී සිය විසි හැවිරිදි ගර්භණී පෙම්වතිය සමග තායිවානයේ නිවාඩුවක් ගත කරමින් සිටියදී ඇය මරා දමනු ලැබ ඇති බවට චෝදනා එල්ලවීමත් සමඟයි. එම අපරාධය සිදු කළ බවට චෝදනා ලබන සැකකරු පසුව හොංකොං දූපතට පළාවිත් තිබේ. සැකකරු තමන්ට භාර දෙනමෙන් තායිවාන් බලධාරීන් ඉල්ලා සිටින නමුත්, එවැනි භාරදීමක් සඳහා තායිවානය සහ තමන් අතර ගිවිසුමක් නොමැති බව හොංකොං බලධාරීන් ප්‍රකාශ කළේය. ඒ අනුවයි උදර්පණ නීතියේ වෙනස්කම් කිරීම පිළිබඳව හොංකොං බලධාරීන්ගේ අවධානය යොමු විය. එක්සත් රාජධානිය සහ එක්සත් ජනපදය ඇතුළු රටවල් විස්සක් සමග හොංකොං දූපත් බලධාරීන් සැකකරුවන් භාරදීමේ ගිවිසුම් අත්සන් කර ඇති නමුත් චීනයේ ප්‍රධාන පාලනයත් සමඟ එවැනි ගිවිසුමකින් බැඳී නැහැ. ඒ සම්බන්ධයෙන් දෙපාර්ශවය අතර පසුගිය දශක දෙක පුරාම සාකච්ඡා පැවැත්වුනත්, චීන ප්‍රධාන භූමියේ බල පැවැත්වෙන නීතිය යටතේ චූදිතයන් සඳහා ඇති දුර්වල නෛතික රැකවරණය එම සාකච්ඡාවන්හි අසාර්ථකභාවයට හේතු වී ඇත යන්න විවේචකයන්ගේ මතය වී තිබේ.", "URL": "https://sinhala.adaderana.lk/news.php?nid=111657", "Category": null, "Parent URL": null}