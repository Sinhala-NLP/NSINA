{"Source": "Adaderana", "Timestamp": "February 18, 2014 01:16 pm", "Headline": " ජිනීවා යන්න මහින්දත් ඉන්නවා - ප්‍රධානියා ජී.එල්", "News Content": "ජිනීවාහි පැවැත්වෙන එක්සත් ජාතීන්ගේ මානව හිමිකම් කවුන්සිලයේ මීළඟ සැසිවාරයට සහභාගී වන ශ්‍රී ලංකා රජයේ නියෝජිතයින් අතර අමාත්‍ය මහින්ද සමරසිංහ මහතාද සිටින බව ජනාධිපති මාධ්‍ය ප්‍රකාශක, මොහාන් සමරනායක මහතා පවසයි. මෙම කණ්ඩායම විදෙස් කටයුතු අමාත්‍ය, මහාචාර් ජී.එල් පීරිස් මහතාගේ ප්‍රධානත්වයෙන් ජිනීවා බලා පිටත්වීමට නියමිත බව හෙතෙම අද දෙරණට කියා සිටියේය. අමාත්‍ය මහින්ද සමරසිංහ මහතා මීට පෙරාතුව මානව හිමිකම් සමුළුවට සහභාගී වුවද මෙවර ඔහුගේ සහභාගිත්වය පිළිබඳ විවිධ පරස්පර විරෝධි තොරතුරු මාධ්‍යවලින් වාර්තා විය. මේ අතර ජීනිවා මානව හිමිකම් සමුළුවේ දී ශ්‍රී ලංකාව සම්බන්ධයෙන් ගෙන ඒමට සූදානම් වන යෝජනා සම්බන්ධයෙන් මානව හිමිකම් මණ්ඩලයට අයත් රටවල් මෙන්ම අයත් නොවන රටවල් ද දැනුවත් කිරීමට ශ්‍රී ලංකා රජය පියවර ගෙන ඇති බව ජනාධිපති ප්‍රකාශක මොහාන් සමරනායක මහතා අද දෙරණ සමඟ ප්‍රකාශ කළේය විශේෂයෙන්ම යුද්ධයෙන් අනතුරුව ජාතික සංහිදියාව ඇති කිරිමට ශ්‍රී ලංකා රජය ගෙන ඇති ක්‍රියාමාර්ග පිළිබඳවත් හිටපු එල්.ටි.ටි.ඊ. සාමාජිකයින් පුනරුත්ථාපනය සහ රජය ගෙන යන සංවර්ධන වැඩපිළිවෙළ පිළිබඳවත් දීර්ඝ වශයෙන් එම රටවල් දැනුවත් කර ඇති බව ඔහු පෙන්වාදෙයි.", "URL": "https://sinhala.adaderana.lk/news.php?nid=41211", "Category": null, "Parent URL": null}