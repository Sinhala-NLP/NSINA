{"Source": "Adaderana", "Timestamp": "February 9, 2011 07:21 am", "Headline": "පීඩාවට පත්වූවන්ට සහන සලසන්න මිලියන 350ක් දීලා", "News Content": "ජල ගැලීම හේතුවෙන් පීඩාවට පත් වූ පුද්ගලයින්ට සහන සැපයීම සඳහා දැනටමත් රුපියල් මිලියන 350ක මුදලක් ලබා දී ඇති බව මුදල් හා ක්‍රම සම්පාදන අමාත්‍යාංශය පවසයි. මෙම මුදල මහා භාණ්ඩාගාරය විසින් ආපදා කළමනාකරණ අමාත්‍යාංශය හරහා දිස්ත්‍රික් ලේකම්වරුන්ට දැනටමත් ලබා දී ඇති බව එම අමාත්‍යාංශය පෙන්වාදෙයි. තවත් රුපියල් මිලියන 500ක මුදලක් ඉදිරි සහන අවශ්‍යතා සපුරාලීම සඳහා ලබා දෙන බව මුදල් හා ක්‍රම සම්පාදන අමාත්‍යාංශය පවසයි. අයහපත් කාලගුණය හේතුවෙන් වැඩිම හානියක් සිදු ව ඇත්තේ මඩකළපුව දිස්ත්‍රික්කයට වන අතර එහි ජනතාව වෙනුවෙන් සහන සැලසීමට රුපියල් මිලියන 100ක මුදලක් වෙන් කර ඇති බව සඳහන්වේ.. අම්පාර දිස්ත්‍රික්කය සඳහා රුපියල් මිලියන 51 ක් ද , ත්‍රිකුණාමලය දිස්ත්‍රික්කය සඳහා රුපියල් මිලියන 43ක් ද ලබා දී තිබේ. වව්නියාව දිස්ත්‍රික්කය සඳහා රුපියල් මිලියන 33ක් ද , පොළොන්නරුව දිස්ත්‍රික්කය සඳහා රුපියල් මිලියන 27ක් ද , අනුරාධපුර දිස්ත්‍රික්කය සඳහා රුපියල් මිලියන 24ක් ද ලබා දී ඇති බව මුදල් හා ක්‍රම සම්පාදන අමාත්‍යාංශය පවසයි. තවද අධික වර්ෂාව මෙන්ම නාය යාම් හේතුවෙන් අවදානම් තත්ත්වයට පත් වූ දිවයිනේ මධ්‍යම කඳුකරයේ ජනතාවට සහන සැලසීම සඳහා ද අරමුදල් වෙන් කර ඇති බව එම අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=14090", "Category": null, "Parent URL": null}