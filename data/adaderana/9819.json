{"Source": "Adaderana", "Timestamp": "July 25, 2010 09:08 am", "Headline": "ටෙස්ට් තරගයේ ජය පාකිස්ථානයට ", "News Content": "ඕස්ට්‍රේලියාව සහ පාකිස්ථානය අතර පැවති දෙවන ටෙස්ට් ක්‍රිකට් තරගය කඩුළු 3කින් ජය ගැනීමට පාකිස්ථානු කණ්ඩායම ඊයේ සමත් විය. තරගයේ කාසියේ වාසිය දිනාගත් ඕස්ට්‍රේලියානු කණ්ඩායම පළමුව පන්දුවට පහර දුන් අතර ඔවුන්ට සියලු දෙනා දැවී ලබා ගත හැකි වූයේ ලකුණු 88 ක් පමණි. පන්දු යැවීමේ දී පාකිස්ථානු කණ්ඩායම වෙනුවෙන් මොහොමඩ් අමීන් සහ මොහොමඩ් අසීෆ් කඩුළු 3 බැගින් ලබා ගනු ලැබීය. ඒ අනුව පිටියට පිවිසි පාකිස්ථානු කණ්ඩායම පළමු ඉනිම සදහා ලකුණු 258 ක් ලබා ගත්තේය. ඕස්ට්‍රේලියානු කණ්ඩායම වෙනුවෙන් ශේන් වොට්සන් කඩුළු 6 ක් බිඳ හෙලීය. දෙවන ඉනිම සදහා ඕස්ට්‍රේලියානු කණ්ඩායම සියලු දෙනා දැවී ලකුණු 349 ක් රැස් කල අතර එහි දී මයිකල් ක්ලාර්ක් ලකුණු 74 ක් සහ රිකී පොන්ටින් ලකුණු 66 ක් ලබා ගැනීමට සමත් විය. පන්දු යැවීමේ දී මොහොමඩ් අමීර් කඩුළු 4 ක් ලබා ගත්තේය. ඒ අනුව ජයග්‍රහණය සඳහා ලකුණු 180 ඉලක්කයක් හඹා ගිය පාකිස්ථානු කණ්ඩායම කඩුළු 7ක් දැවී ජයග්‍රහණය වාර්තා කිරීමට සමත් විය. පාකිස්ථානු කණුඩායම වෙනුවෙන් ඉම්රාන් ෆර්හක් ලකුණු 67 ක් සහ අසාර් අලී ලකුණු 51 ක් ලබා ගනු ලැබීය. තරග‍ දෙකකින් සමන්විත ඕස්ට්‍රේලියානු පාකිස්ථාන් ටෙස්ට් තරගාවලිය ඒ අනුව තරග 1 -1 ක් ලෙස ජය පරාජයෙන් තොරව අවසන් විය.", "URL": "https://sinhala.adaderana.lk/news.php?nid=9819", "Category": null, "Parent URL": null}