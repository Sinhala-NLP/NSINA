{"Source": "Adaderana", "Timestamp": "January 22, 2011 08:43 am", "Headline": "නොමිලේ බෙදාහරින බෙහෙත් අලෙවි කළ දෙදෙනෙක් කොටුවෙයි", "News Content": "රජයේ රෝහල් මගින් නොමිලේ බෙදාහරින ඖෂධ තොගයක් අලෙවි කරමින් සිටි පුද්ගලයින් දෙදෙනෙකු මහනුවර ත්‍රස්ත මර්දන ඒකකයේ නිලධාරීන් පිරිසක් විසින් අත්අඩංගුවට ගෙන තිබේ. ඊයේ(21) පස්වරුවේ මහනුවර රෝහල ආසන්නයේ දී මොවුන් අත්අඩංගුවට ගෙන ඇති බව සඳහන්ය. අදාළ ඖෂධ තොගය ත්‍රිරෝද රථයක තබාගෙන අලෙවි කරමින් සිටියදී මොවුන් අත්අඩංගුවට ගෙන තිබේ. අධික වටිනාකමකින් යුත් ඖෂධ තොගයක් මොවුන් අලෙවි කරමින් සිට ඇති අතර ‍මොවුන් කලක සිට මෙම ජාවාරම සිදුකර ගෙන ගොස් ඇති බව මූලික පරීක්ෂණවල දී අනාවරණය වී ඇති බව පොලිසිය පවසයි. අත්අඩංගුවට ගෙන ඇති පුද්ගලයින් ලේල්වල සහ ගලහ යන ප්‍රදේශවල පදිංචිකරුවන් බව සඳහන්ය.", "URL": "https://sinhala.adaderana.lk/news.php?nid=13663", "Category": null, "Parent URL": null}