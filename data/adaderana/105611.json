{"Source": "Adaderana", "Timestamp": "March 6, 2019 11:09 pm", "Headline": "ඉල්ලීම් වෙනුවෙන් කෘෂිකර්ම උපදේශකවරු පිරිසක් පාරට", "News Content": "කෘෂිකර්ම උපදේශකවරුන්ට බලපාන ගැටළු මෙන්ම පොදුවේ කෘෂිකාර්මික කෙෂ්ත්‍රයට බලපාන ගැටළු රැසකට ඉක්මන් විසඳුම් ලබා දෙන ලෙස ඉල්ලා මධ්‍යම රජයේ කෘෂිකර්ම උපදේෂක සංගමය උද්ඝෝෂණයක නිරත විය. අද (06) දවහල් පේරාදෙණියේ පිහිටි කෘෂිකර්ම දෙපාර්තමේන්තුවේ ප්‍රධාන කාර්යාලය අසලදී මෙම උද්ඝෝෂණයක පැවැති බව අද දෙරණ වාර්තාකරු පවසයි. පේරාදෙණිය ගැටඹේ සිට පෙළපාලියකින් පැමිණි කෘෂිකර්ම උපදේශකවරුන් කෘෂිකර්ම දෙපාර්තමේන්තුවේ ප්‍රධාන කාර්යාලය ඉදිරිපිටට පැමිණ පැයක පමණ කාලයක් සිය විරෝධතාවයේ නිරත වූ බව වාර්තා වෙයි. තිරසාර කෘෂිකර්ම ප්‍රතිපත්තියක් තුළ කෘෂිකර්ම උපදේශකවරයාගේ කාර්ය භාරය නිශ්චය කිරීම සහ එක් එක් ශ්‍රේණිවලට අදාළ කාර්යභාරය නිශ්චය කිරීම ඇතුළු ඉල්ලීම් ගණනාවක් මුල්කර ගනිමින් ඔවුන් විසින් මෙම උද්ඝෝෂණය සංවිධානය කර තිබුණි. පෙර්දෙණිය කෘෂිකර්ම දෙපාර්තමේන්තුව ඉදිරිපටට ඔවුන් පැමිණෙන අවස්ථාවේ එහි ගේට්ටුව වසා තිබූ අතර පසුව විරෝධතාකරුවන් කුඩා ගේට්ටුව මඟන් ඇතුළට පැමිණ විරෝධතාවයේ නිරතව සිටියහ. විරෝධතාකරුවන් සංදේශයක් භාර දීම සඳහා කෘෂිකර්ම අධ්‍යක්ෂ ජනරාල්වරයා හමු වීමට උත්සාහ කළද අධ්‍යක්ෂ ජනරාල්වරයා කාර්යාලයේ නොසිටි බැවින් අතිරේක අධ්‍යක්ෂ ජනරාල් (සංවර්ධන) එච්.එම්.ජේ. ඉලංකෝන් මැණිකේ මහත්මිය හමු වී සිය සංදේශය භාර දුන් බව අප වාර්තාකරු පැවසීය.", "URL": "https://sinhala.adaderana.lk/news.php?nid=105611", "Category": null, "Parent URL": null}