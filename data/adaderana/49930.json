{"Source": "Adaderana", "Timestamp": "March 12, 2015 04:56 pm", "Headline": "ව්‍යවස්ථා සංශෝධන කි‍්‍රයාවලිය පාරදෘශ්‍යභාවයෙන් සිදුවිය යුතුයි", "News Content": "පසුගිය ජනාධිපතිවරණයේ ලැබුණු ජනවරමට අනුව සිදුකිරීමට නියමිත ව්‍යවස්ථා සංශෝධන කි‍්‍රයාවලිය පාරදෘශ්‍යභාවයකින් සිදුවිය යුතු බව ජාතික හෙළ උරුමය අවධාරණය කරයි.එම පක්ෂයේ නායක පූජ්‍ය ඕමල්පේ සෝභිත හිමියන් විසින් මේ සම්බන්ධයෙන් නිකුත් කළ මාධ්‍ය නිවේදනයක් පහත පරිදිය.ව්‍යවස්ථා සංශෝධන කි‍්‍රයාවලිය පාරදෘශ්‍යභාවයෙන් සිදුවිය යුතුයි.පසුගිය ජනාධිපතිවරණයේ ලැබුණු ජනවරමට අනුව සිදුකිරීමට නියමිත ව්‍යවස්ථා සංශෝධන කි‍්‍රයාවලිය පාරදෘශ්‍යභාවයකින් සිදුවිය යුතු බව අප අවධාරණය කර සිටිමු. විධායක ජනාධිපති ක‍්‍රමයේ අත්තනෝමතික බලතල ඉවත් කිරීම, මැතිවරණ ක‍්‍රමය සංශෝධනය කිරීම, ස්වාධීන කොමිෂන් සභා ස්ථාපිත කිරීම, ජාතික විගණන පනත, තොරතුරු දැනගැනීමේ අයිතිය හා මන්තී‍්‍රවරුන් සඳහා වූ ආචාර්ය ධර්ම පද්ධතිය යන පනත් කෙටුම්පත් හා ව්‍යවස්ථා සංශෝධන පිළිබඳ ප‍්‍රමාණවත් සාකච්ඡාවකට සංවාදයකට කාලය ලබාදිය යුතුය. කඩිමුඩියේ හදිසි පනත් ලෙස ගෙනඒමට හෝ සම්මත කරගැනීමට කටයුතු නොකළ යුතු අතර ප‍්‍රමාණවත් කාලයක් ඒ සඳහා ජනතාවටත් පාර්ලිමේන්තුව නියෝජනය කරන දේශපාලන පක්‍ෂ වලටත් සිවිල් හා බහුජන සංවිධාන වලටත් අවස්ථාව ලබාදිය යුතුව ඇත. මාළිගා කුමන්ත‍්‍රණ හෝ රහසිගත සාකච්ඡා තුළ හෝ ව්‍යවස්ථා සංශෝධන කි‍්‍රයාවලිය සිදුනොවිය යුතු අතර එය තමන්ගේ පටුදේශපාලන උපාය මාර්ග වලට ද යටකර ගත යුතු නැත. එබැවින් ව්‍යවස්ථා සංශෝධන කි‍්‍රයාවලියේ විනිවිද භාවයක් පවත්වා ගතයුතු අතර එය කුමක්ද යන්න පිළිබඳව ජනතාවට දැනගැනීමට ඇති අයිතිය උදුරා නොගත යුතුය. ආණ්ඩුක‍්‍රම ව්‍යවස්ථාවේ සිදුකරන වෙනස්කිරීම් හෝ එකතු කිරීම් පිළිබඳව වඩාත් විවෘතභාවයකින් කටයුතු සිදුවිය යුතු අතර තම පක්‍ෂ වල ඡන්ද න්‍යාය පත‍්‍ර ඉදිරියට ගෙන ව්‍යවස්ථා සංශෝධන කි‍්‍රයාවලිය ආඩාල නොකළ යුතුය. එමෙන්ම ව්‍යවස්ථා සංශෝධන කි‍්‍රයාවලියේ දී පවත්වාගත යුතු සම්මුතිවාදී දේශපාලන න්‍යාය පත‍්‍රයට හානිකර ලෙස සරදම් කතා සහ වහසිබස් දෙඞීම නතර කළ යුතුය. එබැවින් අප මේ මොහොතේ ඉල්ලා සිටින්නේ ව්‍යවස්ථා සංශෝධන කි‍්‍රයාවලිය සාර්ථක කර ගැනීම සඳහාත් ජනතා බලාපොරොත්තු හා අභිලාෂයන් ජයග‍්‍රහණය කරා ගෙනයාම සඳහා පසුගිය ජනාධිපතිවරණයේ ජනවරමට අනුරූපීව වගකීමෙන් කටයුතු කරන ලෙස සියලූ පාර්ශව වලින් ඉතා ඕනෑකමින් ඉල්ලා සිටිමි. තෙරුවන් සරණයි.පූජ්‍ය ඕමල්පේ සෝභිත නාහිමිනායක", "URL": "https://sinhala.adaderana.lk/news.php?nid=49930", "Category": null, "Parent URL": null}