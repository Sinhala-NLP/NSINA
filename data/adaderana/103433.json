{"Source": "Adaderana", "Timestamp": "January 31, 2019 01:17 pm", "Headline": "ඔස්ට්‍රේලියාව සමඟ තරගයට සුරංග ලක්මාල්ගේ සහභාගීත්වයත් අවිනිශ්චිතයි", "News Content": "ඔස්ට්‍රේලියාව සමඟ පැවැත්වෙන දෙවන හා අවසන් ටෙස්ට් ක්‍රිකට් තරගයට ශ්‍රී ලංකා කණ්ඩායමේ ප්‍රධාන වේග පන්දු යවන ක්‍රීඩක සුරංග ලක්මාල්ගේ සහභාගීත්වය ද අවිනිශ්චිත වී ඇති බව වාර්තා වෙයි. ආබාධයකට ලක්වීම හේතුවෙන් සුරංග ලක්මාල්ගේ සහභාගීත්වය අවිනිශ්චිත වී ඇති බව වාර්තා වෙයි. ඔස්ට්‍රේලියානු කණ්ඩායම සමඟ පැවැති පළමු ටෙස්ට් ක්‍රිකට් තරගයේදී කඩුලු 05ක් ලබා ගැනිමට ඔහු සමත් වුණි. ආබාධයන්ට ලක්වීම හේතුවෙන් ඔස්ට්‍රේලියා තරග සංචාරයට එක් වූ ශ්‍රී ලංකා කණ්ඩායමේ ක්‍රීඩකයින් කිහිප දෙනෙකුටම තරගාවලියෙන් ඉවත් වීමට සිදු වූ අතර නුවන් ප්‍රදීප්, ලහිරු කුමර සහ දුෂ්මන්ත චමීර ඒ අතර සිටියි. මේ අතර සුරංග ලක්මාල් දෙවන ටෙස්ට් තරගයට සහභාගී නොවුනහොත් නවක ක්‍රීඩක චාමික කරුණාරත්න එම තරගයට ක්‍රීඩා කරනු ඇති බව වාර්තා වෙයි.", "URL": "https://sinhala.adaderana.lk/news.php?nid=103433", "Category": null, "Parent URL": null}