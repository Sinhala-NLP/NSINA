{"Source": "Adaderana", "Timestamp": "November 17, 2014 04:29 pm", "Headline": "උපරිම 3යි - හතරපාරක් බෑ", "News Content": "පෞද්ගලික බස්රථ ධාවනයේ දී තෙවරකට වඩා වැරදිකරුවන් වන රියදුරන්ගේ සහ රිය සහායකයින්ගේ සේවක හැඳුනුම්පත අහෝසි කිරීමට තීරණය කර තිබේ. පුද්ගලික ප්‍රවාහන සේවා අමාත්‍ය සි.බී රත්නායක මහතා සහ එම අමාත්‍යංශයේ නිලධාරින් අතර පැවති සාකච්ඡාවකින් අනතුරුව මෙම තීරණය ගෙන ඇත. පෞද්ගලික බස්රථ පිළිබඳ මගීන් විසින් සිදුකරනු ලබන පැමිණිලි විමර්ශනය කිරීමෙන් අනතුරුව මෙම පියවර ගැනීමට එහිදී අමාත්‍යංශය තීරණය කර තිබේ. මගීන්ගෙන් ලැබෙන පැමිණිලි වලින් බහුතරයක් නියමිත කාල සීමාවට අනුව බස්රථය ධාවනය නොවීම, ඉතිරි මුදල් ලබා නොදීම සහ බස්රථය තුළ අධික ශබ්දයෙන් ගීත වාදනය කිරීම ආදිය වන බව පුද්ගලික ප්‍රවාහන සේවා අමාත්‍යංශය පැවසුවේය. බස්රථය තුළ අදාළ කාල සටහන ප්‍රදර්ශනය කිරීම, ජී.පී.එස් තාක්ෂණය භාවිත කිරීම කඩිනම් කිරීමට සහ කැමරා පද්ධති සවි කිරීමට අදාළ සාකච්ඡාවේ දී යෝජනා වී ඇත.", "URL": "https://sinhala.adaderana.lk/news.php?nid=47444", "Category": null, "Parent URL": null}