{"Source": "Adaderana", "Timestamp": "September 10, 2011 04:21 pm", "Headline": "අපේක්ෂාව කොළඹ මෙන්ම ජනතා ජීවිත අලංකාර කිරීමයි", "News Content": "රජ‍ය ගෙන යන ඉදිකිරීම් වැඩපිළිවෙළ සිදුකරන්නේ ‍‍කොළඹ නගරයේ ජනතාව ඔවුන්ගේ භූමියෙන් ඉවත් කිරීමෙන් නොවන බව ජනාධිපති මහින්ද රාජපක්ෂ මහතා අවධාරණය කරයි. එම ජනතාව ජීවත් වන භූමිය තුළම වඩාත් හොඳ තත්ත්වයේ නිවාස ඉදිකරදීම රජයේ අරමුණ බව ජනාධිපතිවරයා සඳහන් කළේය. ඇතමුන් රජයේ ඉදිකිරීම් පිළිබඳ අසත්‍ය ප්‍රචාර ගෙන යන බවත් එවැනි ප්‍රචාර වලට නොරැවටෙන ලෙසත් ජනාධිපතිවරයා ඉල්ලා සිටියි. පාලම්, මාර්ග, උද්‍යාන ආදියෙන් කොළඹ නගරය අලංකාර වන අතරතුර එහි ජීවත් වන ජනතාවගේ ජීවිත ද අලංකාර කිරීම තම අපේක්ෂාව බව ජනාධිපතිවරයා පවසයි. ජාති, ආගම් භේදයක් නොමැතිව එම වැඩපිළිවෙළ ක්‍රියාත්මක කිරීම තම අපේක්ෂාව බව කොළඹ මහනගර සභා ඡන්ද විමසීමට ඉදිරිපත්ව සිටින අපේක්ෂකයින් පිරිසක් සමග ජනාධිපති මහින්ද රාජපක්ෂ මහතා අද(10) පැවැත්වූ සාකච්ඡාවක දී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18636", "Category": null, "Parent URL": null}