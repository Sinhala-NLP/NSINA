{"Source": "Adaderana", "Timestamp": "March 16, 2013 05:04 pm", "Headline": "බංග්ලාදේශය 240යි - හේරත් 15 වැනි වතාවටත් කඩුලු 5ක් බිඳදමයි", "News Content": "රංගන හේරත් 15 වැනි වතාවටත් එක් ඉණිමකදී කඩුලු 5ක් බිඳ හෙළමින් බංග්ලාදේශයට එරෙහි දෙවන ටෙස්ට් තරගයේදී ඔවුන්ගේ පළමු ඉණිම ලකුණු 240ට සීමා කිරීමට සමත් විය. කොළඹ ආර්. ප්‍රේමදාස ක්‍රීඩාංගණයේදී අද ආරම්භ වූ මෙම තරගයේදී ශ්‍රී ලංකා කණ්ඩායම කාසියේ වාසිය දිනා කළ ආරාධනයෙන් බංග්ලාදේශය පළමුවෙන් පන්දුවට පහරදීමට පිටියට පිවිසියේය. එහෙත් ගාල්ලේ තරගයේදී මෙන්ම වටිනා සබඳතා පිහිටුවා ගැනීමට ඉඩ නොදුන් ශ්‍රී ලංකා පන්දු යවන්නන් බංග්ලාදේශ ක්‍රීඩකයින් යළි ක්‍රීඩාගාරයට හරවා යැවීමට සමත් විය. බංග්ලාදේශ පිල වෙනුවෙන් ‍මොනිමුල් හක් ලකුණු 64ක්ද, නසීර් හුසෙන් ලකුණු 48ක්ද ගත් අතර පන්දුවෙන් දස්කම් පෑ රංගන හේරත් ලකුණු 68ට කඩුලු 5ක්ද, නුවන් කුලසේකර ලකුණු 54ට කඩුලු 3ක්ද බිඳ හෙළන ලදී. ගාල්ලේ පැවැති පළමු ටෙස්ට් තරගය ජය පරාජයෙන් තොරව නිමවිය.", "URL": "https://sinhala.adaderana.lk/news.php?nid=32475", "Category": null, "Parent URL": null}