{"Source": "Adaderana", "Timestamp": "June 21, 2011 10:20 am", "Headline": "අතවර චෝදනා එල්ල වූ ජෝර්දානයේ කළමනාකරු අත්අඩංගුවට ", "News Content": "ජෝර්දානයේ ඇඟලුම් කම්හලක සේවය කරන ශ්‍රී ලාංකික කාන්තාවන්ට ලිංගික අතවර කළ බවට චෝදනා එල්ල වූ කම්හල් කළමනාකරු ජෝර්දාන බලධාරීන් විසින් අත්අඩංගුවට ගෙන ඇති බව විදෙස් මාධ්‍ය වාර්තා පවසයි. අනිල් ශාන්ත නම් මෙම සැකකරු නඩු විභාගය පැවැත්වෙන තුරු රැඳවුම් භාරයේ පසුවන බව ද එම මාධ්‍ය වාර්තා පෙන්වාදෙයි. තමාට එරෙහිව එල්ල වූ චෝදනාවල සත්‍යතාවයක් නොමැති බවත්, ජෝර්දානයේ වෙසෙන කිසිදු කාන්තාවක සමඟ ලිංගික සම්බන්ධතා නොපැවැත්වූ බවට දිවුරිය හැකි බවත් ශ්‍රී ලාංකිකයකු වන අනිල් ශාන්ත සඳහන් කර තිබේ. මෙම චෝදනා සිය කර්මාන්ත ශාලාවේ යහපත් නාමයට හානිකරන බවත්, අනිල් ශාන්ත නිර්දෝශීබව තමන් විශ්වාස කරන බවත් අදාළ කර්මාන්ත ශාලාවේ හිමිකරු වන සමල් කුමාර් ප්‍රකාශ කර ඇති බව විදෙස් මාධ්‍ය වාර්තා පෙන්වාදෙයි. තමන් සේවය කරන කම්හලේ ප්‍රධානීන් අතින් දිගින් දිගටම සිදුවන ලිංගික හා කායික අතවර පිළිබඳව එම කම්හලේ සේවය කළ ශ්‍රී ලාංකික කාන්තාවන් විසින් පැමිණිලි ඉදිරිපත් කර තිබිණි. ගෝලීය කම්කරු හා මානව හිමිකම් පිළිබඳ ආයතනය මගින් සකස්කරන ලද වාර්තාවක් මගින් මෙසේ කම්හම් සේවිකාවන්ට සිදුවූ අතවර පිළිබඳ සිදුවීම් ගණනාවක් ඇතුළත් වාර්තාවක් ද නිකුත් කරනු ලැබීය. ජෝර්දානයේ දැවැන්ත අපනයන ඇඟලුම් කර්මාන්ත ශාලාවක් වන ක්ලැසික් ෆැෂන් නම් කර්මාන්ත ශාලාවේ සේවිකාවන්ට මෙසේ විවිධ අතවරයන්ට ලක්වීමට සිදුව ඇති බව එම වාර්තාවෙන් පෙන්වා දී තිබුණි. එම කර්මාන්ත ශාලාවේ කළමනාකරු ලෙස කටයුතු කරන අනිල් ශාන්ත නම් තැනැත්තාට එ‍රෙහිව මෙම ඉදිරිපත්ව ඇති බව විදෙස් මාධ්‍ය වාර්තා පෙන්වාදෙනු ලැබීය. අදාළ චෝදනා සම්බන්ධව ජෝර්දාන කම්කරු අමාත්‍යවරයා විසින් විමර්ශන කටයුතු ආරම්භ කර ඇති බව ද වාර්තා විය.", "URL": "https://sinhala.adaderana.lk/news.php?nid=16900", "Category": null, "Parent URL": null}