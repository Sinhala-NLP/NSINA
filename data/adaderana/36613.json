{"Source": "Adaderana", "Timestamp": "August 14, 2013 07:36 am", "Headline": " පොලිස් මුරපොළක් ඉවතට - පක්ෂ කාර්යාලයක් එතනට", "News Content": "පුත්තලම ප්‍රධාන බස්නැවතුම්පලේ වසර 3 කට අධික කාලයක් පවත්වා ගෙන ගිය පොලිස් මුරපොළ හදිසියේම ඉවත් කර එම ස්ථානයේ ශ්‍රිලංකා නිදහස් පක්ෂයේ පුත්තලම් දිස්ත්‍රික්කයේ ප්‍රධාන ආසන කාර්යාලය ආරම්භ කර තිබේ. ඊයේ (13) මෙම කාර්යාලය පාර්ලිමේන්තු මන්ත්‍රී නාමල් රාජපක්ෂ මහතා අතින් විවෘත කර ඇති බව කැෆේ සංවිධානය විසින් නිකුත් කළ නිවේදනයක සඳහන්ය. මෙම කාර්යාලය පිහිටි ගෙඩනැගිල්ල පුත්තලම නගර සභාවට අයත් ගොඩනැගිල්ලක් වන අතර මෙලෙස රජයේ ගොඩනැගිල්ලක පක්ෂ කාර්යාල පවත්වා ගෙනයාම බරපතළ ලෙස රාජ්‍ය දේපල අයථා පරිහරණය කිරීමක් බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයේ දැක්වෙයි. තමන් මේ සම්බන්ධයෙන් ඡායාරූප සාක්ෂි සහිතව මැතිවරණ කොමසාරිස්වරයාට දන්වා ඇති බවත්, මේ ආකාරයට රාජ්‍ය බලය යොදාගනිමින් රාජ්‍ය සම්පත් මැතිවරණ ක්‍රියාවලියේ යෙදවීම හෙළා දකින බවත් කැෆේ සංවිධානය අවධාරණය කරයි. තවදුරටත් මධ්‍යම, වයඹ සහ උතුරු පළාත්වල රාජ්‍ය දේපළ , වාහන සහ වෙනත් උපකරණ මැතිවරණ ව්‍යාපාරය සදහා විශාල වශයෙන් භාවිත වෙමින් ඇති බව කියැවෙයි. මෙවැනි නීති විරෝධී කටයුතු පිළිබදව සාක්ෂි සහිතව තොරතුරු ලද වහාම ඒ සම්බන්ධයෙන් මැතිවරණ බලධාරීන් සහ අදාළ පාර්ශව මෙන්ම මාධ්‍යයද දැනුවත් කිරීමට පියවර ගන්නා බව තෙන්නකෝන් මහතා ස්වකීය නිවේදනය මගින් වැඩිදුරටත් කියා සිටියි.", "URL": "https://sinhala.adaderana.lk/news.php?nid=36613", "Category": null, "Parent URL": null}