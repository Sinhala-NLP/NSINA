{"Source": "Adaderana", "Timestamp": "May 21, 2012 10:33 am", "Headline": "ටියුෂන් ගිය සිසුන් දෙදෙනෙකු අතුරුදහන්", "News Content": "තලවකැලේ, කූම්වුඩ් වතුයායේ පදිංචිව සිටි 9 හැවිරිදි පාසල් සිසුවෙක් අතුරුදහන් වී තිබේ. මෙම සිසුවා ඊයේ (20) දහවල් අතිරේක පන්තිවලට සහභාගී වීමට ගොස් ඇති අතර නැවත නිවසට නොපැමිණි බව ඥාතීන් විසින් පොලීසියට පැමිණිලි කර ඇත. සිසුවාගේ සටහන් පොත් හා පාවහන් යුගල අද උදෑසන නානුඔය පාලම අසල තිබී හමුවී ඇති අතර තලවකැලේ පොලීසිය හා ගම්වාසීන් එක්වී ඉහළ කොත්මලේ ජලාශය පරීක්ෂා කරන බව අද දෙරණ වාර්තාකරු පවසයි. සිසුවා ජලාශයට වැටී ඇති බවට සැක පළකරන බව සඳහන්ය. තලවකැලේ පොලීසිය සිද්ධිය සම්බන්ධව වැඩිදුර පරීක්ෂණ පවත්වයි. මේ අතර යාපනය, වඩමාරච්චි පුදේශයේ 15 හැවිරිදි පාසල් සිසුවෙක් අතුරුදහන් වී තිබේ. පසුගිය සෙනසුරාදා (19) අතිරේක පන්තිවලට සහභාගී වීමට ගිය මෙම සිසුවා නැවත නිවසට නොපැමිණි බව ඥාතීන් විසින් පොලීසියට පැමිණිලි කොට ඇත. උඩුම්පිල පාසලක 10 වසර ඉගෙනුම ලබමින් සිටි මෙම සිසුවා එදින පෞද්ගලික පන්තිය සඳහා ද සහභාගි වී නොමැති බව පසුව සිදුකළ විමර්ශනවලදී හෙළි වී තිබේ. වැල්වැටිතුරෙයි පොලීසිය සිද්ධිය සම්බන්ධව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=24406", "Category": null, "Parent URL": null}