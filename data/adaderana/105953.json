{"Source": "Adaderana", "Timestamp": "March 13, 2019 06:25 am", "Headline": "පොලිස් නිලධාරියාගේ සහ ප්‍රාදේශීය සභා මන්ත්‍රීවරයාගේ ගුටිබැට හුවමාරුව සමථ මණ්ඩලයට", "News Content": "නාත්තන්ඩිය ප්‍රාදේශීය සභාවේ මන්ත්‍රීවරයෙකුට පහර දුන් බව කියන මාරවිල පොලීසියට අනියුක්ත සේවය කරන පොලිස් කොස්තාපල්වරයෙකුව ඇප මත මුදා හැර සිද්ධිය සමථ මණ්ඩලයට යොමු කිරීමට මාරවිල මහේස්ත්‍රාත්වරයා නියෝග කර ඇත. පහර කැමට ලක්ව ඇත්තේ නාත්තන්ඩිය ප්‍රාදේශීය සභාවේ පොදු ජන පෙරමුණ මන්ත්‍රී සිසිල් වික්‍රමසිංහ මහතා බව අඅද දෙරණ වාර්තාකරු සඳහන් කළේය. හෙතෙම කලක් නාත්තන්ඩිය ප්‍රාදේශීය සභාවේ සභාපතිවරයා ලෙසද කටයුතු කර ඇත. පසුගිය 11 වැනිදා සවස මාරවිල නගරයේදී මෙම පහර දීම සිදු වී තිබේ. මාරවිල නගරයේ පිහිටි වෙළදසැළක් ඉදිරිපිට ප්‍රාදේශීය සභාවේ මන්ත්‍රීවරයාගේ මෝටර් රථය ගාල් කර තිබී ඇති අතර එම ස්ථානයේම පොලිස් කොස්තාපල්වරයාට අයත් යතුරු පැදියක්ද ගාල් කර තිබී ඇත. මෝටර් රථය සහ යතුරු පැදිය ඉවත් කිරීමේ සිද්ධියේදී දෙදෙනා අතර බහින් බස්වීමක් සිදුවී අනතුරුව පහර දීම සිදු කර ඇති බව විමර්ශනවලින් අනාවරණය වී තිබේ. පහර කෑමට ලක්වූ ප්‍රාදේශීය සභා මන්ත්‍රීවරයා එම අවස්ථාවේදීම ප්‍රතිකාර සදහා මාරවිල මූලික රෝහලට ඇතුළත් වී ඇති අතර ඊයේ (12) සවස ඔහු රෝහලෙන් පිටත්ව ගොස් ඇත. සිද්ධියට සම්බන්ධ පොලිස් කොස්තාපල්වරයා තම පොලීසියට අනියුක්තව සේවය කරන අයෙකු බවත්, ඔහු දින කීපයක් නොදන්වා සේවයට වාර්තා නොකිරීමෙන් සිටින බවත් මේ සම්බන්ධයෙන් අප දෙරණ වාර්තාරු කල විමසීමකදී මාරවිල පොලීසියේ උසස් නිලධාරියෙකු පවසා ඇත කෙසේ වෙතත් ඊයේ සවස සැකකාර පොලිස් කොස්තාපල්වරයාව අත්අඩංගුවට ගෙන මාරවිල මහේස්ත්‍රාත් අධිකරණයට ඉදිරිපත් කිරීමට මාරවිල පොලීසිය කටයුතු කර තිබුණි. මේ සම්බන්ධයෙන් විමසීම සමථ මණ්ඩලයට යොමු කළ මහේස්ත්‍රාත්වරයා සැකකාර පොලිස් කොස්තාපල්වරයාව ඇප මත මුදා හරින ලදි. මාරවිල පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=105953", "Category": null, "Parent URL": null}