{"Source": "Adaderana", "Timestamp": "October 25, 2017 07:33 am", "Headline": "නිදානයකින් ගත්තැයි කියූ බොරු රත්තරන් ගුලි 1150ක් විකුණන්න යද්දී වුණු දේ", "News Content": "නිදන් වලින් ලබාගත් බව කියන රත්තරන් ගුලි තොගයක් රුපියල් ලක්ෂ 45කට අලවි කිරීමට ගිය පුද්ගලයෙකු දඹුල්ල පොලිසිය මගින් සැකපිට ඊයේ( 24) දින පස්වරුවේ අත්අඩංගුවට ගෙන තිබේ.දඹුල්ල පොලිසියට ලැබුණු තොරතුරක් මත දින ගණනාවක් තිස්සේ සැකකරු හා දුරකථනය හරහා සම්බන්ධ වෙමින් ගනුදෙනුව පිළිබඳව කතා කොට අවසානයේ දී දඹුල්ල විහාර හංදිය ප්රදේශයේදී ලක්ෂ 45කට රත්තරන් ගුලි ගනුදෙනුව සිදු කරන අවස්ථාවේදී මෙම පුද්ගලයා අත්අඩංගුවට ගැනීමට හැකිවී තිබේ. අත්අඩංගුවට ගත් පුද්ගලයා කැකිරාව ගල්කිරියාගම ප්‍රදේශයේ පදිංචිකරුවෙකු බවත් මීට පෙර අවස්ථා ගණනාවකදී කැකිරාව, අනුරාධපුරය, මිහින්තලේ ප්‍රදේශවල මේ ආකාරයෙන්ම ජනතාව රවටා නිදන් වලින් ලබාගත් බව පවසමින් ව්‍යාජ ලෙස සකසා ගත් භාණ්ඩ අලෙවි කිරීමේ සිද්ධීන් වලට සැකපිට අත්අඩංගුවට පත් වූ බව දඹුල්ල පොලිසිය සඳහන් කරයි.අත්අඩංගුවට ගත් සැකකරු සහ ව්‍යාජ රන් භාණ්ඩ දඹුල්ල මහේස්ත්‍රාත් අධිකරණයට ඉදිරිපත් කරන බව පොලිසිය සඳහන් කළේය.", "URL": "https://sinhala.adaderana.lk/news.php?nid=79107", "Category": null, "Parent URL": null}