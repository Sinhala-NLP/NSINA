{"Source": "Adaderana", "Timestamp": "January 3, 2019 01:26 pm", "Headline": "ඇන්ඩි මරේට අනපේක්ෂිත පරාජයක්", "News Content": "බ්‍රිස්බේන් විවෘත ටෙනිස් තරගාවලියේ තරගයකින් අනපේක්ෂිත පරාජයක් ලැබීමට මහා බ්‍රිතානයේ ඇන්ඩි මරේට සිදුවිය. ඊයේ(02) පැවති එම තරගයෙන් රුසියාවේ ඩැනියල් මිද්විදේව් හමුවේදී එම පරාජය ලබා තිබේ. සිය ටෙනිස් දිවියේ තුන්වන බ්‍රිස්බේන් ටෙනිස් ශූරතාව ජයගැනීමේ බලාපොරොත්තුවෙන් පිටියට පිවිසි ඇන්ඩි මරේගේ ඒ බලාපොරොත්තුව පළමු වටයේ දීම උදුරා ගැනීමට ඩැනියල් මිද්විදේව් සමත් විය. ඒ ලකුණු 7 ට 5 ක් ලෙස පළමු වටය ජය ගනිමිනි. මිනිත්තු 80ක් පුරා පැවති තරගයේ දෙවන වටය දී හෝ දක්ෂතා අතරට පැමිණීමට මරේට හැකි වූයේ නැත. එම වටය ද ලකුණු 6ට 2ක් ලෙස ජය ගැනීමට සමත් වුනේ ටෙනිස් ශ්‍රේණිගත කිරීම් වල 16 වැනි ස්ථානයේ පසුවන මිද්විදේව් විසිනි. ගිය වසරේ සැප්තැම්බර් මාසයෙන් පසු සිය පළමු ටෙනිස් තරගයට ක්‍රීඩා කළ ඩැනියල් මිද්විදේව්, මරේට තරගය පුරාවට හොඳ අභියෝගයක් එල්ල කළේය. ඒ අනුව වට 2 ට 0 ක් ලෙස තරගයේ ජය මිද්විදේව් සතු වු අතර 31 හැවිරිදි වියේ පසුවන ඇන්ඩි මරේට අනපේක්ෂිත අයුරින් බ්‍රිස්බේන් විවෘත ටෙනිස් තරගාවලියෙන් ඉවත් වීමට සිදුවිය. පසුගිය කාලය පුරාවටම ලෝක ටෙනිස් ශ්‍රේණිගත කිරීම් වල අංක එකේ ස්ථානයේ පසු වු ඇන්ඩි මරේ ආබාධ තත්වය හේතුවෙන් ටෙනිස් පිටියට නොපිවිසීම නිසා ටෙනිස් ශ්‍රේණිගත කිරීම් වල 240 වැනි ස්ථානය දක්වා පසු බැස තිබේ.", "URL": "https://sinhala.adaderana.lk/news.php?nid=101742", "Category": null, "Parent URL": null}