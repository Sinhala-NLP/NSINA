{"Source": "Adaderana", "Timestamp": "April 27, 2017 10:32 am", "Headline": " බන්ධනාගාර බසයට වෙඩි තැබීම-තවත් සැකකරුවෙක් දැලේ", "News Content": "කළුතර, එතනමඩල ප්‍රදේශයේදී බන්ධනාගාර බස් රථ දෙකකට වෙඩි තැබීමේ සිද්ධිය සම්බන්ධයෙන් තවත් සැකකරුවෙකු අත්අඩංගුවට ගෙන තිබේ.පෑලියගොඩ, දිසා අපරාධ කොට්ඨාසයේ නිලධාරීන් විසින් සිදු කළ විමර්ශනවලදී අනාවරණය වූ තොරතුරු අනුව මල්වතුහිරිපිටිය, කිනිගම ප්‍රදේශයේදී එම සැකකරු අත්අඩංගුවට ගත් බව පොලිස් මූලස්ථානය පැවසුවේය.අත්අඩංගුවට ගෙන ඇත්තේ මල්වතුහිරිපිටිය, බුලත්පිටිය ප්‍රදේශයේ පදිංචි 38 හැවිරිදි පුද්ගලයෙකි.අත්අඩංගුවට ගත් සැකකරු අපරාධ ගණනාවකට සම්බන්ධ බවට සිදු කළ මූලික විමර්ශනවලදී අනාවරණය වී තිබේ.2001 වර්ෂයේ මනුෂ්‍ය ඝාතනයක් සිදු කිරිම, 2013 වර්ෂයේදී වෑන් රථයක් සොරකම් කිරීම, 2015 වර්ෂයේ කඩුවෙල මහේස්ත්‍රාත් අධිකරණයේදී සමයං යන අයට වෙඩි තැබීමට තැත් කිරීම යන සිද්ධින් වලට මෙම සැකකරු සම්බන්ධ බව පොලීසිය සඳහන් කළේය.1998 වර්ෂයේ සිට යුද හමුදාවට අනුයුත්තව සේවය කර ඇති සැකකරු 2001 වර්ෂයේදී යුද හමුදාවෙන් නෙරපූ පුද්ගලයෙකු බවට අනාවරණය වී තිබේ.පසුගියදා කළුතර එතනමඩල ප්‍රදේශයේදී රැඳවියන් ප්‍රවාහනය කරමින් සිටි බන්ධනාගාර බස් රථ දෙකකට එල්ල කළ වෙඩි ප්‍රහාරයෙන් අපරාධ කල්ලි නායකයෙකු ලෙස සැලකෙන සමයං ඇතුළු පුද්ගලයින් 07 දෙනෙකු මියගියේය.", "URL": "https://sinhala.adaderana.lk/news.php?nid=72534", "Category": null, "Parent URL": null}