{"Source": "Adaderana", "Timestamp": "April 4, 2016 11:38 am", "Headline": "මානව හිතවාදී මාධ්‍යවේදියා ජනතා හිතවාදීව කටයුතු කිරීම දැලි පිහියෙන් කිරි කෑමක්", "News Content": "මානව හිතවාදී මාධ්‍යවේදියා ජනතා හිතවාදීව කටයුතු කිරීම දැලි පිහියෙන් කිරි කෑමක් බව මහාචාර්ය කාලෝ ෆොන්සේකා මහතා පවසයි.ඒ මහතා මේ බව කියා සිටියේ අද(04) දැළි පිහියෙන් කිරි කෑම -02,නූතන මාධ්‍යාවේදියා හමුවේ පවත්නා අභියෝග, යන මැයෙන් අදදෙරණ සංවිධානය කළ මාධ්‍ය කතිකාවට එක්වෙමිනි.මෙවැනි කාලයක කෙලින් කතා කිරීමම දැලි පිහියෙන් කිරි කෑමක් බව පෙන්වා දෙන ඒ මහතා පවසන්නේ ප්‍රායෝගිකව වෘත්තීය මාධ්‍යවේදීන් බලවතුන්ට හා ධනවතුන්ට කටයුතු කරන බවයි.වෘත්තීය මාධ්‍යවේදීන් නිරන්තරව විද්‍යුත් හා මුද්‍රිත මාධ්‍යවල කටයුතුකර තම අඹුදරුවන් හා බඩගොස්තරය රැකගත යුතු පිරිසක් බවත්, ඔවුන්ට මාධ්‍ය තම ජීවනාලිය බවත් ඒ මහතා පෙන්වා දෙයි.වෘත්තීය මාධ්‍යවේදීන් ප්‍රධාන වශයෙන් රාජ්‍ය හා පෞද්ගලික අංශවල කටයුතු කරන බවත් රාජ්‍ය මාධ්‍යවල කටයුතු කරන මාධ්‍යවේදීන් නිරන්තරයෙන් ඒ කාලයේ බලයේ පවතින රජයේ හා ප්‍රභූන්ගේ බලය රැකීමට, බලය තහවුරු කිරීමට හා හැකි තරම් කාලයක් බලයේ රදවා ගැනීමට කටයුතු කරන පිරිසක් බව පෙන්වා දෙයි.පෞද්ගලික අංශ මාධ්‍යවේදීන් නිරන්තරයෙන් ධනය හිමි ධනවතුන්ගේ ධනය වැඩි කිරීමටත්, බලය රැක ගැනීමටත් කටයුතු කරන බවද ඒ මහතා පෙන්වා දෙයි.මාධ්‍යවේදීන් පොදු ජන සමාජයකට වඩා බලයට හා ධනයට වැඩ කරන බවද ඔහු පෙන්වා දී තිබේ.එමෙන්ම ඒ මහතා පෙන්වා දෙන්නේ පවතින මෙම සමාජ ක්‍රියාවලිය තුළ මේ සමාජය සම සමාජයක් නොවන බවත්, එය විෂම, අසාධාරණ, සමාජයක් බවයි.අප ‍රටේ ජනගහනයෙන් උසස් ආදායම් ලාභීන් 20%ක් ජාතික ආදායමින් 54%ක ආදායමක් ලබන බවත් අඩු ආදායම් ලාභී 20%ට ලැබෙන්නේ ජාතික ආදායමින් 4%ක් බවත්, එවැනි පසුබිමක මෙම සමාජය සාධාරණ සමාජයක් වන්නේ කෙසේදැයි ඒ මහතා පවසයි.අප රට සර්වජන ඡන්ද බලය මත පදනම් වූ රටක් වුවද මෙරට තුළ පොදුජන ප්‍රජාතන්ත්‍රවාදයක් නොමැති බවත්, ඇත්තේ ධනවතුන්ගේ ප්‍රජාතන්ත්‍රවාදයක් බවත් ඒ මහතා පෙන්වා දෙයි.රටේ ප්‍රබල පාලකයින් බහුතරයක් දෙනා ධනවත් බවත්, එසේ වන්නේ අප භාවිතා කරන පාර්ලිමේනතු ක්‍රමයේදී විශාල වශයෙන් ඡන්ද ප්‍රචාරණයන් සිදු කිරීමට මුදල් විශාල වශයෙන් වැය වන නිසා බවත් ඒ මහතා පවසයි.ඒ නිසාවෙන් ඔවුන් බලයේ සිටින කාලය තුළ නැවත බලයට පත්වීමට හෝ බලයේ රැදී සිටීමට මුදල් රැස් කර ගැනීමට උත්සහ කරන බවත්, එසේ කිරීම බලයේ රැදී සිටීමට උත්සහ කිරීමක් මිස නෛසර්ගික හොරුන් වී මුදල් රැස් කර ගැනීමට යත්න දැරීමක් නොකරන බවත් ඔහු පෙන්වා දෙයි.", "URL": "https://sinhala.adaderana.lk/news.php?nid=58922", "Category": null, "Parent URL": null}