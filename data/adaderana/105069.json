{"Source": "Adaderana", "Timestamp": "February 26, 2019 02:16 pm", "Headline": "ප්ලාස්ටික් ඇසුරුම් භාවිතය අඩු කරන්න දකුණු කොරියාවේ අවධානය", "News Content": "ප්ලාස්ටික් ඇසුරුම් භාවිතය අවම කිරීම සඳහා දකුණු කොරියාවේ අවධානය යොමුවී තිබේ. දකුණු කොරියානුවන් පසුගිය වසර තුලදී ප්ලාස්ටික් ඇසුරුම් බිලියන 2යි දශම පහයි හතරක් භාවිත කර ඇති බවට තොරතුරු අනාවරණවී තිබේ. එමෙන්ම ලොව දෙවන විශාලතම අපද්‍රව්‍ය නිෂ්පාදකයාද ඔවුන් බවයි පර්යේෂණ වාර්තාවල දැක්වෙයි. ප්ලාස්ටික් භාවිතය තුළින් එරට තුළ පාරිසරික ගැටළු රැසක්ද උද්ගතවී තිබේ. මේ සියළු කරුණු සැලකිල්ලට ගනිමින් අනවශ්‍ය ලෙස ප්ලාස්ටික් ඇසුරුම් භාවිත කිරීම අවම කිරීමට පියවර ගත් බවයි දකුණු කොරියානු බලධාරීන් පවසයි. විශේෂයෙන්ම භාණ්ඩ බෙදාහැරීමේ සමාගම් ප්ලාස්ටික් ඇසුරුම් භාවිතය අවම කිරීමට පියවර ගෙන තිබුණි. ප්ලාස්ටික් ඇසුරුම් වෙනුවට කාඩ්බෝඩ් වැනි පරිසර හිතකාමි ආදේශක යොදාගැනීමට ඔවුන් පෙළඹී ඇති බවද වාර්තා වෙයි. තවද එරට සුපිරි වෙලඳසැල් රැසක්ම පාරිභෝගිකයන් සඳහා ප්ලාස්ටික් සහ පොලිතීන් බෑග් අලෙවිය නවතා දමා තිබේ. එමෙන්ම මේ වසරේ ආරම්භයේ සිට ප්ලාස්ටික් ඇසුරුම් හා නිෂ්පාදන භාවිතය අවම කිරීම සඳහා ප්‍රතිචක්‍රීකරණ නීතිරීති දැඩී කිරීමට දකුණු කොරියානු රජය පියවර ගෙන ඇතැයිද විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=105069", "Category": null, "Parent URL": null}