{"Source": "Adaderana", "Timestamp": "December 10, 2015 02:10 pm", "Headline": "සල්මන් ඛාන් නිදොස් වෙයි!", "News Content": "එක් පුද්ගලයෙකුට මරණය කැඳවමින් හා සිව් දෙනෙකුට තුවාල සිදුකළ අනතුරක් සම්බන්ධයෙන් අධිකරණයෙන් දඬුවම් නියමවී සිටි ජනප්‍රිය බොලිවුඩ් නළු සල්මන් ඛාන් අද නිදොස් කර තිබේ.'බොම්බෙ හයිකෝට්' අධිකරණය විසින් අද ඛාන්ගේ අභියාචනය සලකා බලමින් අධිකරණය විසින් මෙම තීන්දුව ලබාදී ඇති බව ඉන්දීය පුවත් උපුටා දක්වයි.13 වසරකට ඉහතදී බීමත්ව රිය පදවා පදික වේදිකාවේ නිදාගෙන සිටි පස් දෙනෙකු යටකර එක් අයෙකු ජීවිතක්ෂයට පත් කළැයි බොලිවුඩ් සුපිරි රංගන ශිල්පි සල්මන් ඛාන් ට වසර 5ක සිරදඬුවමක් පසුගිය මැයි 6දා නියම විය.2002 වසරේ සැප්තැම්බර් මාසයේදී මුම්බායි හිදී පදික වේදිකාවක නිදාසිටි පස් දෙනෙකු ඔහු විසින් පැදවූ මෝටර් රථයක හැපීමෙන් අය අයෙකු මියගොස් තවත් සිව්දෙනෙකු තුවාල ලැබීය.වසර 13 ක් තිස්සේ ඊට අදාළ නඩු විභාගය පැවැති අතර සල්මන් ඛාන් අධිකරණයට පවසා ඇත්තේ මෝටර් රථය පැදවූයේ තමන් නොවන බවයි.එසේ වුවද සල්මන් ඛාන් විසින් එම මෝටර් රථය පැදවූ බව තහවුරු වී ඇතැයි ප්‍රකාශ කර තිබූ විනිසුරු ඔහුට දඬුවම් හිමිවිය යුතු බවට නියෝග කරන ලදී.එහෙත් අදාළ තීන්දුවට එරෙහි බොම්බේ මහාධිකරණයට ඔහු විසින් ගොනු කළ අභියාචනයක් සලකා බැලූ අවස්ථාවේ ඔහු දඬුවමෙන් නිදහස් කර සාමාන්‍ය පරිදි කටයුතු කරගෙන යාමට අවස්ථාව ලබාදී ඇත.සල්මන් ඛාන්ට එරෙහි චෝදනාව මත ලබාදුන් වසර 5ක සිරදඬුවම සනාථ කිරීමට පැමිණිලිකාර පාර්ශවයේ නීතිඥයින් අපොහොසත් වීම ඊට හේතුව බව පැවසේ.එසේම අනතුර සිදුවූ අවස්ථාවේ පොලිස් කොස්තාපල්වරයා ලෙස කටයුතු කළ රවීන්ද්‍ර පටිල් නැමැත්තා සල්මන් ඛාන්ගේ මිතුරෙකු බවත්, ඔහුගේ සාක්ෂිය තුළින් මෙය මිනීමැරුමක් ලෙස තහවුරු කළ නොහැකි බවත්, විනිසුරුවරයා නිගමනය කර ඇතැයි සඳහන්ය.තවද සල්මන් ඛාන් ඇල්කොහොල් භාවිතා කළ බවට අවන්හලක බිල්පත් මගින් පමණක් තහවුරු කළ නොහැකි බවද එහිදී අවධාරණය කර ඇත.මේ අතර සල්මන් ඛාන් නිදහස් කරමින් බොම්බේ මහාධිකරණය දුන් තීන්දුවට එරෙහිව පැමිණිලි පාර්ශවයේ නීතිඥයින් ඉන්දීය ශ්‍රේෂ්ඨාධිකරණයට අභියාචනයක් ඉදිරිපත් කිරීමට නියමිත බවද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=55645", "Category": null, "Parent URL": null}