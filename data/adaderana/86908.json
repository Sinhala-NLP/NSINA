{"Source": "Adaderana", "Timestamp": "April 4, 2018 03:46 pm", "Headline": "ලබන සඳුදා කැබිනට් මණ්ඩලයේ වෙනසක්", "News Content": "විශ්වාසභංගයේ තිරණය අනුව කැබිනට් මණ්ඩලයේ සංශෝධනයක් සඳුදා සිදුවීමට නියමිත බව සම කැබිනට් මාධ්‍ය ප්‍රකාශක අමාත්‍ය වෛද්‍ය රාජිත සේනාරත්න මහතා පවසයි. අමාත්‍යවරයා මේ බව ප්‍රකාශ කළේ අද (04) පැවති කැබිනට් තීරණ දැනුම් දීමේ ප්‍රවෘත්ති සාකච්ඡාවට එක්වෙමින්ය. විශ්වාසභංගය ආණ්ඩුවේ හැරවුම් ලක්ෂයක් බව පෙන්වාදෙන අමාත්‍යවරයා මේ හරහා ආණ්ඩුව තවත් ශක්තිමත් වන බවත් ආණ්ඩුවේ පවතින අඩුපාඩු සකස් කරගැනීම සඳහා මෙය පාදක කරගන්නා බවත් රාජිත සේනාරත්න මහතා පෙන්වා දෙයි. මෙම විශ්වාසභංගය ජනාධිපති ගෙනා වුවමනාව මත ගෙනා එක්ද යන්න ජනාධිපතිගෙන් විමසු විට එය අමුලික බොරුවක් බව ජනාධිපතිතුමා පැවසු බව අමාත්‍යවරයා පැවසීය. තවද එක්සත් ජාතික පක්ෂයේ මෙන්ම ආණ්ඩුවේද වෙසක් සිදුවිය යුතු බවද අමාත්‍යවරයා පෙන්වා දෙයි. මේ අතර විශ්වාසභංගයෙන් සුවිශේෂි ජයග්‍රහණයක් ලබාගත හැකි ව තිබෙන බවත් අග්‍රාමාත්‍යවරයා සමඟින් ස්ථාවර ආණ්ඩුවක් පවතින බව හෙට වන විට බලාගත හැකි බව කැබිනට් මාධ්‍ය ප්‍රකාශක අමාත්‍ය ගයන්ත කරුණාතිලක මහතා මෙම මාධ්‍ය හමුවට එක්වෙමින් පැවසීය. එක්සත් ජාතික පක්ෂයේ කෘත්‍යාධිකාරි මණ්ඩලය විසින් එම පක්ෂයේ මන්ත්‍රීවරුන් සඳහා ලබන 07 සහ 08 යන දෙදින පක්ෂ ප්‍රතිසන්ධාන කටයුතු සම්බන්ධයෙන් සාකච්ඡාවක් පැවැත්වීම සම්බන්ධයෙන් දැනුම් දී ඇතැයි ද ඉන් අනතුරුව පක්ෂයේ ප්‍රතිසන්ධාන කටයුතු සිදු කළ හැකි බව අමාත්‍යවරයා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=86908", "Category": null, "Parent URL": null}