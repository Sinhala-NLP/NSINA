{"Source": "Adaderana", "Timestamp": "July 4, 2013 01:03 pm", "Headline": "රටේ සමස්ත ආර්ථික වර්ධනය වේගවත් ", "News Content": "පසුගිය වසර 8 තුළ රජයේ සැලසුම් සහගත මාර්ග සංවර්ධන වැඩපිළිවෙල හේතුවෙන් රටේ සමස්ත ආර්ථික වර්ධනය වේගවත් වූ බව ජනාධිපති මහින්ද රාජපක්ෂ මහතා පවසයි. රජය දීපව්‍යාප්තව දියත් කළ සැලසුම් සහගත මාර්ග සංවර්ධන වැඩපිළිවෙල හේතුවෙන් ග්‍රාමීය ආර්ථික වර්ධනය ද වේගවත් වූ බව ජනාධිපතිවරයා පැවසුවේය. මහාමාර්ග අමාත්‍යංශයේ ප්‍රගතිය හා සේවක ගැටලු පිළිබඳ නිලධාරීන් හා වෘත්තීය සමිති සමඟ අරලියගහ මන්දිරයේදී පැවති සාකච්ඡාවකට සහභාගී වෙමින් ජනාධිපති මහින්ද රාජපක්ෂ මහතා මෙම අදහස් පල කළේය. ප්‍රධාන මාර්ග මෙන්ම අතුරු මාර්ග සංවර්ධනය කිරීම ඒකාබද්ධ ව්‍යාපෘතියක් වශයෙන් ක්‍රියාත්මක කළ යුතු බව එහිදී තවදුරටත් අදහස් දැක්වූ ජනාධිපතිවරයා පැවසුවේය. අබලන් වූ අතුරුමාර්ග හඳුනාගැනීමට ක්‍රමවත් වැඩපිළිවෙලක් සකස් කළ යුතු බව ද ජනාධිපතිවරයා මහාමාර්ග අමාත්‍යංශ නිලධාරීන්ට එහිදී දැනුම් දී තිබේ. පසුගිය වසර 8 ක කාලය තුළ දිවයිනේ ප්‍රධාන හා ප්‍රාදේශීය මාර්ග සංවර්ධනය කිරීම සඳහා රුපියල් බිලියන 500 ක් වැය කර ඇති බව ද මෙම සාකච්ඡාවේ දී අනාවරණයවූ බව ජනාධිපති මාධ්‍ය අංශය සඳහන් කළේ‍ය.", "URL": "https://sinhala.adaderana.lk/news.php?nid=35480", "Category": null, "Parent URL": null}