{"Source": "Adaderana", "Timestamp": "April 27, 2013 04:33 pm", "Headline": "ඖෂධ මිලදී ගැනීම රාජ්‍යතාන්ත්‍රික මට්ටමින්", "News Content": "මෙරටට අවශ්‍ය ඖෂධ මිලදි ගැනීම සඳහා රාජ්‍යතාන්ත්‍රික මට්ටමින් වැඩපිළිවෙළක් ක්‍රියාවට නැංවීමට රජය තීරණය කර තිබේ. ඒ අනුව මෙහි මූලික වැඩපිළිවෙළ බංග්ලාදේශ රජය සමඟ ක්‍රියාත්මක කිරීමට රජය තීරණය කර ඇත. ඒ යටතේ බංග්ලාදේශ රජය සමඟ අවබෝධතා ගිවිසුම් අත්සන් කිරීමෙන් අනතුරුව අදාළ ඖෂධ ලබාගැනීම සිදුකිරීමට නියමිතය. මේ සම්බන්ධයෙන් සාකච්ඡා කිරීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා පසුගියදා බංග්ලාදේශයේ සංචාරයක නිරත වු අතර එහිදී බංග්ලාදේශ රජයේ අගමැතිනිය ඇතුළු සෞඛ්‍ය හා ඖෂධ බලධාරීන් මුණගැසී සාකච්ඡා කර තිබේ. මෙම වැඩපිළිවෙළ රජයකින් රජයකට ඖෂධ ලබා ගැනීමට හැකි වන පරිදි සැලසුම් සහගතව ක්‍රියාත්මක කිරීමට නියමිතය. මීට හේතුවී ඇත්තේ ඖෂධ ලබාගැනීමේ දී උසස් තත්ත්වයේ ඖෂධ නොලැබීමත් නිසිකලට නියමිත ප්‍රමාණයන්ගෙන් ඖෂධ නොලැබීමත් බව සෞඛ්‍ය අමාත්‍යාංශය සඳහන් කළේය. ඖෂධ සැපයීම සඳහා ටෙන්ඩර් ලබාගන්නා ඇතැම් සමාගම් අවශ්‍ය වේලාවට ඖෂධ නොසැපයීම තුළින් ඖෂධ හිඟයන් මතුවන අතර රාජතාන්ත්‍රික මට්ටමින් ඖෂධ මිලදී ගැනීමේ දී එවැනි ගැටලුවක් මතු නොවන බව ද සෞඛ්‍ය අමාත්‍යාංශය පෙන්වාදෙන්නේය.", "URL": "https://sinhala.adaderana.lk/news.php?nid=33630", "Category": null, "Parent URL": null}