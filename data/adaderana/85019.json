{"Source": "Adaderana", "Timestamp": "March 1, 2018 11:47 am", "Headline": "හලාවත මහා රෝහලේ සුළු සේවකයන් වැඩවර්ජනයක", "News Content": "හලාවත මහා රෝහලේ සුළු සේවකයන් ( පිරිසුදු කරන්නන් ) රෝහල් භුමිය තුල අද ( 01) පෙරවරුවේ සිට වැඩවර්ජනයක් ආරම්භ කර තිබේ . මේ හේතුවෙන් හලාවත මහා රෝහලේ වාට්ටුවල මෙන්ම රෝහල් භුමියේ තැන තැන අපද්‍රවය හා කුණු එක්රැස්ව තිබෙන බව අද දෙරණ වාර්තාකරු පැවසීය. මේ වන විට පුද්ගලික සමාගමක් මගින් හලාවත මහා රෝහලේ පිරිසිදු කිරීම් කටයුතු සිදු කරන අතර මේ සමාගමට අනුයුක්තව සේවකයන් හැත්තෑ දෙදෙනෙකු සිටින බව හලාවත මහා රෝහලේ අධ්‍යක්ෂක එම. අයි. සිරාජ් මහතා පැවසිය . මේ වන විට මේ එක් සේවකයෙකු හට ලබා දෙන දිනක වැටුප රාත්‍රියේ රුපියල් හාරසියයක් හා දිවා කාලයේ රුපියල් හත්සිය පනහක් වන අතර මෙය පසුගිය වසර වලදී ලබා දුන් මුදලට වඩා අඩු බවද උපවාසයේ නිරත සේවකයන් පැවසිය . කෙසේ වෙතත් උපවාසය නිමකර සේවයට වාර්තා කරන ලෙස රෝහල් පරිපාලනය උපවාසයේ නිරත සේවකයන්ගෙන් ඉල්ලීමක් කර තිබේ .", "URL": "https://sinhala.adaderana.lk/news.php?nid=85019", "Category": null, "Parent URL": null}