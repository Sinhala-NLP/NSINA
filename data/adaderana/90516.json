{"Source": "Adaderana", "Timestamp": "June 7, 2018 02:51 pm", "Headline": "  මැලේසියානු ගුවන්යානය හරවා යැවූ ශ්‍රී ලාංකිකයාට වසර 12ක සිර දඬුවමක්", "News Content": "ගුවන් යානයක් තුළ බෝම්බ බියක් ඇතිකිරීමේ චෝදනාවට ලක්වූ ශ්‍රී ලාංකික තරුණයෙකුට ඔස්ට්‍රේලියානු අධිකරණයක් මඟින් වසර 12 ක සිරදඬුවමක් නියම කර තිබේ. 26 හැවිරිදි මනෝද් මාක්ස් නැමැති අදාළ තරුණයාට ඔස්ට්‍රේලියාවේ මෙල්බර්න්හි අධිකරණයක් විසින් මෙම සිරදඬුවම් නියම කර ඇති බව විදෙස් මාධ්‍ය වාර්තා කළේය. පසුගිය වසරේ මැයි මාසයේ දී ඔස්ට්‍රේලියාවේ මෙල්බර්න් නුවර සිට මලයාසියාවේ ක්වාලාලම්පූර් බලා පියාසර කරමින් තිබූ මඟීන් සහ කාර්යය මණ්ඩලය 200කට අධික පිරිසක් රැගත් මලයාසියානු එම්.එච්. 128 දරණ ගුවන් යානය තුළ මෙම සිදුවීම සිදුව තිබුණි. ගමන් ආරම්භ කර ටික වේලාවකට පසුව යානය තුළ සිටි මෙම තරුණයා යානය තුළ බෝම්බයක් සවි කර ඇති බවට කාර්යය මණ්ඩලය සහ මඟීන් බියට පත්කරමින් එහි නියමු කුටියට ඇතුළු වී තිබු බව සඳහන්ය. මේ හේතුවෙන් ක්වාලාලම්පූර් බලා ගමන් කරමින් තිබූ යානය යළි හරවා මෙල්බර්න් ගුවන්තොටුපලට ගොඩබැස්සවීමට නියමුවා කටයුතු කර තිබුණි. කෙසේවෙතත් සිදුකළ පරීක්ෂා කිරීම්වලදී බෝම්බයක් හෝ සැකකටයුතු යමක් සොයාගැනීමට නොහැකි වූ අතර එය අදාළ තරුණයා විසින් සිදුකරන ලද ව්‍යාජ ප්‍රකාශයක් බවට පොලීසිය විසින් අනාවරණය කරගනු ලැබීය. සිද්ධියට අදාළව එම තරුණයාට එරෙහිව පවරා තිබූ නඩුවේ තින්දුව ලබාදෙමින් ඔහුට වසර 12ක සිරදඩුවමක් නියම කළ මෙල්බර්න් අධිකරණය සිරදඩුවම් කාලය ගත කිරීමෙන් පසු ඔහු එරටින් පිටුවහල් කිරීමට ද නියෝග කර තිබේ. ගුවන් යානයක පාලනය සියතට ගැනීමට උත්සහ කිරීමේ චෝදනාවකට අදාළව ඔස්ට්‍රේලියානු අධිකරණයක් විසින් පුද්ගලයෙකුට සිරදඬුවම් නියම කළ පළමු අවස්ථාව මෙය බව ද විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=90516", "Category": null, "Parent URL": null}