{"Source": "Adaderana", "Timestamp": "August 24, 2011 05:02 pm", "Headline": "ආණ්ඩුව ශිෂ්‍යත්වයත් ෆේල්", "News Content": "ආණ්ඩුවේ අදූරදර්ශී හා අකාර්යක්ෂම වැඩපිළිවෙළ නිසා අධ්‍යාපන ක්ෂේත්‍රයේ කඩා වැටීම පිළිබඳ දිගින් දිගටම පෙන්වා දුන්නද ආණ්ඩුව විසින් මෙවර ශිෂ්‍යත්ව විභාගයද අනාගෙන ඇති බව එක්සත් ජාතික පක්ෂය පවසයි. අධ්‍යාපන ක්ෂේත්‍රයේ සිදුවන දූෂණ හා වංචා හා අක්‍රමිකතාවන් හා ඊට වගකිව යුත්තන් පිළිබඳ මාධ්‍ය මගින් කරුණු අනාවරණය වුවත් ඒ සම්බන්ධයෙන් කිසිදු ක්‍රියා මාර්ගයක් ගෙන නොමැති බව එ.ජා.ප පාර්ලිමේන්තු මන්ත්‍රී අඛිල විරාජ් කාරියවසම් මහතා සඳහන් කරයි. පසුගියදා පැවති 5 වසර ශිෂ්‍යත්ව විභාගයේ අක්‍රමිකතාවන් පිළිබඳ පරීක්ෂණ ආරම්භ වී ඇති බවත්,ඉල්ලුම්පත් නොමැති අයටත් විභාගය ලියන්නට අවස්ථාව සලසාදී ඇති බවත් ආණ්ඩුවේ පත්තරවල පවසා සදහන්වන බව හෙතෙම කියා සිටියේ අද කොළඹ පැවති මාධ්‍ය හමුවකට එක්වෙමිනි. ඉල්ලුම්පත් නොමැති අයට විභාගයට වාඩිවීමට අවස්ථාව ලබාදුන්නේ කෙසේද යන්න තමන් ප්‍රශ්න කරන බවත්,මෙවැනි ජාතික මට්ටමේ විභාගයක් ඒ ඒ අයගේ කැමැත්ත මත විවිධ වේලාවන්වලට පැවැත්වූයේ කෙසේද යන්නත් හෙතෙම ප්‍රශ්න කර සිටියේය. අල්ලස් හෝ දූෂණ වංචා විමර්ශන කොමිෂන් සභාවේ වාර්තාවලට අනුව දූෂිත බවින් වැඩිම ආයතනයන්ගෙන් දෙවෙනි ස්ථානය හිමිව ඇත්තේ අධ්‍යාපන ක්ෂේත්‍රයට බවද ඔහු සිහිපත් කළේය. ගුරුවරුන්ගේ වැටුප් විෂමතා ඉවත් කිරීම සඳහා රුපියල් කෝටි 670 ක් අවශ්‍ය නමුත් අයවැය යෝජනාවලියෙන් වෙන් කළ කෝටි 300 ටවත් සිද්ද වූ දෙයක් දැනගන්නට නොමැති බව හෙතෙම කියා සිටියි. පොරොන්දු වූ පරිදි ගුරු වැටුප් විෂමතා ඉවත් නොකළහොත් උසස් පෙළ ප්‍රශ්න පත්‍ර ඇගයීමේ කටයුතු වලින් ඉවත්වන බවට ගුරුවරුන් විසින් දැනටමත් අනතුරු අඟවා තිබේ.", "URL": "https://sinhala.adaderana.lk/news.php?nid=18283", "Category": null, "Parent URL": null}