{"Source": "Adaderana", "Timestamp": "January 15, 2019 07:20 pm", "Headline": "නව ව්‍යවස්ථාව හකුලා ගන්න බලකරමින් සංඝයා වහන්සේ සත්‍යයක් ග්‍රහයක", "News Content": "යෝජිත නව ආණ්ඩුක්‍රම ව්‍යවස්ථා ක්‍රියාවලිය වහාම නැවැත්වීමට ජනාධිපතිවරයාටත් අග්‍රාමාත්‍යවරයාටත් උපදෙස් ලබා දෙන්නැයි ජාතික සමතා බලවේගය සංවිධානයේ භික්ෂූන් වහන්සේ අද මල්වතු හා අස්ගිරි මහානාහිමිවරුන්ගෙන් ඉල්ලා සිටියේය. ජාතික සමතා බලවේගය සංවිධානයේ භික්ෂූන් වහන්සේ ඇතුළු නියෝජිතයින් අද උදෑසන මහනුවර ඓතිහාසික ශ්‍රී දළදා මාළිගාව වෙත පැමිණ අධිෂ්ඨාන පූජාවක නිරත විය. ඒ නව ආණ්ඩුක්‍රම ව්‍යවස්ථාව සකස් කිරීමට සහ 20 ව්‍යවස්ථා සංශෝධනයට ඉදිරිපත් කිරීමට එරෙහිවයි. බෙදුම්වාදය සඳහා කෙටුම්පත සකස් කරන මොහොතේ සිට රනිල් වික්‍රමසිංහ මහතා බිය වීමට හේතුවක් නොමැති බව පැවසීම, කුළුගෙඩියකින් ඔළුවට ගහලා බය වෙන්න එපා කියනවා වගේ දෙයක් යැයි ද මෙහිදී අදහස් දක්වමින් පූජ්‍ය මහාචාර්ය ඉඳුරාගාරේ ධම්මරතන හිමියන් පැවසීය. අනතුරුව භික්ෂූන් වහන්සේ ඇතුළු පිරිස මල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සුමංගල මහනාහිමියන් බැහැදැකීම සඳහා මල්වතු මහා විහාරය වෙත පැමිණියේය. අනතුරුව ජාතික සමතා බලවේගය සංවිධානයේ භික්ෂූන් වහන්සේ අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඥානරතන මහනාහිමියන් ද බැහැ දුටුවේය. මෙහිදී අදහස් දක්වමින් මැදගොඩ අභයතිස්ස හිමියන් මෙසේ පැවසීය. “අස්ගිරි,මල්වතු ඇතුළු සියලු මහනාහිමිවරුන්ගෙන් අපි ඉල්ලනවා.මල්වතු මහනායක හාමුදුරුවො පිළිගත්තා.ඔක්කොම එකතුවෙලා. ජනාධිපතියි අගමැතියි මෙහෙට ගෙන්වලා ඒගොල්ලන්ට පැහැදිලි කරන්න.මේක ව්‍යවස්ථාවක් සම්පාදනය කරන්න හෝ සංශෝධනය කරන්න වෙලාවක් නෙවෙයි.යන්න ඉදිරියේදී මහමැතිවරණයකට.,ගිහිල්ලා ජනතාවට බලය දෙන්න, තමන්ට කැමති නම් ජනතාව මේකට බලය දෙයි.“", "URL": "https://sinhala.adaderana.lk/news.php?nid=102393", "Category": null, "Parent URL": null}