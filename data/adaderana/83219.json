{"Source": "Adaderana", "Timestamp": "January 19, 2018 12:09 pm", "Headline": "හමුදා ප්‍රධානියෙක්ව අධිකරණයට කැඳවන්න නියෝගයක් ", "News Content": "යුධ සමයේ යාපනය, නාවට්කුලි ප්‍රදේශයේ පුද්ගලයින් 24 දෙනෙකු අතුරුදන්විමේ සිද්ධියක් සම්බන්ධයෙන් එවකට නාවට්කුලි කඳවුරේ අනදෙණ නිළධාරිවරයා ලෙස කටයුතු කළ මේජර් ජෙනරාල් දුමින්ද කැප්පටිවලාන මහතා අධිකරණයට කැඳවන ලෙස යාපනය මහා අධිකරණ විනිසුරු එම්. ඉලං‍චේනියන් මහතා නියෝග කර තිබේ. ඒ අනුව මේජර් ජෙනරාල් දුමින්ද කැප්පටිවලාන මහතා අප්‍රේල් මස 02 වනදා අධිකරණයට කැඳවන ලෙස මහාධිකරණ විනිසුරුවරයා නියෝග කර ඇත. වර්ෂ 1996 ජුලි මස 19 වනදා යාපනය නාවට්කුලි ප්‍රදේශයේදී තරුණයෙන් පිරිසක් අතුරුදන්විමේ සිද්ධියක් සම්බන්ධයෙන් පනවා ඇති නඩුව යාපනය මහාධිකරණ විනිසුරු එම් ඉලංචේනියන් මහතා හමුවේ විභාගයට ගැණුනි. අදාළ නඩු විභාගය කැඳවමින් යාපනය මහාධිකරණ විනිසුරුවරයා සඳහන් කළේ අතුරුදන්වූවන් සම්බන්ධයෙන් සාක්ෂි ලබා ගැනිම සඳහා පළවන සාක්ෂිකරු ලෙසට එවකට නාවට්කුලි යුධ හමුදා කඳවුරේ අනදෙන නිළධාරිවරයා ලෙස කටයුතු කළ වත්මන් මේජර් ජෙනරාල් දුමින්ද කැප්පටිවලාන මහතා නම් කර ඇති බවයි. දෙවන විත්තිකරු ලෙසට යුධ හමුදාපතිවරයා හා තුන්වන සාක්ෂිකරු ලෙසට නීතිපතිවරයා නම් කර ඇති බව ද මහාධිකරණ විනිසුරුවරයා පවසා තිබේ.", "URL": "https://sinhala.adaderana.lk/news.php?nid=83219", "Category": null, "Parent URL": null}