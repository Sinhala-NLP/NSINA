{"Source": "Adaderana", "Timestamp": "December 24, 2010 03:00 pm", "Headline": "විදෙස් අමාත්‍යාංශයෙත් නොපෙනෙන ක්‍රමන්ත්‍රණයක් තිබෙනවා", "News Content": "ශ්‍රී ලංකාවේ කඩවී ඇතැයි පැවසෙන මානව හිමිකම් පිළිබඳ සොයාබලා උපදෙස් ලබාදීම සඳහා පත්කළ එක්සත් ජාතීන්ගේ විද්වත් කමිටුව ශ්‍රී ලංකාවට පැමිණීම සම්බන්ධව දේශීය මෙන්ම විදේශීය වශයෙන්ද කුමන්ත්‍රණ ක්‍රියාත්මක වන බව දේශ හිතෛශී ජාතික ව්‍යාපාරයේ සභාපති ආචාර්ය ගුණදාස අමරසේකර මහතා පවසයි. එසේ අන්තර්ජාතික වශයෙන් ක්‍රියාත්මක වන කුමන්ත්‍රණ වලට ජනතා විමුක්ති පෙරමුණේ සහයෝගය ලැබෙන බව පෙනීයන බව ද ඒ මහතා සඳහන් කරයි. එමෙන්ම අදාළ සිද්ධිය සම්බන්ධව විදේශ කටයුතු අමාත්‍යාංශයෙහිද අදෘශ්‍යමාන කුමන්ත්‍රණයක් ක්‍රියාත්මක වන බව අද(24) කොළඹ පැවති මාධ්‍ය හමුවකදී අදහස් දක්වමින් ඒ මහතා ප්‍රකාශ කළේය. මෙම සියලු කටයුතු මගින් රජය අපහසුතාවට පත්කිරීමේ ක්‍රියාවලියක් ක්‍රියාත්මක වන බව එම මාධ්‍ය හමුවේදී අදහස් දැක්වූ අමරසේකර මහතා අවධාරණය කර සිටියේය. බැන්කී මූන් මහතා විසින් පත් කළ ත්‍රිපුද්ගල කමිටුවට මෙරටට පා තැබීමට ඉඩ නොදෙන බව එම මාධ්‍ය හමුවේදී අදහස් දැක්වූ දේශ හිතෛශී ජාතික ව්‍යාපාරයේ ලේකම් වසන්ත බණ්ඩාර මහතා ප්‍රකාශ කළේය. අදාළ කමිටුවේ සාමාජිකයින්ට මෙරටට පැමිණීමට කිසිදු අවශ්‍යතාවක් නොමැති බවද ඔහු පෙන්වාදෙයි. අදාළ කමිටුවේ සාමාජිකයින් මෙරටට නොපැමිණිය යුතු බවට පැවති ස්ථාවරය වෙනස් නොකළ යුතු බව ද දේශ ‍හිතෛශී ජාතික ව්‍යාපාරය අවධාරණය කරයි. අදාළ කමිටුවේ පැමිණීමට එරෙහිව ජනතාව පෙළ ගස්වන බව වසන්ත බණ්ඩාර මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=13067", "Category": null, "Parent URL": null}