{"Source": "Adaderana", "Timestamp": "February 15, 2019 03:44 pm", "Headline": "ඩුබායි ජාත්‍යන්තර ගුවන් තොටුපළේ කටයුතුවලට බාධා", "News Content": "සැකකටයුතු ඩ්‍රෝන යානාවක් හේතුවෙන් ඩුබායි ජාත්‍යන්තර ගුවන් තොටුපළේ කටයුතුවලට බාධා පැමිණ තිබේ. එරට වේලාවෙන් අද(15) පෙරවරු 10.15ත් 10.45ත් අතර කාලය තුළ මෙම ඩ්‍රෝන යානාව ගුවන්තොටුපළ ආශ්‍රීත ගුවනේ දර්ශනය වී ඇති අතර මේ හේතුවෙන් ගුවන් මෙහෙයුම් කටයුතු තාවකාලිකව නතර කිරීමට බලධාරීන් පියවර ගෙන තිබු බව විදෙස් මාධ්‍ය වාර්තා කළේය. එමිරේට්ස්, ෆ්ලයි ඩුබායි ඇතුළු ලොව ප්‍රමුඛතම ගුවන් සමාගම් සිය මෙහෙයුම් සිදුකරන ඩුබායි ජාත්‍යන්තර ගුවන්තොටුපළ කාර්ය බහුලතම ගුවන්තොටුපළක් ලෙස සැළකෙයි. 2018 වසරේදී පමණක් ඩුබායි ගුවන්තොටුපළ මගීන් මිලියන 81 දශම 4කට සේවා සපයා ඇති බව සඳහන්ය. ඩ්‍රෝන යානා අනවසරයෙන් පියාසර කිරීම හේතුවෙන් පසුගිය වසරේ ජනවාරි මාසයේ ලන්ඩන්, හීතෲ ගුවන්තොටුපළේ මෙන්ම පසුගිය දෙසැම්බර් මාසයේ ලන්ඩන් ගැට්වික් ගුවන්තොටුපළේ කටයුතුවලට ද බාධා එල්ල වී තිබුණි.", "URL": "https://sinhala.adaderana.lk/news.php?nid=104396", "Category": null, "Parent URL": null}