{"Source": "Adaderana", "Timestamp": "October 2, 2018 06:57 am", "Headline": "විපතට පත් ඉන්දුනීසියානු ජනතාවට ජනපතිගේ ශෝකය", "News Content": "ඉන්දුනීසියාවට බලපෑ හදිසි සුනාමි තත්ත්වය හේතුවෙන් විපතට පත් සියලු ජනතාවට සහ එරට රජයට ජනාධිපති මෛත්‍රීපාල සිරිසේන මහතා සිය බලවත් කණගාටුව පල කර තිබේ. ඉන්දුනීසියානු ජනාධිපති ජොකෝ විඩෝඩෝ මහතා වෙත ශෝක පණිවිඩයක් නිකුත් කරමින් ජනාධිපතිවරයා සඳහන් කර ඇත්තේ මෙම සිදුවීම අසා තමා දැඩි සේ කම්පාවට පත් වු බවයි. ජීවිත සිය ගණනක් විනාශ කරමින් සහ බරපතළ දේපල හානී සිදුකරමින් පසුගිය 28 වන දින ඉන්දුනීසියාවේ මධ්‍යම සුලාවෑසි, ඩොන්ගාලා ප්‍රදේශයට හදිසි සුනාමි තත්ත්වයක් හට ගත්තේය. විපතට පත් සියලු දෙනා වෙත ශ්‍රී ලංකා රජයේත් ජනතාවගේ දැඩි සංවේගය පිරිනමන බව ජනාධිපති මෛත්‍රීපාල සිරිසේන මහතා සඳහන් කර ඇත. මෙම අසීරු අවස්ථාවේ ඉන්දුනීසියාව සමඟ ශ්‍රී ලංකාව ද අත්වැල් බැඳගෙන සිටින බව සිය ශෝක පණිවිඩයේ සඳහන් කර ඇති ජනාධිපතිවරයා ස්වභාවික විපතින් යළි නැගී සිටීමට ඉන්දුනීසියානු ජනාධිපතිවරයාටත් රජයටත් ජනතාවටත් සිය ආශිර්වාදය පලකර තිබේ. මේ අතර ලෝක ළමා දිනය නිමිත්තෙන් සංවිධානය කර තිබූ සිඟිති සිතැඳි රූ සිතුවම් දැක්ම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ(01) පස්වරුවේ කොළඹ පදනම් ආයතනයේ දී ආරම්භ විය. කලාව මඟින් ළමා මනස සුවපත් කිරීමේ අරමුණ ඇතිව\" ආර්ට් ලයිෆ්\" ළමා චිත්‍ර පුහුණු සමාජය විසින් මෙම සිතුවම් දැක්ම සංවිධානය කර තිබේ. වයස අවුරුදු තුනත් දොළහත් අතර දරුවන් මෙම සිතුවම් දැක්ම සඳහා දායකත්වය ලබාදී තිබු අතර සිඟිති සිතැඳි රූ සමරු කළාපය ද මෙහිදි ජනාධිපතිවරයා වෙත පිරිනැමුණු බව ජනාධිපති මාධ්‍ය අංශය සඳහන් කළේය. ප්‍රවීන චිත්‍ර ශිල්පී තිලක් කළුලියනගේ මහතා ඇතුළු ආර්ට් ඔෆ් ලයිෆ් ළමා චිත්‍ර පුහුණු සමාජයේ දරු දැරියන් විසින් නිර්මාණය කරන ලද ජනාධිපති මෛත්‍රීපාල සිරිසේන මහතාගේ රුව රැගත් සිතුවමක් ද මෙහිදි ජනාධිපතිවරයා වෙත පිළිගන්වා තිබේ.", "URL": "https://sinhala.adaderana.lk/news.php?nid=97023", "Category": null, "Parent URL": null}