{"Source": "Adaderana", "Timestamp": "August 20, 2012 08:17 am", "Headline": "ශ්‍රී සර්වඥා ධාතූන් වහන්සේ මා‍නෙල්වත්ත රජමහා විහාරයට වැඩම කළ වගයි", "News Content": "ඉන්දියාවේ කපිලවස්තුපුර සිට මෙරටට වැඩම කරවූ ශ්‍රී සර්වඥා ධාතූන් වහන්සේ අද (20) දිනයේ දී කැලණිය බියගම පිහිටි මා‍නෙල්වත්ත රජමහා විහාරයේ තැන්පත් කර තිබේ. ඉන්දියාවේ කපිලවස්තුපුර සිට ශ්‍රී සර්වඥධාතූන් වහන්සේ ඊයේ (19) දිවයිනට වැඩම කරන ලදී. විශේෂ ගුවන් යානයකින් මෙරටට වැඩම කරවනු ලැබූ ශ්‍රී සර්වඥධාතූන් වහන්සේ කටුනායක ගුවන්තොටු‍පළේ දී ජනාධිපති මහින්ද රාජපක්ෂ මහතා සහ ත්‍රෛයි නිකායික මහනාහිමිවරුන් විසින් පිළිගනු ලැබීය. මෙරටට වැඩම කරවනු ලැබූ ශ්‍රී සර්වඥධාතූන් වහන්සේ ලබන මස 4 වන දින දක්වා ස්ථාන 7 ක දී සැදැහැවතුන්ට වන්දනා කිරීම සඳහා අවස්ථාව සලසා දී ඇත. ඒ අනුව කැලණිය බියගම පිහිටි මානෙල්වත්ත රජ මහා විහාරයේ තැන්පත් කර ඇති ශ්‍රී සර්වඥධාතූන් වහන්සේ අනිද්දා දිනයේ පැල්මඩුල්ල රජමහා විහාරයේ දී ද ප්‍රදර්ශනය කෙරෙනු ඇති. 24 වන දින සිට 26 වන දින දක්වා අනුරාධපුර ශ්‍රී සම්බුද්ධත්ව ජයන්ති විහාරයේ ප්‍රදර්ශනය කරන ශ්‍රී සර්වඥධාතූන් වහන්සේ 27 සහ 28 දෙදින කන්තලේ අග්‍රබෝධි විහාරයේත් 29, 30 ගම්පොල සම්බුද්ධත්ව ජයන්ති විහාරයේත් සැදැහැවතුන්ට වන්දනා කිරීම සඳහා අවස්ථාව ලබා දී තිබේ. වාරියපොල ශ්‍රී සුමංගල පි‍රිවෙනේ දී ලබන 31 වන දින සහ සැප්තැම්බර් මස 1 වන දින ප්‍රදර්ශනය කෙරෙන ශ්‍රී සර්වඥධාතූන් වහන්සේ සැප්තැම්බර් මස 2 වන දින සිට 4 වන දින දක්වා මාතර කොටිකාගොඩ රජමහා විහාරස්ථානයේ ප්‍රදර්ශනය කිරීමට නියමිතය. අදාළ ස්ථානවලදී දිවා රාත්‍රී මෙම ශ්‍රී සර්වඥධාතූන් වහන්සේ වැද පුදා ගැනීමට සැදැහැවතුන්ට අවස්ථාව සලසා ඇති බව බුද්ධ ශාසන හා ආගමික කටයුතු අමාත්‍යංශය සඳහන් කර සිටියි.", "URL": "https://sinhala.adaderana.lk/news.php?nid=26722", "Category": null, "Parent URL": null}