{"Source": "Adaderana", "Timestamp": "March 18, 2013 11:22 am", "Headline": "මත්තල ගුවන් තොටුපළ විවෘතවෙයි", "News Content": "ජනාධිපති මහින්ද රාජපක්ෂ මහතා පළමු ගුවන් මගියා ලෙස විශේෂ ගුවන් යානයකින් ගොඩබැසීමත් සමග මත්තල රාජපක්ෂ ජාත්‍යන්තර ගුවන් තොටුපළ මීට ටික වේලාවකට පෙර නිල වශයෙන් විවෘත විය. සංඝරත්නය විසින් සෙත්පිරිත් සජ්ඣායනා කළ අතර මඟුල් බෙර හා ජනයාගේ ප්‍රී‍තීඝෝෂා මැද ශ්‍රී ලංකන් ගුවන් යානයකින් ජනාධිපතිවරයා ප්‍රමුඛ පිරිස මත්තල නව ගුවන් තොටුපළට පැමිණියහ. ජනාධිපතිවරයා ප්‍රමුඛ අගමැති දිමු ජයරත්න, කතානායක චමල් රාජපක්ෂ හා ගුවන් සේවා අමාත්‍ය ප්‍රියංකර ජයරත්න යන මහත්වරු රතු පලස මතින් ගුවන් තොටුපළ පරිශ්‍රයට පැමිණියෝය. දකුණු පළාතේ මහ ඇමති ශාන් විජයලාල් ද සිල්වා, හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ, ගුවන්තොටුපළ හා ගුවන්සේවා සමාගමේ සභාපති ප්‍රසන්න වික්‍රමසූරිය යන මහත්වරුන් විසින් මල්දමා ජනාධිපතිවරාය ප්‍රමුඛ පිරිස පිළිගන්නා ලදී. අනතුරුව මත්තල රාජපක්ෂ ගුවන් තොටුපළ විවෘත කිරීම සංකේතවත් කරමින් ජනාධිපතිවරයා අතින් එහි ඉදිකර තිබූ සමරු ඵලකයක්ද නිරාවරණය කෙරිණ. පසුව ජනාධිපතිවරයා ප්‍රමුඛ නිලධාරීන් ගුවන් තොටුපළ අභ්‍යන්තර පරිශ්‍රයේ කුටි වෙත යමින් ඒවා නිරීක්ෂණය කරනු ලැබුවේය. මත්තල ගුවන් තොටුපළ නිල වශයෙන් විවෘත කිරීමෙන් පසු ශ්‍රී ලංකන් ගුවන් සේවය අයත් යානයක් ඩුබායි සිට පැමිණි අතර ඊට ටික වේලාවකට පසු එයාර් ඇරබියා ගුවන් සේවයට අයත් යානයක් සාජා සිට පැමිණියේය. මත්තල නව ගුවන් තොටුපළ විවෘත කිරීම වෙනුවෙන් ඇරඹී උත්සවය මේවන විටත් පැවැත්වෙන උත්සව භූමියේ විශාල පිරිසක් රැස්ව සිටින බව අප වාර්තාකරු පවසයි.", "URL": "https://sinhala.adaderana.lk/news.php?nid=32519", "Category": null, "Parent URL": null}