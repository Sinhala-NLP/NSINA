{"Source": "Adaderana", "Timestamp": "February 27, 2012 10:44 am", "Headline": "බහින්බස්වීම දුරදිග යයි-පිහිඇනුමෙන් අයෙක් මරුට", "News Content": "මාතර පොලිස් බල ප්‍රදේශයේ අකුරැස්ස පාර, ඉසදීන් නගරයේ රට බීමහළ ඉදිරිපිටදී පිහියකින් ඇනීමෙන් පුද්ගලයකු ජීවිතක්ෂයට පත්ව තිබේ. ඊයේ රාත්‍රීයේ මෙම මිනිස් ඝාතනය සිදුව ඇති බවත්,මෘත ශරීරය මාතර රෝහලේ මෘත ශරීරාගාරයේ තබා ඇති බවත් පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. මෙසේ ජීවිතක්ෂයට පත්ව ඇත්තේ වයස අවුරුදු 31 ක් වූ සමන් කුමාර හෙට්ටිආරච්චි නැමැති හිත්තටිය- මැද මාතර ලිපිනයේ පදිංචිකරුවෙකි. මෙම ඝාතනය සිදුකළ බව කියන සැකකරු අනාවරණය කර ගෙන ඇතත් මෙතෙක් අත්අඩංගුවට ගෙන නැත. සැකකරු හා මරණකරු අතර ඇතිවූ බහින්බස්වීමක් දුරදිගයාමෙන් මෙම අපරාධය සිදු කර ඇති බවත්, මාතර පොලීසිය වැඩිදුර විමර්ශන පවත්වාගෙන යන බවත් පොලිස් මාධ්‍ය ප්‍රකාශකවරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=22424", "Category": null, "Parent URL": null}