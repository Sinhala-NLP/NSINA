{"Source": "Adaderana", "Timestamp": "September 29, 2012 02:01 pm", "Headline": "හිටපු ඇමතිවරයෙක් අභාවප්‍රාප්ත‍ වෙයි", "News Content": "එක්සත් ජාතික පක්ෂයේ හිටපු පාර්ලිමේන්තු මන්ත්‍රීවරයෙකු මෙන්ම හිටපු අමාත්‍යවරයෙකු ද වූ පී.සී ඉම්ඹුලාන මහතා අභාවප්‍රාප්ත වී තිබේ. ඉම්ඹුලාන මහතා රුවන්වැල්ල ප්‍රදේශය නියෝජනය කරමින් 1960 වසරේදී පාර්ලිමේන්තුවට තේරි පත්ව ඇත. ඔහු ඩඩ්ලි සේනානායක මහතාගේ රජයේ පළාත් පාලන නියෝජ්‍ය අමාත්‍යවරයා ලෙසත්, ජේ.ආර් ජයවර්ධන මහතාගේ රජයේ නිවාස හා ඉදිකිරීම් අමාත්‍යවරයා ලෙසත් කටයුතු කර තිබේ. එසේම ‍හිටපු ජනාධිපති රණසිංහ ප්‍රේමදාස මහතාගේ රජයේ කම්කරු අමාත්‍යවරයා ලෙසත් පී.සී ඉම්ඹුලාන මහතා කටයුතු කර ඇත. ඔහු ඌව පළාතේ පළමු ආණ්ඩුකාරවරයා ලෙස (1988 -1990) කටයුතු කර ඇති අතර මධ්‍යම පළාතේ ආණ්ඩුකාරවරයා ලෙස ද (1990 - 1994) දක්වා කටයුතු කර ඇතැයි සඳහන්ය.", "URL": "https://sinhala.adaderana.lk/news.php?nid=27853", "Category": null, "Parent URL": null}