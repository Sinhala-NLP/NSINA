{"Source": "Adaderana", "Timestamp": "September 26, 2018 06:06 pm", "Headline": "මෙරට නායකයින්ට මරණ තර්ජන ඇති බව කියු ඉන්දියානුවා මානසික රෝගීයෙක් ද?", "News Content": "ශ‍්‍රී ලංකාවේ ප‍්‍රසිද්ධ නායකයන්ට පවතින ජීවිත තර්ජනයක් පිළිබඳව තොරතුරු සතු බව කියන ඉන්දියානු ජාතිකයකු ශ‍්‍රී ලංකා පොලීසිය රඳවා තබා ගෙන සිටින බවට පල වන මාධ්‍ය වාර්තා තම කාර්යාලයටත් වාර්තා වු බව මෙරට ඉන්දියානු මහකොමසාරිස් කාර්යාලයේ ප්‍රකාශකයෙකු සඳහන් කළේය. මෙම කරුණ බරපතළ ලෙස සැලකිල්ලට ගත් බවත් ශ‍්‍රී ලංකා බලධාරීන් විසින් තම කාර්යාලයට ලබා දෙන ලද සීමිත තොරතරු මත පදනම්ව අදාළ පුද්ගලයා පිළිබඳව පසුබිම් පරීක්ෂණයක් සිදු කරන ලෙස ඉන්දීය බලධාරීන්ට දැනුම් දුන් බවත් එම ප්‍රකාශකයා පැවසුවේය. ඒ අනුව සිදු කළ මූලික පරීක්ෂණවලින් අනාවරණය වී ඇත්තේ එම පුද්ගලයා 2000 වර්ෂයේ සිට මානසික ආබාධයන් සහිත ඉතිහාසයක් ඇති අයෙකු බවයි. අපි මෙම තොරතුරු ශ‍්‍රී ලංකා බලධාරීන්ට දැනුම් දී ඇති අතර ඒ සම්බන්ධයෙන් පූර්ණ සහ වෘත්තීමය පරීක්ෂණයක් සිදු කිරීම සඳහා අපගේ සම්පූර්ණ සහයෝගය සහ උපකාරය ලබා දෙන බවට සහතික වන බවද එම ප්‍රකාශකයා පවසා ඇත.", "URL": "https://sinhala.adaderana.lk/news.php?nid=96762", "Category": null, "Parent URL": null}