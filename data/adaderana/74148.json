{"Source": "Adaderana", "Timestamp": "June 12, 2017 02:36 pm", "Headline": "ඥානසාර හිමි සඟවා සිටින්නේ චම්පික බවට චෝදනාවක්", "News Content": "උසාවියේ පෙනී සිටින ලෙස නියෝගයක් නිකුත් කර සිටින ගලගොඩ අත්තේ ඥානසාර හිමි සඟවා සිටින්නේ ජාතික හෙළ උරුමයේ නායක පාඨලී චම්පික රණවක මහතා බව ලංකා සමසමාජ පක්ෂයේ ප්‍රධාන ලේකම් මහාචාර්ය තිස්ස විතාරණ මහතා පවසයි.අද (12) කොළඹ පැවති මාධ්‍ය හමුවකට එක් වෙමින් එම මහතා මේ බව ප්‍රකාශ කර තිබේ.පුවත්පත් මාධ්‍යවල මෙම හිමි නම සඟවා සිටින්නේ ප්‍රබල දේශපාලඥයෙක් බව විවිධ ප්‍රකාශ නිකුත් වුවත් ඒ කවුරුදැයි නිශ්චිත වශයෙන් ප්‍රකාශ කිරීමක් සිදු නොකළ බැවින් තමා මෙම හෙළි කිරීම සිදු කරන බව එම මහතා කියා සිටියේය.ඥානසාර හිමි හා ජාතික හෙළ උරුමය අතර කිට්ටු සබඳතාවයක් පවතින අතරම එම හිමි නම මුලින් ජාතික හෙළ උරුමයේ සිටි බව එම මහතා අවධාරණය කළේය.ඥානසාර හිමි ජාතික හෙළ උරුමයේ කොළඹ දිස්ත්‍රික්කයේ අපේක්ෂකයෙකු ලෙස 2014 වසරේ තරඟ කළ බවද ඔහු පවසයි.එමෙන්ම වර්තමාන ජාතික හෙළ උරුමයේ සභාපති වන හැදිගල්ලේ විමලසාර හිමි ද මුල් කාලයේ බොදු බල සේනාව සමඟ සම්බන්ධ වී සිටි බව ද තිස්ස විතාරණ මහතා පෙන්වා දෙයි.ඒ හේතුවෙන් බොදු බල සේනාව හා ජාතික හෙළ උරුමය අතර සමීප සබඳතාවයක් පවතින බව එම මහතා කියා සිටියේය.තවද වර්තමානයේ සිදු වූ කැබිනට් සංශෝධන වල ප්‍රධාන අවශ්‍යතාවය වූයේ රවී කරුණානායක මහතා මුදල් අමාත්‍ය ධූරයෙන් ඉවත් කිරීම බව මෙම මාධ්‍ය සාකච්ඡාව සඳහා සම්බන්ධ වූ වාසුදේව නානායක්කාර මහතා පවසයි.නමුත් රවී කරුණානායක මහතා ඉන් ඉවත් කරන විට ලොතැරැයි මණ්ඩලය ඇතුළු ආයතන කිහිපයක් තම අමාත්‍යාංශය වෙත ලබා ගැනීම සම්පූර්ණයෙන්ම නොගැළපෙන්නක් බව වාසුදේව මහතා කියා සිටියේය.මෙම ගනුදෙනුව ප්‍රතිපත්ති විරහිත ගනුදෙනුවක් බව පවසන වාසුදේව මහතා වැඩිදුරටත් කියා සිටින්නේ මෙම අමාත්‍යාංශ ලබා දීමේදී ගැළපෙනම පුද්ගලයාට අමාත්‍යාංශ ලබා දීමේ අරමුණ යටතේ සිදු කළානම් එය බොරුවක් වන බවය.එයට ලෙස එම මහතා පැහැදිළි කර සිටින්නේ මංගල සමරවීර මහතා අතීතයේ හොද මෝස්තර නිර්මාණ ශීල්පියෙක් වන අතරම රවී කරුණානායක මහතා ගණකාධිකාරවරයෙක් වන බවය‍.එමෙන්ම ගණකාධීකාරීවරයෙකුට වඩා මෝස්තර නිරූපණ ශිල්පියෙක් මෙම තනතුර සඳහා සුදුසුකම් ලබන්නේ කෙසේද යන්න තමන්ට ගැටළුවක් වන බවය.", "URL": "https://sinhala.adaderana.lk/news.php?nid=74148", "Category": null, "Parent URL": null}