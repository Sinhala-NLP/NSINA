{"Source": "Adaderana", "Timestamp": "April 15, 2010 08:40 am", "Headline": "නිල ඡන්ද පත්‍රිකා අද තෑපැලට", "News Content": "නාවලපිටිය මැතිවරණ කොට්ඨාශයේ සහ ත්‍රීකුණාමලය කුඹුරුපිටිය ඡන්ද මධ්‍යස්ථානයේ යලි ඡන්දය විමසීමට අදාළ නිල ඡන්ද දැන්වීම් පත්‍රිකා අද තෑපැලට භාරදෙන බව මැතිවරණ මහලේකම් කාර්යාලය පවසයි. මහනුවර සහ ත්‍රිකුණාමලය දිස්ත්‍රික් තේරීම් භාර නිලධාරීන් විසින් අදාළ නිල ඡන්ද දැන්වීම් පත්‍රිකා තෑපැලට භාරදෙන බව එම කාර්යාලය සදහන් කළේය. නාවලපිටිය මැතිවරණ කොට්ඨාශයේ ලියාපදිංචි ඡන්ද දායකයින් සංඛ්‍යාව 50,948කි. ත්‍රීකුණාමලය කුඹුරුපිටිය ඡන්ද මධ්‍යස්ථානයේ ඡන්ද දායකයන් 977 දෙනෙකු සඳහා ද නිල ඡන්ද දැන්වීම් පත්‍රිකා බෙදා හැරීමට නියමිතය. මේ අතර ලබන 17 වැනිදා දක්වා තවදුරටත් ප්‍රචාරක කටයුතු වල නිරත වීමට එම දිස්ත්‍රික්ක වල අපේක්ෂකයින්ට අවස්ථාව ලබා දී ඇති බව මැතිවරණ මහලේකම් කාර්යාලය සඳහන් කළේය. එම ප්‍රදේශවල ආරක්ෂාව සඳහා විශේෂ කාර්ය බලකා භට පිරිස් 400කට අධික පිරිසක් යොමු කර ඇති අතර යුධ හමුදාව‍ සහ පොලිසිය ද ආරක්ෂක කටයුතු වෙනුවෙන් යොමුකර ඇත. ඡන්දපොළ නියෝජිතයින් පළවා හැරීම, බලහත්කාරයෙන් ඡන්දය දැමීම ඇතුලු අක්‍රමිකතා හේතුවෙන් නාවලපිටිය මැතිවරණ කොට්ඨාශයේ ඡන්ද මධ්‍යස්ථාන 37ක හා ත්‍රීකුණාමලය කුඹුරුපිටිය ඡන්ද මධ්‍යස්ථානයේ ඡන්දය අවලංගු කිරීමට මැතිවරණ කොමසාරිස්වරයා විසින් තීරණය කළේය. ශූන්‍ය කරන ලද ඡන්ද මධ්‍යස්ථානවල යලි ඡන්දය පැවැත්වීම සඳහා මැතිවරණ මහලේකම් කාර්යාලය රුපියල් ලක්ෂ 35ක් වෙන්කර ඇති බව සඳහන්ය.", "URL": "https://sinhala.adaderana.lk/news.php?nid=7807", "Category": null, "Parent URL": null}