{"Source": "Adaderana", "Timestamp": "May 20, 2016 11:13 am", "Headline": "ලක්ෂ සංඛ්‍යාත ජනතාවගේ කුසගිනි නිවීමට ඔබදුන් සහයට මනුසත් දෙරණේ ප්‍රණාමය!", "News Content": "ගංවතුර හා නායයාම් නිසා අවතැන්ව අසරණ වී සිටින අපේම සහෝදර ජනතාවගේ කුසගිනි නිවීම සඳහා මනුසත් දෙරණ ආරම්භ කළ ක්‍රියාන්විතයට සහයෝගය ලබාදුන් සියලූම ජනතාවට අපගේ කෘතවේදිත්වය පළ කරමි.කොළඹ, කොටුව, මරදාන ඇතුළු ප්‍රධාන දුම්රිය ස්ථාන කිහිපයක හා බස්නැවතුම් කිහිපයකදී අද උදෑසන ආරම්භ කළ පිසූ ආහාර පාර්සල් එකතු කිරීමේ වැඩපිළිවෙළ යටතේ ලක්ෂ 5ට අධික බත් පාර්සල් තොගයක් ලබාදෙමින් ඔබ ලබාදුන් දායකත්වය සමස්ත රට වාසීන්ගේම පැසසුමට ලක්වේ.ගංවතුරින් පීඩාවට පත්ව ඇඳිවත පමණක් ඉතිරිව සිටින අපේම සහෝදර ජනතාවගේ දුක් කම්කටොළු ගැන දෙරණ මාධ්‍ය ආයතනය විසින් ලබාදුන් ප්‍රචාරයට කඩිනමින් ප්‍රතිචාර දක්වමින් ලැබුණු කෑම පාර්සල් සියල්ල අවතැන් වී සිටින ජනතාව අතර බෙදාහැරීමට සියලු කටයුතු මේවන විටත් යොදා ඇත.පැය කිහිපයක් තුළ එකතු වූ එම බත් පාර්සල් තොගය අවතැන් ජනතාව අතරට පත්කිරීමේ කටයුතු මේවන විටත් සිදුවෙමින් තිබේ.ඒ සඳහා ශ්‍රී ලංකා ගුවන් හමුදාවෙන් ගුවන් යානයක් ද ලබාදීමට කටයුතු කිරීම ගැන ප්‍රශංසනීයය.එසේම ශ්‍රී ලංකා පොලීසිය, නාවික හමුදාව, හමුදාව හා දුම්රිය දෙපාර්තමේන්තුව ද මනුසත් දෙරණේ මෙම ක්‍රියාන්විතයට සහය ලබාදීම ද මේ අවස්ථාවේදී අගය කළ යුතුය.මෙම ව්‍යවසනය හමුවේ පීඩාවට පත්ව සිටින ජනතාවට සහන සැලසීම සඳහා ඔබගේ සහය තවදුරටත් අපේක්ෂා කරන අතර අවශ්‍ය වුවහොත් ඒ ගැන ඔබව දැනුවත් කිරීමට කටයුතු කරන බව ද දන්වා සිටිමි.", "URL": "https://sinhala.adaderana.lk/news.php?nid=60307", "Category": null, "Parent URL": null}