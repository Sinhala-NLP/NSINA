{"Source": "Adaderana", "Timestamp": "October 7, 2013 08:13 am", "Headline": "එ.ජා.ප. කෘත්‍යාධිකාරී මණ්ඩලය රැස්වෙයි ", "News Content": "එක්සත් ජාතික පක්ෂ කෘත්‍යාධිකාරී මණ්ඩල රැස්වීම අද(07) පැවැත්වෙයි. එක්සත් ජාතික පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් අද පස්වරුවේ කෘත්‍යාධිකාරී මණ්ඩල රැස්වීම පැවැත්වෙන බව වාර්තා වෙයි. ඒ පක්ෂ මුලස්ථානය වන සිරිකොත මන්දිරයේදී යි. පසුගියදා පැවති උතුරු, වයඹ හා මධ්‍යඹ පළාත් සභා මැතිවරණයේ දී එක්සත් ජාතික පක්ෂය ලැබූ දරුණු පරාජයෙන් පසු එක්සත් ජාතික පක්ෂ කෘත්‍යාධිකාරී මණ්ඩල රැස්වීම පැවැත්වෙන පළමු අවස්ථාව මෙයයි. අද දිනයේ පැවැත්වෙන කෘත්‍යාධිකාරී මණ්ඩල රැස්වීමේ දී පක්ෂ නායකත්වය සම්බන්ධයෙන් තීරණ රැසක් ගැනීමට නියමිත බව වාර්තා වෙයි. පසුගියදා රනිල් වික්‍රමසිංහ මහතා එක්සත් ජාතික භික්ෂු පෙරමුණේ අනුශාසක රාමඤ්ඤ මහා නිකායේ අනුනායක ගිරිඹේ ආනන්ද හිමියන් ඇතුළු භික්ෂූන් වහන්සේ පිරිසක් සමඟ සිදුකළ සාකච්ඡාවේ දී පක්ෂයේ ඉදිරි කටයුතු පවත්වාගෙන යාම සඳහා උත්තරීතර මණ්ඩලයක් පත් කිරීමට තීරණය කර තිබුණි. කරු ජයසූරිය මහතාගේ ප්‍රධානත්වයෙන් යුතුව මෙම මණ්ඩලය පත්කිරීමට යෝජනාවී තිබුණ ද මෙම මණ්ඩලය උත්තරීතර මණ්ඩලයක් ද එසේත් නොමැතිනම් උපදේශක මණ්ඩලයක් ද නායකත්ව මණ්ඩලයක් ද යන්න පැහැදිලි නොමැති බව ඒ මහතා පවසා ඇත. එමෙන්ම පක්ෂ නායකයා ලෙස රනිල් වික්‍රමසිංහ මහතා එම තනතුරේ සිටියදී උත්තරීතර මණ්ඩල පත්කිරීමේ කිසිදු ප්‍රයෝජනයක් නොමැති බව ද පක්ෂයේ ඇතැම් මන්ත්‍රීවරු පවසා තිබේ. මෙවැනි තත්ත්වයක් තුළ අද දිනයේ පැවැත්වෙන එක්සත් ජාතික පක්ෂ කෘත්‍යාධිකාරී මණ්ඩල රැස්වීම උණුසුම් මුහුණුවරක් ගනු ඇති බව වාර්තා වෙයි.", "URL": "https://sinhala.adaderana.lk/news.php?nid=37965", "Category": null, "Parent URL": null}