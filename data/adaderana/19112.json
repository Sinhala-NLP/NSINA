{"Source": "Adaderana", "Timestamp": "October 3, 2011 12:47 pm", "Headline": " කොළඹ රථ වාහන පෙරහුරුව ස්ථීර වෙයි", "News Content": "කොළඹ නගරයේ රථ වාහන තදබදය අවම කරලීම සඳහා කුරුඳුවත්ත පොලිස්බල ප්‍රදේශයට අයත් මාර්ග කිහිපයකට බලපැවැත්වූ සහ පෙරහුරුවක් ලෙස ක්‍රියාවට නංවන ලද රථ වාහන සැලසුම එළඹෙන බදාදා දිනයේ සිට අඛණ්ඩව ක්‍රියාත්මක කෙරෙන බව පොලිස් මූලස්ථානය සඳහන් කරයි. පොලිස් මාධ්‍ය ප්‍රකාශක පොලිස් අධිකාරී මැක්සි ප්‍රොක්ටර් මහතා විසින් නිකුත් කරන ලද මාධ්‍ය නිවේදනයක මේ බව සඳහන් වේ. එකී නිවේදනය පහත පරිදිය. කොළඹ නගරයේ රථවාහන තදබදය අවම කිරීම සඳහා කුරුදුවත්ත පොලිස් වසමේ මාර්ගයන් කීපයක එක් දිශාවකට ගමන් කරන රථවාහන සැලැස්ම වෙනස් කිරීමට කොළඹ රථවාහන කොට්ඨාශය මගින් කටයුතු සූදානම් කිරීම සම්බන්ධව මහජනයා දැනුවත් කිරීමේ නිවේදනය හා බැදේ. කුරුඳුවත්ත පොලිස් වසමේ රථවාහන එක් දිසාවකට ධාවනය කිරීමට සැලසුම් කර ඇති පහත සඳහන් මාර්ගයන්හි එම රථවාහන සැලැස්ම පහත පරිදි වෙනස් කිරීමට කටයුතු සූදානම් කර ඇත. එම නව රථ වාහන සැලැස්ම 2011-10-05 වන බදාදා දින පැය අලුයම සිට දිගටම ක‍්‍රියාත්මක කෙරෙනු ඇත. * ක‍්‍රියාත්මක කිරීමට යෝජිත නව රථවාහන සැලැස්ම මෙසේයඃ- - නන්දා මෝටර්ස් දෙස සිට නිදහස් වටරවුම දෙසට ගමන් කරන රථවාහන නිදහස් වටරවුමෙන් දකුණට රීඞ් මාවත ඔස්සේ සහ නිදහස් වටරවුමෙන් කෙළින්ම ඉදිරියට නිදහස් චතුරශ‍්‍රය දෙසට ගමන් කරවීමට කටයුතු කරනු ලැබේ. නිදහස් වටරවුමෙන් වමට මේට්ලන්ඞ් ක‍්‍රසන්ට් ඔස්සේ ගමන් කළ නොහැක. *පදනම් ආයතනය දෙස සිට නිදහස් මාවතට පැමිණෙන වාහන නිදහස් මාවතෙන් දකුණට හැරී නිදහස් චතුරශ‍්‍රය දෙසට ගමන් කළ හැකි අතර වමට හැරවීමට නොහැකිය. *ලොන්ඩන් පෙදෙස (ඇඟිලි සලකුණු රෙජිස්ටාර් කාර්යාලය) දෙසින් නිදහස් චතුරශ‍්‍රය දෙසට ඇතුළු වන රථවාහන රාජ්‍ය පරිපාලන හන්දියෙන් කෙලින්ම ඉදිරියට මේට්ලන්ඞ් පෙදෙස ඔස්සේ ගමන් කළ යුතු අතර\"රාජ්‍ය පරිපාලන හන්දියෙන් වමට නිදහස් චතුරශ‍්‍රය දෙසට ගමන් කළ නොහැක. * නිදහස් චතුරශ‍්‍රය දෙසින් රාජ්‍ය පරිපාලන හන්දිය දෙසට පැමිණෙන රථවාහන වමට මේට්ලන්ඞ් පෙදෙස දෙසට හා දකුණට ලොන්ඩන් පෙදෙස දෙසට ගමන් කළ හැකිය. * විද්‍යා මාවත ඔස්සේ මේට්ලන්ඞ් පෙදෙසට ඇතුළුවන රථවාහන වමට ලොන්ඩන් පෙදෙසට හා දකුණට මේට්ලන්ඞ් පෙදෙසට ගමන් කළ හැකිය. * මේට්ලන්ඞ් පෙදෙස ඔස්සේ මේට්ලන්ඞ් ක‍්‍රසන්ට් දක්වා පැමිණෙන රථවාහන මේට්ලන්ඞ් ක‍්‍රසන්ට් මේට්ලන්ඞ් පෙදෙස හන්දියෙන් වමට නිදහස් චතුරශ‍්‍රය දක්වාත් දකුණට හෝර්ටන් පෙදෙස දක්වාත් ගමන් කළ හැකිය. * ග්‍රෙගරි පාර ඔස්සේ මේට්ලන්ඞ් ක‍්‍රසන්ට් දක්වා පැමිණෙන රථ වාහන දකුණට හරවා හෝර්ටන් පෙදෙස දෙසට ගමන් කළ හැකි අතර වමට නිදහස් වටරවුම දෙසට ගමන් කළ නොහැක.", "URL": "https://sinhala.adaderana.lk/news.php?nid=19112", "Category": null, "Parent URL": null}