{"Source": "Adaderana", "Timestamp": "October 1, 2012 05:17 pm", "Headline": "අධ්‍යාපන ලේකම් අධිකරණයෙන් සමාව ගනියි", "News Content": "බණ්ඩාරවෙළ විශාඛා විද්‍යාලයට රාජ්‍ය සේවා කොමිසම විසින් පත් කරන ලද විදුහල්පතිනියට එම තනතුරේ රාජකාරී කටයුතු කිරීමට ඉඩ ලබා නොදීම සම්බන්ධයෙන් අධ්‍යාපන අමාත්‍යංශයේ ලේකම්වරයාට ශ්‍රේෂ්ඨාධිකරණය අවවාද කර තිබේ. අදාළ විදුහල්පතිනිය ගොනුකළ මූලික අයිතිවාසිකම් පෙත්සම අද (01) අග විනිසුරු ශිරාණි බණ්ඩාරනායක මහත්මිය ප‍්‍රමුඛ ති‍්‍රපුද්ගල විනිසුරු මඩුල්ල හමුවේ විභාගයට ගැණිනි. එහිදී අධිකරණය අධ්‍යාපන අමාත්‍යංශ ලේකම් ගෝඨාභය ජයරත්න මහතාගෙන් විමසා සිටියේ රාජ්‍ය සේවා කොමිසම මඟින් දෙන ලද තීරණයක් වෙනස් කිරීමට ඔහුට ඇති බලය කුමක්ද යන්නයි. මෙහිදී අධ්‍යාපන අමාත්‍යංශ ලේකම්වරයා අධිකරණයෙන් සමාව ඉල්ලා තිබේ. රාජ්‍ය සේවා කොමිසම ස්වාධීන කොමිසමක් බැවින් එයින් දෙන ලද නියෝගයක් කිසිවෙකුට වෙනස් කළ නොහැකි බව අවධාරණය කළ අධිකරණය මෙම වරදට ආණ්ඩුක‍්‍රම ව්‍යවස්ථාවේ 51 වන වගන්තිය යටතේ දඩුවම් කළ හැකි බවද පෙන්වා දුන්නේය. අධ්‍යාපන අමාත්‍යංශ ලේකම්වරයා අධිකරණයෙන් සමාව ගැනීමෙන් පසු මෙම මූලික අයිතිවාසිකම් පෙත්සම විභාගයට ගැනීම ලබන වසරේ මාර්තු 21 වැනි දින දක්වා කල් දමනු ලැබීය.", "URL": "https://sinhala.adaderana.lk/news.php?nid=27916", "Category": null, "Parent URL": null}