{"Source": "Adaderana", "Timestamp": "February 1, 2018 05:26 pm", "Headline": "ඡන්ද පත්‍රිකා අස්ථානගත වීම ගැන අත්අඩංගුවට ගත් තැපැල් සේවකයා රිමාන්ඩ්", "News Content": "නිළ ඡන්ද දැන්වීම් පත්‍රිකා තොගයක් අස්ථානගතවීමේ සිද්ධියක් සම්බන්ධයෙන් අත්අඩංගුවට ගත් තැපැල් සේවකයෙකු රක්ෂිත බන්ධනාගාර ගතකිරීමට ඇඹිලිපිටිය මහේස්ත්‍රාත් අධිකරණය නියෝග කර තිබේ. පල්ලෙබැද්ද, රංවල කොට්ඨාශයට අයත් අම්බැවිල ප්‍රදේශයට බෙදා හැරීමට තැපැල් බෙදුම් නියෝජිතයා වෙත ලබාදී තිබූ නිළ ඡන්ද දැන්වීම් පත්‍රිකා 3148කින් 1505ක් පසුගිය 29 වනදා වන විට බෙදා අවසන් කර තිබූ අතර ඉන් ඡන්ද පත්‍රිකා 350ක් අස්ථානගත වී ඇති බව සඳහන් කරයි. මේ සම්බන්ධයෙන් අදාළ තැපැල් සේවකයාට එරෙහිව පල්ලෙබැද්ද තැපැල් ස්ථානාධිපතිනීය විසින් පසුගිය 30 වනදා ගොඩකවෙල පොලීසියට පැමිණිල්ලක් සිදුකර තිබුණි. ඒ අනුව ප්‍රදේශයෙන් පළා ගොස් සිටි තැපැල් සේවකයා අද(01) උදෑසන ගොඩකවෙල පොලීසිය විසින් අත්අඩංගුවට ගෙන තිබේ. ඇඹිලිපිටිය මහේස්ත්‍රාත් අධිකරණයට ඉදිරිපත් කළ සැකකරු ලබන 06 වන දින දක්වා රක්ෂිත බන්ධනාගාර ගත කිරීමට නියෝග කළ බව ගොඩකවෙල පොලීසිය සඳහන් කළේය.", "URL": "https://sinhala.adaderana.lk/news.php?nid=83878", "Category": null, "Parent URL": null}