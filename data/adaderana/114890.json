{"Source": "Adaderana", "Timestamp": "July 24, 2019 01:25 pm", "Headline": "පිපෙන්නට වෙර දරණ දහසකුත් මල් කැකුළු අතරේ වසා දමන්නට ආසන්න තක්සලාවක්", "News Content": "අධ්‍යාපනය නගා සිටුවීම සඳහා රජය පාසල් දරුවන් වෙනුවෙන් විවිධ වැඩසටහන් ක්‍රියාත්මක කරන පසුබිමක අවශ්‍ය අවම පහසුකම් හෝ නොමැති පාසල් පිළිබදවත් තවමත් අපට අසන්නට ලැබෙයි. මේ පුවතත් එවැනි පාසලක් පිළිබඳවයි. මේ දෙහිඅත්තකණ්ඩිය අධ්‍යාපන කලාපයට අයත් වෑබඩගම විද්‍යාලයයි. එහි අධ්‍යාපනය හදාරණ දරුවන් අද වන විට සිය අධ්‍යාපන කටයුතුවල නිරත වන්නේ දිරාපත් වී කඩාවැටීමට ආසන්න වහල සහිත මෙම පන්ති කාමර තුළයි. අධ්‍යාපනය හදාරණ දරුවන්ගේ ජීවිතවලට ඇති අවදානම හේතුවෙන් පසුගියදා මව්පියන් එම පාසල ඉදිරිපිට විරෝධතාවක්ද සංවිධානය කර තිබුණි. මෙලෙස පන්ති කාමරවල පවතින අවදානම් සහගත බව නිසාම දරුවන් මේ වන විට ඉගෙනීම් කටයුතුවල නිරතවන්නේ පාසල් මිදුලේ ගස් යට සහ ගුරුනිවාසවල සිටයි. අදාළ බලධාරීන් සිය වගකීම නොසලකා හරිද්දී මේ දරුවන්ට යම් හෝ සහනයක් ලැබෙනු ඇතැයි යන අපේක්ෂාවෙන් ගුරුනිල නිවාසවල සිටි ගුරුවරියන් ඉන් ඉවත්ව කුලී නිවාසවලට ගොස් ඇති බවත් වාර්තා වෙයි. පාසලේ වැසිකිළියේ වහලය කඩා වැටී ඇති අතර ප්‍රමාණවත් තරම් පිරිසිදු ජලයද මෙහි නොමැති පසුබිමක පාසලේ සියලු නඩත්තු කටයුතු සිය කරමතට වැටී ඇති බවට ද මව්පියන් මැසිවිලි නගයි. දැනට පවතින වාතාවරණය අනුව ඉදිරි වැසි කාලය තුළ පාසල වසා දැමීමටද සිදුවනු ඇති බවට පාසල් බලධාරීන් අනතුරු අඟවයි.", "URL": "https://sinhala.adaderana.lk/news.php?nid=114890", "Category": null, "Parent URL": null}