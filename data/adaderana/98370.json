{"Source": "Adaderana", "Timestamp": "October 28, 2018 07:25 pm", "Headline": "ඛනිජ තෙල් සංස්ථාවේ සිදු වු වෙඩි තැබීමෙන් පුද්ගලයෙක් මරුට", "News Content": "ඛනිජ තෙල් සංස්ථා පරිශ්‍රය තුළ සිදු වු වෙඩි තැබීමෙන් දැරුණු ලෙස තුවාල ලබා සිටි පුද්ගලයින් තිදෙනාගෙන් එක් අයෙක් මිය ගොස් තිබේ. මෙලෙස මිය ගොස් ඇත්තේ කුරුණෑගල ප්‍රදේශයේ පදිංචි පුද්ගලයෙක් බව හෙළි වී ඇත. හිටපු අමාත්‍ය අර්ජුන රණතුංග මහතා අද ඛනිජ තෙල් සංස්ථා පරිශ්‍රයට පැමිණි අවස්ථාවේ ඇති වු නොසන්සුන්කාරී තත්ත්වයක් හේතුවෙන් මෙම වෙඩි තැබීම සිදුව ඇති බව වාර්තා වෙයි. අර්ජුන රණතුංග මහතාගේ ආරක්ෂක නිලධාරියෙකු විසින් මෙම වෙඩි තැබීම සිදු කර ඇති බව පොලිස් මාධ්‍ය ප්‍රකාශක පොලිස් අධිකාරී, රුවන් ගුණසේකර මහතා පවසයි. කෙසේ වෙතත් වෙඩි තැබීම සිදු කළ ආරක්ෂක නිලධාරීයා මේ වන විට අත්අඩංගුවට ගෙන ඇති බව ද ඔහු සඳහන් කළේය. මෙය අද පස්වරු 3.50ට පමණ සිදුවී ඇති අතර, මේ වන විටත් එම ප්‍රදේශයේ දැඩි නොසන්සුන්කාරී තත්ත්වයක් ඇති වී තිබෙන බව වාර්තා වෙයි. දෙමටගොඩ පොලීසිය සිදුවීම සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=98370", "Category": null, "Parent URL": null}