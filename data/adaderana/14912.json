{"Source": "Adaderana", "Timestamp": "March 18, 2011 01:11 am", "Headline": " පළාත් පාලන මැතිවරණයේ ප්‍රතිඵල සාරාංශයක්", "News Content": "පළාත් පාලන මැතිවරණයේ මේ වන විට නගර සභා 8ක ප්‍රාදේශීය සභා 4ක සහ මහනගර සභාවක ඡන්ද ප්‍රතිඵල නිකුත් වී තිබේ. එයින් නගර සභා 5ක ජය හිමිකර ගැනීමට එක්සත් ජනතා නිදහස් සන්ධානය සමත් වී ඇති අතර නගර සභා තුනක බලය හිමිවී ඇත්තේ එක්සත් ජාතික පක්ෂයටයි. මහනුවර දිස්ත්‍රික්කයේ නාවලපිටිය , වත්තේගම , මාතර දිස්ත්‍රික්කයේ වැලිගම , බදුල්ල දිස්ත්‍රික්කයේ හපුතලේ , නුවරඑළිය දිස්ත්‍රික්කයේ හැටන් දික්ඔය යන නගර සභාවල බලය එක්සත් ජනතා නිදහස් සන්ධානයට හිමිව තිබේ. මහනුවර දිස්ත්‍රික්කයේ ගම්පොල , කඩුගන්නාව , කුරුණෑගල දිස්ත්‍රික්කයේ කුලියාපිටිය යන නගර සභාවල බලය හිමිවී ඇත්තේ එක්සත් ජාතික පක්ෂයටයි. ප්‍රාදේශීය සභා තුනක බලය එක්සත් ජනතා නිදහස් සන්ධානය හිමිකරගෙන ඇති අතර ඉලංගෙයි තමිල් අරසු කච්චි පක්ෂය එක් ප්‍රාදේශීය සභාවක බලය හිමිකරගෙන තිබේ. ඒ මුලතිව් මාන්තෙයි නැගෙනහිර ප්‍රාදේශීය සභාවේ බලයයි. මේ වන විට බදුල්ල දිස්ත්‍රීක්කයේ බණ්ඩාරවෙල මහ නගර සභාවේ ප්‍රතිඵල නිකුත් වී ඇති අතර එහි බලය අත්කරගෙන ඇත්තේ එක්සත් ජාතික පක්ෂයයි.", "URL": "https://sinhala.adaderana.lk/news.php?nid=14912", "Category": null, "Parent URL": null}