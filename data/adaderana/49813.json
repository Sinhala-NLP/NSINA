{"Source": "Adaderana", "Timestamp": "March 8, 2015 12:52 pm", "Headline": "ලංකාවේ ධීවර යාත්‍රා ඉන්දියාවෙන් නිදහස් කරයි ", "News Content": "ඉන්දීය බලධාරීන් බාරයේ පැවති මෙරට ධීවර යාත්‍රා පහක් නිදහස් කර තිබේ.ඉන්දීය මුහුදු සීමාව උල්ලංඝණය කිරීමේ චෝදනාව මත පසුගිය වසරේ ඉන්දීය වෙරළ ආරක්ෂක නිලධාරීන් බාරයට ගනු ලැබු යාත්‍රා පහක් මෙලෙස නිදහස් කර ඇති බව සඳහන්ය.මින් යත්‍රා තුනක් පසුගිය වසරේ මැයි මස 20 වැනිදා ද අනෙක් යාත්‍රා දෙක සැප්තැම්බර් මස 30 වැනිදා ද ඉන්දීය බලධාරින් බාරයට ගෙන තිබුණි.එම යාත්‍රා සමඟ ධීවරයින් 16 දෙනෙකු ඉන්දීය වෙරළ ආරක්ෂක නිලධාරීන් විසින් අත්අඩංගුවට ගැණුනු අතර ඔවුන් පසුගිය ජුනි මාසයේ සහ දෙසැම්බර් මාසයේ නිදහස් කෙරුණි.මේ අතර පෝක් සමුද්‍රසන්දිය ආශ්‍රිත ප්‍රදේශයේ ධීවර කටයුතුවල නිරතවීම සම්බන්ධයෙන් සාකච්ඡාමය විසඳුමකට එළඹිය යුතු බව තමිල්නාඩු ධීවර සංගම් නියෝජිතයින් පවසයි.එම ප්‍රදේශයේ ධීවර කටයුතුවල නිරත වීම සඳහා ඉන්දීය ධීවරයින්ට ද අවස්ථාව සලසාදීමට ශ්‍රී ලංකාවේ ධීවර සංගම් නියෝජිතයින් එකඟතාව පළ කර ඇති නමුත් ටෝලර් යාත්‍රා යොදාගනිමින් ධීවර කටයුතු සිදුනොකළ යුතු බවට ඔවුන් දැනුම්දී ඇති බව තමිල්නාඩු ධීවර සංගම් නියෝජිතයින් සඳහන් කරයි.කෙසේ වෙතත් ටෝලර් යාත්‍රා නොමැතිව ධීවර කටයුතුවල යෙදීම සඳහා යම් කාලසීමාවක් අවශ්‍ය බව එම ධීවර සංගම් පෙන්වා දෙයි.මේ අතර මෙරට ධීවරයින්ගේ ගැටලු සම්බන්ධයෙන් විසඳුම් ලබාදීම සඳහා කඩිනමින් පියවර ගන්නා බව ධීවර හා ස්වදේශ කටයුතු අමාත්‍ය ජෝෂප් මයිකල් පෙරේරා මහතා පවසයි.ධීවර කාර්මිකයින් සමග තලවිල ප්‍ර දේශයේ පැවති සාකච්ඡාවකින් අනතුරුව ජෝෂප් මයිකල් පෙරේරා මහතා මෙම අදහස් පළ කළේය.", "URL": "https://sinhala.adaderana.lk/news.php?nid=49813", "Category": null, "Parent URL": null}