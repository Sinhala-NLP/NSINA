{"Source": "Adaderana", "Timestamp": "July 6, 2017 11:40 am", "Headline": "සීමාව පැන්න ඉන්දීය ධීවරයින් 8ක් අත්අඩංගුවට ", "News Content": "මෙරට මුහුදු සීමාවේ මසුන් ඇල්ලීමේ නිරතව සිටි ඉන්දීය ධීවරයින් 08 දෙනෙකු නාවික හමුදාව විසින් අත්අඩංගුවට ගෙන තිබේ. ඩෙල්ෆ් දූපතට වයඹ දෙසින් වූ මුහුදු ප්‍රදේශයේදී සහ කෝවිලම් තුඩුවට වයඹ දෙසින් වූ මුහුදු ප්‍රදේශයේදී මොවුන් අත්අඩංගුවට ගත් බව නාවික හමුදාව සඳහන් කළේය. තහනම් පන්න ක්‍රමයක් වන බොටම් ට්‍රෝලින්ග් ක්‍රමය මඟින් මසුන් අල්ලමින් සිටි එම ඉන්දීය ධීවරයින් පිරිස දෛනික මුර සංචාරයේ යෙදී සිටි නාවික හමුදාව හා වෙරලාරක්ෂක දෙපාර්තමේන්තුවේ වේග ප්‍රහාරක යාත්‍රා දෙකක් මඟන් අත්අඩංගුවට ගෙන තිබේ. එහිදී ධීවර යාත්‍රා දෙකක් ද නාවික හමුදා භාරයට ගෙන ඇති බව සඳහන් වෙයි. අත්අඩංගුවට ගත් ධීවරයින් සහ යාත්‍රාද ඉදිරි නීතිමය කටයුතු සඳහා යාපනය සහකාර ධීවර අධ්‍යක්ෂ වෙත බාරදීමට නියමිත බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=74935", "Category": null, "Parent URL": null}