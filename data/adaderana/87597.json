{"Source": "Adaderana", "Timestamp": "April 17, 2018 10:32 pm", "Headline": "අනතුරු කිහිපයකින් ජීවිත 4ක් නවතී", "News Content": "ප්‍රදේශ කිහිපයක සිදු වූ රිය අනතුරුවලින් කාන්තාවක ඇතුළු පුද්ගලයින් සිව් දෙනෙකු මියගොස් තිබේ. වැලිගම පොල්අතුමෝදර ප්‍රදේශයේදී ත්‍රීරෝද රථයක වෑන් රථයක් ගැටීමෙන් සිදුවූ අනතුරකින් ත්‍රීරෝද රථයේ ගමන් කළ කාන්තාවක මියගොස් ඇති බව පොලීසිය සඳහන් කළේය. අනතුරින් කුඩා ළමයෙකු ද තුවාල ලබා ඇති අතර අනතුර සිදුකළ වෑන් රථය පලාගොස් ඇති බව සඳහන්ය. මේ අතර ඈගල්ඔය - අයගම මාර්ගයේ බුලත්සිංහල දෙල්මෑල්ල පාසල අසල දී කැබ් රථයක් සහ යතුරුපැදියක් එකිනෙක ගැටීමෙන් සිදුවු අනතුරකින් 21 හැවිරිදි තරුණයෙකු මියගොස් තිබේ. අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන ඇති බව පොලීසිය පැවසුවේය. මේ අතර කුරුණෑගල - පුත්තලම මාර්ගයේ පැල්ලන්දෙණිය ප්‍රදේශයේදී පෞද්ගලික බස් රථයක යතුරු පැදියක් ගැටීමෙන් 32 හැවිරිදි යතුරුපැදිකරු මියගොස් ඇති අතර අනතුර සම්බන්ධයෙන් බස් රථ රියදුරු අත්අඩංගුවට ගෙන තිබේ. ගොකරැල්ල, පාන්ගොල්ල ප්‍රදේශයේදී වෑන් රථයක යතුරු පැදියක් ගැටීමෙන් සිදුවු අනතුරකින් යතුරුපැදියේ පිටුපස ගමන් කළ 94 හැවිරිදි පුද්ගලයෙකු මියගොස් ඇති බව සඳහන්ය. අනතුරට සම්බන්ධ වෑන් රථ රියදුරු ගොකරැල්ල පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=87597", "Category": null, "Parent URL": null}