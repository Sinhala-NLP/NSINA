{"Source": "Adaderana", "Timestamp": "June 13, 2014 11:16 am", "Headline": "ලංකාවේ යුද උපක්‍රම ගැන නයිජීරියාවේ අවධානය ", "News Content": "ශ්‍රී ලංකාවේ පැවති ත්‍රස්තවාදය ජයග්‍රහණය කිරීම සඳහා මෙරට යුද හමුදාව භාවිත කළ උපක්‍රම කෙරෙහි නයිජීරියානු හමුදාවේ අවධානය යොමු කිරීමට අපේක්ෂා කරන බව නයිජීරියානු ආරක්ෂක අංශ ප්‍රධානී එයාර් චීෆ් මාෂල් ඇලෙක් බඩේ මහතා පවසයි. නයිජිරියාවේ පවතින බොකෝහරාම් ත්‍රස්ත ප්‍රහාරයන් වැළැක්විම සඳහා මෙලෙස ශ්‍රී ලංකා යුද උපක්‍රම කෙරෙහි වැඩි අවධානයක් යොමු කිරීමට බලාපොරොත්තු වන බව එයාර් චීෆ් මාෂල් ඇලෙක් බඩේ පවසා ඇත. ශ්‍රී ලංකා ආරක්ෂක මාණ්ඩලික ප්‍රධානී ජෙනරාල් ජගත් ජයසුරිය මහතා සමඟ නයිජීරියාවේ අබුජා අගනුවර පැවති විශේෂ සාකච්ජාවකට එක්වෙමින් නයිජීරියානු ආරක්ෂක අංශ ප්‍රධානියා මෙය ප්‍රකාශ කර ඇති බව සඳහන් වෙයි. එහිදී යුද්ධය නිමා කිරීම සඳහා මෙරට හමුදාව භාවිතා කළ යුද උපක්‍රම පිළිබඳව ජෙනරාල් ජගත් ජයසුරිය මහතා විසින් නයිජීරියානු හමුදා ප්‍රධානීන් දැනුවත් කර තිබේ. යුද සමයේ අවසන් කාලයේ දී නයිජීරියාවේ පවතින වර්තමාන තත්ත්වයට සමාන වාතාවරණයක් ශ්‍රී ලංකාවේදී පැවති බව ජෙනරාල් ජගත් ජයසුරිය මහතා පවසා ඇත. පසුගිය අප්‍රේල් මස 14 වනදා බොකෝහරාම් ත්‍රස්තවාදීන් විසින් පාසැල් ශිෂ්‍යාවන් 200 ක් පැහැරගැනීමක් සමඟ එරට ත්‍රස්ත ක්‍රියාකාරකම් වඩාත් උත්සන්න විය.", "URL": "https://sinhala.adaderana.lk/news.php?nid=43940", "Category": null, "Parent URL": null}