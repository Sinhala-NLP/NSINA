{"Source": "Adaderana", "Timestamp": "July 7, 2019 07:03 pm", "Headline": "අවස්ථාවක් ලැබුණු විගස මහජනතාවගේ සේවකයා වීමට සූදානම්-සජිත්", "News Content": "අවස්ථාවක් ලැබුණු විගස මෙරට සමස්ත පොදු මහජනතාවගේ සේවකයා වීමට තමා සූදානම් බව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා පවසයි. අමාත්‍යවරයා මේ බව ප්‍රකාශ කළේ මුදල් අමාත්‍ය මංගල සමරවීර මහතාගේ දේශපාලන දිවියට දශක තුනක් සපිරීම නිමිත්තෙන් අද (07) මාතර පැවති උත්සවයකදීයී. මුදල් අමාත්‍ය මංගල සමරවීර මහතාගේ දේශපාලන දිවියට දශක තුනක් සපිරීම නිමිත්තෙන් ප්‍රවීන ලේඛක නිහාල් ජගත්චන්ද්‍ර මහතා විසින් රචිත \"මංගල සමරවීර\" කෘතිය එළිදැක්වීමේ උත්සවය අද පස්වරුවේ පැවැත්වුණේ මාතර රුහුණු විශ්ව විද්‍යාලයීය රබීන්ද්‍රනාත් තාගෝර් අනුස්මරණ සම්මන්ත්‍රණ ශාලාවේදීයී. මෙම අවස්ථාවට එක්සත් ජාතික පක්ෂ නියෝජ්‍ය නායක අමාත්‍ය සජිත් ප්‍රේමදාස,දෙමළ ජාතික සන්ධානයේ නායක ආර්.සම්බන්ධන් යන මහත්වරුන් ඇතුළු පක්ෂ විපක්ෂ දේශපාලන නියෝජිතයින් රැසක් එක්ව සිටියේය. එහිදි අදහස් දැක්වු දෙමළ ජාතික සන්ධානය නායක පාර්ලිමේන්තු මන්ත්‍රී ආර්.සම්බන්ධන් මහතා, \"වසර 71ක නිදහස් ශ්‍රී ලංකාවක් තුළ අපි වසර 30ක්ම දැක්කෙ යුධ ගැටුම්.ඒ කාල සීමාව තුළ රටේ පාලකයින් විදේශ හමුවලදී විදේශයන්ට පොරොන්දු රාශියක් දුන්නා ශ්‍රී ලංකාවේ යුද්ධය නිමා කළ පසු සාමකාමී රටක් බවට පත් කරන බවට. දෙමළ ජනතාව තවමත් සාමකාමී අන්දමින් තමන්ට සාධාරණයක් ඉටු කරදෙන්න කියලා පාලකයින්ගෙන් ඉල්ලනවා. අපේ රටේ ජනතාව සෑහෙන කලක සිට දුක් විඳින ජනතාවක් වෙල තියෙන්නෙ ඒ අයගේ අවාසනාව නිසා නෙවෙයි. පාලකයින්ගේ නොහැකියාව නිසා කියලයි මට හිතෙන්නෙ.මම උතුරේ මිනිහෙක්.දෙමළ ජනතාවගේ නායකයෙක්.මම අද දකුණටම ආවා. ඒ සාමයේ දූතයෙකු ලෙස උතුරේ මිනිසුන් පිළිගන්නා මංගල සමරවීරගේ දේශපාලන ජීවිතය අගය කරනවා දකින්න කැමති නිසයි.\"", "URL": "https://sinhala.adaderana.lk/news.php?nid=113591", "Category": null, "Parent URL": null}