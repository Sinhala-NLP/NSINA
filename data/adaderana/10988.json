{"Source": "Adaderana", "Timestamp": "September 21, 2010 08:07 am", "Headline": "නීතිපති උපදෙස් ලැබෙන තුරු තමිලිනී රිමාන්ඩ්", "News Content": "අත්අඩංගුවේ පසුවන එල්.ටී.ටී.ඊ සංවිධානයේ දේශපාලන අංශයේ හිටපු කාන්තා නායිකා තමිලිනී සම්බන්ධයෙන් ගත යුතු ක්‍රියාමාර්ග පිළිබඳව නීතීපතිවරයාගෙන් උපදෙස් විමසා ඇතැයි රහස් පොලිසිය අධිකරණයට දැනුම් දී තිබේ. කොළඹ මහේස්ත්‍රාත් අධිකරණය හමුවේ අදාළ නඩුව කැඳවූ අවස්ථාවේ දී රහස් පොලිසිය මෙම දැනුම් දීම කර ඇති බව සඳහන්ය. එහි දී සුබ්‍රමනියම් ශිවගාමී හෙවත් තමිලිනි නැමැති සැකකාරිය අධිකරණයට ඉදිරිපත් කර තිබුණි. සැකකාරිය ඇප මත මුදා හරින ලෙස ඇය වෙනුවෙන් පෙනී සිටි නීතීඥවරයා අධිකරණයෙන් ඉල්ලා සිටියේය. සැකකාරිය සම්බන්ධයෙන් ගන්නා ඉදිරි ක්‍රියාමාර්ග පිළිබඳ නීතීපති උපදෙස් විමසා ඇතත් මෙතෙක් අදාළ උපදෙස් ලැබී නොමැති බව එහි දී රහස් පොලිසිය අධිකරණය හමුවේ කරුණු දක්වමින් කියා සිටියේය. අදාළ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නීතීපති උපදෙස් ලැබෙන තෙක් තමිලිනි නැමැති සැකකාරිය රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=10988", "Category": null, "Parent URL": null}