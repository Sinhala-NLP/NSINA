{"Source": "Adaderana", "Timestamp": "January 22, 2019 12:56 pm", "Headline": "බ්‍රිගේඩියර් ප්‍රියංකරට එරෙහි බ්‍රිතාන්‍ය අධිකරණ සිතාසිය ගැන පැහැදිලි කිරීමක්", "News Content": "බ්‍රිගේඩියර් ප්‍රියංක ප්‍රනාන්දු මහතාට බ්‍රිතාන්‍ය අධිකරණයක් මඟින් සිතාසි නිකුත් කර ඇති බවට රාජ්‍යතාන්ත්‍රික මට්ටමින් මේ දක්වාත් දැනුම්දීමක් සිදුකර නොමැති බව යුද හමුදාව පවසයි. පසුගිය වසරේ නිදහස් උත්සවය අතරවාරයේ ලන්ඩනයේ ශ්‍රී ලංකා මහ කොමසාරිස් කාර්යාලය ඉදිරිපිටදී උද්ඝෝෂණයේ නිරත වු එල්.ටී.ටී.ඊ හිතවාදීන් පිරිසකට තර්ජනාත්මක අයුරින් සංඥාවක් නිකුත් කල බවට බ්‍රිගේඩියර් ප්‍රියංක ප්‍රනාන්දු මහතාට චෝදනා එල්ල වුණි. ඒ සම්බන්ධයෙන් ඔහුට එරෙහිව බ්‍රිතාන්‍ය වෙස්මිනිස්ටර් අධිකරණය හමුවේ නඩුවක් ගොනු කර තිබූ අතර එහිදී ප්‍රියංක ප්‍රනාන්දු මහතා වරදකරු කර ඇති බව විදෙස් වාර්තා සඳහන් කළේය. මේ සම්බන්ධයෙන් අද දෙරණ යුධ හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතාගෙන් විමසීමක් කළේය ඔහු සඳහන් කළේ එවන් සිද්ධියක් සම්බන්ධයෙන් මේ දක්වාත් රාජ්‍ය තාන්ත්‍රික මට්ටමින් තොරතුරු වාර්තා කර නොමැති බවයි. ප්‍රියංක ප්‍රනාන්දු මහතාට සිතාසි නිකුත් කර ඇති බවට විදෙස් මාධ්‍ය කිහිපයක් පමණක් තොරතුරු වාර්තා කර ඇති බව යුධ හමුදා මාධ්‍ය ප්‍රකාශකවරයා සදහන් කළේය. කෙසේවෙතත් පසුගිය වසරේ ඇති වූ මෙම සිද්ධිය පළිබඳව මේ වන විට නීතිපතිවරයාගේ උපදෙස් ලබාගෙන ඇති බව සුමිත් අතපත්තු මහතා සදහන් කළේය. රාජ්‍ය තාන්ත්‍රික මට්ටමින් බ්‍රිගේඩියර් ප්‍රියංක ප්‍රනාන්දු මහතාට බ්‍රිතාන්‍යයෙන් කැදවීමක් කළ ද එය ඉටු කිරීමට හැකියාවක් නොමැති බව යුධ හමුදා මාධ්‍ය ප්‍රකාශකවරයා වැඩිදුරටත් සදහන් කළේය. ලන්ඩනයේ ශ්‍රී ලංකා මහ කොමසාරිස් කාර්යාලය ඉදිරිපිටදී ඇතිවූ සිද්ධියෙන් අනතුරුව බ්‍රිගේඩියර් ප්‍රියංක ප්‍රනාන්දු මහතා දිවයිනට ගෙන්වා ගැනීමට යුධ හමුදාව පියවර ගත්තේය.", "URL": "https://sinhala.adaderana.lk/news.php?nid=102825", "Category": null, "Parent URL": null}