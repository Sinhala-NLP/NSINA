{"Source": "Adaderana", "Timestamp": "September 4, 2012 08:58 am", "Headline": "මෙරට තත්ත්වය සොයා බලන්න නවිපිල්ලෙයිගේ පිරිසක් දිවයිනට", "News Content": "එක්සත් ජාතීන්ගේ මානව හිමිකම් කොමි‍සමේ තාක්ෂණික නිලධාරින් පිරිසක් ඉදිරි දෙසතිය තුළ දිවයිනට පැමිණිමට නියමිතය. ශ්‍රී ලංකාවේ වත්මන් තත්ත්වය පිළිබඳ සොයා බැලීම සඳහා මෙම නිලධාරීන් පිරිස දිවයිනට පැමිණෙන බව විදේශ කටයුතු අමාත්‍යාංශය සඳහන් කළේය. ලබන 13 වන දින ඔවුන් බොහෝ දුරට දිවයිනට පැමිණෙනු ඇති බව විදේශ කටයුතු අමාත්‍යාංශයේ උසස් නිලධාරියෙකු සඳහන් කළේය. එක්සත් ජාතීන්ගේ මානව හිමිකම් කොමිසමේ මහලේකම් නවනීදන් පිල්ලෙයි මහත්මියගේ නියෝජිතයන් පිරිසක් ශ්‍රී ලංකාවේ සංචාරය කිරීමට අවශ්‍ය බවට මීට පෙර ඉල්ලීමක් කර තිබිණි. ඒ අනුව මෙම තාක්ෂණික නිලධාරීන් කණ්ඩායම දිවයිනට පැමිණෙන බව වාර්තා වේ. දිවයිනට පැමිණෙන මෙම පිරිස මෙරට රැඳී සිටින කාලය තුළ නැවත පදිංචි කිරීම් සම්බන්ධයෙන් මෙන්ම මෙරට සිදුවන සංවර්ධන ක්‍රියාවලිය පිළිබඳව ද සොයා බැලීමට නියමිතව ඇත.", "URL": "https://sinhala.adaderana.lk/news.php?nid=27113", "Category": null, "Parent URL": null}