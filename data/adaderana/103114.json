{"Source": "Adaderana", "Timestamp": "January 26, 2019 01:07 pm", "Headline": "ඔස්ට්‍රේලියානු කණ්ඩායමට ජය", "News Content": "සංචාරක ශ්‍රී ලංකා කණ්ඩායම සහ ඔස්ට්‍රේලියානු කණ්ඩායම අතර පැවැත්වෙන දිවා රාත්‍රී ටෙස්ට් ක්‍රිකට් තරගය ඉනිමකින් සහ ලකුණු 40කින් ජය ගැනීමට ඔස්ට්‍රේලියානු කණ්ඩායම අද(26) සමත් විය. ඒ අනුව තරග 2කින් සමන්විත ටෙස්ට් ක්‍රිකට් තරගාවලිය 1ට 0ක් ලෙස පෙරමුණ ගැනීමට ඔස්ට්‍රේලියානු කණ්ඩායම සමත් විය. අද දිනය සඳහා තරග ආරම්භ කරන විට ශ්‍රී ලංකා කණ්ඩායම සිය දෙවන ඉනිම වෙනුවෙන් එක් කඩුල්ලක් දැවී ලකුණු 17ක් රැස් කරගෙන සිටියේය. දින ආරම්භයේදී ශ්‍රී ලංකා ඉනිමට ලකුණු 2ක් එක්වද්දී නායක දිනේෂ් චන්මාල් සහ කුසල් මෙන්ඩිස් දවා ගැනීමට පැට් කමින්ස් සමත් විය. සිව්වන කඩුල්ලට සාර්ථක සබඳතාවයක් ගොඩනැගීමට ද රොෂේන් සිල්වා ට ලහිරු කුමාරට හැකි වුණේ නැත. කෙසේ නමුත් පස්වන කඩුල්ල සඳහා පිටියේ එක් වු ධනංජය ද සිල්වා සහ ලහිරු තිරිමාන්න ලකුණු 34ක සබඳතාවයක් ගොනගමින් ශ්‍රී ලංකා ඉනිම ශක්තිමත් කිරීමට උත්සහ කළත් ධනංජය ද සිල්වා ජායි රිචර්ඩ්සන්ගේ පන්දුවක් හමුවේ දැවී යාමත් සමඟ නැවතත් ශ්‍රී ලංකා ඉනිම බිඳ වැටුණි. නවසීලන්ත සංචාරයේදී කණ්ඩායමේ ස්ථානයක් හිමි නොවු ලහිරු තිරිමාන්න ලකුණු 32ක් රැස් කර ගෙන සිටියදී ශ්‍රී ලංකා ඉනිමේ හයවන කඩුල්ල ලෙස දැවී ගියේය. අනතුරුව නිරෝෂන් දික්වැල්ල සමඟින් පිටියේ එක් වු දිල්රුවන් පෙරේරා ආරක්ෂාකාරී ඉනිමක් ක්‍රීඩා කරමින් ශ්‍රී ලංකා ඉනිම ලකුණු 100 සීමාව දක්වා ගෙන ගියත් නිරෝෂන් දික්වැල්ල ලකුණූ 24කට ශ්‍රී ලංකා ඉනිමේ 7 වන කඩුල්ල ලෙස දැවී ගියේය. පැට් කමින්ස්ගේ පන්දුවක් හමුවේ දිල්රුවන් පෙරේරා ලබා දුන් උඩ පන්දුවක් විශිෂ්ට ලෙස කර්ටින් පැටර්සන් විසින් රැක ගැනීමත් සමඟ ශ්‍රී ලංකා ඉනිමේ 8වන කඩුල්ල බිඳ වැටුණි. ඒ අනුව ශ්‍රී ලංකා කණ්ඩායමට සිය දෙවනබ ඉනිම වෙනුවෙන් රැස් කර ගැනීමට හැකි වුණේ ලකුණු 139ක් පමණයි. ශ්‍රී ලංකා කණ්ඩායම සිය පළමු ඉනිමට සියලු දෙනා දැවී ලකුණූ 144ක් රැස් කළ අතර ඔස්ට්‍රේලියානු කණ්ඩායම සිය පළමු ඉනිමට සියලු දෙනා දැවී ලකුණූ 323ක් රැස් කළහ.", "URL": "https://sinhala.adaderana.lk/news.php?nid=103114", "Category": null, "Parent URL": null}