{"Source": "Adaderana", "Timestamp": "July 18, 2011 04:53 pm", "Headline": "කටුනායක සිද්ධිය ගැන පරීක්ෂණයක් අරඹා ඇතැයි නීතිපති දැනුම් දෙයි", "News Content": "පසුගියදා කටුනායක නිදහස් වෙළඳ කළාපය තුළ ඇතිවු නොසන්සුන්කාරී තත්ත්වය පිළිබඳ රහස් පොලිසිය මඟින් පරීක්ෂණයක් ආරම්භ කර ඇතැයි නීතිපතිවරයා අද(18) ශ්‍රේෂ්ඨාධිකරණයට දැනුම් දුන්නේය. පෞද්ගලික විශ්‍රාම වැටුප් ක්‍රමයට එරෙහිව පැවති සේවක උද්ඝෝෂණයේ දී පොලිසිය තමන්ට පහරදුන් බවට චෝදනා කරමින් සේවකයින් දස දෙනෙකු ගොනුකළ මූලික අයිතිවාසිකම් පෙත්සම අද කැඳවු අවස්ථාවේ දී නීතිපතිවරයා මේ බව සඳහන් කළේය. අදාළ නොසන්සුන්කාරී සිද්ධිය පිළිබඳව රහස් පොලිසිය මාර්ගයෙන් විශේෂ පරීක්ෂණයක් ආරම්භ කර ඇතැයි සඳහන් කළ රජයේ සොලිසිටර් ජනරාල් පාලිත ප්‍රනාන්දු මහතා, එම විමර්ශන අවසන් වු පසු ඒ පිළිබඳ රහස්‍ය වාර්තාවක් අධිකරණයට ඉදිරිපත් කරන බව කියා සිටියේය. අනතුරුව පෙත්සම් සියල්ල සැප්තැම්බර් මස 15 වැනිදා කැඳවීමට නියම කළ අග්‍රවිනිශ්චයකාර ශිරාණී බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල එදිනට තුවාල කරුවන් පිළිබඳ වෛද්‍ය වාර්තා කැඳවීමට පියවර ගන්නා ලෙස නීතිපතිවරයාට නියෝග කර තිබේ.", "URL": "https://sinhala.adaderana.lk/news.php?nid=17480", "Category": null, "Parent URL": null}