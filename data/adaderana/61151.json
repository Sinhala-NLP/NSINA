{"Source": "Adaderana", "Timestamp": "June 16, 2016 08:24 am", "Headline": "කොකේන් ගෙනා 3දෙනා රඳවාගෙන ප්‍රශ්න කරයි", "News Content": "බ්‍රසීලයෙන් මෙරටට රැගෙන ආ කොකේන් මත්ද්‍රවය තොගය පිළිබදව ජාත්‍යන්තර පොලීසියේ සහය ඇතිව පරීක්ෂණ පවත්වන බව කොළඹ උතුර භාර ජ්‍යේෂ්ඨ පොලිස් අධිකාරී අජිත් රෝහණ මහතා පවසයි.ඔහු පෙන්වාදෙන්නේ පසුගියදා කොළඹදී සොයාගත් කොකේන් මත්ද්‍රව්‍ය තොගය මෙරටට ආනයනය කළ පුද්ගලයින් පිළිබඳව පුළුල් පරීක්ෂණ ආරම්භ කර ඇති බවයි.අදාළ සිද්ධිය සම්බන්ධයෙන් අත්අඩංගුවට ගත් පුද්ගලයින් තිදෙනා දින 07ක කාලයක් රඳවාගෙන ප්‍රශ්න කිරීමට පොලිස් මත්ද්‍රව්‍ය නාශක කාර්යංශයට අධිකරණය අවසර ලබාදී තිබේ.මූලික පරීක්ෂණ වලින් අනතුරුව මෙම මත්ද්‍රව්‍ය තොගය පිළිබදව විධිමත් ප්‍රකාශයක් සිදුකළ හැකි බව අජිත් රෝහණ මහතා සඳහන් කරයි.මේ අතර රේගුව නවීකරණය කිරීම සඳහා නව වැඩපිළිවෙලක් ක්‍රියාත්මක කර ඇති බව මුදල් අමාත්‍ය රවී කරුණානායක මහතා පවසයි.අමාත්‍යවරයා පෙන්වාදෙන්නේ කන්ටේනර් අභ්‍යන්තරය නිරීක්ෂණය කළ හැකි වන පිරිදි නව ස්කෑන් යන්ත්‍ර සවි කිරීමට මේ වන විටත් සැළසුම් කර ඇති බවයි.", "URL": "https://sinhala.adaderana.lk/news.php?nid=61151", "Category": null, "Parent URL": null}