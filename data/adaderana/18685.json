{"Source": "Adaderana", "Timestamp": "September 13, 2011 09:32 am", "Headline": "රොබට් ඕ බ්ලේක් අද යාපනයේ", "News Content": "දිවයිනට පැමිණ සිටින දකුණු සහ මධ්‍යම ආසියානු කටයුතු පිළිබඳ එක්සත් ජනපදයේ සහකාර රාජ්‍ය ලේකම් රොබට් ඕ බ්ලේක් මහතා අද(13) දිනයේ යාපනය දිස්ත්‍රික්කයේ සංචාරයක නිරත වීමට නියමිතව තිබේ. යාපනය අර්ධද්වීපයේ ප්‍රතිසංස්කරණ කටයුතු සහ සංවර්ධන වැඩසටහන් නිරීක්ෂණය කිරීම මෙම සංචාරයේ අරමුණ වී ඇත. තෙදින නිල සංචාරයක් සඳහා ඊයේ(12) දිවයිනට පැමිණි රොබට් ඕ බ්ලෙක් මහතා පෙරවරුවේ ජනාධිපති මහින්ද රාජපක්ෂ මහතා හමුවිය. පසුව ඔහු දෙමළ ජාතික සන්ධානයේ නියෝජිත පිරිසක් ද හමුවි තිබේ. ඊට අමතරව ඊයේ පස්වරුවේ ආරක්ෂක ලේකම් ගෝඨාභය රාජපක්ෂ මහතා ද දකුණු සහ මධ්‍යම ආසියානු කටයුතු පිළිබඳ එක්සත් ජනපදයේ සහකාර රාජ්‍ය ලේකම් රොබට් ඕ බ්ලේක් මහතා හමුවී ඇති බව ජාතික ආරක්ෂාව පිළිබඳ මාධ්‍ය මධ්‍යස්ථානය සඳහන් කරයි. දිවයිනේ රැඳි සිටින කාලය තුළ රොබට් ඕ බ්ලෙක් මහතා දේශපාලන නායකයින්, රාජ්‍ය නිලධාරීන්, සිවිල් සංවිධාන ක්‍රියාකාරීන් සහ විශ්ව විද්‍යාල සිසුන් සමඟ සාකච්ඡා කිරීමට නියමිතව ඇත.", "URL": "https://sinhala.adaderana.lk/news.php?nid=18685", "Category": null, "Parent URL": null}