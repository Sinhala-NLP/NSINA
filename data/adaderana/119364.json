{"Source": "Adaderana", "Timestamp": "September 18, 2019 09:11 am", "Headline": "සෞදි ප්‍රහාරය ඉරානයේ සිට පැමිණි බවට චෝදනා", "News Content": "සෞදි අරාබියේ ප්‍රධාන ඉන්ධන පිරිපහදු මධ්‍යස්ථානයේ ප්‍රහාරය ඉරානයේ සිට එල්ල වී ඇති බව අමෙරිකාව පවසයි. කෙසේ නමුත් මීට පෙර එහි වගකීම යේමනයේ ක්‍රියාත්මක හූති කැරලිකරුවන් භාරගෙන තිබුණි. සවුදි අරාබියේ අරම්කෝ රාජ්‍ය ඛනිජ තෙල් ව්‍යාපාරයට අයත් පිරිපහදු මධ්‍යස්ථාන දෙකකට නියමුවන් නොමැති යානා (ඩ්‍රෝන) යොදා ගනිමින් ප්‍රහාරයක් එල්ල කෙරුණේ පසුගිය සෙනසුරාදායි. ප්‍රහාරයේ වගකීම යේමනය පාදක කරගෙන ක්‍රියාත්මක හූති කැරලිකරුවන් බාරගත්තත් අමෙරිකාව දිගින් දිගටම චෝදනා කළේ ඉරානය එහි වගකීම බාරගත යුතු බවයි. එය යළිත් තහවුරු කරමින් අදාළ ඩ්‍රෝන හා කෘස් මිසයිල ප්‍රහාරය ඉරානයේ සිට එල්ල වී ඇති බව අමෙරිකානු වාර්තාවකින් හෙළිදරව් කර තිබේ. ප්‍රහාරය දියත් කළ ස්ථානය ඉරානයේ පිහිටා ඇති බවයි එම වාර්තාවෙන් වැඩිදුරටත් අනාවරණය කෙරෙයි. ප්‍රහාරය දියත් කර ඇත්තේ ඉරානයේ දකුණු දිග ඉරාන බොක්ක ප්‍රදේශයේ හා උතුරුදිගින් පිහිටි ස්ථානයක සිට බවද අමෙරිකානු බලධාරීන් පවසයි. ප්‍රහාර වැළැක්වීමට සෞදි ගුවන් ආරක්ෂණ පද්ධතිය අසමත්වී තිබුණි. ඒ එම ආරක්ෂණ පද්ධති යේමන ප්‍රහාරයක් අපේක්ෂාවෙන් දකුණුදිග යේමන කලාපය වෙත මුහුණලා සවිකර තිබීම හේතුවෙන්. එම අවස්ථාව ප්‍රයෝජනයට ගත් ඉරානය, සෞදියේ මරමස්ථානයක් වූ අරම්කෝ ඉන්ධන පිරිපහදුව ඉලක්ක කරමින් ප්‍රහාරයක් එල්ල කර ඇති බව අමෙරිකානු ප්‍රකාශයන් පවසයි. ඉරානයේ හිතවාදී කණ්ඩායමක් වන හූති කැරලිකරුවන් යේමනයේ ප්‍රචණ්ඩ ක්‍රියා සිදුකරමින් එහි පාලනය පෙරලාදැමීමට උත්සාහ කරමින් පසුවෙයි. අදාළ ගැටුමේදී යේමන රජයේ හමුදා වෙත සෞදි රජයේ සහාය හිමිවන්නේ හූති කැරලිකරුවන්ට හිසරදයක් වෙමින්. ඔවුන් සෞදි අරාබිය ඉලක්ක කර ප්‍රහාර ආරම්භ කළේ ඊට ප්‍රතිචාර ලෙසයි. ලොව විශාලතම තෙල් පිරිපහදුව ලෙසින් සැලකෙන අරම්කෝ රාජ්‍ය ව්‍යාපාරයට අයත් අබ්කයික් හා කුරේෂ් තෙල් පිරිපහදුව යන ස්ථාන වෙත එල්ල වූ ප්‍රහාර හේතුවෙන් ගෝලීය ඉන්ධන මිල ද සියයට 20කින් ඉහළ ගියේය.", "URL": "https://sinhala.adaderana.lk/news.php?nid=119364", "Category": null, "Parent URL": null}