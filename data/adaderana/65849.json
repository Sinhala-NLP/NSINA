{"Source": "Adaderana", "Timestamp": "November 8, 2016 05:01 pm", "Headline": "සෞඛ්‍ය සේවයේ අංශ කිහිපයක හෙට වර්ජනයක්", "News Content": "දිවයින පුරා මහජන සෞඛ්‍ය පරීක්ෂක, මහජන සෞඛ්‍ය රසායනාගාර ශිල්පීන් සහ සෞඛ්‍ය කීට විද්‍යා නිලධාරීන් හෙට සිට සංකේත වැඩ වර්ජනයක නිරත වන බව අතුරු වෛද්‍ය සේවා ඒකාබද්ධ පෙරමුණ පවසයි.එම පෙරමුණේ සභාපති උපුල් රෝහණ මහතා නිවේදනයක් නිකුත් කරමින් සඳහන් කළේ හෙට පෙරවරු 7.00 සිට පසුදින පෙරවරු 7.00 දක්වා මෙම සංඛේත වැඩ වර්ජනය ක්‍රියාත්මක බවයි.සෞඛ්‍ය අමාත්‍යාංශයේ අධ්‍යාපන පුහුණු පර්යේෂණ ඒකකය මගින් වෘත්තීන් අතර ගැටලු නිර්මාණය වන ආකාරයට සකස් කර ඇති මහජන සෞඛ්‍ය ක්ෂේත්‍ර නිලධාරී විෂය නිර්දේශය සංශෝධනය නොකිරීමට විරෝධය පළ කරමින් ඔවුන් මෙලෙස වැඩ වර්ජනයක නිරත වන බව සඳහන්ය.වැඩ වර්ජනය හේතුවෙන් මහජන සෞඛ්‍ය නිවාරණ සේවාවේ ඩෙංගු මර්දනය ඇතුළු බෝවන රෝග නිවාරණ කටයුතු, පාසල් සෞඛ්‍ය එන්නත් ලබාදීම, කසල කළමනාකරණ කටයුතු මෙන්ම රසායනාගාර පරීක්ෂණ කටයුතු ද සම්පූර්ණයෙන් ඇණහිටින බව උපුල් රෝහණ මහතා පවසයි.කෙසේවෙතත් රුධිර පාරවිලයන මධ්‍යස්ථානයේ රාජකාරී කටයුතු සාමාන්‍ය පරිදි පවත්වාගෙන යාමට පියවර ගන්නා බව ද ඔහු සඳහන් කරයි.", "URL": "https://sinhala.adaderana.lk/news.php?nid=65849", "Category": null, "Parent URL": null}