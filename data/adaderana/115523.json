{"Source": "Adaderana", "Timestamp": "August 1, 2019 04:26 pm", "Headline": "තාක්ෂණය සමඟ දරුවන් ඉදිරියට නොගියොත් අපි පසුගාමී ජාතියක් වෙනවා-අකිල", "News Content": "අද අපේ දරුවන් සිටින්නේ දැනුම වේගයෙන් වෙනස් වන ලෝකයක බවත්, වෙනස් ලෙස සිතමින් දැනුම සමඟ අලුත් වෙමින් තාක්ෂණය සමඟ දරුවන් අනාගතයට යොමුකළ යුතු බවත් එසේ නොවුණහොත් අප පසුගාමී ජාතියක් බවට පත්වන බවත් අධ්‍යාපන අමාත්‍ය අකිල විරාජ් කාරියවසම් මහතා පවසයි. ගාල්ල වඳුරඹ මධ්‍ය මහා විද්‍යාලයේ අභිනවයෙන් ඉදිකරන ලද තෙමහල් පන්ති කාමර ගොඩනැගිල්ල සහ ප්‍රාථමික ඉගෙනුම් සම්පත් මධ්‍යස්ථානය සිසු අයිතියට පත්කිරීම වෙනුවෙන් ඊයේ (31) පැවති උත්සව අවස්ථාවට එක්වෙමින් අධ්‍යාපන අමාත්‍යවරයා මේ අදහස් පළ කළේ ය. ''ළඟම පාසල හොඳම පාසල” සංවර්ධන ව්‍යාපෘතිය යටතේ රුපියල් මිලියන 43ක මූල්‍ය පිරිවැයක් දරමින් මෙම ගොඩනැගිල්ල ඉදිකර ඇත. මෙහි දී අදහස් දැක්වූ අමාත්‍යවරයා, “එදා නිදහස් අධ්‍යාපනයේ නිර්මාතෘ ආචාර්ය කන්නන්ගර මහතා මධ්‍ය විද්‍යාල සංකල්පය හඳුන්වා දීලා මේ රටේ පාසල් ගොඩනැගිලි 25ක් එකවර ගොඩනැගුවා. අපි ළගම පාසලහොඳම පාසල ව්‍යාපෘතිය හඳුන්වා දීලා පාසල් ගොඩනැගිලි 1500ක් අලුතින් හැදුවා. අපේ රජය බලයට පත්වෙනකොට මේ රටේ පාසල්වලින් විදුලිය තිබුණෙ සියයට 60කට විතරයි. අද වෙනකොට සියයට 98කට විදුලිය ලබා දී තියෙනවා. අපි පාසල් ගොඩනැගිලි 5500ක් අලුත් වැඩියා කළා. විද්‍යාගාර නැති දුෂ්කර පාසල්වලට අපි ජංගම විද්‍යාගාර කට්ටල 3000ක් දුන්නා. පාසල්වලට පොත්ගන්න සල්ලි දුන්නා මිලියන 700ක්. කියවීමට දරුවන් දිරිගන්වමින් අපි ‘කළන මිතුරු පොත් සුමිතුරු වැඩසටහන’ ආරම්භ කළා. වැඩියෙන් ම පොත් කියවන දරුවන් 1000ක් දැන් අපි හඳුනාගෙන ඉන්නවා. ඒ අතරින් හොඳම කියවන්නන් 100ක් තෝරගෙන ඉන්නවා, අධ්‍යයන චාරිකාවක් සඳහා චීනයට යවන්න.” අතීතයේ මෙරට පාසල්වලට ගුරුවරුන් බඳවාගැනීම සිදුවූයේ දේශපාලන ලයිස්තුවලින් බවත්, විභාග මගින් ගුරුවරුන් බඳවාගැනීම ආරම්භ කෙරුණේ, අග්‍රාමාත්‍ය රනිල් වික්‍රමසිංහ මැතිතුමන්ගේ සංකල්පයක් අනුව බවත්, ගුරුවරුන් පුහුණු කිරීමට විද්‍යාපීඨ බිහි කරන ලද්දේ ද එතුමන්ගේ සංකල්පයක් අනුව බවත්, අධ්‍යාපන අමාත්‍යවරයා මෙහි දී වැඩිදුරටත් කරුණු දක්වමින් ප්‍රකාශ කළේ ය. අග්‍රමාත්‍යතුමන්ගේ මූලිකත්වයෙන් මෙරට උපාධිධාරීන් 16800කට රජයේ රැකියා ලබාදීමට ද මේ වනවිට පියවර ගෙන ඇති බවත්, ඒ යටතේ බඳවාගන්නා උපාධිධාරීන් 5000ක් ඉදිරියේ දී ගුරු සේවයට එක්කර ගැනීමට කටයුතු කරන බව ද අමාත්‍යවරයා වැඩිදුරටත් පැවසීය. ඩිජිටල් ගුරුවරුන් ලෙස සැලකෙන ටැබ් පරිගණක පාසල් දරුවන්ට ලබාදීමට සියලු කටයුතු ද මේ වනවිට සූදානම් බව සඳහන් කළ අමාත්‍යවරයා, එහි පළමු අදියර යටතේ සියලු ජාතික පාසල්වල උසස් පෙළ සිසුන් සහ ගුරුවරුන් වෙත ටැබ් පරිගණක 97000ක් ලබාදෙන බව ද පැවසීය. වැලිපිල්ලෙන්, ගල්ලෑල්ලටත්, එයින් පසුව කලුලෑල්ලටත්, කලුලෑල්ලෙන් වයිට් බෝර්ඩ් එකටත් මාරු වූ අපේ පාසල් දරුවන්ට අද වනවිට සුහුරු පන්ති කාමරයේ සිට ඩිජිටල් පුවරුවෙන් ඉගෙන ගන්නට අවස්ථාව සලසා දී ඇති බව ද මෙහි දී අමාත්‍යවරයා පැවසීය. එමෙන් ම, රටේ අධ්‍යාපන පද්ධතිය තුළින් ගිරවුන් බිහි කර පලක් නොවන බවත්, විභාග ප්‍රශ්න පත්‍ර සකස් කරන විට සමස්ත විෂය නිර්දේශය ම ආවරණය කරමින් ප්‍රශ්න පත්‍ර ව්‍යූහයන් වෙනස් කරමින් කටයුතු කිරීමට විභාග දෙපාර්තමේන්තුවට උපදෙස් දී ඇති බවත් මේ සඳහා ඉදිරියේ දී අයිතම බැංකුවක් (ITEM BANK) සකස් කිරීමට නිර්දේශ කර ඇති බව ද අමාත්‍යවරයා සඳහන් කළේ ය. පාර්ලිමේන්තු මන්ත්‍රී විජේපාල හෙට්ටිආරච්චි, බද්දෙගම ආසනයේ එක්සත් ජාතික පක්ෂයේ ප්‍රධාන සංවිධායක බන්දුලාල් බණ්ඩාගොඩ, අග්‍රාමාත්‍ය උපදේශක නීතීඥ සුදර්ශන ගුණවර්ධන යන මහත්වරුන් ඇතුළු විශාල පිරිසක් මේ අවස්ථාවට එක්ව සිටියහ. මීට සමගාමී ව ගාල්ල, උඩුගම, නබඳව ශ්‍රී සුමංගල මහා විද්‍යාලයේ අභිනවයෙන් ඉදිකරන ලද ද්විතීයික කණිෂ්ඨ විද්‍යාගාරය සහ ප්‍රාථමික ඉගෙනුම් සම්පත් මධ්‍යස්ථානය සිසු අයිතියට පත්කිරීමේ උත්සවය ද ඊයේ අධ්‍යාපන අමාත්‍යතුමන්ගේ ප්‍රධානත්වයෙන් පැවැත්විණි.", "URL": "https://sinhala.adaderana.lk/news.php?nid=115523", "Category": null, "Parent URL": null}