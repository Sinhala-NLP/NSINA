{"Source": "Adaderana", "Timestamp": "January 28, 2015 11:30 am", "Headline": "අගවිනිසුරුගෙන් පොලීසියට පැමිණිල්ලක් - පොලීසිය උසාවි යයි", "News Content": "තමාට ධූරයෙන් ඉවත්වන ලෙසට බලපෑම් එල්ල වී ඇති බව කියමින් අගවිනිසුරු මොහාන් පීරිස් මහතා කුරුඳුවත්ත පොලීසියට පැමිණිල්ලක් ඉදිරිපත් කර තිබේ. ඊයේ පස්වරුවේ ඔහු එම පැමිණිල්ල කුරුඳුවත්ත පොලීසියට දමා ඇත. ඊයේ තම නිල නිවසට පැමිණි මධ්‍යම පළාත් සභා මන්ත්‍රී අසාද් සාලි මහතා ඇතුළු පිරිසක් නිවස පරික්ෂා කිරීමට උත්සාහ කළ බව පවසමින් අගවිනිසුරුවරයා විසින් මෙම පැමිණිල්ල සිදුකළ බව අගවිනිසුරුවරයාගේ මාධ්‍ය ප්‍රකාශක නීතීඥ විජේරත්න කොඩිප්පිලි මහතා ද කියා සිටියේය. මේ සම්බන්ධයෙන් කරුඳුවත්ත පොලිසිය පරීක්ෂණ ආරම්භ කර ඇති අතර ඒ අනූව කොළඹ ප්‍රධාන මහේස්ත්‍රාත්වරයාට ඒ පිළිබඳව කරුණු වාර්තා කිරීමට පියවරගෙන තිබේ. මේ අතර අගවිනිසුරු මොහාන් පීරිස් මහතාට තනතුරින් ඉවත් වන්නැයි ඉල්ලා කොළඹ උපරිමාධිකරණ සංකීර්ණය ඉදිරිපිට අද පෙරවරුවේ විරෝධතාවක් ආරම්භ විය. විවිධ විරෝධතා පුවරු රැගත් නීතිඥයින්, වෘත්තීය සමිති නියෝජිතයින් ඇතුළු පිරිසක් එම විරෝධතාවයට එක්ව සිටින බව අප වාර්තාකරු පැවසීය.", "URL": "https://sinhala.adaderana.lk/news.php?nid=48993", "Category": null, "Parent URL": null}