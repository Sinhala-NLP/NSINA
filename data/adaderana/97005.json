{"Source": "Adaderana", "Timestamp": "October 1, 2018 05:57 pm", "Headline": "ළමා දිනය දා ලැඟුම් හලට ගිය පාසල් ප්‍රේමය", "News Content": "ලෝක ළමා දිනය යෙදුණු අද (01) දින වයස අවුරුදු 12 ක බාලවයකාර දැරිවියක් රවටා අකුරැස්ස ප්‍රදේශයේ ලැඟුම් හලකට රැගෙන ගොස් අතවර කිරීමට සුදානම් වූ පුද්ගලයෙක් සහ ඊට ආධාර අනුබල දුන් හෝටල් හිමිකරු සමඟ අත්අඩංගුවට ගැනීමට සමත්වූ බව අකුරැස්ස පොලීසිය පවසයි. මීට දින කිහිපයකට පෙර ප්‍රදේශයේ ව්‍යාපාරික ස්ථානයක සේවය කල 22 හැවිරිදි තරුණයකු සමඟ දැරිය ප්‍රේම සම්බන්ධයක් අරඹා ඇත. දින දෙකක් පුරා මවගේ දුරකතනයෙන් පෙම්වතා සමඟ සංවාදයේ යෙදී ඇති දැරිය සඳහා මුණ ගැසීම සඳහා අකුරැස්ස නගරයට පැමිණෙන ලෙස පෙම්වතා යෝජනා කර ඇත. ඒ අනුව අද (01) අකුරැස්ස බස් නැවතුම්පලට පැමිණි දැරිය දුරකථන ඇමතුම් ලබා ගන්න ස්ථානයකින් පෙම්වතාට අමතා ඔහු සමඟ බංගම ප්‍රදේශයේ ලැඟුම් හලක්වෙත රැගෙන ගොස් ඇත. අකුරැස්ස පොලිස් ස්ථානයේ ස්ථානාධිපති නිශ්ශංක මහතාට ලැබුණු නිර්නාමික දුරකථන ඇමතුමකට අනුව ක්‍රියාත්මක වූ පොලීසිය ළැගුම්හල වටලා දැරිය,තරුණය සහ ලැඟුම්හලේ කළමනාකරු අත්අඩංගුවට ගෙන ඇත. දැරියගෙන් කල ප්‍රශ්න කිරීම් හමුවේ ලෝක ළමා දිනය වෙනුවෙන් පාසලට පැමිණීමේදී පාසල් නිල ඇඳුම අනවශ්‍ය බව විදුහල්පතිවරයා සඳහන් කිරීම හේතුවෙන් පාට ගවුමක් ඇඳ පාසලට යනවා යැයි දැරිය මවට පවසා ඇත. පෙම්වතා තමුන් සමඟ කතා කිරීම සඳහා බස් නැවතුම්පල සුදුසු ස්ථානයක් නොවන බැවින් ඔහුගේ ඉල්ලීම හමුවේ ලැඟුම්හල වෙත ගිය බව පැවසු බව පොලීසිය සඳහන් කරයි. අත්අඩංගුවට ගත් තරුණයා සහ ලැඟුම් හලේ කළමනාකරු හෙට(02) දින මාතර මහේස්ත්‍රාත් හමුවට ඉදිරිපත් කිරීමට නියමිත අතර ලැගුම්හල් හිමියා අපරාධයක අනුබල දීම යන චෝදනා යටතේ නඩු පැවරීමට කටයුතු කරන බව පොලීසිය පැවසීය. වැටලීම සඳහා මාතර පොලිස් අධිකාරී ජි.එච්.මාරපන සහ සහකාර පොලිස් අධිකාරී රොහාන් පෙරේරා මහතාගේ අධීක්ෂණය යටතේ අකුරැස්ස පොලිස් ස්ථානාධිපති පොලිස් ස්ථානාධිපති පොලිස් පරීක්ෂක අජිත් නිශ්ශංක මහතාගේ මෙහෙයවීමෙන් උ.පො.ප ඩී.එම්.ජේ.රණතුංග,පො.කො.53832 උදය කුමාර,68858 ලසන්ත,ක.පො.කො 5312 ලසන්තිකා,ක.පො.කො.2272 මදුශානි යන නිලධාරීන් සහභාගී වුහ.", "URL": "https://sinhala.adaderana.lk/news.php?nid=97005", "Category": null, "Parent URL": null}