{"Source": "Adaderana", "Timestamp": "December 11, 2017 08:38 pm", "Headline": "විභාග මධ්‍යස්ථාන අවට ඩෙංගු මඳුරුවන් සොයා මෙහෙයුම්", "News Content": "අධ්‍යාපන පොදු සහතික පත‍්‍ර සාමාන්‍ය පෙළ විභාගය පැවැත්වීම සඳහා විභාග මධ්‍යස්ථාන ලෙස වෙන් කර ඇති පාසල් අවට ඩෙංගු මඳුරුවන් සිටීදැයි සොයා බැලීමේ මෙහෙයුමක් මහජන සෞඛ්‍ය පරීක්ෂකවරුන් විසින් ආරම්භ කර ඇත. ඒ අනුව පුත්තලම දිස්ත‍්‍රික්කයේ විභාග මධ්‍යස්ථාන අවට කරන ලද සොයා බැලීමකදී මුන්දලම සිංහල මහා විද්‍යාල භූමිය තුළ ස්ථාන 05 ක ඩෙංගු මඳුරු කීටයින් සොයා ගැනීමට මහජන සෞඛ්‍ය පරීක්ෂකවරුන් සමත් වී ඇත. මුන්දලම සිංහල මහා විද්‍යාලයට යාබද නිවසක පදිංචිකරුවෙකුද ඩෙංගු රෝගය වැළදීම හේතුවෙන් මේ වන විට ප‍්‍රතිකාර ලබමින් සිටියි. ඒ අනුව ඩෙංගු මදුරු කීටයින් සිටි මුන්දලම සිංහල මහා විද්‍යාල භූමිය තුළට ඩෙංගු මදුරු කීටයින් විනාශ කිරීමේ වැඩ සටහනක් 11 වැනිදා මහජන සෞඛ්‍ය පරීක්ෂකවරුන් විසින් සිදු කරන තිබේ. විභාග මධ්‍යස්ථාන ලෙස තෝරා ගෙන ඇති පාසල් සහ අවට දිගින් දිගටම පරීක්ෂා කරන බවත්, විභාගය නොපැවැත්වෙන වේලාවන්වලදී හඳුනා ගන්නා පාසල් අවට ඩෙංගු මදුරුවන් විනාශ කිරීමේ වැඩ සටහන් තව දුරටත් ක‍්‍රියාත්මක කරන බව මහජන සෞඛ්‍ය පරීක්ෂකවරුන් සඳහන් කරයි.", "URL": "https://sinhala.adaderana.lk/news.php?nid=81368", "Category": null, "Parent URL": null}