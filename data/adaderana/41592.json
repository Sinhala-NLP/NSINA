{"Source": "Adaderana", "Timestamp": "March 6, 2014 03:06 pm", "Headline": "ඉදිරිපත් කර ඇති යෝජනා ගැන සෑහීමකට පත්වෙන්න බෑ ", "News Content": "එක්සත් ජාතීන්ගේ මානව හිමිකම් කවුන්සිලයට ශ්‍රි ලංකාව සම්බන්ධයෙන් ඉදිරිපත් කර ඇති යෝජනාව පිළිබඳ සෑහිමකට පත්විය නොහැකි බව ඉන්දීය ඩි.එම්.කේ පක්ෂ නායක එම්.කරුණානිධි පවසයි. අමෙරිකාව, බ්‍රිතාන්‍ය, මුරුසිය, මොන්ටිනීග්‍රෝ සහ මැසිඩෝනියාව එක්ව එක්සත් ජාතීන්ගේ මානව හිමිකම් කවුන්සිලයට ශ්‍රි ලංකාව සම්බන්ධ යෝජනාවක් පසුගියදා ඉදිරිපත් කරන ලදී. කෙසේ වෙතත් අදාළ යෝජනාව මගින් ශ්‍රි ලංකාවේ යුද ගැටුම් පැවති සමයේ සිදුවු ඉතා බරපතළ සිදුවීම් නොසලකා හැර ඇති බව කරුණානිධි පවසයි. එමෙන්ම අදාළ යෝජනාවෙන් ශ්‍රි ලංකාවේ දෙමළ ජනතාව පිළිබඳ නිසි අවධානයක් යොමු කර නොමැති බව ද ඩි.එම්.කේ පක්ෂ නායක එම්.කරුණානිධි පෙන්වා දෙයි. මීට පෙර එක්සත් ජාතීන්ගේ මානව හිමිකම් කවුන්සිලය හමුවේ ශ්‍රි ලංකාවට එරෙහිව සම්මත කරගත් යෝජනාවලි මගින් කිසිදු ඵලදායි ප්‍රතිඵලයක් නොලැබුණු බව ඔහු පවසයි. මෙවර යෝජනාවලිය තුළින් ද කිසිදු ප්‍රයෝජනයක් නොලැබෙන බව කරුණානිධි සඳහන් කරයි. මේ හේතුවෙන් ශ්‍රි ලංකාවේ යුද ගැටුම් පැවති සමයේ සිදුවු සිද්ධීන් සම්බන්ධයෙන් ජාත්‍යන්තර ස්වාධීන පරීක්ෂණයක් සිදුකළ යුතු බවට ඉන්දියාව විසින් එක්සත් ජාතීන්ගේ මානව හිමිකම් කවුන්සිලයට යෝජනාවක් ඉදිරිපත් කළ යුතු බවට ඩි.එම්.කේ පක්ෂ නායක එම්. කරුණානිධි වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=41592", "Category": null, "Parent URL": null}