{"Source": "Adaderana", "Timestamp": "September 3, 2010 10:08 am", "Headline": "ඩග්ලස් දේවානන්ද අද කොමිසම හමුවේ සාක්ෂි දෙයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව අද යළි රැස්වේ. අද පස්වරු 2 ට ලක්ෂ්මන් කදිරගාමර් ජාත්‍යන්තර සබඳතා හා උපාය මාර්ගික අධ්‍යයන ආයතනයේ දී කොමිසම රැස්වන බව එම කොමිසන් සභාවේ ලේකම් ජී.ඒ. ගුණවර්ධන මහතා පැවසුවේය. අද දිනයේ එම කොමිසම හමුවේ ඊ.පී.ඩී.පී. පක්ෂයේ නායක අමාත්‍ය ඩග්ලස් දේවානන්ද, එම්.අයි.එම්. මො‍හිදීන්, පී.එම්.බී. ප්‍රනාන්දු යන මහත්වරුන් සාක්ෂි ලබාදීමට නියමිතව තිබේ. මේ වන විට දේශපාලන පක්ෂ නායකයන් සහ නිලධාරීන් 15 දෙනෙකු පමණ කොමිසම හමුවේ සාක්ෂි ලබාදී ඇති අතර වව්නියාව දිස්ත්‍රික්කයේ පුද්ගලයින් 40 දෙනෙකු පමණ ද සාක්ෂි ලබාදී ඇත. ඉදිරියේ දී කොමිසම කිලිනොච්චියේ දී රැස්වී එම ප්‍රදේශවල ජනතාවගෙන් සාක්ෂි සටහන් කරගැනීමට නියමිතය. සටන් විරාම ගිවිසුම අසාර්ථක වීම ඇතුළු කරුණු කිහිපයක් පිළිබඳ සොයාබලා නිර්දේශ ඉදිරිපත් කිරීම සඳහා කොමිසම විසින් සාක්ෂි ලබාගැනීම සිදුකරයි.‍", "URL": "https://sinhala.adaderana.lk/news.php?nid=10608", "Category": null, "Parent URL": null}