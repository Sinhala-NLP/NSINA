{"Source": "Adaderana", "Timestamp": "April 24, 2018 07:03 pm", "Headline": "රටට වුණ විනාශයට ජනතාව දුක් විඳිය යුතුයි", "News Content": "වත්මන් දේශපාලන තත්ත්වය පිළිබඳ සාකච්ඡා කෙරෙන විශේෂ හමුවක් හිටපු ජනාධිපති මහින්ද රාජපක්ෂ මහතා සහ ඒකාබද්ධ විපක්ෂයේ පක්ෂ නායකයින් අතර අද(24) සවස පැවැත් විය. ඒ හිටපු ජනාධිපති මහින්ද රාජපක්ෂ මහතාගේ කොළඹ පිහිටි නිල නිවසේදීයි. වත්මන් දේශපාලන තත්ත්වය පිළිබඳ හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් මෙම විශේෂ සාකච්ඡාව පැවැත්වුණේ හිටපු ජනාධිපතිවරයාගේ විජේරාම මාවතේ පිහිටි නිල නිවසේදීයි. පාර්ලිමේන්තුවේ නව සැසිවාරය ආරම්භ වන මැයි මස 08 වනදා ඒකාබද්ධ විපක්ෂය ලෙස පාර්ලිමේන්තුවේදී කටයුතු කළ යුතු ආකාරය,ශ්‍රී ලංකා නිදහස් පක්ෂයේ අර්බුදය හා ජනතා විමුක්ති පෙරමුණ විසින් ගෙන ඒමට නියමිත විධායක ජනාධිපති ධුරය අහෝසි කරන 20 වන ආණ්ඩුක්‍රම ව්‍යවස්ථා සංශෝධනය පිළිබඳ මෙහිදී සාකච්ඡා කර තිබේ. මෙම අවස්ථාවට එක්වු පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතාගේ මාධ්‍යවේදීන් නැගු පැනයකට පිළිතුරු දෙමින් කියා සිටියේ, රටට වුණ විනාශයට ජනතාව දුක් විදිය යුතු බවයි. මහින්ද රාජපක්ෂ මහතා බලයෙන් පළවා හැර වත්මන් ආණ්ඩුව පත් කර ගැනීම ගැන ජනතාව දුක්විය යුතු බවත්, නුදුරේදීම නිසි වේලාවට රටටත් ජනතාවටත් සෙතක් සිදුවන බවත් මන්ත්‍රීවරයා මෙහිදී පැවසීය.", "URL": "https://sinhala.adaderana.lk/news.php?nid=87964", "Category": null, "Parent URL": null}