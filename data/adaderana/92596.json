{"Source": "Adaderana", "Timestamp": "July 15, 2018 09:49 am", "Headline": "හමාස් සංවිධානයේ හඳුනා ගත් ඉලක්ක වෙත ඊශ්‍රායලයෙන් ගුවන් ප්‍රහාර", "News Content": "ගාසා දේශසීමාවේ සිට එල්ල වූ රොකට් ප්‍රහාර 90කට වැඩි සංඛ්‍යාවකට ප්‍රතිචාර දක්වමින් ඊශ්‍රායලය හමාස් සංවිධානයේ හඳුනා ගත් ඉලක්ක වෙත දරුණු ගුවන් ප්‍රහාර එල්ල කර තිබේ. 2014 වර්ෂයෙන් පසු ඊශ්‍රායලය හමාස් සටන්කාමීන් ඉලක්ක කර එල්ල කළ දරුණුම ප්‍රහාරය මෙය බවද වාර්තා වෙයි. පලස්තීනය එල්ල කළ රොකට් ප්‍රහාරවලට ප්‍රතිචාර දක්වමින් ඊශ්‍රායලය මෙම ප්‍රහාර එල්ල කර තිබුණි. අවශ්‍යනම් ප්‍රහාරවලට තවදුරටත් ප්‍රතිචාර දක්වන බව ඊශ්‍රායලය පවසද්දී පලස්තීනය පවසන්නේ සටන් විරාමයක් සඳහා මේ වන විටත් එකඟත්වය පළ වී ඇති බවයි. සෞඛ්‍ය නිලධාරීන් සඳහන් කළේ ඊශ්‍රායලය එල්ල කළ ගුවන් ප්‍රහාරයකින් ගාසා සිටි හි පුද්ගලයින් දෙදෙනෙක් මියගොස් තවත් 12 දෙනෙකු පමණ තුවාල ලබා ඇති බවයි. ගාසා දේශසීමාවේ සිට ඊශ්‍රායලය දෙසට රොකට් ප්‍රහාර 90කට වැඩි සංඛ්‍යාවක් එල්ල කර තිබූ අතර ඉන් ඊශ්‍රායල් ජාතිකයින් තිදෙනක් තුවාල ලැබීය. මේ අතර ඊශ්‍රායල් ආරක්ෂක හමුදා ප්‍රකාශ කර තිබුණේ ඔවුන් ගාසා තීරයේ හමාස් සංවිධානය සතු බලකා මූලස්ථානයක්, පුහුණු කඳවුරක්, සරණාගත කඳවුරක්, ආයුධ ගබඩා පහසුකම් සහ රොකට් ප්‍රහාර එල්ල කරන ස්ථාන ඉලක්ක කර පහර දුන් බවයි.", "URL": "https://sinhala.adaderana.lk/news.php?nid=92596", "Category": null, "Parent URL": null}