{"Source": "Adaderana", "Timestamp": "February 26, 2019 12:31 pm", "Headline": "කිරිඇල්ලගේ කොකේන් කමිටුව ගැන කිසිම විශ්වාසයක් නෑ", "News Content": "විධායක ජනාධිපතිධුරය අහෝසි කිරීම හරහා 13 වන ව්‍යවස්ථා සංශෝධනය තවත් ශක්තිමත්වන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී කනක හේරත් මහතා පවසයි. කෑගල්ල ප්‍රෙද්ශයේදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් මන්ත්‍රීවරයා මේ බව සඳහන් කළේය. ජනතාවගේ පවතින ගැටළු අමතක කිරීම සඳහා රංජන් රාමනායක මහතා විසින් සිදු කරනු ලබන රඟපෑමක් විය හැකි වුවත් මෙහි බැරෑරුම් තත්ත්වයක් පවතින බව ද මන්ත්‍රීවරයා පැවසීය. මේ සම්බන්ධයෙන් එක්සත් ජාතික පක්ෂය විසින්ම පරීක්ෂණයක් පැවැත් විය යුතු අතර, මේ පිළිබඳව සොයා බැලීමට පත් කළ කොකේන් කමිටුවේ සභාපතිවරයා පිළිබඳ කිසිදු විශ්වාසයක් නොමැති බවත් සඳහන් කළේය. ඒ පිළිබඳව ස්වාධීනව පරීක්ෂණයක් සිදු කරන ලෙස ද මන්ත්‍රීවරයා කියා සිටියේය. මේ අතර, රනිල් වික්‍රමසිංහ මහතා මීළඟ ජනාධිපතිවරණයෙන් පරාජය වන නිසා විධායකය අහෝසි කිරීමට උත්සහ ගන්නා බවත්, පැවසීය. අද වන විට 19 වන සංශෝධනයට එකඟතාවය පළ කිරීම ගැන ලැජ්ජා වන බවත්, නැවත විධායකධූරය අහෝසි කිරීමට සහය ලබා දී ඒ දුකටත් එකතු විය නොහැකි බව ද මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105052", "Category": null, "Parent URL": null}