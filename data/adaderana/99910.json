{"Source": "Adaderana", "Timestamp": "November 28, 2018 09:04 am", "Headline": "පුතාගේ පොලු පහරින් පියා අවසන් ගමන් යයි", "News Content": "පොල්ලකින් පහර දී පියා ඝාතනය කළ පුතෙකු සැකපිට අද (28) අළුයම අත්අඩංගුවට ගත් බව නෝටන්බ්‍රිජ් පොලීසිය පැවසීය. පහර දිමෙන් මිය ගොස් ඇත්තේ නෝටන්බ්‍රිජ් පොලිස් වසමට අයත් කාසල්රි ජනපදයේ පදිංචිව සිටි ඒ.ජි.ජිනදාස නැමති 73 හැවිරිදි සිව්දරු පියෙකි. නිදියහනේ සිටි පියාට තම පුතා විසින් පොල්ලකින් අද අලුයම 2 ට පමණ පහර දී ඝාතනය කර ඇති බව නෝටන්බ්‍රිජ් පොලීසිය සඳහන් කළේය. සැකකාර වැඩිමහල් පුතා අවිවාහකයෙකු බවත්, ඔහු මානසික රෝගයෙන් පෙලෙන්නෙකු බවත්, පුතාගෙන් නිතර නිතර තමන්ට හිරිහැර සිදු වන බවට පියා විසින් ඊයේ (27) නෝටන්බ්‍රිජ් පොලීසියට සිදු කළ පැමිණිල්ලකට උරණ පුතා විසින් මෙසේ පහර දි ඝාතනය කරන්නට ඇති බව නෝටන්බ්‍රිජ් පොලීසිය සැකකරයි. පහර දෙන අවස්තාවේ නිවසේ පියා සහ පුතා පමණක් සිට ඇති බවත්, මරණකරුගේ බිරිඳ ඊයේ රාත්‍රී ඥාති නිවසක රැදි සිට ඇති බව නෝටන්බ්‍රිජ් පොලීසිය පැවසීය. මිය ගිය අයගේ සිරුර දික්ඔය මූලික රෝහලේ තැන්පත් කර ඇති අතර, සිද්ධිය සම්බන්ධයෙන් හැටන් මහෙස්ත්‍රාත්වරයාගේ ස්ථාන පරික්ෂාවෙන් පසු සිරුර පශ්චාත් මරණ පරික්ෂණය සදහා දික්ඔය අධිකරණ වෛද්‍යවරයා වෙත යොමු කරන බව ඝාතනය සම්බන්ධයෙන් පරික්ෂණ පවත්වන නෝටන්බ්‍රිජ් පොලිසිය පැවසිය.", "URL": "https://sinhala.adaderana.lk/news.php?nid=99910", "Category": null, "Parent URL": null}