{"Source": "Adaderana", "Timestamp": "February 15, 2011 03:22 pm", "Headline": "කළ යුත්තේ කුමක්දැයි හිතන්නත් මං බයයි...", "News Content": "\"මට උඹව ඕන නෑ.උඹ නැතත් මං දරුවෝ තුන්දෙනා මගේ ඇස් දෙක වගේ බලාගත්තා.දැන් උඹ ලංකාවට ආවත් නැතත් මට කමක් නෑ.ලංකාවට ආවත් මේ ගෙදර පස් පාගන්නවත් එන්නේ නැතිනම් මං ගොඩක් කැමතියි.ඇත්තටම මගේ ඇස් දෙකට ආයෙමත් උඹ නොදකින එක මගේ එකම ප්‍රාර්ථනයයි\" මට මගේ මහත්තයා අන්තිමට කීවේ එහෙමයි. මං ගෘහ සේවිකාවක් හැටියට සයිප්‍රසයේ රැකියාවට ඇවිත් වසර දහයකටත් කිට්ටුයි.මේ වසර දහයටම මං මගේ මව්බිමට පය තැබුවානම් ඒ දෙපාරක් විතරයි.මගේ මහත්තයාට මාව එපා වුණාට පස්සේ මං කවදාවත් ආයෙ ඒ ගෙදරට ගියේ නෑ.ලංකාවට ගිය අවස්ථා දෙකේදීම මං මහ ගෙදරට වෙලා ඉඳලා මගේ දූලා දෙන්නාත් එක්ක මුළු කාලයම ගෙවාදාලා ආයෙම සයිප්‍රසයට ආවා. දූලා දෙන්නා දැන් ලොකුයි.එක්කෙනෙක් කසාද බඳින වයසේ.අනෙක් දරුවාත් ඉස්කෝලෙ ගමන් නවත්තලා දැන් රැකියා හොයනවා.ඒ දෙන්නම ඉන්නේ මහත්තයාලගේ ගෙදර.මහත්තයා දරුවෝ දෙන්නා හොඳින් බලාගන්නවා.ඒ අයගේ ඕනෑ එපා කම් ගැන හොඳට හොයලා බලනවා.හිත හදාගන්න තරම් එකම එක කරුණක් වත් තියෙනවා නම් ඒ ඒක පමණයි. දූලා දෙන්නා මට ගොඩක් ආදරෙයි.ඒත් එයාලට කරන්න දෙයක් නෑ.මට ලංකාවට එන්න කියනවා.ඒත් ආවම මං ඉන්නේ මගේ මහගෙදර.දූලා දෙන්නා එහාට ගෙන්වා ගන්නවා.ඒත් මහත්තයා මං දූලා එක්ක කතා බහ කරනවටවත් ඒ තරම් කැමැත්තක් නෑ.මං පැත්තකට වෙලා හිටියම ප්‍රශ්නෙ ඉවරයිනේ කියලා මං ලංකාවට නොගිහින් ඉන්නවා. මගෙයි මහත්තයයි අතර මුලදී කිසිම ප්‍රශ්නයක් තිබුණේ නෑ.අපේ විවාහයට අවුරුදු 30 යි.චූටි දුවට අවුරුදු දහයක් විතර වෙද්දී අපි අතර පුංචි පුංචි ගැටුම් ඇතිවුණා.චූටි දුව ඉස්කෝලෙට දාලා එද්දී එක විනාඩි පහක් පරක්කු වුණත් ඒක මහා ප්‍රශ්නයක් කරගෙන කතා කරන්න ගත්තා.මහත්තයා මං ගැන සැකෙන් බලන වග ටික දවසක් යද්දී තේරුණා.ගෙදර තිබ්බ අගහිඟකම් පියවා ගන්නට ආණ්ඩුවේ ලිපිකාර වැඩක් කරපු මහත්තයාගේ වැටුප ප්‍රමාණවත් වුණේ නෑ.මං සයිප්‍රසයේ රැකියාව හොයාගෙන ආවේ අපි අතර පුංචි පුංචි ගැටුම් ඇති වෙන එකට ආර්ථික ප්‍රශ්නත් බලපාන බව තේරුම් ගිය නිසයි.ඒත් මං මෙහෙට ආවට පස්සේ දිනෙන් දිනෙම මහත්තයා මගෙන් වැඩි වැඩියෙන් දුරස්වෙන වග දැනෙන්නට වුණා. මගේ යයි කිවහැකි කාත් කවුරුවත් නැති නොරටක තනිවෙලා අනුන්ගේ බැලමෙහෙවරකම් කරමින් හොයන හැම සතයම අඩුවක් නෑර ගෙදරට යවද්දීත් මගේ මහත්තයාට මගේ හිත හැදෙන්න ආදරයෙන් වචනයක්වත් කතා කරන්න බැරිවුණා.මට ඒක මුලදී දරා ගන්න බැරිවුණා.ඒත් දැන් නම් මං හිත හදාගෙනයි ඉන්නේ.මං එවන මුදලින් තමන්ගේත්,දරුවන්ගේත් විය පැහැදම් ගැන බලාගැනීම අවනම්බුවක් නොවුණත් මං ගෙදර එන එක අවනම්බුවක් කොට සලකන තැනට මගේ මහත්තයා පත්වුණේ පෙර ආත්මේ කරන ලද පාපකර්මයක් නිසාම වෙන්න ඇති කියලයි මං අද හිතන්නේ. මට අනියම් සැමියෙක් ඇතැයි ඔහු නිතරම සැක කළා.හත්මුතු පරම්පරාවම වෙනුවෙන් අදත් දිවුරලා කියන්නට පුළුවන්.මං මගේ මහත්තයා හැර අදටත් කිසිම පිරිමියෙක් ගැන හිතලා නෑ.ඔහුගෙන්ම මිස අප අතර කෙතරම් ගැටුම් ඇති වුණත් මං වෙන කිසිවෙකුගෙන් ආදරයක් කරුණාවක් බලාපොරොත්තු වුණේ නෑ.මමයි මහත්තයයි අතර වයස පරතරය අවුරුදු 15 යි.මං කසාද බැන්දේ ඉතාමත් අඩු වයසින්.මහත්තයා මාව සැක කරන එක හේතුවක් වන්නට ඇත්තේ අප‍ගේ වයස පරතරය බව මගේ වැඩිහිටියන්ගේ අදහසයි. ඒක එහෙම වෙන්නත් පුළුවන්.නොවෙන්නත් පුළුවන්.හේතුව කුමක්දැයි මටම අදටත් අදහාගන්නට බෑ.ඒත් දැනට සිද්ධ වී ඇත්තේ ආයෙමත් කිසිදාක ළං නොවෙන තරමට අපි ඈත් වී සිටීම පමණයි. දැන් මගේ ජීවිතයේ ලොකු බලාපොරොත්තු කිසිවක් නෑ.හෙට දවසේ මොන තීන්දු තීරණ ගන්නට සිදුවේදැයි මං දන්නේ නෑ.මගේ දෙමව්පියන්ටත් දැන් ඒ තරම් හයියක් නෑ.ඒ නිසා මහ ගෙදරට ගිහින් ජීවිතේ ඉතිරි අඩ ‍ගෙවා දමන්නට හෝ දෙමව්පියන්ට තව දුරටත් බරක් වෙන්නට මට බෑ.අතේ පයේ හයිය තියෙන කල් මට මේ රටේ රස්සාව කරගෙන ඉන්න පුළුවන්වෙයි.ඒත් එතනින් පස්සේ කළ යුත්තේ කුමක්දැයි හිතන්නත් මං බයයි. -ස්වර්ණා මනෝහාරී (BogaZi)", "URL": "https://sinhala.adaderana.lk/news.php?nid=14235", "Category": null, "Parent URL": null}