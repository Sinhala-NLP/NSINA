{"Source": "Adaderana", "Timestamp": "August 3, 2018 04:28 pm", "Headline": "මැති ඇමතිවරුන්ගේ වැටුප් ගැන අවසන් තීරණයකට ඇවිත් නෑ", "News Content": "මැති ඇමති වැටුප් වැඩි කිරීමක් පිළිබඳව මෙතෙක් කිසිදු අවසන් තීරණයක් ගෙන නොමැති බව කථානායක කාර්යාලය නිවේදනයක් නිකුත් කරමින් පවසයි. මැති ඇමතිවරුන්ගේ වැටුප් වැඩි කිරීම පිළිබඳව අද (03) දින බොහෝ මුද්‍රිත මාධ්‍යයන්හි පලව ඇති වාර්තාවන් කෙරෙහි යොමු කරමින් මෙම නිවේදනය නිකුත් කර තිබේ. 2006.11.23 දින පාර්ලිමේන්තුවේ සිදු වූ යෝජනා සම්මතයක් අනූව පාර්ලිමේන්තුවේ මැති ඇමති වැටුප් වැඩි කිරීම උසස් අධිකරණ විනිසුරුවරුන්ගේ වැටුප් වැඩි වන අවස්ථාවන්හිදී ඊට සමාන්තරව සිදු විය යුතු බවට තීරණය වී ඇති බව ද එම නිවේදනයේ වැඩි දුරටත් දැක්වෙයි. මෙම පසු බිම මත, පසුගිය දා අධිකරණ ක්ෂේත්‍රයේ සිදු වූ වැටුප් වැඩිවීම පිළිබඳව සලකා බලා මැති ඇමති වැටුප් ද ඒ අනූව ගැළපිය යුතු බවට පෙන්වා දෙමින් තමන් වෙත ලැබී ඇති දැනුම්දීමට කථානායකතුමා විසින් අදාල නිරීක්ෂණ ඉදිරිපත් කිරීම සඳහා පාර්ලිමේන්තු මහ ලේකම්වරයා වෙත යොමු කරනු ලැබ ඇති බව ද එම නිවේදනයේ සඳහන් වෙයි. තීරණයකට එලඹීමේදී 2006.11.23 තීරණය පරිදි කටයුතු කරන්නේ ද නොඑසේනම් එය වෙනත් ආකාරයකට කටයුතු කල යුතුද යන්න පිළිබඳව පාර්ලිමේන්තු පක්ෂ නායක රුස්වීමේදී කරුණු විමසීමෙන් අනතුරුව අවසාන වශයෙන් පාර්ලිමේන්තුවේ මහජන නියෝජිත අදහස් ද විමසිමට හැකියාව ඇති බව ද කථානායක කාර්යාලය පවසයි.", "URL": "https://sinhala.adaderana.lk/news.php?nid=93754", "Category": null, "Parent URL": null}