{"Source": "Adaderana", "Timestamp": "September 24, 2013 02:09 pm", "Headline": "ජේවීපි දේශපාලනයට ආවේ සුපිරිසිදු මැතිවරණවලින්ද?", "News Content": "ජේවීපි දේශපාලනයට ආවේ සුපිරිසිදු මැතිවරණ වලින්දැයි ඉදිකිරීම් ඉංජිනේරු සේවා නිවාස හා පොදු පහසුකම් ඇමති විමල් වීරවංශ මහතා ප්‍රශ්න කරයි. ‍ලබන මස 07 වැනිදාට යෙදෙන ලෝක ජනාවාස දිනය පිළිබඳව මාධ්‍ය දැනුවත් කිරීම් සඳහා අද (24) පෙරවරුවේ කොළඹ පැවැති මාධ්‍ය හමුවකදීය. මෙවර පළාත් සභා මැතිවරණයේදී ජවිපෙ පසුබෑම ගැන අමාත්‍යවරයා කියා සිටියේ තමන්ගේ බිඳ වැටීම ගැන අනුන්ට දොස් කීමෙන් වැඩක් නැති බවයි. ජාතික නිදහස් පෙරමුණෙන් පළාත් සභා මැතිවරණයට තරග කළ අපේක්ෂකයින් පරාජයට පත්වීම සම්බන්ධයෙන් මාධ්‍යවේදියෙකු නැගූ ප්‍රශ්නයකට අමාත්‍යවරයා පැවසුවේ මෙවර රජය සමග එක්වී තරග කළ නිසා මන්ත්‍රී ආසනයක් ලබා ගැනීමට නොහැකි වූ බවකි. පසුගිය වර වෙනමම තරග කළ නිසා ජයග්‍රහණ ලබා ගැනීමට හැකි වූ බවත් පවත්නා මනාප මැතිවරණ ක්‍රමය තුළ මෙවැනි තත්ත්වයකට මුහුණදීමට සිදුවන බවද හෙතෙම පෙන්වාදුන්නේය. ජවිපෙ මෙන්ම එජාපයද මේවන විට දේශපාලනයේ ලාදුරු රෝගීන් වී ඇතැයිද අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=37655", "Category": null, "Parent URL": null}