{"Source": "Adaderana", "Timestamp": "February 1, 2019 03:23 pm", "Headline": "අද සිට සීගිරියට පොලිතීන්-ප්ලාස්ටික් ගෙනියන්න බෑ", "News Content": "අද (01) සිට සීගිරියට ඇතුළුවීමේදී පොලිතීන් ප්ලාස්ටික් රැගෙන යෑම තහනම් කලාපයක් බවට පත් කිරීමට මධ්‍යම සංස්කෘතික අරමුදල තීරණය කොට ඇත. ඒ අනුව මධ්‍යම සංස්කෘතික අරමුදල, ආරක්ෂක අංශය සහ බොහෝ සේවකයින් එක්ව සීගිරි නැරඹීම සඳහා පැමිණෙන දෙස් විදෙස් සංචාරකයන්ගේ ගමන්මලු පරීක්ෂා කොට එහි රැගෙන යන පොලිතීන් සහ ප්ලාස්ටික් ද්‍රව්‍ය ඉවත් කිරීමේ වැඩසටහනක් ක්‍රියාත්මක කොට තිබේ. ස්ථාන ගණනාවකින් සංචාරකයන් දැනුවත් කරමින් මෙම වැඩසටහන ක්‍රියාත්මක කර ඇත. සංචාරකයන් රැගෙන යන ජල බෝතල්වල ඇති පොලිතීන් ඉවත්කොට ජල බෝතලය රැගෙන ගොස්, ස්ථාන කිහිපයක තබා ඇති බෝතල් ඉවතලන කුටිවලට එම හිස් වූ වතුර බෝතල් දැමීමටද පහසුකම් සපයා ඇති බව මධ්‍යම සංස්කෘතික අරමුදලේ සීගිරි ව්‍යාපෘති කළමනාකරු මේජර් අනුර නිශාන්ත මහතා පවසා ඇත. මේ දිනවල සීගිරිය නැරඹීම සඳහා දෙස් විදෙස් සංචාරකයන් මෙන්ම පාසල් ළමුන්ද විශාල වශයෙන් පැමිණෙමින් සිටිති. විදේශීය සංචාරකයන් බොහෝ දෙනෙකු කියා සිටියේ ලෝක උරුමයක් වූ සීගිරිය පොලිතීන් සහ ප්ලාස්ටික් වලින් තොර කලාපයක් කිරීම සඳහා ශ්‍රී ලංකා රජය ගත් ක්‍රියාමාර්ගය ඉතා අගය කළ යුතු බවය. එමෙන්ම පාසල් ළමුන් ගුරුවරුන් ආදී බොහෝ දෙනෙකු කියා සිටියේ සීගිරිය වැනි ස්ථානයක් පොලිතීන්වලින්, ප්ලාස්ටික් වලින් ඉවත් කර තැබීම හෙට දවසේ දරුවන් වෙනුවෙන් සිදුකරන සුවිශාල වූ කටයුත්තක් බවය. සීගිරිය ව්‍යාපෘති කළමනාකරු මේජර් අනුර නිශාන්ත මහතා කියා සිටියේ මධ්‍යම සංස්කෘතික අරමුදල සහ සියළු සේවකයන් මෙය ඉතා ඕනෑකමින් සිදු කරන කටයුත්තක් බව ය. අමාත්‍ය සජිත් ප්‍රේමදාස මහතාගේ උපදෙස් පරිදි සීගිරිය පොලිතීන් වලින් තොර කලාපයක් කිරීම සඳහා අවශ්‍ය වටපිටාව සූදානම් කරන බවත් හෙතෙම සඳහන් කළේය. එමෙන්ම සීගිරිය නැරඹීම සඳහා පැමිණෙන දෙස් විදෙස් සංචාරකයන්ට ද මින් ඉදිරියට එහි පැමිණීමේදී පොලිතීන් සහ ප්ලාස්ටික් වැනි ද්‍රව්‍ය රැගෙන ඒමෙන් වළකින ලෙස සමස්ථ ජනතාවගෙන් ඉල්ලා සිටින බව ද මේජර් අනුර නිශාන්ත මහතා පැවසා ඇත.", "URL": "https://sinhala.adaderana.lk/news.php?nid=103528", "Category": null, "Parent URL": null}