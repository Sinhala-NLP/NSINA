{"Source": "Adaderana", "Timestamp": "January 2, 2019 02:44 pm", "Headline": "ජනවාරි 05 ත්‍රිපිටකය ජාතික උරුමයක් වෙයි", "News Content": "ත්‍රිපිටකය ජාතික උරුමයක් ලෙස ප්‍රකාශයට පත් කිරීමේ ජාතික උත්සවය ජනවාරි මස 05වන දින මාතලේ අලුවිහාරයදී පැවැත්වීමට කටයුතු යොදා තිබේ. මහානායක ස්වාමීන් වහන්සේලා ප්‍රමුඛ සංඝයා වහන්සේලා 1500 නමකගේ සහභාගීත්වයෙන් හා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මෙම උත්සවය පැවැත්වීමට නියමිතය. තෙවන ධර්ම සංගායනාවේ දී සුත්‍ර පිටකය, විනය පිටකය සහ අභිධර්ම පිටකය වශයෙන් පූර්ණත්වයට පත් ථෙරවාදී ත්‍රිපිටකය ක්‍රි.පූ.3 වන සියවසේ දී සිදුවු මහින්දාගමනයේ ප්‍රතිඵලයක් වශයෙන් ශ්‍රී ලංකාවට උරුම වී තිබේ. ශ්‍රි ලාංකීක මහ රහතන් වහනසේලා ප්‍රමුඛ මහා සංඝරත්නය විසින් මුඛ පරම්පරාවෙන් රැක ගෙන ආ ත්‍රිපිටකය ලෝකයේ ප්‍රථම වරට තල්පත්වල ලේඛනාරූඪ කරන ලද්දේ ක්‍රි.පු.1 වන සියවසේ වළගම්බා රජු දවස මාතලේ අළුවිහාරේ සිදු කෙරිණි. ලොව ඇති ආගමික ග්‍රන්ථ අතර ශ්‍රී ලංකාවේ බෞද්ධ ත්‍රිපිටකයට ප්‍රධාන ස්ථානයක් හිමිවන අතර, එය ආරක්ෂා කර ගැනීමේ අමුණින් ත්‍රිපිටකය ශ්‍රී ලංකාවේ ජාතික උරුමයන් බවට පත්කොට නිල වශයෙන් ප්‍රකාශයට පත් කිරීම සිදු කරනු ලබයි. එමඟින් ත්‍රිපිටකය සම්බන්ධ නැවත මුද්‍රණය හා අනෙකුත් කටයුතු සිදුකරනු ලබන්නේ බුද්ධශාසන අමාත්‍යාංශයේ අධීක්ෂණය යටතේය.", "URL": "https://sinhala.adaderana.lk/news.php?nid=101694", "Category": null, "Parent URL": null}