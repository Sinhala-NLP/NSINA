{"Source": "Adaderana", "Timestamp": "September 1, 2019 07:05 pm", "Headline": "කොළඹ පැවැත්වුණු බෝරාවරුන්ගේ සමුළුව", "News Content": "කොළඹ අලුත්කඩේ මහේස්ත්‍රාත් අධිකරණ බල ප්‍රදේශය තුළ මහජන සාමයට බාධා වන , නීත්‍යනුකූල නොවන උද්ඝෝෂණ සහ රැස්වීම් පැවැත්වීම සැප්තැම්බර් 10 වැනිදා දක්වා තහනම් කරමින් අධිකරණය අද (01) නියෝගයක් නිකුත් කළේය. ඒ කොළඹ පැවැත්වෙන බෝරාවරුන්ගේ ජාත්‍යන්තර සමුළුවට එරෙහිව විරෝධතාවක් පැවැත්වීමේ සූදානමක් පිළිබඳව පොලිසිය අධිකරණයට කරුණු වාර්තා කිරීමෙන් පසුවයි. මේ අතර බම්බලපිටිය වෙරළ මාවත කේන්ද්‍ර කරගනිමින් පැවැත්වෙන එම සමුළුව වෙනුවෙන් කොළඹ විශේෂ රථ වාහන සැලැස්මක් සහ ආරක්ෂක සැලැස්මක්ද ක්‍රියාත්මකයි. ලොව පුරා බෝරාවරුන් 21,000 ක් සහභාගි වන බෝරාවරුන්ගේ සමුළුව අද කොළඹදී ආරම්භ විය. බම්බලපිටියේ වෙරළ මාවතේ බෝරා මස්ජිද් ප‍්‍රධාන පල්ලිය කේන්ද්‍ර කරගනිමින් පුරා දින 10 ක කාලයක් මෙය පැවැත්වීමට නියමිතයි. බෝරාවරුන්ගේ නායකයා වන ආචාර්ය සෙයිඞ් මුෆාචාල් සයිෆුදීන් ද ඉකුත්දා දිවයිනට පැමිණි අතර එම සමුළුව පැවැත්වෙන්නේ ඔහුගේ ප‍්‍රධානත්වයෙන්. කෙසේවෙතත් මීට එරෙහිව විරෝධතාවක් පැවැත්වීමේ සූදානමක් ගැන ලැබුණු තොරතුරු අපිළිබඳව පොලිසිය විසින් අධිකරණය දැනුවත් කිරිමෙන් පසුව කොළඹ අලුත්කඩේ මහේස්ත්‍රාත් අධිකරණ බල ප්‍රෙද්ශය තුළ මහජන සාමයට බාධා වන , නීත්‍යනුකූල නොවන උද්ඝෝෂණ සහ රැස්වීම් පැවැත්වීම තහනම් කරමින් අද අධිකරණ නියෝගයක් නිකුත් කෙරුණි. ඒ අනුව අදාල විරෝධතා පැවැත්වීමේ සූදානමින් පසු වූ සිංහල ජාතික බලමුළුවේ කැඳවුම්කරු පූජ්‍ය මැඩිල්ලේ පඤ්ඤාලෝක හිමි සහ යේ කැඳවුම්කරු පූජ්‍ය ඉත්තෑකන්දේ සද්ධාතිස්ස හිමි යන හිමිවරුන් ඇතුළු පිරිසක් වෙත එම අධිකරණ නියෝගය භාරදෙනු ලැබුවේය.", "URL": "https://sinhala.adaderana.lk/news.php?nid=118018", "Category": null, "Parent URL": null}