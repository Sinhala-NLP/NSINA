{"Source": "Adaderana", "Timestamp": "January 11, 2017 04:50 pm", "Headline": "ඉහළ තනතුරු දරන්නන් ගැන ඉසුරට ගැටළුවක් ", "News Content": "රටේ මුල්‍ය හා නීතිය පාලනය කරන ඉහළ තනතුරු දරන්නන් ජනාධිපතිවරයාගේ වැඩපිළිවෙළ නිවැරදිව ඉටු නොකරන බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා චෝදනා කරයි. රටේ ඇතැම් කටයුතු සැලසුමක් නොමැතිව සිදු කිරීම හේතුවෙන් විශාල ගැටළුවලට මුහුණදීමට සිදුවී ඇති බව අද (11) කොළඹ පැවැති මාධ්‍ය හමුවට එක්වෙමින් අමාත්‍යවරයා කියා සිටියේය. කටුනායක ගුවන් තොටුපොළ අසල ඇගළුම් කර්මාන්ත ශාලා ඉදිකිරීමත්, හම්බන්තොට වරාය අසල කර්මාන්ත ශාලා ඉදිකිරීමත් සැලසුම් නොමැති එම කාර්යයන්ට උදාහරණ බව ඒ මහතා අනාවරණ කළේය. එමෙන්ම වත්මන් ජනාධිපතිවරයා කිසිවි‍ටෙකත් රටේ ඉඩම් විකිණීමට ඉඩ ලබා නොදෙන බවද ඉසුර දේවප්‍රිය මහතා ප්‍රකාශ කර ඇත. හම්බන්තොට පැවැති උද්ඝෝෂණවලට ඒකාබද්ධ විපක්ෂයට පටුපස ජනතා විමුක්ති පෙරමුණ සිටින බව අමාත්‍යවරයා අනාවරණය කළේය. එමෙන්ම හම්බන්තොට කර්මාන්ත ශාලා ඉදි කිරීමට අකමැතිනම් ජනාධිපතිවරයා පැවසූ පරිදි පොලොන්නරුව හා කොළඹ ඉඩම් ලබා දෙන බවද ඒ මහතා පෙන්වා දුනි. මේ වන විට සමහර රාජ්‍ය ආයතනවල ගැටළු පවතින බව පෙන්වා දුන් ඒ මහතා කියා සිටියේ පොලිස් කොමිසම තුළ පොලිස් නිලධාරීන්ට නිසි ආකාරයෙන් උසස් වීම් නොලැබීමත්, වරප්‍රසාද නොලැබීමත් මෙයට කදිම නිදසුනක් බවයි. මේවනවිට පොදු අපේක්ෂකයෙකු නොමැති බවත්, දැන් සිටිනුයේ ශ්‍රී ලංකා නිදහස් පක්ෂයේ සභාපතිවරයා පමණක් බවත් පැවසූ මහ ඇමතිවරයා ඊළඟ ජනාධිපතිවරණයට මෛත්‍රීපාල සිරිසේන මහතා ශ්‍රී ලංකා නිදහස් පක්ෂයේ අපේක්ෂකයා ලෙස ඉදිරිපත්වන බවද කියා සිටියේය. ඒ මහතා වැඩිදුරටත් සඳහන් කළේ ජාතික ආණ්ඩුවක සිටිමින් එක්සත් ජාතික පක්ෂය දේශපාලනයක නිරත වුවද, ඊට මුහුණදීමට බස්නාහිර පළාත් සභාවට ශක්තිය තිබෙන බවයි.", "URL": "https://sinhala.adaderana.lk/news.php?nid=67997", "Category": null, "Parent URL": null}