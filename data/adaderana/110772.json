{"Source": "Adaderana", "Timestamp": "May 27, 2019 01:54 pm", "Headline": "සුමෝ බලන්න ගිය ට්‍රම්ප්", "News Content": "සිව්දින සංචාරයක් සඳහා ජපානයට පැමිණ සිටින අමෙරිකානු ජනාධිපති ඩොනල්ඩ් ට්‍රම්ප් ජපාන අග්‍රාමාත්‍ය ෂින්සෝ අබේ සමඟ එරට සම්ප්‍රදායික ක්‍රීඩා තරගයක් නැරඹීමට ගොස් තිබුණි. එහි දර්ශන මාධ්‍යයට නිකුත් වී තිබේ. අමෙරිකානු ජනාධිපති ඩොනල්ඩ් ට්‍රම්ප් ජපාන අග්‍රාමාත්‍ය ෂින්සෝ අබේ සමඟ සුමෝ තරගයක් නැරඹීමට ගොස් තිබුණි. ඔවුන්ගේ භාර්යාවන්ද එම අවස්ථාවට එක්ව සිටියේය. ඇමරිකානු ජනපති ඩොනල්ඩ් ට්‍රම්ප් මහතා සංචාරයක් සඳහා ජපානයට පැමිණියේ පසුගිය සෙනසුරාදායි. ඔහු අඟහරුවාදා(28) තෙක් ජපානයේ රැඳී සිටිනු ඇති අතර වෙළඳ කටයුතු සම්බන්ධව සාකච්ඡා කිරීමට නියමිතව තිබේ. අමෙරිකානු ජනාධිපතිවරයාගේ ජපාන සංචාරය යෙදී ඇත්තේ දෙරට අතර වෙළඳ ගනුදෙනු අවිනිශ්චිතවීමේ අවදානමක් මතුව ඇති අවස්ථාවක යි. කෙසේ වෙතත් නායකයින් දෙපළ සැහැල්ලු මනසකින් යුතුව තරගය නැරඹීමට එක්ව සිටි අයුරු මෙහිදී කැපී පෙනුණා. මෙහිදී දැවැන්ත තරබාරු සටන්කරුවන් දෙදෙනෙකු පොර බදමින් එකිනෙකාව සීමාවක් ලෙස ලකුණු කළ වළල්ලක් තුලින් ඉවතට තල්ලු කිරීමට උත්සහ දරයි. මෙම සටන් කලාවේ ආරම්භය සහශ්‍රයකට පමණ පෙර පැවති ෂින්ටෝ ආගමේ චාරිත්‍ර සමඟ බැඳී පවතින බව සඳහන්. දෙවියන් යැදීමට කරන ක්‍රීඩාවක් ලෙස මෙම ක්‍රීඩාව කරනු ලබයි. මෙය වෘත්තිමය ක්‍රීඩාවක් බවට පත් වුයේ සියවස් ගණනකට පෙර පැවති එඩෝ කාලයේදී ය. පෙර පැවති බොහෝ හමුදා පුහුණු වල සුමෝ සටන් කලාව අන්තර්ගත වී තිබුණි. ජපානයේ සාම්ප්‍රදායික ක්‍රීඩා අතර ප්‍රධාන තැනක් ගනු ලබන්නේද සුමෝ සහ ජූදෝ යන ක්‍රීඩායි. ජපන් ජාතිකයන් මෙම ක්‍රීඩා දෙකම පූජනීය ක්‍රීඩා ලෙස හඳුන්වනු ලබයි. සුමෝ ක්‍රීඩාවේ උපත සිදු වූ ජපානයේ සුමෝ තරගයක් නැරඹීමට එක් වූ පළමු අමෙරිකානු ජනාධිපති ඩොනල්ඩ් ට්‍රම්ප් බව විදෙස් වාර්තා සඳහන් කරයි. මෙහිදී තරගයේ ජයග්‍රාහකයා ජනාධිපති කුසලානයෙන් පිදුම් ලැබුවේය.", "URL": "https://sinhala.adaderana.lk/news.php?nid=110772", "Category": null, "Parent URL": null}