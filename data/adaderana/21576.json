{"Source": "Adaderana", "Timestamp": "January 23, 2012 10:46 am", "Headline": " ශිරාල්,මෛත්‍රී,රවී ට එරෙහි නඩුව ජූනි මසට කල්යයි", "News Content": "සිරිකොත පක්ෂ මූලස්ථානයට පහරදුන් බවට චෝදනා ලැබූ එක්සත් ජාතික පක්ෂ පළාත් සභා මන්ත්‍රීවරුන් වන ශිරාල් ලක්තිලක,මෛත්‍රී ගුණරත්න,රවී ජයවර්ධන ඇතුළු 16 දෙනකුට එරෙහි නඩු විභාගය ජූනි මස 18 වන දින දක්වා කල්තබා තිබේ. අදාළ නඩුව අද කැඳවූ අවස්ථාවේ ගංගොඩවිල මහේස්ත්‍රාත් අධිකරණය විසින් මෙම නියෝගය ලබාදුන් බව අද දෙරණ අධිකරණ වාර්තාකරු කියා සිටියි. මීට ප්‍රථම ඇප ලබා නිදහස් වූ සැකකරුවන්ට සතියකට වරක් මිරිහාන පොලීසිය ඉදිරියේ පෙනී සිටින ලෙස කර තිබුණු නියෝගය මසකට වරක් පොලීසිය ඉදිරියේ පෙනී සිටින ලෙස සංශෝධන සහිතව ‍යළි පැනවූ බව කියැවෙයි. සිරිකොත පක්ෂ මූලස්ථානයේ දේපළ වලට අලාභ හානි සිදුකිරීම ට අදාළව සැකපිට පසුගියදා මෙම පිරිස අත්අඩංගුවට ගෙන අධිකරණයට ඉදිරිපත් කිරීමෙන් පසු රිමාන්ඩ් භාරයට පමුණුවා පසුව ඇප මත නිදහස් වී සිටිති.", "URL": "https://sinhala.adaderana.lk/news.php?nid=21576", "Category": null, "Parent URL": null}