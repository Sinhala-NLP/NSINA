{"Source": "Adaderana", "Timestamp": "December 23, 2018 04:28 pm", "Headline": "උතුරේ අයහපත් කාලගුණයෙන් පුද්ගලයින් 44,959ට පිඩා", "News Content": "දිවයිනේ උතුරු ප්‍රදේශයට බලපා ඇති අයහපත් කාලගුණ තත්ත්වය හේතුවෙන් මේවනවිට පවුල් 13,646 කට අයත් පුද්ගලයින් 44,959 දෙනෙකු පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. මේ අතර කාලගුන විද්‍යා දෙපාර්තමේන්තුව සඳහන් කළේ දකුණු බෙංගාල බොක්ක මුහුදු ප්‍රදේශයේ පවතින අඩු පීඩන තත්ත්වයත් සමග නැගෙනහිර මුහුදු තීරය ධීවර සහ නාවික කටයුතු සඳහා කිසිසේත්ම සුදුසු නොවන බවයි. දිවයිනට ගිනිකොණ දෙසින් දකුණු බෙංගාල බොක්ක මුහුදු ප්‍රදේශයේ පවතින අඩු පීඩන තත්වය ඉදිරි පැය 48 ක කාලය තුළ දී පීඩන අවපාතයක් දක්වා තවදුරටත් වර්ධනය වනු ඇති බව කාලගුණවිද්‍යා දෙපාර්තමේන්තුව නිවේදනය කරයි. එම දෙපාර්තමේන්තුව සඳහන් කළේ මෙම තත්ත්වය හේතුවෙන් හම්බන්තොට සිට පොතුවිල් සහ මඩකලපුව හරහා ත්‍රිකුණාමලය දක්වා වෙරළට ඔබ්බෙන් වන ගැඹුරු මුහුදු ප්‍රදේශවල තද වැසි සහ සුළං ඇතිවිය හැකි බවත් ගිගුරුම් සහිත වැසි ඇති වන අවස්ථාවල දී සුළං වේගය ක්ෂණිකව පැයට කිලෝමීටර් 70-80 ක් දක්වා ඉහළ යා හැකි බැවින් එම මුහුදු ප්‍රදේශ රළුවිය හැකි බවයි. මේ අතර උතුරු පළාතට බලපා ඇති ජල ගැලීම් හේතුවෙන් පවුල් 13,646 කට අයත් පුද්ගලයින් 44,959 දෙනෙකු පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. වැසි සහ ගංවතුර හේතුවෙන් මේ වනවිට නිවාස 06ක් පූර්ණ වශයෙන් හානි වී ඇති අතර නිවාස 151කට අර්ධ හානි සිදුව තිබේ. ආපදා කළමනාකරණ මධ්‍යස්ථානය සඳහන් කරන්නේ ආපදාවට ලක්වූ පිරිස් මේ වනවිට ස්ථාන 52 ක ආරක්ෂිතව රඳවා ඇති බවයි. මේ අතර අධික වර්සාවත් සමඟ රාජාංගනය ජලාශයේ වාන් දොරටු 30 න් 08ක් විවෘත කර ඇත. අප වාර්තාකරු සඳහන් කළේ අංගමුව ජලාශයද මේ වනවිට වාන් දොරටු 02ක් අඩිය බැගින් විවෘත කර ඇති බවයි. මේ අතර ඊයේ (22) රාත්‍රී 11 ට පමණ ඇද හැලුණු ධාරානිපාත වර්ෂාව හේතුවෙන් මහනුවර මැද ඇල උතුරා යාමෙන් සුදුහුම්පල , දෙයියන්වල ප්‍රදේශවල නිවාස 25 ක් යටවී තිබේ. මාන්කුලම ප්‍රදේශයේ වැවක් කැඩී යාමෙන් ඒ 9 මාර්ගයේ කොටසක් ජලයෙන් යටවී ඇති අතර අප වාර්තාකරු සඳහන් කළේ මේ වනවිටත් එම ප්‍රදේශයට වර්ෂාව ඇද හැලෙමින් පවතින බවයි.", "URL": "https://sinhala.adaderana.lk/news.php?nid=101193", "Category": null, "Parent URL": null}