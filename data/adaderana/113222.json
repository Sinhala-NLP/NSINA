{"Source": "Adaderana", "Timestamp": "July 2, 2019 07:26 pm", "Headline": "රතන හිමිගේ ජීවිතයට තර්ජනයක් වුණොත් වගකීම අසාද් සාලි බාර ගත යුතුයි-ජාතික සංඝ සම්මේලනය", "News Content": "පූජ්‍ය අතුරලියේ රතන හිමියන්ගේ ජීවිතයට කිසියම් හෝ තර්ජනයක් එල්ල වුවහොත් හිටපු ආණ්ඩුකාර අසාද් සාලි එහි වගකීම භාරගත යුතු බවට ජාතික සංඝ සම්මේලනය පවසයි. රට තුළ ඇති විෂබීජය පූජ්‍ය අතුරලියේ රතන හිමි බවට බස්නාහිර පළාත් හිටපු ආණ්ඩුකාර අසාද් සාලි මහතා ඊයේ සිදුකළ ප්‍රකාශය සම්බන්ධයෙන් තවත් පාර්ශ්ව රැසක් අද විරෝධය පළ කළේය. බස්නාහිර පළාත් හිටපු ආණ්ඩුකාර අසාද් සාලි මහතා පූජ්‍ය අතුරලියේ රතන හිමි සම්බන්ධයෙන් ඊයේ මෙවැනි ප්‍රකාශයක් කළේය. මේ අතර මුස්ලිම් ජනතාවට එරෙහිව ප‍්‍රකාශයක් කළේ යැයි චෝදනා කරමින් අස්ගිරි පාර්ශ්වයේ මහානායක වරකාගොඩ ශ්‍රී ඥානරතන හිමියන්ට එරෙහිව විකල්ප ප්‍රතිපත්ති කේන්ද්‍රෙය් විධායක අධ්‍යක්ෂ ආචාර්ය පාක්‍යසෝති සරවනමුත්තු මහතා ජිනීවා මානව හිමිකම් කොමසාරිස් සහ පොලිස් මූලස්ථානය වෙත පසුගියදා පැමිණිලි ඉදිරිපත් කර තිබුණි. එම පැමිණිලි ඉදිරිපත් කළ ආචාර්ය පාක්‍යසෝති සරවණමුත්තුට විරෝධය පළකරමින් ත්‍රෛනිකායික ජාතික භික්ෂු අද පස්වරුවේ පාගමනක් සංවිධාන කර තිබුණි. ඒ මහනුවර ශ්‍රී වෛශාඛදාන සංගම් ශාලාව අසළ සිට ශ්‍රී දළඳා මාළිගාව වෙතයි. මේ අතර අසාද් සාලිගේ ප්‍රකාශයට සහ ආචාර්ය පාක්‍යසෝති සරවණමුත්තුගේ ක්‍රියාකලාපයට එරෙහිව අද පැවති මාධ්‍ය හමු කිහිපයකදී අදහස් පළවිය.", "URL": "https://sinhala.adaderana.lk/news.php?nid=113222", "Category": null, "Parent URL": null}