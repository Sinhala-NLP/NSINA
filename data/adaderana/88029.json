{"Source": "Adaderana", "Timestamp": "April 25, 2018 09:46 pm", "Headline": " ආණමඩුවට උදා ගම්මාන 50ක්", "News Content": "පුත්තලම, ආණමඩුව මැතිවරණ කොට්ඨාසය තුළ උදාගම්මාන 50ක් ඉදි කිරීමට ප්‍රතිපාද වෙන් වී ඇති බව වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා පවසයි. ඒ අතරින් ගම්මාන 15 ක පමණ ඉදිකිරීම් මේ වන විට අවසන් කර ඇති අතර, තවත් ගම්මාන 10 ක ඉදිකිරීම් මේ වන විට සිදුවෙමින් තිබේ. අමාත්‍ය පාලිත රංගේ බණ්ඩාර මහතා කියා සිටියේ මෙම උදාගම්මාන වැඩපිළිවෙළ යටතේ නව නිවාස 2000 ක් ඉදි කෙරෙන බවයි. ආණමඩුවේ හිසට සෙවණක් නොමැති සියළු පවුල් වෙත නිවාස ඉදිකර දීමට පියවර ගන්නා බවන්, 2019 වසර තුළ එම ඉලක්කය ජග ගැනීම තම අපේක‍ෂාව බවත් ඔහු පැවසීය. ආණමඩුව එක්සත් ජාතික පක‍ෂ කාර්යාලයේ පසුගියදා (25) පැවැති සංවර්ධන ප්‍රගති සමාලෝචන රැස්වීමකදී අමාත්‍යවරයා මේ බව පැවසීය. මේ අතර විසිරි නිවාස ව්‍යාපෘතිය යටතේ නිවාස පිළිසකර කර ගැනීම සඳහා පවුල් 1500 ක් වෙත නිවාස අධාර ලබා වැඩපිළිවෙලේ අවසන් අදියර මේ වන විට ක්‍රියාත්මක වෙමින් තිබේ. ආණමඩුවට ලැබී ඇති තවත් ප්‍රතිලාභයක් වන්නේ පෙදරේරුවන් හා වඩු කාර්මිකයින් පුහුණු කිරීමේ වැඩපිළිවෙළක් ක්‍රියාවට නැගීමයි. ඉදිකිරීම් කර්මාන්තය තුළ පවතින ශ්‍රම හිඟයට විසඳුම් සෙවීම මෙම ව්‍යාපෘතියේ අරමුණයි. ව්‍යාපෘතිය යටතේ එක් ග්‍රාමසේවා වසමකින් තිදෙනෙකු වෙත මෙම පුහුණූව ලබා දීමට නියමිතයි. ඒ අනුව ආණමඩුව මැතිවරණ කොට්ඨාශයේ පදිංචි 500 ට ආසන්න පිරිසක් මෙම පුහුණුව සඳහා තෝරා ගන්නා බවත්, පුහුණුව සමග දීමනාවක් මෙන්ම පුහුණුව සාර්ථකව නිමා කරන සියළූ දෙනා වෙත කර්මාන්තයට අදාල උපකරණ කට්ටලයක්ද හිමිවන බව අමාත්‍යවරයා පැවසීය. මෙම සියළු ව්‍යාපෘති සඳහා ප්‍රතිපාදන සපයන්නේ නිවාස හා ඉදිකිරීම් අමාත්‍යංශය විසිනි.", "URL": "https://sinhala.adaderana.lk/news.php?nid=88029", "Category": null, "Parent URL": null}