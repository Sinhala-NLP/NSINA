{"Source": "Adaderana", "Timestamp": "August 14, 2012 04:19 pm", "Headline": " විදුලි සේවක වර්ජනය අවසන්?  50% වඩා සේවයට", "News Content": "ලංවිම සේවකයින් වැඩ වර්ජනයක් ආරම්භ කර තිබුණ ද අද උදෑසන වන විට සියයට 50 වැඩි සංඛ්‍යාවක් සේවයට වාර්තා කර ඇතැයි විදුලිබල හා බලශක්ති අමාත්‍යංශය පවසයි. තර්ජනය කිරීම් හමුවේ පවා ඇතැම් සේවකයින් සේවයට වාර්තා කර ඇති බවත් එවැනි සිද්ධීන් සම්බන්ධයෙන් පියවර ගැනීමට යුද හමුදාව යොදා ඇති බවත් එම අමාත්‍යංශය නිකුත් කළ නිවේදනයක දැක්වෙයි. ඇතැම් ප්‍රදේශවල කඩාකප්පල්කාරි ක්‍රියා සිදුව ඇති බවත් 119 අංකය ඔස්සේ ඒ පිළිබඳව දැනුම් දෙන ලෙසත් එම අමාත්‍යංශය ජනතාවගෙන් ඉල්ලීමක් කරයි. අදාළ නිවේදනයේ වැඩිදුරටත් මෙසේ ද සඳහන්ය. අද උදෑසන වනවිට ලංකා විදුලිබල මණ්ඩලයේ සේවය කරන කාර්යාලීය සහ ක්ෂේත්‍ර සේවයේ නියුතු 50% කට වැඩි පිරිසක් ප්‍රධාන කාර්යාලයට සහ අනෙකුත් ප්‍රාදේශීය සහ කලාප කාර්යාලවලට වාර්තා කර ඇතැයි ලංකා විදුලිබල මණ්ඩලයේ සාමාන්‍යාධිකාරීවරයා සඳහන් කරයි. මෙය ඊයේ දිනයට සාපේක්ෂව හොඳ පැමිණීමක් බව හෙතෙම සඳහන් කරයි. ඊයේ දිනයේ ප්‍රදේශ කිහිපයක කඩාකප්පල්කාරී ක්‍රියා සිදුවී ඇති බවට ලංවිම කලාප කාර්යාලවලට වාර්තා වී ඇත. එම ප්‍රදේශයන්හි ප්‍රධාන සම්ප්‍රේෂණ පද්ධති වෙත බයිසිකල් චේන් විසිකර අක්‍රීය තත්ත්වයට පත්කිරීමත්, ට්‍රාන්ස්ෆෝමර් ක්‍රියාවිරහිත කිරීමට උත්සාහ කිරීමත් උද්ඝෝෂකයින් විසින් සිදුකර ඇති බව ලංවිම ඉංජිනේරුවන් අවධාරණය කරයි. පසුගිය 10 වනදා සිට මේ වන තෙක් ලංවිම හි සේවය කරන විධායක සහ විධායක නොවන ශ්‍රේණිවල සියළුම ඉංජිනේරුවරුන් සහ ඉංජිනේරු ශිල්පීන් අඛණ්ඩව පැය 24 පුරාම සිය රාජකාරී සේවාවන් සිදු කරන බව ඉංජිනේරු වෘත්තීය සමිති පෙන්වා දෙයි. මේ වනවිට සේවයට වාර්තා කිරීමට සුළු සේවකයින් කැමැත්තෙන් සිටියද, කිසියම් කණ්ඩායමකගේ තර්ජනාත්මක දුරකතන ඇමතුම් හමුවේ සේවයට වාර්තා කිරීමට බියක් දක්වයි. එසේම ඊයේ දිනයේ සේවයට වාර්තා කොට සේවා අවසානයේ නිවෙස් බලා යාමේදී විවිධාකාරයේ පීඩා අත්විඳීමට සිදුවූ බව සේවයේ නියැලී සිටින ලංවිම සේවක මහත්ම මහත්මීන් පෙන්වා දෙයි. තවද බලාගාරවලට වතුර ඇරීම සහ ඉන්ධන සැපයීමේ කටයුතුවලටද සමහර වැඩ වර්ජකයින් බාධා කරන බවට පැමිණිලි ලැබී තිබේ. මේ සියළු තත්ත්ව සැලකිල්ලට ගෙන විශේෂ ආරක්ෂිත පියවරක් අනුගමනය කිරීමට ලංවිම තීරණය කර ඇත. ඒ අනුව අද සිට ශ්‍රී ලංකා යුධ හමුදාවේ විශේෂ කණ්ඩායමක් මේ සම්බන්ධයෙන් පරීක්ෂාවෙන් සිටියි. ලංවිම සේවකයෙකුට යම් ආකාරයක තර්ජනයක් පවතී නම්, ශ්‍රී ලංකා යුධ හමුදාවේ හදිසි දුරකතන අංක 0113075792 වෙත ඒ පිළිබඳ දැනුවත් කරන ලෙස ලංකා විදුලිබල මණ්ඩල පාලනාධිකාරිය ඉල්ලා සිටියි. තවද ප්‍රදේශයන් ආශ්‍රිතව පවතින සම්ප්‍රේෂණ මාර්ගවලට හෝ ට්‍රාන්ස්ෆෝමර්වලට හානි සිදුකිරීමක් පිළිබඳව වාර්තා වන්නේ නම් ඒ සම්බන්ධව 119 හෝ ඉහත සඳහන් ශ්‍රී ලංකා යුධහමුදා හදිසි දුරකතන අංකය වෙත පැමිණිලි කරන ලෙස වැඩිදුරටත් ඉල්ලා සිටියි. හෙට දිනය තුළද විදුලි අධිකාරීවරුන් ඇතුළු කාර්මික ශිල්පීන්ගේ දායකත්වය නොලැබුනහොත්, ඒ සේවාවන් සඳහා විශ්‍රාමික ලංවිම ඉංජිනේරුවන් සහ තාක්ෂණ නිලධාරීන් බඳවා ගැනීමටත්, විදුලි අධිකාරීවරුන් සඳහා වන පුරප්පාඩු සඳහා මේ සතිය ඇතුළත කඩිනමින් සම්මුඛ පරීක්ෂණ පවත්වා බඳවා ගැනීමට පියවර ගන්නා බවත් ලංකා විදුලිබල මණ්ඩල පාලනාධිකාරිය සඳහන් කරයි. එසේම කාර්මික සේවකයින් වෙනුවෙන් ශ්‍රී ලංකාවේ වන කාර්මික ආයතන හරහා තාවකාලික පදනම මත, ආයතනික ගිවිසුමකට යටත්ව, පුහුණු ශ්‍රමිකයින් බඳවා ගැනීමට සාකච්ඡා සිදුකරමින් පවතින බව ලංකා විදුලිබල මණ්ඩල පාලනාධිකාරිය වැඩිදුරටත් අවධාරණය කර සිටියි.", "URL": "https://sinhala.adaderana.lk/news.php?nid=26586", "Category": null, "Parent URL": null}