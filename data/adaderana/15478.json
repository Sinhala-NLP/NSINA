{"Source": "Adaderana", "Timestamp": "April 15, 2011 09:48 am", "Headline": "සඳ වටා පෙනෙන රැස් වළල්ල ගැන බිය විය යුතු නෑ ", "News Content": "මේ දිනවල අහසේ චන්ද්‍රයා වටා දක්නට ලැබෙන රැස් වළල්ලක ස්වරූපය සම්බන්ධයෙන් අනිසි බියක් ඇතිකර ගත යුතු නැතැයි කොළඹ විශ්ව විද්‍යාලයේ භෞතික විද්‍යා අංශයේ ජ්‍යෙෂ්ඨ කථිකාචාර්ය ආචාර්ය චන්දන ජයරත්න මහතා පවසයි. චන්ද්‍රයා වටා ඇති මෙම රැස් වළල්ලක ස්වරූපය ඇතැමුන් අනාගත ආපදා තත්ත්වයක පෙර නිමිත්තක් බවට සාවද්‍ය මත පළ කරන බව ඔහු පෙන්වා දෙයි. මෙය නිතර දක්නට ලැබෙන වායුගෝලයේ පවතින සාමාන්‍ය තත්ත්වයක් බව ආචාර්ය චන්දන ජයරත්න මහතා පැහැදිලි කළේය. වළකුළු නිර්මාණයවීමට තරම් ජල වාෂ්ප නොමැති අවස්ථා වලදී එම ජල වාෂ්ප තවත් ඉහළට ගමන් කරන බව ඔහු සඳහන් කළේය. එයින් අයිස් ස්ඵටික නිර්මාණය වන බවත්, එම ස්ඵටික මත හඳ එළිය වැටීම නිසා රැස් වළල්ලක ස්වරූපයෙන් දිස්වන බව ද, එය බිය විය යුතු තත්ත්වයක් නොවන බව ද චන්දන ජයරත්න මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15478", "Category": null, "Parent URL": null}