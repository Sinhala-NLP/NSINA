{"Source": "Adaderana", "Timestamp": "October 6, 2011 02:38 pm", "Headline": "බාල පෙට්‍රල් ගැහුවාට වන්දි ලබාදීම ඇරඹෙයි", "News Content": "ප්‍රමිතියෙන් තොර පෙට්‍රල් භාවිතා කිරිම නිසා හානි සිදුවූ වාහන හිමියන්ට වන්දි ප්‍රදානය කිරිම අද ආරම්භ කළ බව ඛනිජ තෙල් නීතිගත සංස්ථාව සඳහන් කරයි. අද පෙරවරුවේ දෙමටගොඩ පිහිටි CEYPETCO නිවහනින් මෙම වන්දි ලබාදීම ආරම්භ කළ බව ඛනිජ තෙල් නීතිගත සංස්ථාවේ අධ්‍යක්ෂිකා චම්පිකා අමරසිංහ මහත්මිය කියා සිටියි. අදියර කිහිපයක් යටතේ වන්දි ප්‍රදානය කිරීම සිදුකරන බවත්,සංස්ථාවේ ප්‍රාදේශීය ශාඛා මගින්ද කොළඹින් බැහැර ප්‍රදේශ සඳහා අදාළ චෙක්පත් ප්‍රදානය කිරීමට බලාපොරොත්තු වන බවත් අමරසිංහ මහත්මිය පෙන්වාදෙයි. අද දවසේ අදාළ වන්දි මුදල් ලබාගැනීම සඳහා පැමිණෙන ලෙස 10 දෙනකුට දන්වා යවා තිබුණද පැමිණ සිය වන්දි මුදල් ලබාගනු ලැබුවේ 7 දෙනකු පමණක් බවද ඇය කියා සිටියාය. ප්‍රමිතියෙන් තොර පෙට්‍රල් භාවිතයෙන් හානියට පත් මෝටර් රථ සඳහා රු.50,000 ක උපරිමයකට යටත්ව හා හානියට පත් යතුරුපැදි හා ත්‍රීවීලර් රථ සඳහා රු.15,000 ක උපරිමයකට යටත්ව වන්දි මුදල් ප්‍රදානය කෙරෙන බවත් සඳහන් වේ. සිද්ධියට අදාළව ඛනිජ තෙල් සංස්ථාවට පැමිණිලි 3000 ක් පමණ ලැබී තිබුණු බවත්,එයින් 2000 ට පමණ වන්දි මුදල් ලබාගැනීමට සුදුසුකම් සපුරා ඇති බවත් ඛනිජ තෙල් නීතිගත සංස්ථාවේ අධ්‍යක්ෂිකාව වැඩිදුරටත් කියා සිටියාය.", "URL": "https://sinhala.adaderana.lk/news.php?nid=19184", "Category": null, "Parent URL": null}