{"Source": "Adaderana", "Timestamp": "September 5, 2010 04:29 pm", "Headline": "බිළි බා ගත් තුනෙන් දෙකෙන් ආණ්ඩුව සංශෝධනයට සූදානම්වෙනවා", "News Content": "ආණ්ඩුව ව්‍යවස්ථා සංශෝධනයට සූදානම් වී ඇත්තේ අල්ලසට, පගාවට සහ බලහත්කාරයට බිළි බා ගත්, විපක්ෂයේ මන්ත්‍රීවරුන්ගෙන් සාදාගත් තුනෙන් දෙකක ඡන්දයෙන් බව ජනතා විමුක්ති පෙරමුණ පවසයි. ආණ්ඩුව එම සංශෝධනයට විරුද්ධ වන්නන් මර්දනය කිරීමට පියවර ගෙන ඇති බව නිවේදනයක් නිකුත් කරමින් එම පක්ෂයේ දේශපාලන මණ්ඩලය සඳහන් කරයි. කිසිදු මහජන සංවාදයකට ඉ‍ඩ නොතබා හදිසි පනත් කෙටුම්පතක් ලෙස මෙම සංශෝධනය ගෙන ඒමට හේතුව ජනමතයට ආණ්ඩුව දක්වන බියගුලුභාවය බව ද එම නිවේදනයේ සඳහන්ය. මෙවැනි ප්‍රජාතන්ත්‍ර විරෝධි ක්‍රියාමාර්ග පරාජය කිරීම සඳහා ප්‍රජාතන්ත්‍රවාදය, යුක්තිය හා සාධාරණත්වය අගයන සියලු ජනතාවට ඇරයුම් කරන බව ද ජනතා විමුක්ති පෙරමුණ පවසයි.", "URL": "https://sinhala.adaderana.lk/news.php?nid=10658", "Category": null, "Parent URL": null}