{"Source": "Adaderana", "Timestamp": "April 3, 2016 11:23 am", "Headline": "‍ කුඩු සැකකරුවන් දින 7ක් රඳවා ගන්න අවසරයි", "News Content": "‍හෙරොයින් කිලෝග්‍රෑම් 110ක් සමග අත්අඩංගුවට ගත් විදෙස් ජාතිකයින් 14 දෙනා දින 7ක කාලයක් රඳවාගෙන ප්‍රශ්න කිරීමට අධිකරණය පොලීසියට අවසර ලබා දී තිබේ.සැකකරුවන් ඊයේ(02) කොටුව මහේස්ත්‍රාත් අධිකරණයට ඉදිරිපත් කළ අවස්ථාවේ මෙම නියෝගය ලබාදුන් බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.ඒ අනුව මේ වන විට පොලිස් මත්ද්‍රව්‍ය කාර්යාංශය භාරයේ පසුවන සැකකාර විදෙස් ජාතිකයින් 14 දෙනා සම්බන්ධයෙන් වැඩිදුර විමර්ශන ක්‍රියාත්මක වන බව මාධ්‍ය ප්‍රකාශකවරයා කියා සිටියි. එමෙන්ම මෙම සැකකරුවන් අත්අඩංගුවට ගැනීම පිළිබඳ ඔවුන්ගේ රටවලට අදාළ මෙරට තානාපති කාර්යාල දැනුම්වත් කිරීමට ද පියවර ගෙන ඇති බව රුවන් ගුණසේකර මහතා සඳහන් කළේය.පොලිස් මත්ද්‍රව්‍ය කාර්යංශයට ලැබුණු තොරතුරක් මත මෙරට දකුණු මුහුදු තීරයේදී යත්‍රාවක තිබී හෙරොයින් කිලෝග්‍රෑම් 110ක් පසුගියදා සොයා ගැණුනි.එම යාත්‍රාවේ සිටි ඉරාන ජාතිකයින් 10 දෙනෙකු පාකිස්ථාන ජාතිකයින් දෙදෙනෙකු, ඉන්දීය ජාතිකයෙකු සහ සිංගප්පූරු ජාතිකයෙකු පොලිස් මත්ද්‍රව්‍ය කාර්යාංශය විසින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=58884", "Category": null, "Parent URL": null}