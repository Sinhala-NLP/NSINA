{"Source": "Adaderana", "Timestamp": "August 15, 2017 08:38 pm", "Headline": " සයිටම් විරෝධී සිසු ජන සමුළුව නුගේගොඩදී", "News Content": "සයිටම් විරෝධී සිසුජන ව්‍යාපාරය සංවිධාන කළ සිසු ජන සමුළුව අද පස්වරුවේ පැවැත්වුණි. ඒ නුගේගොඩ ආනන්ද සමරකෝන් එළිමහන් රංග පීඨයේදීයී. සයිටම් විරෝධී සිසු ජන සමුළුව සඳහා අන්තර් විශ්වවිද්‍යාලයීය ශිෂ්‍ය බල මණ්ඩලය,අන්තර් විශ්වවිද්‍යාලයීය භික්ෂු බල මණ්ඩලය,පෙරටුගාමී සමාජවාදී පක්ෂය එක්ව සිටියේය. එමෙන්ම ජනතා විමුක්ති පෙරමුණ,රජයේ වෛද්‍ය නිලධාරීන්ගේ සංගමය සහ තවත් වෘත්තීය සමිති රැසක නියෝජිතයින් එම අවස්ථාවට එක්විය. සමුළුව අතරතුර ශ්‍රී ලංකා වෛද්‍ය සභාවේ හිටපු සභාපති මහාචාර්ය වෛද්‍ය කාලෝ ෆොන්සේකා මහතා ද ඒ සඳහා එක් වුණි. මේ අතර මෙරට තුළ වෛද්‍ය අධ්‍යාපනය හදාරන සහ විදේශ විශ්වවිද්‍යාලවල අධ්‍යාපනය නිමකර පැමිණි සියලු වෛද්‍ය උපාධිධාරීන්ට සහ ඔවුන්ගේ දෙමාපියන්ට පොදු එකඟතාවයකට පැමිණීම සඳහා රජයේ වෛද්‍ය නිලධාරීන්ගේ සංගමය ආරාධනයක් කරයි. සයිටම් ආයතනයේ ක්‍රියාකාරීත්වය හේතුවෙන් ප්‍රධාන වශයෙන් අගතියට පත් පාර්ශව තුනක් සිටින බව එම සංගමය පෙන්වා දෙයි. සාකච්ඡා ක්‍රියාමාර්ගයකින් දැනට මතුව ඇති ගැටළු සඳහා විසඳුම් සෙවිය යුතු බව අද පැවති මාධ්‍ය හමුවකට එක්වෙමින් රජයේ වෛද්‍ය නිලධාරීන්ගේ සංගමයේ සහකාර ලේකම් නවීන් ද සොයිසා මහතා සඳහන් කළේය.", "URL": "https://sinhala.adaderana.lk/news.php?nid=76332", "Category": null, "Parent URL": null}