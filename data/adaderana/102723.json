{"Source": "Adaderana", "Timestamp": "January 20, 2019 06:02 pm", "Headline": "හොර පාරේ රට ගිහින් දැන දැනම අමාරුවේ වැටෙන්න එපා", "News Content": "නීති විරෝධී ලෙස විදේශ රැකියා සඳහා පිටත්ව ගොස් දැන දැනම අමාරුවේ නොවැටීමට ශ්‍රමිකයින් වගබලාගත යුතු බවත්, නොයෙක් කරදරවලට මුහුණදුන් බවට මාධ්‍ය ඔස්සේ හඩ නගන්නේ මෙසේ නීති විරෝධී ආකාරයට විදේශ ගතවූ පිරිස් බවද ගාල්ල දිස්ත්‍රික් පාර්ලිමේන්තු මන්ත්‍රී මනූෂ නානායක්කාර මහතා පැවසීය. විගමණික ශ්‍රමිකයින්ගේ ආරක්ෂාව වෙනුවෙන් රජය සෑම අවස්ථාවකදීම පියවර ගන්නා බවද ඔහු පැවසුවේය. ශ්‍රී ලංකා විදේශ සේවා නියුක්ති කාර්යාංශය විසින් ක්‍රියාත්මක විගමණික ශ්‍රමිකයින්ගේ දූ දරුවන්ට ශිෂ්‍යත්ව ප්‍රදානය කිරීම සඳහා ගාල්ල ලබුදූව සිරිධම්ම විද්‍යාලයේදී පැවති උත්සවයකට එක්වෙමින් ඔහු මේ බව පැවසුවේය. එහිදී වැඩිදුරටත් අදහස් දැක්වූ මන්ත්‍රීවරයා මෙසේද පැවසුවේය. \"විගමණික ශ්‍රමිකයින් පසුගිය වසරේදී ඩොලර් බිලියන අටක මුදලක් රටට එවලා තියෙනවා. ඒක විශාල මුදලක්. දක්ෂිණ අධිවේගී මාර්ගය හදන්න වැය කළ මුදල වගේ තුන්ගුණයක මුදලක් ලංකාවට එවලා තියෙනවා. විගමණික ශ්‍රමිකයින් තමන්ගේ දරුවන් සමඟ සිටිය යුතු කාලයේදී තමයි පිට රටකට ගිහිල්ලා රටට මුදල් උපයන්නේ. මේ අයට කෙළෙහිගුණ සලකන්න තමයි විගමණික ශ්‍රමිකයින්ගේ දරුවන්ට ශිෂ්‍යත්ව ලබාදෙන්නේ. අපි මේ වසරේදී රුපියල් කෝටි අටක මුදලක් ශිෂ්‍යත්ව ප්‍රදානය සඳහා වෙන් කර තිබෙනවා. අද ශිෂ්‍යත්ව ලබන දරුවන්ගේ අනාගතය සාර්ථක කරගැනීමට සුභ පැතුම් ගෙන එන්න කියලා අගමැති රනිල් වික්‍රමසිංහ මැතිතුමා වගේම හරින් ප්‍රනාන්දු ඇමැතිතුමාත් මට දැනුම් දුන්නා. දරුවන් වෙනුවෙන් කරන දේ ගැන අගමැතිතුමත් ආශිර්වාද කළා. අද ශිෂ්‍යත්ව ලබන දරුවන් රටට ආදරය කරන දරුවන්, රටට වැඩදායී පුවැසියෙක් වෙන්න කියන ඉල්ලීම තමයි අපි ඉල්ලන්නේ. හොදට හිතන්න පුලුවන්, හොදට කල්පනාකරන්න හැකි දරුවන් පිරිසක් බිහි කිරීම තමයි අපිට අවශ්‍ය වෙන්නේ. අපි ආණ්ඩුවක් විදියට විදේශගත ශ්‍රමිකයින් වෙනුවෙන් අපේ කෙලෙහිගුණ සලකනවා. තමන්ගේ අම්මට තාත්තට, වැඩිහිටියන්ට සලකන්නේ නැතිනම් ඒ අයගෙන් කිසිම වැඩක් නැහැ. තමන් උපන් රටට, තමන් උපන් ප්‍රදේශයට සේවයක් කරන්නේ නැති නම් ඒ අය කවුරු වුනත් කිසිම වැඩක් නෑ. මුල අමතක කරනවා නම් රටේ ජනාධිපති වුනත් වැඩක් නෑ. කළෙහිගුණ අමතක කරනවා නම් රටේ ජනාධිපතිවුනත් වැඩක් නෑ. කළෙහිගුණ මතක තියෙන ජාතියක්, පුරවැසියන් බවට අපේ දරුවන් පත් කළ යුතුයි. විදේශගත ශ්‍රමිකයින්ගේ ගැටලු ගැන විවිධ අවස්ථාවලදී තොරතුරු වාර්තා වෙනවා. විදේශගතව සිටින ශ්‍රමිකයින්ට මොනවා හරි කරදරයක් වෙනවා නම් අපි ඒ වෙනුවෙන් අපි පෙනී සිටිනවා. හරි පාරෙන් විදේශගත වුනොත් ගැටලුවලට මුහුණදෙන්න වෙන්නේ නෑ. නීති විරෝධී ලෙස විදේශ ගතවෙලා ඉන්න ශ්‍රමිකයින් සම්බන්ධයෙන් කටයුතු කිරීමට අපිට අපහසුයි. අද නොයෙක් ගැටලුවලට මුහුණදීමට සිදුවෙලා තියෙන්නේ නීති විරෝධී ආකාරයට විදේශගතවූ අයටයි. නීත්‍යානුකූල නොවන ආකාරයට රැඳී සිටින සමහර අය ගෙන්වාගැනීමට නොහැකිවී තිබෙන්නේ ඔවුන්ට නඩු කටයුතුවලට මුහුණදීමට සිදුව තිබෙන නිසයි. ඒත් හරීන් ප්‍රනාන්දු ඇමැතිතුමා මේ හැම රටකටම ගිහින් ඔවුන් ලංකාවට ගෙන්වා ගැනීමට අවශ්‍ය පියවර ගන්නවා. ඒත් උවමනාවෙන් කරදරයේ වැටෙන්න එපා කියන පණිවුඩය ලබාදෙන්න ඕන. මේ අවස්ථාව සඳහා ශ්‍රී ලංකා විදේශ සේවා නියුක්ති කාර්යාංශයේ සභාපති ඒ.ඒ.එම් හිල්මි මහතා ඇතුළු විදේශ සේවා නියුක්ති කාර්යාංශයේ නිලධාරීහු එක්ව සිටියහ.", "URL": "https://sinhala.adaderana.lk/news.php?nid=102723", "Category": null, "Parent URL": null}