{"Source": "Adaderana", "Timestamp": "November 27, 2013 07:13 pm", "Headline": "ජ.‍වි.පෙ. කෙරෙහි ජනතාව තුළ තිබුණු විශ්වාසය කඩා වැටිලා", "News Content": "ජනතා විමුක්ති පෙරමුණේ සාමාජිකයින් පක්ෂයෙන් ඉවත්වීමත් සමඟ ජනතාව තුළ පක්ෂය පිලිබඳ තිබු විශ්වාසය කඩා වැටී ඇති බව ජ.වි.පෙ. දේශපාලන මණ්ඩ සභික කේ.ඩි ලාල්කාන්ත මහතා පවසයි. සෑම පුද්ගලයෙකුට වෘත්තීය සමිතියක් හෝ ගොවි සමිතියක් ස්ථාපිත කර ගත හැකි බවත්, නමුත් මෙ‍රටේ සිටින පොලීසියේ නිලධාරීන් වෙනුවෙන් හඬ නැගීමට කිසිදු පුද්ලගයෙකු නොමැති බවත් ඔහු සඳහන් කර සිටියේය. කැස්බෑව ප්‍රදේශයේ ජනතා විමුක්ති පෙරමුණු දේශපාලන පක්ෂ කාර්යාලයක් පිහිටුවීමේ උත්සවයකට එක්වෙමින් ඔහු මෙම අදහස් පළ කළේය. එසේම පොලිස් නිලධාරීන් සඳහා නිසි වැටුපක් නොමැති බවත්, තමන්ගේ පෞද්ගලික යතුරු පැදි පවා සේවය සඳහා‍ යොදා ගන්නා බවත් මේ වන විට මාර්ගයේ ගමන් කරන පරණම වාහන පොලිස් ජීප් රථ බවද හෙතෙම එම අවස්ථාවේදී අවධාරණය කර සිටියේය‍. තමන් තරුණ අවධියේදී හොඳම යතුරු පැදිය තිබුණේ පොලිස් නිලධාරීන්ට බවත්, එම යතුරු පැදියත් සමඟ කිසිදු යතුරු පැදයක් තරඟයට ධාවනය කර නොහැකි බවත් ඔහු පෙන්වා දුන්නේය. එසේම පොලිස් නිලධාරීන් යමි කිසි කෙනෙකු මහ මගදී හමුවී යම්කිසි මුදලක් ලබා ගන්නේ නම් තමන් එයට එකඟ බවත්, රාජපක්ෂ ආණ්ඩුව සඳහා බදු ගෙවනවාට වඩා එම ක්‍රියාවෙන් එම පොලිස් නිලධාරියා ගෙදරට බොන්න පිටි පැකට්ටුවක් හෝ රැගෙන යන බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39150", "Category": null, "Parent URL": null}