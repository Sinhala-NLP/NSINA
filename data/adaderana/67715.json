{"Source": "Adaderana", "Timestamp": "January 4, 2017 07:16 pm", "Headline": "දක්ෂිණ සංවර්ධන සැලැස්ම ගැන රජයෙන් විශේෂ නිවේදනයක්", "News Content": "දක්ෂිණ සංවර්ධන සැලැස්ම යටතේ හම්බන්තොට දිස්ත්‍රික්කයෙන් අක්කර 15,000ක් චීනයට පවරාදෙන බවට පළ වන වාර්තා සම්පූර්ණයෙන් අසත්‍ය බව රජයේ ප්‍රවෘත්ති දෙපාර්තමේන්තුව පවසයි. නිවේදනයක් නිකුත් කරමින් එම දෙපාර්තමේන්තුව පෙන්වා දෙන්නේ එවැනි අසත්‍ය ප්‍රචාර සිදුකරමින් එම සංවර්ධන සැලැස්මට එරෙහිව ජනමතයක් ගොඩනැංවීමේ කූට සැලැස්මක් බංකොළොත් දේශපාලනඥයින් පිරිසක් විසින් දියත් කරන බවයි.අදාළ සංවර්ධන වැඩපිළිවෙළ සඳහා දිස්ත්‍රික්ක කිහිපයක ඉඩම් හඳුනාගැනීම සිදුකර ඇති බව එම නිවේදනයේ සඳහන්ය.එනම් හම්බන්තොටින් අක්කර 1200ක්, මාතරින් අක්කර 2000ක් හා මොණරාගලින් අක්කර 7000ක් වශයෙනි.එමෙන්ම දකුණේ සංවර්ධනය පිළිබඳව අත්සන් තබන ගිවිසුම් පිළිබඳව ක්‍රමානුකූලව මහානායක හිමිවරුන් දැනුවත් කිරීමට කටයුතු කරන බවත් එම නිවේදනයේ දැක්වෙයි. එමෙන්ම මෙතෙක් හඳුනාගෙන ඇති සහ හඳුනාගැනීමට යෝජිත ඉඩම්වලින් සියයට 95ක්ම රජයේ ඉඩම් බව ද ප්‍රවෘත්ති දෙපාර්තමේන්තුව පෙන්වා දෙයි. රජයේ හෝ පුද්ගලික ඉඩම් පවරා ගැනීම කිසිඳු ආගමික සිද්ධස්ථානයකට හෝ ඓතිහාසික උරුමයන්ට හානි සිදුනොවන අතර බංකොළොත් දේශපාලකයින්ගේ අසත්‍ය ප්‍රචාරයන්ට නොරැවටෙන ලෙස ජනතාවගෙන් ඉල්ලීමක් කරන බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ සඳහන්ය.", "URL": "https://sinhala.adaderana.lk/news.php?nid=67715", "Category": null, "Parent URL": null}