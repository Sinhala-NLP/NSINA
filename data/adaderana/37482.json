{"Source": "Adaderana", "Timestamp": "September 17, 2013 05:26 pm", "Headline": "අනුරාධපුර හොර නෝට්ටු ජාවාරමක් - 5ක් දැලේ", "News Content": "අනුරාධපුර ප්‍රදේශයේ සිදුකරගෙන ගිය ව්‍යාජ නෝට්ටු ජාවාරමක තොරතුරු හෙළිව තිබේ. ඒ අනුව රුපියල් දහසේ සහ පන්දහසේ ව්‍යාජ නෝට්ටු 62ක් සමඟ සැකකරුවන් 05 දෙනෙකු අනුරාධපුර පොලිසිය විසින් අත්අඩංගුවට ගෙන ඇත. අනුරාධපුර සංචාරක පොලිසියට ලද තොරතුරක් අනුව අනුරාධපුර කෝවිල්බැන්ද වැව ප්‍රදේශයේ දී එක් පුද්ගලයෙකු අත්අඩංගුවට ගෙන තිබේ. ඔහු සතුව තිබී ව්‍යාජ 5000 නෝට්ටු 06ක් සහ ව්‍යාජ රුපියල් 1000 නෝට්ටු 18ක් අත්අඩංගුවට ගත් බව පොලිසිය සඳහන් කළේය. අත්අඩංගුවට ගත් සැකකරුගෙන් සිදුකළ වැඩිදුර ප්‍රශ්න කිරීම් වල දී නොච්චියාගම සහ සෙට්ටිකුලම් ප්‍රදේශයේ දී තවත් සැකකරුවන් 04 දෙනෙකු අත්අඩංගුවට ගෙන ඇත. එහිදී ඔවුන් සතුව තිබී ව්‍යාජ රුපියල් 5000 නෝට්ටු 12ක් සහ ව්‍යාජ රුපියල් 1000 නෝට්ටු 26ක් සොයාගත් බව පොලීසිය සඳහන් කළේය. මිට අමතරව සෙට්ටිකුලම් පොලිස්වසමේ ආඩියාපුලියන්කුලම් ප්‍රදේශයේ නිවසක තිබී මෙම ව්‍යාජ නෝට්ටු මුද්‍රණය කිරීම සඳහා යොදාගත් පරිගණකයක් , මුද්‍රණ යන්ත්‍රයක් ඇතුළු තවත් උපකරණ සොයාගත් බව ද පොලීසිය පැවසීය. අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිතව තිබේ. අනුරාධපුර පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=37482", "Category": null, "Parent URL": null}