{"Source": "Adaderana", "Timestamp": "October 13, 2010 03:21 pm", "Headline": "රට මැද අවතැන්වූවන්ට තුන්වේලටම රු.70 යි", "News Content": "මධ්‍යම කඳුකර ප්‍රදේශ වල නායයෑම් වලින් අවතැන් වූ පිරිස් සඳහා රජයෙන් ලබාදෙන සුභසාධන මුදලින් මාළු පාන් ගෙඩියක්වත් කන්නට හැකියාවක් නැතැයි මධ්‍යම පළාත් සභා එ.ජා.ප මන්ත්‍රී සංජීව කවිරත්න මහතා පවසයි. ආපාදා කළමනාකරණ අමාත්‍යංශය විසින් නිකුත් කළ චක්‍රලේඛයට අනුව නාය යෑම් වලින් අවතැන් වූවන් සඳහා ලබාදී ඇත්තේ දිනකට රුපියල් 70 ක් පමණක් බව මන්ත්‍රීවරයා පෙන්වා දුන්නේය. එම මුදලින් දවසේ වේල් 3 ම පිරිමසා ගන්නේ කෙසේදැයි පළාත් සභා මන්ත්‍රීවරයා ප්‍රශ්න කර සිටියේ අද කොළඹ පැවැති මාධ්‍ය හමුවකට එක්වෙමිනි. ආණ්ඩුවේ චක්‍රලේඛයට අනුව ළමුන්ට ද දවසේ වේල් තුනම පිරිමසා ගැනීම වෙනුවෙන් ලැබෙන්නේ රුපියල් 50 ක මුදලක් බවද හෙතෙම කියා සිටියේය. පොළොන්නරුව ප්‍රදේශයේ ආණ්ඩුවේ ප්‍රබල දේශපාලනඥයෙකු ගේ අනුබලය ඇතිව අනවසරයෙන් වැලි ගොඩදැමීම නිසා පාරිසරික ප්‍රශ්න ගණනාවක් මතුව ඇති බව පෙන්වාදුන් මන්ත්‍රීවරයා නාය යෑම් වැනි සොබාදහමේ ඛේදවාචකයන්ට මුහුණදීමට අසරණ ජනයාට සිදුවන්නේ මෙවැනි හේතූන් නිසා බවද අවධාරණය කළේය‍.", "URL": "https://sinhala.adaderana.lk/news.php?nid=11470", "Category": null, "Parent URL": null}