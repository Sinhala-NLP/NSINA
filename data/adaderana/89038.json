{"Source": "Adaderana", "Timestamp": "May 13, 2018 06:28 pm", "Headline": "අයහපත් කාලගුණයෙන් ගාල්ල සහ කළුතර දිස්ත්‍රික්කවල පුද්ගලයින් 8000 ක් පීඩාවට පත්වෙයි", "News Content": "පවතින වැසි සහිත කාලගුණ තත්ත්වයත් සමඟ හටගත් ජල ගැලීම් හේතුවෙන් ගාල්ල සහ කළුතර දිස්ත්‍රික්කවල පුද්ගලයින් 8000කට අධික පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. එම මධ්‍යස්ථානයේ නියෝජ්‍ය. අධ්‍යක්ෂ ප්‍රදීප් කොඩිප්පිලි මහතා සඳහන් කළේ ගාල්ල දිස්ත්‍රික්කයේ පවුල් 1960කට අයත් පුද්ගලයින් 7742ක පිරිසක් පීඩාවට පත්ව ඇති බවයි. මේ අතර ආපදා කළමනාකරණ මධ්‍යස්ථානය පැවසුවේ අද (13) පස්වරු 2න් පසු දිවයිනේ පළාත් රැසකට අකුණු සහිත වැසි ඇති විය හැකි බවයි. කෙසේ වෙතත් ඊයේ (12) ඇද හැලුනු වර්ෂාව හේතුවෙන් දිස්ත්‍රික් කිහිපයකින් ජල ගැලීම් තත්ත්වයන්ද වාර්තා වේ. ගාල්ල හා තදාසන්න ප්‍රදේශවලට ඊයේ රාත්‍රි 10 පමණ සිට ඇතිවු තද වැසි හේතුවෙන් අද අළුයම ගාලු දිස්ත්‍රික්කයේ ප්‍රදේශ රැසක් ජලයෙන් යට විණි. මේ හේතුවෙන් ගාල්ල නගරයට පිවිසෙන මාර්ග ජලයෙන් යට වු අතර ගාල්ල - අම්බලන්වත්ත මාර්ගය , ගාල්ල - බද්දේගම මාර්ගය සහ ගාල්ල වක්වැල්ල යන මාර්ග වලද බොහෝ ස්ථාන ජලයෙන් යටවී තිබු බව අප වාර්තාකරුවන් සඳහන් කළේය. එසේම ගාල්ල දිස්ත්‍රික්කයේ ඇතැම් ස්ථානවලට විදුලියද විසන්ධි වී තිබේ. මේ අතර කළුතර දිස්ත්‍රික්කයට ඇද හැලුණු වර්ෂාව හේතුවෙන් බේරුවල ප්‍රාදේශීය ලේකම් කොට්ඨාසයේ පයාගල, දලුවත්ත ශ්‍රි ලංකා රාමඤ්ඤ නිකායේ මූල මහා විහාරයද ජලයෙන් යටව තිබිණි. මේ අතර අත්තනගල්ල, නාගොඩ ප්‍රදේශයේ විදුලි සැර වැදීමෙන් නිවාස හතරකට හානි සිදුවී තිබේ. ඒ අතර පවතින අයහපත් කාලගුණය හේතුවෙන් දක්ෂිණ අධිවේගී මාර්ගයේ ධාවනය කෙරෙන රථවාහන වල උපරිම වේගය පැයට කිලෝමීටර 60 සීමාවේ පවත්වා ගන්නා ලෙස අධිවේගි මාර්ගයේ රථ වාහන පොලීසිය ඉල්ලීමක් කරයි. එමෙන්ම වර්ෂාව පවතින අවස්ථාවන්හිදි අධිවේගී මාර්ගයේ දැන්වීම් පුවරු මඟින් ලබාදෙන ආරක්ෂිත උපදෙස් අනුගමනය කරන ලෙසද පොලීසිය පවසයි. මේ අතර බදුල්ල දිස්ත්‍රික්කයටද ඇදහැලුනු තද වැසි හේතුවෙන් හපුතලේ කදුවැටියේ සිට අසාමාන්‍ය මෙන්ම තද දිය පහරක් කොළඹ - බදුල්ල ප්‍රධාන මාර්ගයේ බෙරගල හා හපුතලේ කොටසට ඇද වැටෙන ආකාරය ඊයේ පස්වරුවේ සිට මෙලෙස දක්නට ලැබේ. එසේම හල්දුමුල්ල ගිනිගත්ගල මාර්ගය නායයෑම හේතුවෙන් ගිනිගත් ගල සහ කිරිමැටිය යන ගම්මානවල ජීවත්වන ජනතාවගේ ගමනා ගමන කටයුතු වලට බාධා එල්ලවී තිබිණි. ඊයේ පස්වරුවේ මධ්‍යම කඳුකරයට ඇද හැලුණු ධාරානිපාත වැසි සමඟ හැටන් - කොළඹ ප්‍රධාන මාර්ගයේ හැටන් මල්ලිඅප්පු ප්‍රදේශයේදි මාර්ගයට පස් කන්දක් කඩා වැටි එහි ගමනාගමනය එක් මංතීරුවකට පමණක් සීමා විය. අධික වර්ෂාව තවදුරටත් පවතින බැවින් එම මාර්ගයේ ගමන් කිරිමේදි පස් කදු කඩාවැටීම් හා ගල් පෙරලීම් සම්බන්ධයෙන් වඩාත් විමසිලිමත් විය යුතු අතර ප්‍රදේශයට පවතින අධික මිදුම් තත්වය හේතුවෙන් රිය ධාවනයේදි ඉදිරිපස ලාම්පු දල්වාගෙන සෙමින් ධාවනය කරන්නැයි හැටන් පොලීසිය , රියදුරන්ගෙන් ඉල්ලීමක්ද කරයි.", "URL": "https://sinhala.adaderana.lk/news.php?nid=89038", "Category": null, "Parent URL": null}