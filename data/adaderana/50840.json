{"Source": "Adaderana", "Timestamp": "April 23, 2015 10:56 am", "Headline": "ඉන්දියානු සම්භවයක් සහිත ද්‍රවිඩ පවුල්වලට ඉඩම් ඔප්පු", "News Content": "ඉන්දියානු සම්භවයක් සහිත වතුකරයේ ද්‍රවිඩ පවුල් 200,000ට ඉඩම් ඔප්පු ලබාදීමට රජය තීරණය කර තිබේ.වැවිලි කර්මාන්ත රාජ්‍ය අමාත්‍ය කරුපයියා වේලායුදම් මහතා පවසන්නේ මේ යටතේ පර්චස් 7ක ඉඩමක් හෝ වර්ග අඩි 1900ක භූමි ප්‍රමාණයක් අදාළ ලියකියවිලි සහිතව ලබාදීමට නියමිත බවයි.එවැනි ඉඩමක ඉදිකරන නිවසේ ප්‍රමාණය වර්ග අඩි 550ක් පමණ වන අතර නිවසක් ඉදිකිරීම වෙනුවෙන් රජය වැය කරන මුදල රුපියල් මිලියන 1.2කි.වසර 200ක ඉතිහාසය තුළ ඉන්දියානු සම්භවයක් සහිත ලාංකිකයින්ට ඉඩම් ඔප්පු ලැබෙන පළමු අවස්ථාව මෙය බව ඒ මහතා පෙන්වාදෙයි.එසේම එසේ ලබාදෙන ඉඩම් ඔප්පුවේ සැමියාගේත් බිරියගේත් යන දෙදෙනාගේම නම් ඇතුළත් කිරීමට ද තීරණය කර ඇත.ඉඩම් ඔප්පු දෙලක්ෂයක් ලබාදීමේ වැඩසටහනට අනූව එය සංකේතවත් කරමින් පළමු වැඩසටහන අගමැති රනිල් වික්‍රමසිංහ මහතාගේ ප්‍රධානත්වයෙන් අනිද්දා (25) බණ්ඩාරවෙලදී සිදුකිරීමට කටයුතු යොදා තිබේ.", "URL": "https://sinhala.adaderana.lk/news.php?nid=50840", "Category": null, "Parent URL": null}