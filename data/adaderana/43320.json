{"Source": "Adaderana", "Timestamp": "May 20, 2014 10:13 am", "Headline": "ශ්‍රී ලංකා - එංගලන්ත 20-20 ගැටුම අදයි", "News Content": "පන්දුවාර 20-20 ලෝක කුසලාන ක්‍රිකට් තරඟාවලියෙන් අනතුරුව ශ්‍රී ලංකා කණ්ඩායම අද සිය පළමු ජාත්‍යන්තර 20-20 තරඟයට එංගලන්තය සමග තරඟ වැදීමට නියමිතය. ලසිත් මාලිංගගේ නායකත්වයෙන් යුතුව මහේල ජයවර්ධන හා කුමාර් සංගක්කාර වැනි ජ්‍යෙෂ්ඨ ක්‍රීඩකයින් දෙදෙනෙකු නොමැතිව මෙම තරඟය එංගලන්තයේ ඕවල් හිදී පැවැත්වීමට නියමිතය. දෙරට අතර මේ දක්වා 20-20 තරඟ 5ක් පවත්වා ඇති අතර ඉන් 3ක් ශ්‍රී ලංකාවත් ඉතිරි 2ක එංගලන්තයත් ජයගෙන තිබේ. මෙම තරඟය අනතුරුව තරඟ 5න් සමන්විත එක්දින තරඟාවලියක් පැවැත්වීමට නියමිත අතර ඉන් 3ක් දිවා රාත්‍රී තරඟ වේ. පළමු තරඟය මැයි 25 වැනිදා ආරම්භ වේ. අනතුරුව දෙරට අතර ටෙස්ට් තරඟ 2ක් පැවැත්වීමට නියමිතය.", "URL": "https://sinhala.adaderana.lk/news.php?nid=43320", "Category": null, "Parent URL": null}