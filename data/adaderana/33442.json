{"Source": "Adaderana", "Timestamp": "April 21, 2013 12:55 pm", "Headline": "මනෝ ගනේෂන්ට ගල් ප්‍රහාරයක්", "News Content": "ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතාට කොටගල නගරයේදී ගල් මුල් ප්‍රහාරයක් එල්ල වී තිබේ. වතුකම්කරුවන්ගේ වැටුප රුපියල් 520ක් දක්වා වැඩි කරන ලෙස ඉල්ලා මනෝ ගනේෂන් මහතාගේ ප්‍රධානත්වයෙන් කොටගල නගරයේදී අද (21) පෙරවරුවේ සංවිධානය කර තිබූ විරෝධතාවය ආරම්භ කිරීමට මත්තෙන් එම ස්ථානයට රැස්වූ පිරිසට ගල් මුල් ප්‍රහාරයක් එල්ල වී ඇත. ලංකා කම්කරු කොංග්‍රසයේ ආධාරකරුවන් බවට සැක කරන පිරිසක් විසින් තමා ඇතුළු පිරිසට ගල් මුල් ප්‍රහාරයක් එල්ල කළ බවත් හිසට ඇදී ආ ගලක් තමාගේ අතින් වැළකු නමුත් ඉන් අතට තුවාල සිදුවී කොටගල රෝහලෙන් ප්‍රතිකාරගත් බවත් මනෝ ගනේෂන් මහතා පවසයි. හැටන් හා තලවකැලේ සිට කොටගලට පැමිණෙමින් සිටි කම්කරුවන් පිරිසකට පොලීසියෙන් සහ ලංකා කම්කරු කොංග්‍රසයේ ආධාරකරුවන් බාධා එල්ල කළ බවද හෙතෙම කියයි. මේ නිසා විශාල පිරිසකට මේ සඳහා සහභාගි වීමට නොහැකි වූ බවත් දැන් එම විරෝධතාවය දිඹුලපතන හන්දියේ පවත්වන බවත් මනෝ ගනේෂන් මහතා පැවසීය.", "URL": "https://sinhala.adaderana.lk/news.php?nid=33442", "Category": null, "Parent URL": null}