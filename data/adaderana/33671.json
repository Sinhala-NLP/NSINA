{"Source": "Adaderana", "Timestamp": "April 29, 2013 12:44 pm", "Headline": " ආණ්ඩුවට ඇතුළෙන්ම විදුලි සැර වැදිලා", "News Content": "ආණ්ඩුවට ආණ්ඩුව ඇතුළෙන්ම විදුලි සැර වදින්න පටන් අරන් ඇති බව එක්සත් ජාතික පක්ෂය පවසයි. ආණ්ඩුව තුළදී සාමූහික තීරණ අරගෙන එළියට ඇවිත් මාධ්‍ය හමු පවත්වමින් ඒවා විවේචනය කිරීමට ආණ්ඩුවේ මැති ඇමතිවරුන් ක්‍රියාකරන බව එ.ජා.ප මාධ්‍ය ප්‍රකාශක ගයන්ත කරුණාතිලක මහතා කියා සිටියි. හිටපු විදුලිබල ඇමති එක් දෙයක් කියන විට වර්තමාන විදුලිබල අමාත්‍යවරිය ඊට එරෙහිව තවත් කතාවක් කියන බවත්, ආණ්ඩුවේ අර්බුදය එයින්ම පිළිඹිබු වන බවත් හෙතෙම කියා සිටියේ අද (29) කොළඹ පැවැති මාධ්‍ය හමුවකදීය. රාජ්‍ය ආයතනලවල දූෂණය, නාස්තිය එන්න එන්නම වැඩිවන බවත්, දේශපාලන අතපෙවීම් වර්ධනය වන බවත්, බාල ගනුදෙනු දිගින් දිගටම සිද්දවෙන බවත් ඔහු පෙන්වාදෙයි. විශේෂයෙන්ම විදුලිබල මණ්ඩලය හා තෙල් සංස්ථාව යනු ජනතාවට බරක් වුණු ආයතන බව කරුණාතිලක මහතා සඳහන් කරයි. දුම්රිය , තැපැල් ඇතුළු රාජ්‍ය ආයතනවල වැටුප් විෂමතා ඉවත් කරන්නවත්, හිඟ වැටුප් ලබාදෙන්නවත් ආණ්ඩුවට හැකියාවක් නොමැති බව මන්ත්‍රීවරයා කියා සිටියි. පෞද්ගලික අංශයේ සේවකයින්ගෙන් 85% ක් පමණ අඩු වැටුප් ලබන අය බවත්, පෞද්ගලික අංශයේ වැටුප් වැඩිකිරීම සඳහා ආණ්ඩුව මැදිහත්වන බව කීවත් මේවන තෙක් එවැනි මැදිහත්වීමක් නොකළ බව ඔහු සිහිපත් කරයි. විදුලි ගාස්තුව ඉහළ නැවීමට එරෙහිව ජනතා විරෝධය මතුවන හෙයින් එයින් සොච්චම් මුදලක් අඩුකොට යළි ජනතාව ගොනාට ඇන්දවීමට ඉඩඇති බවත්, කළ යුත්තේ එකී මිල සංශෝධනය මුළුමනින්ම අකුළා ගැනීම බවත් මන්ත්‍රීවරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=33671", "Category": null, "Parent URL": null}