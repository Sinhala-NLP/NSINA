{"Source": "Adaderana", "Timestamp": "December 23, 2015 02:12 pm", "Headline": "ශ්‍රීලනිපයේ ඔළුවටයි පපුවටයි වෙඩිතියන්න හදනවා", "News Content": "ශ්‍රීලනිපයේ ඔළුවටයි පපුවටයි වෙඩි තැබීමට ඇතැමුන් බලා සිටින නමුත් ඒ සඳහා අවස්ථාව නොලැබෙන බව මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි.වෙඩි නොවදින ලෙස ‍ශ්‍රීලනිපය ඇඳුම් ඇඳ සිටින බව අමාත්‍යවරයා කියා සිටියේ අද (23) කොළඹ පැවති මාධ්‍ය හමුවකදීය.ශ්‍රීලනිපය ප්‍රමුඛ සන්ධානයට වැරදි හදාගන්නට බැරිවුණු නිසා පිට පිටම මැතිවරණ දෙකක් පරාජයට පත්වූ නමුත් කරන ලද හොඳ වැඩ එයින් අවතක්සේරු කළ නොහැකි බව හෙ‍තෙම සඳහන් කළේය.හිටපු ජනාධිපති මහින්ද රාජපක්ෂ මහතා නොසිටියේනම් තාමත් රටේ යුද්ධය පවතින බවත්, එතුමා රජය ශක්තිමත් කරන අතරවාරයේ යුද්ධයද ජයග්‍රහණය කළ බව අමාත්‍යවරයා මෙහිදී සිහිපත් කළේය.පක්ෂයේ මහ ලේකම් ලෙස එදා මෛත්‍රීපාල සිරිසේන මහතාද අද්විදීය මෙහෙවරක් සිදු කළ බවත්, මෛත්‍රීපාල සිරිසේන මහතා නොසිටියේනම් මේ වෙනස සිදු කළ නොහැකි බවත් ඔහු අවධාරණය කළේය.සම්මුති ආණ්ඩුවක් ලෙස ශ්‍රීලනිපය නොසිටියේනම් එජාප අයවැය කක්කුස්සියක් විය හැකිව තිබුණු බවත්, සම්මුතිවාදී ආණ්ඩුවක සම්මුතියකින් සාකච්ඡාවෙන් කටයුතු කළ යුතුව ඇති බවත් අමාත්‍යවරයා පෙන්වා දුන්නේය.මහින්ද රාජපක්ෂ මහතා අයවැයට එරෙහිවීම යනු රටේ ප්‍රතිරූපයට එරෙහිවීමක් නොවන බවත්, සම්මුතිවාදී ආණ්ඩුවකදී එජාප මහලේකම් ලෙස කබීර් හෂීම් මහතා වගකීමෙන් යුතුව කටයුතු කළ යුතුව ඇති බවත් පෙරේරා මහතා සඳහන් කළේය.පළාත් පාලන ඡන්දයේදී මහින්ද රාජපක්ෂ මහතාගේ සහය ලැබෙනු ඇති බවත්, පළාත් පාලන ආයතනවල බහුතරය තාමත් සිටින්නේ ඔහුත් සමග බවත් අමාත්‍යවරයා කියා සිටියේය.අධිකරණයෙන් වරදකරුවන් වී නොමැති පළාත්පාලන ආයතනවල නියෝජිතයින්ට නාමයෝජනා ලැබෙනු ඇති බවත්, චෝදනා එල්ල කළ පමණින් කිසිවෙකු වැරදිකරුවෙකු නොවන බවත් ඔහු අවධාරණය කළේය.පවත්නා මැතිවරණ ක්‍රමය වෙනස් කිරීමට හැමෝම පාහේ එකඟ බවත්, අලුත් ආණ්ඩුක්‍රම ව්‍යවස්ථාව තුළට එය ගෙන ඒමට යෝජනා තිබෙන බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=55901", "Category": null, "Parent URL": null}