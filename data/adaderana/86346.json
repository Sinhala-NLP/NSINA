{"Source": "Adaderana", "Timestamp": "March 26, 2018 10:03 am", "Headline": "දෙහිවල බලය පොහොට්ටුවට-නව පුරපති ස්ටැන්ලි ඩයස්", "News Content": "දෙහිවල මහ නගර සභාවේ නගරාධිපති ලෙස ශ්‍රී ලංකා පොදුජන පෙරමුණේ නාවලගේ ස්ටැන්ලි ඩයස් මහතා පත්ව තිබේ. නගරාධිපති ධූරය තේරීම සඳහා ඡන්දයක් පවත්වා ඇති අතර එහිදී ශ්‍රී ලංකා පොදුජන පෙරමුණ වෙනුවෙන් නාවලගේ ස්ටැන්ලි ඩයස් මහතාත් එක්සත් ජාතික පක්ෂය වෙනුවෙන් සුනේත්‍රා රණසිංහ මහත්මිය තරඟ වැදී තිබේ. විවෘත ලෙස පැවති මෙම ඡන්දයේදී නාවලගේ ස්ටැන්ලි ඩයස් මහතා ඡන්ද 23 ක් හා සුනේත්‍රා රණසිංහ මහත්මිය ඡන්ද 21 ක් ලබාගෙන තිබේ. ඒ අනුව එම මහනගර සභාවේ නගරාධිපතිවරයා ලෙස තේරී පත්වුණේ නාවලගේ ස්ටැන්ලි ඩයස් මහතායී. 2018 පළාත් පාලන ඡන්ද විමසීමේදී දෙහිවල - ගල්කිස්ස මහනගර සභාව ඡන්ද 36,985 ක් ලබාගනිමින් ජයග්‍රහණය කළේ එක්සත් ජාතික පක්ෂයයි. ශ්‍රී ලංකා පොදුජන පෙරමුණ ද ඡන්ද 36,029 ක් ලබාගැනීමට සමත් විය. ඡන්ද ප්‍රතිඵලය අනුව දෙහිවල - ගල්කිස්ස මහනගර සභාවට හිමි සමස්ත මන්ත්‍රී ධුර සංඛ්‍යාව 48ක්. ඉන් එක්සත් ජාතික පක්ෂයටත් ශ්‍රී ලංකා පොදුජන පෙරමුණටත් සමාන මන්ත්‍රී මන්ත්‍රී ධුර සංඛ්‍යාවක් එනම් මන්ත්‍රී ධුර 19 බැගින් හිමි වී තිබේ. එක්සත් ජනතා නිදහස් සන්ධානයට 06 ක් සහ ජනතා විමුක්ති පෙරමුණට 04 ක් බැගින් සෙසු මන්ත්‍රී ධුර බෙදී ගොස් තිබුණි. දෙහිවල - ගල්කිස්ස මහනගර සභාවේ බහුතර බලය හිමි කරගැනීමට කිසිදු පක්ෂයක් සමත් නොවීම හේතුවෙන් එහි නගරාධිපතිවරයා තෝරා ගැනීම වෙනුවෙන් වන රැස්වීම අද පෙරවරු 9.00ට පළාත් පාලන කොමසාරිස්වරියගේ ප්‍රධානත්වයෙන් රැස් වී තිබේ. එහිදී සියලු මන්ත්‍රීවරුන්ගේ ඒකමතික තීරණයෙන් විවෘත ඡන්ද විමසීමක් පැවැත්වා ඇත. එහිදී එක්සත් ජනතා නිදහස් සන්ධානයේ මන්ත්‍රීවරුන් 6 දෙනාගෙන් 4 දෙනෙකු ශ්‍රී ලංකා පොදුජන පෙරමුණට ඡන්දය ලබා දුන් අතර සෙසු මන්ත්‍රීවරුන් දෙදෙනා එක්සත් ජාතික පක්ෂයට ඡන්දය ලබා දෙනු ලැබීය. ජනතා විමුක්ති පෙරමුණේ මන්ත්‍රීවරුන් 04 දෙනා ඡන්දය භාවිත කිරීමෙන් වැළකී සිටියා. ඒ අනුව වැඩි ඡන්ද සංඛ්‍යාවක් හිමි කරගත් ශ්‍රී ලංකා පොදුජන පෙරමුණේ නාවලගේ ස්ටැන්ලි ඩයස් මහතා නගරාධිපතිවරයා ලෙස තේරී පත්ව ඇත. අනතුරුව උප නගරාධිපතිවරයා තෝරා ගැනීමට ද විවෘත ඡන්දයක් පැවති අතර එහිදී එක්සත් ජනතා නිදහස් සන්ධානයේ ලැයිස්තුවෙන් පත්ව සිටි කීර්ති උඩවත්ත මහතා ඡන්ද 25 ක් හිමි කරගත් අතර එක්සත් ජාතික පක්ෂයේ රුවන් කිත්සිරි ලියනගුණවර්ධන මහතා හිමිකරගත්තේ ඡන්ද 19 ක් පමණයි. එහිදී ශ්‍රී ලංකා පොදුජන පෙරමුණේ මන්ත්‍රීවරුන් 19 දෙනාම සන්ධාන මන්ත්‍රීවරයාට සහය පළ කර ඇත. ඒ අනුව උප නගරාධිපතිවරයා වශයෙන් එක්සත් ජනතා නිදහස් සන්ධානයේ කීර්ති උඩවත්ත මහතා තේරී පත්ව තිබේ.", "URL": "https://sinhala.adaderana.lk/news.php?nid=86346", "Category": null, "Parent URL": null}