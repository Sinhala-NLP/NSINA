{"Source": "Adaderana", "Timestamp": "May 18, 2012 11:40 am", "Headline": "ඊළම වෙනුවෙන් ලොව පුරා දෙමළ ජනතාව එක්විය යුතුයි", "News Content": "ඊළාම් රාජ්‍යයක් ගොඩනැගීම වෙනුවෙන් ලොව පුරා වෙසෙන සියලුම දෙමළ ජනතාව එකට එක්වී කටයුතු කළ යුතු බව ඉන්දියාවේ නාම් තමිලන් පක්ෂයේ නායක සීමාන් පවසයි. ශ්‍රී ලංකාවේ පැවති සිවිල් යුද ගැටුම්වලදී 150, 000 ක් පමණ වූ දෙමළ වැසියන් පිරිසක් මරණයට පත්වූ බවත්, මෙම තත්ත්වය නිසාම ශ්‍රී ලංකාවේ යුද්ධය අවසන් වූ වහාම එම කටයුතු සොයාබැලීම සඳහා තම පක්ෂය පිහිටුවා ගත් බවත් ඒ මහතා සඳහන් කරයි. නාම් තමිලන් පක්ෂයේ තෙවන සංවත්සරය වෙනුවෙන් අද (18) පැවති උත්සව අවස්ථාවට එක්වෙමින් ඒ මහතා මේ බව සඳහන් කර ඇතැයි ඉන්දීය මාධ්‍ය වාර්තා කරයි. ශ්‍රී ලංකාවේ තවමත් සරණාගත කඳවුරුවල අවතැන් වූ දෙමළ ජනතාව විශාල ප්‍රමාණයක් සිටින බවත්, රජය දෙමළ ජනතාව වෙනුවෙන් නිසි අවධානයක් යොමු නොකරන බවත් එම මහතා මෙහිදී සදහන් කර ඇත. එමෙන්ම ඇමරිකාව ප්‍රමුඛ බටහිර රටවල් විසින් ජිනීවා මානව හිමිකම් සමුළුවේ දී ශ්‍රී ලංකාව සම්බන්ධ යෝජනාවක් සම්ම්ත කරගනු ලැබුව ද එහි වටිනාකමක් නොමැති බව ඔහු මෙහිදී පෙන්වා දී තිබේ. එබැවින් ජාත්‍යන්තරයේ සිටින සියලුම දෙමළ ජනතාව එකට එක්ව ඊළාම් රාජ්‍යයක් ගොඩනැගීම වෙනුවෙන් කටයුතු කළ යුතු බව සීමාන් මහතා අවධාරණය කළ බව ඉන්දීය මාධ්‍ය වාර්තා පවසයි.", "URL": "https://sinhala.adaderana.lk/news.php?nid=24345", "Category": null, "Parent URL": null}