{"Source": "Adaderana", "Timestamp": "October 23, 2015 10:40 am", "Headline": "විමල්ගෙන් සී.අයි.ඩී ප්‍රශ්න කරයි", "News Content": "අද උදෑසන විදෙස් ගතවීම සඳහා ගුවන්තොටුපළට පැමිණි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතාගෙන් අපරාධ පරීක්ෂණ දෙපාර්තමේන්තු නිලධාරීන් විසින් ප්‍රකාශයක් සටහන් කරගෙන ඇති බව හෙතෙම පවසයි.ඩුබායි හා ඉතාලියේ වෙසෙන ශ්‍රී ලාංකිකයින්ගේ ආරාධනයෙන් දේශන මාලාවක් පැවැත්වීම සඳහා පිටත්ව යාමට අද උදෑසන ගුවන්තොටුපළට පැමිණි පසු තමාගේ විදේශ ගුවන්බලපත්‍රය මීට පෙර තිබී අස්ථානගතවී තිබුණු විදේශ ගුවන් බලපත්‍රය බව දැනගන්නට ලැබුණු බවත්, ඒ අනුව වීසා ලැබී තිබුණේ අලුතින් ලබාගත් විදේශ ගුවන් බලපත්‍රයට බැවින් එය රැගෙන එන ලෙස තමා යළි පිටත්කර යැවූ බවත් වීරවංශ මහතා සඳහන් කළේය.ඒ උපදෙස් අනුව පෙ.ව 8.30ට අලුත් ගුවන් විදේශ ගුවන්බලපත්‍රය රැගෙන යළි ගුවන්තොටුපළට පැමිණි පසු අපරාධ පරීක්ෂණ දෙපාර්තමේන්තු නිලධාරීන් විසින් අලුත් නීති තර්කයක් දමා තමාගෙන් ප්‍රකාශ සටහන් කරගනිමින් තමන්ගේ විදෙස් ගමන නැවැත්වීමට කටයුතු කරමින් සිටින බව ඔහු අද දෙරණට කියා සිටියේය.තමාට විදේශ ගතවීමට අවස්ථාව දෙන ලෙසත් , නීතිමය ගැටළුවක් ඇත්නම් තමන් යළි ලංකාවට පැමිණි පසු ඒ සම්බන්ධයෙන් කටයුතු කරන ලෙසත් ඉල්ලා සිටි නමුදු ඒ සඳහා ඉඩ ප්‍රස්ථාවක් නොදෙන බව වීරවංශ මහතා කියා සිටියේය.කෙසේ වෙතත් ගුවන්තොටුපළ ආරංචි මාර්ග පවසන්නේ සිදුවූයේ අත්වැරදීමක්ද නැද්ද යන්න පරීක්ෂණ පවත්වන නමුත් කල් ඉකුත්වූ විදෙස් ගුවන්බලපත්‍රයකින් විදෙස්ගතවීම වරදක් බවයි.", "URL": "https://sinhala.adaderana.lk/news.php?nid=54627", "Category": null, "Parent URL": null}