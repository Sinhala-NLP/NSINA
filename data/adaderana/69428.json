{"Source": "Adaderana", "Timestamp": "February 10, 2017 09:33 pm", "Headline": " A 3ක් ගත්තත් සරසවි වරම් අහිමිවෙලා ", "News Content": "2015 අපොස උසස් පෙළ විභාගයට කලා අංශයෙන් පෙනී සිට ඒ සාමාර්ථ 03ක් ලබා ගත්ත ද විශ්වවිද්‍යාල ප‍්‍රවේශය නොලැබුණු සිසුවියකගේ පුවතක් මොණරාගලින් වාර්තා වෙයි.බුත්තල අධ්‍යාපන කලාපයට අයත් කොටමුදුන මහ විද්‍යාලයේ උසස් පෙළ විභාගයට පෙනී සිටි ආර්. එම්. සෞම්‍යා උදේශිකා මෙම සිද්ධියට මුහුණ පා ඇති බව අද දෙරණ වාර්තාකරු පැවසුවේය. 2016 ජනවාරී මස 19 වනදා විශ්වවිද්‍යාල ප‍්‍රතිපාදන කොමිසමෙන් තමන්ට ලිපියක් ලැබුණු බවත්, 2015 – 2016 අධ්‍යාපන පාඨමාලාවන් සඳහා සෞන්දර්ය අංශයට කොමිසම මඟින් තමන් තෝරාගෙන ඇති බවත් එම ලිපියේ සඳහන් වූ බව ඇය කියා සිටියි.තවද විශ්වවිද්‍යාල ප‍්‍රතිපාදන කොමිසමෙන් ugc.ac.lk වෙබ් අඩවිය හරහා එම පාඨමාලාව සඳහා 2016 ජනවාරී 21 වන දිනට පෙර ලියාපදිංචි වන ලෙස ද එහි සඳහන් වූ බව එම සිසුවිය පවසයි.ඒ අනුව අන්තර්ජාල පහසුකම් නොමැති බැවින් පස්සර නගරයේ පෞද්ගලික ආයතනයකින් එම වෙබ් අඩවිය හරහා ලියාපදිංචි වීමට කටයුතු කළද තමන්ට විශ්වවිද්‍යාලයක් නොලැබුණු බව එම සිසුවිය පෙන්වා දී තිබේ.පසුව කළ සොයා බැලීමක දී හෙළිව ඇත්තේ එම සිසුවිය අන්තර්ජාල සේවාව ලබාගත් ස්ථානයෙන් අදාළ ලියාපදිංචි කිරීම නිසි ලෙස සිදුකර නොමැති බවයි.", "URL": "https://sinhala.adaderana.lk/news.php?nid=69428", "Category": null, "Parent URL": null}