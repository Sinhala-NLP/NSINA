{"Source": "Adaderana", "Timestamp": "March 26, 2014 04:34 pm", "Headline": " ගින්නෙන් අක්කර ගණනක් අළු", "News Content": "හදිසියේ ඇතිවූ ගිනි ගැනීම් දෙකකින් වගා බිම් අක්කර 10ට වැඩි ප්‍රමාණයක් විනාශ වී ඇති බව මාදම්පේ පොලීසිය කියයි. අද (26) දහවල් මෙම ගිනි හට ගෙන ඇත. එක් ගින්නක් හට ගෙන ඇත්තේ මාදම්පේ - සෙම්බුකට්ටිය ප්‍රදේශයේ පොල් ඉඩමකය. ගින්නෙන් ඵලදාව ලබන සහ පැළ පොල් ගස් 100 කට වැඩි ප්‍රමාණයක් සම්පූර්ණයෙන්ම විනාශ වී ඇත. පොල් වත්තේ ඇතිවූ ගින්න ආසන්නයේ ඇති ගම්මානය තෙක් පැතිරයාම වැළැක්වීම සඳහා ගම්වාසීන් උත්සහ කර ඇතත් වත්තේ හිමිකරු ඊට ඉඩ දී නැත. පසුව මාදම්පේ පොලීසිය සහ ප්‍රාදේශීය ලේකම් කාර්යාලයේ නිලධාරීන් පැමිණ වත්තට ඇතුළු වී ගින්න පැතිර යාම වැළැක්වීම සඳහා පියවර ගෙන තිබේ. මාදම්පේ යුද හමුදා කඳවුරේ නිලධාරීන් සහ පොලීසිය එක්ව ගින්න පාලනය කිරීමට කටයුතු කර ඇත. මේ අතර මාදම්පේ - පනිරෙන්දාව ප්‍රදේශයේ තවත් වත්තක ගින්නක් හට ගෙනඇත. එම ගින්න අවට නිවෙස් කරා පැතිර යාමට ඉඩ නොදී ගම්වාසීන් එක්ව පාලනය කර තිබේ. සිද්ධියට අදාළ ඡායා රූප ඉහත වේ. (ඡායා රූ - ජූඩ් සමන්ත)", "URL": "https://sinhala.adaderana.lk/news.php?nid=42086", "Category": null, "Parent URL": null}