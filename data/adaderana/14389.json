{"Source": "Adaderana", "Timestamp": "February 21, 2011 08:41 pm", "Headline": "\"පපරේ\"තහනමට තහංචි..!", "News Content": "2011 ලෝක කුසලාන තරගාවලිය පැවැත්වෙන ක්‍රීඩාංගණ වලට යන නරඹන්නන්ට පනවා තිබූ පපරේ සංගීත උපකරණ තහනමද ඉවත් කර ඇතැයි ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. ඉකුත් 18 වෙනි දින මාධ්‍ය හමුවකට සහභාගී වෙමින් පොලිස්පති මහින්ද බාලසූරිය මහතා කියා සිටියේ මෙවර ලෝක කුසලාන තරග පැවැත්වෙද්දී පපරේ සංගීත උපකරණ,පෝස්ටර්,බැනර්,ලේෂර් ලයිට්,වීදුරු බෝතල් ආදිය එම ක්‍රීඩාංගණ තුළට ගෙන යාම තහනම් බවයි. එසේ වුවද මහ ජනතාවගේ බලවත් ඉල්ලීම මත ලෝක කුසලාන තරග පැවැත්වෙන ක්‍රීඩාංගණ තුළට පෝස්ටර් හා බැනර් රැගෙන යාමට ප්‍රේක්ෂකයින්ට අවසර ලබාදීමට පොලිස්පතිවරයා තීරණය කළ බව ඊයේ(20)නිවේදනය කරන ලදී. කෙසේ වෙතත් අද(20)දිනය දක්වා බල පැවැත්වුණු පපරේ සංගීත උපකරණ වලට අදාළ නීතියද ඉවත් කර ඇතැයිද,ඒ අනුව මින් මතු තරග පැවැත්වෙන ක්‍රීඩාංගණ වලට පපරේ සංගීත උපකරණ ගෙන යාමට අවසර ඇතැයිද ක්‍රීඩා අමාත්‍යවරයා පවසා තිබේ.", "URL": "https://sinhala.adaderana.lk/news.php?nid=14389", "Category": null, "Parent URL": null}