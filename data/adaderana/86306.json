{"Source": "Adaderana", "Timestamp": "March 25, 2018 02:20 pm", "Headline": " ස්ටීවන් ස්මිත්-ඩේවිඩ් වෝනර් නායකත්වයෙන් ඉවතට", "News Content": "UPDATE 6.36 pm -:ස්ටීව් ස්මිත් හට එක් ටෙස්ට් තරඟයක් තහනම් කිරීමටත් තරඟ මුදලින් 100% ක් දඩයක් පැනවීමටත් බැංකෆ්ට් හට තරඟ මුදලින් 75% ක දඩයක් පැනවීමටත් ඔහුට සෘණ ලකුණු 3 ක් ලබාදීමටත් ජාත්‍යන්තර ක්‍රිකට් කවුන්සලය තීරණය කර තිබේ. ------------------------------------ ඔස්ට්‍රේලියානු ක්‍රිකට් කණ්ඩායමේ නායක ස්ටීවන් ස්මිත් සහ උප නායක ඩේවිඩ් වෝනර් දකුණු අප්‍රිකාවට එරෙහි තුන්වන ටෙස්ට් ක්‍රිකට් තරගයේ නායකත්වයෙන් ඉවත් කර තිබේ. මේ වන විට පැවැත්වෙන එම තරගයේ නායකත්වයට කඩුලු රකින ක්‍රීඩක ටිම් පේන් පත් කර ඇති අතර ඔහුගේ නායකත්වය යටතේ ස්ටීවන් ස්මිත් සහ ඩේවිඩ් වෝනර් ක්‍රීඩා කරන බව ඔස්ට්‍රේලියානු ක්‍රිකට් ආයතනය නිවේදනය කර ඇත. දකුණු අප්‍රිකාවට එරෙහි තුන් වන තරගයේ තුන්වන දිනය වන ඊයේ දිනයේ පන්දුව පළුදු කළ බවට ඔස්ට්‍රේලියානු කණ්ඩායමට චෝදනා එල්ල වී ඇති අතර ඔස්ට්‍රේලියානු ක්‍රීඩක කැමරන් බැංක්රොඋෆ්ට් විසින් පන්දුවේ හැඩයට හානිකරන ආකාරය වීඩියෝ පටයක ද සටහන්ව තිබුණි. ඒ අනුව ඒ සම්බන්ධයෙන් විමර්ශනයක් ආරම්භ කිරීමට ඔස්ට්‍රේලියානු ක්‍රිකට් ආයතනය පියවර ගත්තේය. මෙම තත්ත්වයත් සමඟ ස්ටීවන් ස්මිත් කණ්ඩයම් නායකත්වයෙන් ඉවත් කරන ලෙස ඔස්ට්‍රේලියානු අග්‍රමාත්‍යවරයා මෙන්ම ඔස්ට්‍රේලියානු ක්‍රීඩා කොමිසම එරට ක්‍රිකට් ආයතනයට දැනුම් දී තිබුණි. මේ අතර විමර්ශන කටයුතු සඳහා ඔස්ට්‍රේලියානු ක්‍රිකට් ආයතනයේ ප්‍රධානීන් කණ්ඩායමක් දකුණු අප්‍රිකාව බලා පිටත්ව යාමට නියමිතය.", "URL": "https://sinhala.adaderana.lk/news.php?nid=86306", "Category": null, "Parent URL": null}