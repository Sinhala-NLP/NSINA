{"Source": "Adaderana", "Timestamp": "April 11, 2010 09:05 am", "Headline": "ලක්ෂ 40 ක හොර සිගරට් තොගයක්", "News Content": "පෑලියගොඩ ප්‍රදේශයේ රහසිගතව පවත්වා ගෙන ගිය නිතී විරෝධී දුම්වැටි මෙරටට ගෙන ඒමේ ජාවාරමක තොරතුරු හෙළි කර ගැනීමට සුරාබදු දෙපාර්තමේන්තුව සමත් වී තිබේ. සුරාබදු දෙපාර්තමේන්තුවේ මත්ද්‍රව්‍ය නාශක කාර්යංශයේ නිලධාරීන් සිදු කළ වැටලීමක දී මෙම තොරතුරු අනාවරණය වී ඇති බව සඳහන් වේ. පෑලියගොඩ ප්‍රදේශයේ විදේශ රට වල සිට භාණ්ඩ ප්‍රවාහනය කරන ආයතනයක් පවත්වා ගෙන යන මුවාවෙන් මෙම දුම්වැටි ජාවාරම සිදු කර ඇති බව වාර්තා වේ. එහි ගබඩා කර තිබූ ලක්ෂ 40 කට පමණ අධික වටිනාකමකින් යුත් දුම්වැටි තොගයක් සුරාබදු දෙපාර්තමේන්තුව බාරයට ‍‍ගෙන තිබේ. මෙම ජාවාරමේ නිරත වූ පුද්ගලයින් තිදෙනෙකු ද අත්අඩංගුවට ගෙන ඇති බව සුරාබදු දෙපාර්තමේන්තුවේ ප්‍රකාශකයෙක් සඳහන් කළේය. පසුගිය දා අත්අඩංගුවට ගත් පුද්ගලයෙකුගෙන් ලද තොරතුරු අනුව මෙම වැටලීම සිදු කර ඇතැයි කියැවේ.", "URL": "https://sinhala.adaderana.lk/news.php?nid=7765", "Category": null, "Parent URL": null}