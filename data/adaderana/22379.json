{"Source": "Adaderana", "Timestamp": "February 25, 2012 11:30 am", "Headline": "මගීන්ට අමානුෂිකව සලකන බස් සේවකයින්ට එරෙහිව දැඩි පියවර", "News Content": "මගීන් සම්බන්ධව අමානුෂික ආකාරයෙන් කටයුතු කරන බස් රථ සේවකයින්ට එරෙහිව ඉදිරියේ දී දැඩි ක්‍රියාමාර්ග ගන්නා බව ලංකා ගමනාගමන කොමිසන් සභාව පවසයි. ගුණාත්මක මගී ප්‍රවාහන සේවාවක් ස්ථාපිත කිරීමේ අරමුණින් මෙම පියවර ගන්නා බව එහි සභාපති රොෂාන් ගුණවර්ධන මහතා සඳහන් කළේය. විශේෂයෙන් අතලොස්සක් වූ බස් රථ සේවකයින් සිදුකරන විවිධ අමානුෂික ක්‍රියාවන් හේතුවෙන් සමස්ත බස් රථ සේවයම අපකීර්තියට පත් වන බව ඔහු පෙන්වා දෙයි. ඊයේ(24) දිනයේ මාවනැල්ල ප්‍රදේශයේ දී මගී ප්‍රවේශපත්‍ර ගැනීමට මුදල් නොමැති වූ පාසල් දරුවෙකු බස් රථයෙන් ඉවතට ඇද දැමීමේ සිද්ධියක් වාර්තා වූ බව ද රොෂාන් ගුණවර්ධන මහතා කියා සිටියේය. අදාළ බස් රථයේ ධාවන කටයුතු තහනම් කර මේ වන විට සිද්ධිය සම්බන්ධයෙන් වැඩිදුර පරීක්ෂණ කටයුතු සිදුකරන බව ඔහු පැවසුවේය.", "URL": "https://sinhala.adaderana.lk/news.php?nid=22379", "Category": null, "Parent URL": null}