{"Source": "Adaderana", "Timestamp": "November 25, 2014 08:16 am", "Headline": "බෝගම්බර වංචා දූෂණ ගැන ඇතුළෙනුත් පරීක්ෂණයක්", "News Content": "පැරණි බෝගම්බර බන්ධනාගාරයේ සිදුවී ඇති බව කියන අක්‍රමිකතා පිළිබඳව බන්ධනාගාර දෙපාර්තමේන්තුවේ ප්‍රධාන අභ්‍යන්තර විගණන කොමසාරිස්වරයා විසින් පරීක්ෂණයක් ආරම්භ කර තිබේ. අද දිනයේ ඔහු බෝගම්බර බන්ධනාගාර භූමියට ගොස් අදාළ පරීක්ෂණ කටයුතු ආරම්භ කිරීමට නියමිත බව බන්ධනාගාර දෙපාර්තමේන්තුව සඳහන් කළේය. බෝගම්බර බන්ධනාගාරයේ පිළිසකර කිරීම් සිදුකරන අතර තුර එහි වටිනා දැව තොගයක් අතුරුදන්ව ඇති බවට පසුගිය දිනවල මාධ්‍ය මගින් තොරතුරු වාර්තා වුණි. ඒ පිළිබඳව මේ වන විටත් පරීක්ෂණ කටයුතු අපරාධ පරීක්ෂණ දෙපාර්තමේන්තුව වෙත බාර දී ඇති බව බන්ධනාගාර දෙපාර්තමේන්තුව සඳහන් කළේය. පොලීසිය මගින් සිදුකරන පරීක්ෂණ වලට අමතරව අභ්‍යන්තර විගණන කොමසාරිස්වරයා මගින් ද පරීක්ෂණයක් පැවැත්වීමට බන්ධනාගාර කොමසාරිස් ජනරාල් චන්ද්‍රරතන පල්ලේගම මහතා උපදෙස් ලබා දී ඇත.", "URL": "https://sinhala.adaderana.lk/news.php?nid=47578", "Category": null, "Parent URL": null}