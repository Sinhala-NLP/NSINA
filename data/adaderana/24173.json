{"Source": "Adaderana", "Timestamp": "May 11, 2012 12:47 pm", "Headline": "වෙද වර්ජනය නිසා දිවයින පුරා රෝගීන් අමාරුවේ", "News Content": "රජයේ රෝහල්වල වෛද්‍යවරුන් ආරම්භ කර ඇති වැඩ වර්ජනය මේ වන විට දිවයින පුරා රෝහල් රැසක ක්‍රියාත්මක වේ. වෛද්‍ය වැඩ වර්ජනය හේතුවෙන් අද(11) දිනයේ රෝහල්වලින් ප්‍රතිකාර ගැනීමට පැමිණි රෝගීන් රැසක් දැඩි දුෂ්කරතාවකට මුහුණ දී සිටි බව අද දෙරණ වාර්තාකරුවෝ සඳහන් කරති. මහනුවර මහ රෝහලේ ක්‍රියාත්මක වෛද්‍ය වැඩ වර්ජනය නිසා එම රෝහලෙන් ප්‍රතිකාර ලබාගැනීම සඳහා ඉතාම දුරබැහැර සිටි පැමිණි රෝගීන් දැඩි ලෙස දුෂ්කරතාවයට පත්වූ බව ඒ මහනුවර අද දෙරණ ප්‍රාදේශීය වාර්තාකරු කියා සිටියේය. අද පෙරවරුවේ සිටම මහනුවර මහ රෝහලේ බාහිර රෝගී අංශයේ සහ වෛද්‍ය පාලන කටයුතු සිදුනොවූ බවත්, අනෙකුත් කටයුතු අපහසුතා මධ්‍යයේ සිදුවන බවත් එම රෝහලේ අධ්‍යක්ෂ වෛද්‍ය ඩබ්. ජී. ඒ. දිසානායක මහතා සඳහන් කළේය. මේ අතර අනුරාධපුර ශික්ෂණ රෝහලේ ද වෛද්‍ය වර්ජනය හේතුවෙන් රෝගීන් දැඩි දුෂ්කරතාවකට මුහුණදුන් බව අද දෙරණ අනුරාධපුර ප්‍රාදේශීය වාර්තාකරු ප්‍රකාශ කළේය. බාහිර රෝගී අංශයේ ප්‍රතිකාර කටයුතු, සායනික ප්‍රතිකාර කටයුතු සිදුනොවන බවත්, නමුත් හදිසි ප්‍රතිකාර කටයුතු සඳහා සූදානමින් බාහිර ‍රෝගී අංශයේ එක් වෛද්‍යවරයෙකු පමණක් රැඳීසිටින බව ද ඔහු පෙන්වාදුන්නේය. එමෙන්ම ශල්‍යකර්ම කටයුතු සිදුවන බව ද අද දෙරණ අනුරාධපුර ප්‍රාදේශීය වාර්තාකරු කියා සිටියේය. වෛද්‍ය වර්ජනය හේතුවෙන් බදුල්ල මහ රෝහලේ ද දෛනික කටයුතුවලට බාධා එල්ල වූ බව අද දෙරණ බදුල්ල ප්‍රාදේශීය වාර්තාකරු ප්‍රකාශ කළේය. බාහිර රෝගී අංශයේ ප්‍රතිකාර කටයුතු සිදුනොවූවද හදිසි ප්‍රතිකාර, රෝගීන් ඇතුළත් කිරීම ආදී කටයුතු සාමාන්‍ය පරිදි සිදුවූ බව හෙතෙම සඳහන් කළේය. දකුණු පළාතේ ද වෛද්‍ය වර්ජනය‍ හේතුවෙන් රෝහල් රැසක දෛනික කටයුතුවලට බාධා එල්ල වී තිබුණි.", "URL": "https://sinhala.adaderana.lk/news.php?nid=24173", "Category": null, "Parent URL": null}