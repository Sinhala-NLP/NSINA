{"Source": "Adaderana", "Timestamp": "September 2, 2016 09:46 am", "Headline": "  පොරොන්දුවක් දීගෙනම ජගත් මහලේකම් උතුරට යයි!", "News Content": "වත්මන් රජය යටතේ ශ්‍රී ලංකාව තුළ තහවුරු වී ඇති නිදහස සහ ප්‍රජාතන්ත්‍රවාදය එක්සත් ජාතීන්ගේ සංවිධානයේ මහ ලේකම් බෑං කී මූන් මහතාගේ ඇගයීමට ලක්ව තිබේ.ජගත් මහ ලේකම්වරයා ඊයේ(01) පස්වරුවේ ජනාධිපති මෛත්‍රීපාල සිරිසේන මහතා සමග ජනාධිපති මන්දිරයේදී සාකච්ඡාවකට එක් වුණි.එහිදී ජාතික සංහිඳියා පිළිවෙත ශක්තිමත් කිරීමට රජය ගෙන යන වැඩපිළිවෙළේ ප්‍රගතිය සහ සියලු පළාත් වලට සාධාරණ සංවර්ධනයක් ලබාදීම වෙනුවෙන් රජය ගෙන යන වැඩපිළිවෙළ පිළිබඳ සාකච්ඡා වූ බව ජනාධිපති මාධ්‍ය අංශය සඳහන් කළේය.ශ්‍රී ලංකාවේ ඉදිරි සංවර්ධන කටයුතු සඳහා එක්සත් ජාතීන්ගේ සංවිධානයෙන් ලබාදීය හැකි සෑම සහයක්ම ලබා දෙන බව බෑං කී මූන් මහතා ජනාධිපතිවරයා වෙත ප්‍රකාශ කර තිබේ.එහිදී අදහස් දැක්වූ ජනාධිපති මෛත්‍රීපාල සිරිසේන මහතා නව ව්‍යවස්ථා සංශෝධනය සඳහා රජය ගෙන ඇති පියවර සම්බන්ධයෙන් මහ ලේකම්වරයා දැනුම්වත් කර තිබේ.මේ මාසයේ පැවැත්වෙන එක්සත් ජාතීන්ගේ මහා මණ්ඩල සැසියේදී ජාත්‍යන්තරය සමග ඇති සබඳතා තවදුරටත් වර්ධනය කර ගැනීමට ශ්‍රී ලංකාව කටයුතු කරනු ඇති බවට තමාට ඉතා සුභවාදී අපේක්ෂා තබා ඇති බව ජගත් මහ ලේකම්වරයා ප්‍රකාශ කර ඇත.මේ අතර අද(02) දිනයේදී බෑන් කී මූන් මහතා යාපනයේ සංචාරයක නිරතවීමට සැළසුම් කර තිබේ.යාපනය සංචාරයෙන් අනතුරුව බෑං කී මූන් මහතා විදේශ අමාත්‍ය මංගල සමරවීර මහතා සහ කථානායක කරූ ජයසුරිය මහතා හමුවීමට නියමිතය.ඊට අමතරව කැබිනට් අමාත්‍යවරුන්, දේශපාලන පක්ෂ නායකයින් සහ සිවිල් සමාජ ක්‍රියාකාරිකයින් පිරිසක් සමග ද සාකච්ඡා කිරීමට නියමිත බව වාර්තා වෙයි.අනතුරුව ජගත් මහලේකම්වරයා කොළඹ ලක්ෂ්මන් කදිරගාමර් ආයතනයේ පැවැත්වෙන විශේෂ දේශනයකට ද එක්වීමට නියමිතය.අද පස්වරුවේ ජගත් මහලේකම් බෑන් කී මූන් මහතා කොළඹදී විශේෂ ප්‍රවෘත්ති සාකච්ඡාවක් පැවැත්වීමටද සැළසුම් කර තිබේ.", "URL": "https://sinhala.adaderana.lk/news.php?nid=63691", "Category": null, "Parent URL": null}