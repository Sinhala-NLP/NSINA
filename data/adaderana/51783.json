{"Source": "Adaderana", "Timestamp": "June 4, 2015 05:14 pm", "Headline": "බැසිල්ගේ පෙත්සම හෙටට කල්යයි", "News Content": "හිටපු අමාත්‍ය බැසිල් රාජපක්ෂ මහතා ඇතුළු පිරිසක් ඉදිරිපත් කර තිබූ මූලික අයිතිවාසිකම් පෙත්සම් යළි සලකා බැලීම හෙට දිනය දක්වා කල් දමා තිබේ.තමන්ව අත්අඩංගුවට ගැනීම නීති විරෝධී ලෙස ප්‍රකාශ කරන මෙන් ඉල්ලා හිටපු අමාත්‍ය බැසිල් රාජපක්ෂ මහතා සහ ආර්ථික සංවර්ධන අමාත්‍යංශයේ හිටපු ලේකම් වෛද්‍ය නිහාල් ජයතිලක මහතා විසින් එම පෙත්සම් ඉදිරිපත් කර තිබුණි.අගවිනිසුරු කේ.ශ්‍රී පවන්, ප්‍රියසාද් ඩෙප්, රෝහිණී මාරසිංහ යන ත්‍රිපුද්ගල විනිසුරු මඩුල්ල හමුවේ අදාළ පෙත්සම් විභාගයට ගත් බව අද දෙරණ අධිකරණ වාර්තාකරු පැවසුවේය. පෙත්සම්කාර බැසිල් රාජපක්ෂ මහතා වෙනුවෙන් පෙනීසිටි ජනාධිපති නීතීඥ රුමේෂ් ද සිල්වා මහතා එහිදී ශ්‍රේෂඨාධීකරණයට කියා සිටියේ පොලිස් මූල්‍ය අපරාධ විමර්ශන ඒකකය ජාතික විධායක සභාවේ තීරණයක් මත පිහිටුවා ඇති බවයි.ජාතික විධායක සභාවේ සාමාජිකයන් රාජපක්ෂ පවුලේ සාමාජිකයින් කෙරෙහි යම් එදිරිවාදී කමකින් පසුවන බව රුමේෂ් ද සිල්වා මහතා ප්‍රකාශ කර තිබේ. වත්මන් ආණ්ඩුවේ නීතිවිරෝධී කටයුතු සම්බන්ධයෙන් පොලිස් මූල්‍ය අපරාධ ඒකකය කිසිදු විමර්ශනයක් සිදු නොකරන බවත්, දේශපාලන පළිගැනීම් සඳහා පමණක් එම ඒකකය ක්‍රියාත්මක බවත්, රුමේෂ් ද සිල්වා මහතා ශ්‍රේෂ්ඨාධිකරණයට ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=51783", "Category": null, "Parent URL": null}