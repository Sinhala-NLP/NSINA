{"Source": "Adaderana", "Timestamp": "October 25, 2015 10:15 pm", "Headline": "   5000 හොර නෝට්ටු කප්පිත්තන් 4ක් මාට්ටු", "News Content": "රුපියල් 5000 ව්‍යාජ මුදල් නෝට්ටු මුද්‍රණය කර බෙදා හැරීමේ නිරත වූ කණ්ඩායමක සාමාජිකයින් සිව්දෙනෙකු බිංගිරිය පොලීසියේ නිලධාරීන් විසින් අත්අඩංගුවට ගෙන තිබේ.අත්අඩංගුවට ගත් සැකකරුවන් සතුව තිබී ව්‍යජ ලෙස මුද්‍රණය කළ රුපියල් 5000 නෝට්ටු 16 ක්ද පොලිස් බාරයට ගෙන ඇත.සැකකරුවන් විසින් අංක කාණ්ඩ 03ක් යටතේ රුපියල් ලක්ෂ 07ක් වටිනා ව්‍යජ මුදල් නෝට්ටු මුද්‍රණය කර බෙදා හැර ඇති බව පොලීසිය විසින් අනාවරණය කරගෙන තිබේ.සොරකම් කිරීමේ සිද්ධියක් සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතව සිට ඇප මත නිදහස්ව පැමිණ සිටි අයෙකුව බිංගිරිය පොලීසියේ නිලධාරින් විසින් උඩවෙල ප්‍රදේශයේදී මුලින්ම අත්අඩංගුවට ගෙන ඇත.ඔහු නිකවැරටිය රස්නායකපුර ප්‍රදේශයේ පදිංචිකරුවෙකි.ඔහු සතුව තිබී ව්‍යාජ ලෙස මුද්‍රණය කරන ලද රුපියල් 5000 මුදල් නෝට්ටු දෙකක් පොලිස් නිලධාරීන් විසින් සොයා ගෙන ඇත.එම සැකකරු මාර්ගයෙන් රස්නායකපුර පදිංචි තවත් අයෙකුට දුරකථන ඇමතුමක් ලබා දී ගෙන්වා ගෙන ඇත. ඔහු සතුවද ව්‍යාජ රුපියල් 5000 මුදල් නෝට්ටු 02 ක් තිබී ඇත.ව්‍යාජ මුදල් නෝට්ටු බෙදා හැරීමේ නිරතව සිට ඇත්තේ මෙම සැකකරුවන් දෙදෙනා බව පොලීසිය කියයි.එම සැකකරුවන්ගෙන් ලද තොරතුරු මත මිනුවන්ගොඩ ප්‍රදේශයේ කාමරයක් කුලියට ගෙන පදිංචිව සිටින සැකකරුවෙකු අත්අඩංගුවට ගැනීමට පොලීසිය සමත්වී ඇත. ඔහු කුරුණෑගල - ඉබ්බාගමුවේ පදිංචිකරුවෙකි. ව්‍යජ මුදල් නෝට්ටු මුද්‍රණය කිරීම සඳහා යොදා ගත් මුද්‍රණ යන්ත්‍රය සහ ලැප්ටොප් පරිගණක යන්ත්‍රයක්ද ඔහු සතුව තිබී පොලිස් බාරයට ගෙන ඇත.ව්‍යාජ මුදල් නෝටුට් මුද්‍රණය කිරීම සිදු කර ඇත්තේ ඔහු විසින් බවට හඳුනාගෙන ඇත. එම සැකකරුගෙන් ලද තොරතුරු මත දිවුලපිටිය ප්‍රදේශයේ පදිංචිව සිටින සැකකරුවෙකුවද පොලීසිය විසින් අත්අඩංගුවට ගෙන ඇත. ව්‍යාජ මුදල් නෝට්ටු මුද්‍රණය කිරීම සඳහා අවශ්‍ය කඩදාසි සහ තීන්ත වර්ග සපයා ඇත්තේ එම සැකකරු විසින් බව කියති.මෙම සැකකරුන් දෙදෙනා සතුව තිබී ඉතිරි ව්‍යාජ මුදල් නෝට්ටු 12 සොයාගෙන ඇත.තමන් විසින් මුද්‍රණය කළ ව්‍යජ මුදල් නෝට්ටු බිංගිරිය,හෙට්ටිපොල අවට බෙදා හැරි බව සැකකරුවන් පොලීසිය හමුවේ පවසා ඇත. සැකකරුවන්ගේ එම ප්‍රකාශයන් සත්‍ය බව පොලීසිය කියයි.පසුගිය දින කීපය තුළ බිංගිරිය සහ හෙට්ටිපොල ප්‍රදේශ වල ව්‍යාජ මුදල් නෝට්ටු සංසරණය වන බවට පොලිස් බුද්ධි අංශයේ නිලධාරීන් විසින් තොරතුරු අනාවරණය කරගෙන තිබුණි.සැකකරුවන් විසින් මුද්‍රණය කර බෙදා හැර ඇති ව්‍යාජ මුදල් නෝට්ටු වල අඩුවකට ඇත්තේ දිය සළකුණ පමණක් බවත්, අන්ධ පුද්ගලයින්ට මුදල් නෝට්ටු හඳුනා ගැනීම සඳහා ඇති සළකුණ පවා එහි තිබෙන බව වැටලීම කළ නිලධාරීන් කියයි.සැකකරුවන් හෙට්ටිපොල දිසා අධිකරණයට ඉදිරිපත් කිරීමට නියමිතව ඇත.කුලියාපිටිය කොට්ඨාස බාර පොලිස් අධිකාරී කපිල කඩුපිටිය, සහකාර පොලිස් අධිකාරී කීර්ති බණ්ඩාර යන මහත්වරුන්ගේ උපදෙස් මත බිංගිරිය පොලිස් ස්ථානාධිපති පොලිස් පරීක්ෂක ප්‍රියන්ත රත්නායක,පොලිස් කොස්තාපල්වරුන් වන 53320 ජුඩ්, 49183 ගුණතිලක, 67732 විජේසිංහ, සිවිල් ආරක්ෂක භට 41967 නන්දවිමල් යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=54666", "Category": null, "Parent URL": null}