{"Source": "Adaderana", "Timestamp": "December 22, 2012 08:39 am", "Headline": "වැලිකඩ ගැටුමේ වාර්තාවක් නිකුත්වෙයි ", "News Content": "වැලිකඩ බන්ධනාගාරයේ පසුගිය දා ඇතිවූ ගැටුම්කාරී සිද්ධිය සම්බන්ධයෙන් පරීක්ෂණ පැවැත්වීමට පත්කළ කමිටුව විසින් සකස් කළ වාර්තාව බන්ධනාගාර කොමසාරිස්වරයා වෙත ලබාදී තිබේ. අදාළ වාර්තාව ඊයේ (21) දිනයේ තමා වෙත ලැබුණු බව බන්ධනාගාර කොමසාරිස් ජනරාල් පී.ඩබ්ලිව්. කොඩිප්පිලි මහතා සඳහන් කළේය. පසුගිය නොවැම්බර් මස 09 වන දින වැලිකඩ බන්ධනාගාරයේ සෝදිසි මෙහෙයුමක් අතර ඇති වූ නොසන්සුන්කාරී තත්ත්වයකින් පසුව ආරක්ෂක අංශ සහ රැඳවියන් අතර ගැටුමක් හට ගැණින. එහිදී රැඳවියන් 27 දෙනෙකු මියගොස් තවත් පිරිසක් තුවාල ලැබූ අතර ගැටුමේ දී පොලිස් විශේෂ කාර්ය බලකායේ අණදෙන නිලධාරීවරයා ඇතුළු ආරක්ෂක අංශ සාමාජිකයින් පිරිසක් ද තුවාල ලැබූහ. එම සිද්ධියෙන් අනතුරුව ඒ පිළිබඳ පරීක්ෂණ පැවැත්වීමට බන්ධනාගාර දෙපාර්තමේන්තුව සහ පුනරුත්ථාපන හා බන්ධනාගාර ප‍්‍රතිසංස්කරණ අමාත්‍යංශය වෙන වෙනම කමිටු 02 ක් පත් කිරීමට පියවර ගත්තේය. බන්ධනාගාර දෙපාර්තමේන්තුව විසින් පත් කළ කමිටුව අදාළ සිද්ධිය සම්බන්ධයෙන් සකස් කළ වාර්තාව ඊයේ දිනයේ මෙලෙස බන්ධනාගාර කොමසාරිස්වරයාට භාර දී තිබේ. කෙසේ වෙතත් අමාත්‍යංශය විසින් පත් කළ කමිටුව සිය වාර්තාව නිකුත් කිරීම ප‍්‍රමාද වන බව දැනුම් දී ඇති බව අමාත්‍යංශ ප‍්‍රකාශකයෙකු සඳහන් කළේය. එම වාර්තාවද ලැබෙන තුරු තමාට ලැබුණු වාර්තාවේ කරුණු ප‍්‍රසිද්ධ නොකරන බව බන්ධනාගාර කොමසාරිස් පී.ඩබ්ලිව්. කොඩිප්පිලි මහතා පැවසුවේය.", "URL": "https://sinhala.adaderana.lk/news.php?nid=30145", "Category": null, "Parent URL": null}