{"Source": "Adaderana", "Timestamp": "December 24, 2013 08:05 am", "Headline": "මග වැටුණු තැපැල් මලු ගැන විශේෂ පරීක්ෂණ ", "News Content": "කොළඹ මධ්‍යම තැපැල් හුවමාරුවේ සිට බදුල්ල බලා ගෙන යමින් තිබියදී තැපැල් මලු තුනක් මග වැටී තිබීම සම්බන්ධයෙන් විශේෂ පරීක්ෂණයක් ආරම්භ කර ඇති බව තැපැල් දෙපාර්තමේන්තුව පවසයි. පෙරේදා(21) රාත්‍රී කොළඹ සිට බදුල්ල බලා තැපැල් මලු ප්‍රවාහනය කළ වෑන් රථයේ තිබූ තැපැල් මළු තුනක් මෙලෙස හංවැල්ල ප්‍රදේශයේ වැටී තිබියදි සොයාගෙන ඇති බව වාර්තා වෙයි. මෙම සිද්ධිය පිළිබඳ සොයා බැලීමට මේ වන විටත් අදාළ නිලධාරීන්ට උපදෙස් ලබාදී ඇති බව මෙම සිද්ධිය සම්බන්ධයෙන් අද දෙරණ තැපැල්පති රෝහණ අබේරත්න මහතාගෙන් විමසීමක් කළ අවස්ථාවේදී ප්‍රකාශ කර සිටියේය. ඒ අනුව ඔවුන් විසින් මෙම සිද්ධිය සම්බන්ධයෙන් සවිස්තර වාර්තාවක් අද (24) දිනයේ තමාට ලබාදෙනු ඇති බව තැපැල්පති අබේරත්න මහතා සඳහන් කළේය. මෙම සිද්ධියට වගකිව යුතු පුද්ගලයින්ට එරෙහිව දැඩිව නීතිය ක්‍රියාත්මක කරන බව ඔහු වැඩිදුරටත් පැවසීය", "URL": "https://sinhala.adaderana.lk/news.php?nid=39817", "Category": null, "Parent URL": null}