{"Source": "Adaderana", "Timestamp": "June 22, 2012 11:02 am", "Headline": "ඇමති අතාවුද සෙනෙවිරත්න ඇප මත මුදාහැරෙයි", "News Content": "වරකාපොළ, කොහොඹදෙණියේ පානීය ජල ව්‍යාපෘතියකට හානි සිදුකර රුපියල් ලක්ෂ 10 ට වැඩි අලාභයක් සිදුකිරීම සම්බන්ධව අධිකරණයට භාර වූ ජ්‍යොෂ්ඨ ඇමති අතාවුද සෙනෙවිරත්න මහතා දැඩි කොන්දේසි සහිතව ඇප මත මුදාහරින ලෙස වරකාපොළ මහේස්ත්‍රාත් අධිකරණය නියෝග කර තිබේ. අද දින අධිකරණයට භාර වූ අතාවුද සෙනෙවිරත්න මහතා රුපියල් ලක්ෂ 10 ක ශරීර ඇප මත මුදාහරින ලෙස වරකාපොළ මහේස්ත්‍රාත් අවන්ත ලක්මාල් වික්‍රමසූරිය මහතා අද(22) නියෝග කළේය. එමෙන්ම අද දිනම වරකාපොළ පොලිසිය වෙත ගොස් ප්‍රකාශයක් ලබාදෙන ලෙස ද මහේස්ත්‍රාත්වරයා සැකකාර අතාවුද සෙනෙවිරත්න මහතාට නියෝග කර ඇත. එමෙන්ම මෙම සිද්ධියේ අගතියට පත් පාර්ශවයට කිසිදු තර්ජනයක් නොකරන ලෙස ද මහේස්ත්‍රාත්වරයා දැඩි ලෙස අතාවුද සෙනෙවිරත්න මහතාට අවවාද කළේය. අමාත්‍ය අතාවුද සෙනෙවිරත්න මහතා සමග අධිකරණයට භාර වූ ඇමති ආරක්ෂක අංශයේ පොලිස් නිලධාරීන් දෙදෙනෙකු ද එම ඇප කොන්දේසි යටතේම මුදාහැරීමට මහේස්ත්‍රාත්වරයා නියෝග කළේය. මෙම සිද්ධියට අදාළව අත්අඩංගුවට ගෙන අධිකරණයට ඉදිරිපත් කර සිටින සැකකරුවන් 18 දෙනෙකු මීට ඉහතදී අධිකරණය මගින් ඇප මත මුදාහැර තිබේ. වරකාපොළ පොලිසිය විසින් අදාළ පැමිණිල්ල අධිකරණය හමුවට ඉදිරිපත් කර ඇත.", "URL": "https://sinhala.adaderana.lk/news.php?nid=25234", "Category": null, "Parent URL": null}