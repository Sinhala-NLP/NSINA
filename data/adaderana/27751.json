{"Source": "Adaderana", "Timestamp": "September 26, 2012 09:42 am", "Headline": "තාමත් සැලකිය යුතු මට්ටමක නෑ", "News Content": "ජල විදුලි බලාගාර මඟින් වන විදුලි උත්පාදනය මේ වන විටත් සැලකිය යුතු මට්ටමක නොපවතින බව ලංකා විදුලි බල මණ්ඩලය පවසයි. මේ වන විට ජල විදුලි උත්පාදනය 23% ක මට්ටමේ පවතින බව එම මණ්ඩලයේ උප සභාපති අනුර විජේපාල මහතා පැවසුවේය. ගතවූ සති කිහිපය තුළ ජල විදුලි බලාගාර ආශ‍්‍රිත ජලාශවලට ප‍්‍රමාණවත් වර්ශාවක් ලැබී නොමැති බව හෙතෙම කියා සිටියේය. කෙසේ වෙතත් වියලි කාලගුණය පැවති සමයේ ජල විදුලි උත්පාදනය 17% ක පමණ තරම් වූ පහල අගයක පැවති බව අනුර විජේපාල මහතා පෙන්වාදෙයි. ඉදිරි දින කිහිපය තුළද ජල විදුලි බලාගාර ආශ‍්‍රිත ජලාශ පවතින ප‍්‍රදේශවලට සැලකිය යුතු වර්ෂාපතනයක් අපේක්ෂා කළ නොහැකි බව කාලගුණ විද්‍යා දෙපාර්තමේන්තුව පවසයි. ඔක්තොම්බර් මාසයෙන් පසුව එළෙඹෙන අන්තර් මෝසම් කාලයේ දී අදාළ ජලාශ ආශ‍්‍රිත ප‍්‍රදේශවලට වැසි අපේක්ෂා කළ හැකි බව එම දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=27751", "Category": null, "Parent URL": null}