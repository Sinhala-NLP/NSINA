{"Source": "Adaderana", "Timestamp": "August 29, 2018 09:14 pm", "Headline": "සියදිවි නසා ගැනීම් ගැන තොරතුරු ලබා දෙන්න දුරකථන අංකයක්", "News Content": "ශ්‍රී ලංකාවේ සිදුවන සියදිවි නසාගැනීම් සංඛ්‍යාව අවම කිරීම සඳහා සී.සී.සී පදනම මගින් පැය 24 පුරා ක්‍රියාත්මක සී.සී.සී ලයින් 1333 දුරකතන අංකය හඳුන්වා දී තිබේ. මෙම අංකය ජනතාව අතර ප්‍රවර්ධනය කිරීමේ අරමුණෙන් කොළඹ නිදහස් චතුරශ්‍ර පරිශ්‍රයෙන් අද (29) පාපැදි සවාරියක් ආරම්භ විය. මෙම පාපැදි සවාරියට ශ්‍රී ලංකා හිටපු ක්‍රිකට් නායක කුමාර් සංගක්කාර ද එක්ව සිටියාය. මෙම දුරකථන ඇමතුම වෙනුවෙන් ඔබට මුදල් වැය නොවන අතර ඔබේ සියලු තොරතුරු වල රහස්‍යභාවය සුරැකීමට ඔවුන් බැඳී සිටියි. දුරකථන අංකය ප්‍රචලිත කිරීමේ අරමුණෙන් පාපැදිකරුවන් 1333ක් දින 13ක් පුරා ශ්‍රී ලංකාව වටා නගර 13ක් ආවරණය කරමින් ගමන් ගන්නා අතර මෙම සවාරියේ සමස්ත දුර ප්‍රමාණය කිලෝමීටර 1333ක්. අද උදෑසන 6ට නිදහස් චතුරශ්‍ර පරිශ්‍රයෙන් ආරම්භ වු මෙම පාපැදි සවාරිය සවස් වන විට හලාවත නගරයට ළඟා විය. හෙට හලාවත සිට දඹුල්ල දක්වා ගමන් ගන්නා පාපැදි සවාරිය අනුරාධපුරය, කිලිනොච්චි, මුලතිව්, ත්‍රීකුණාමලය, පාසිකුඩා, අම්පාර ,වැල්ලවාය, රත්නපුර සහ බෙන්තොට යන නගර පසුකිරීමට නියමිතයි. ඔවුන් යළි කොළඹ නිදහස් චතුරශ්‍රයට ළඟා වන්නේ ලෝක සිය දිවිනසා ගැනීම් වැලැක්වීමේ දිනය යෙදී ඇති සැප්තැම්බර් 10 වනදායි. මේ පිලිබඳ දැනුවත් කිරීමේ මාධ්‍ය හමුවක් පසුගියදා පැවති අතර එම අවස්ථාවට ද හිටපු ක්‍රිකට් නායක කුමාර් සංගක්කාර එක්ව සිටියාය.", "URL": "https://sinhala.adaderana.lk/news.php?nid=95213", "Category": null, "Parent URL": null}