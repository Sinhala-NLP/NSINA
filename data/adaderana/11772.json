{"Source": "Adaderana", "Timestamp": "October 27, 2010 05:43 pm", "Headline": "කෝටි හතේ කොල්ලකරුවන් රට පනින සූදානමක්", "News Content": "පසුගියදා කැලණිය-වන වාසල ප්‍රදේශයේදී රැගෙන යමින් තිබූ පුද්ගලික බැංකුවකට අයත් මුදල් කෝටි 7 ක ට ආසන්න ප්‍රමාණයක් කොල්ලකෑමේ යෙදුණු සැකකරුවන් විදෙස්ගත වීමට සූදානම් වන බවට තොරතුරු වාර්තා වී ඇතැයි පොලීසිය සඳහන් කරයි. අදාළ පැමිණිල්ල අද(27)කැඳවූ අවස්ථාවේ පොලීසිය විසින් ඒ බව අධිකරණයට දැනුම්දුන් බව අද දෙරණ අධිකරණ වාර්තාකරු සඳහන් කරයි. මේ අනුව අදාළ සැකකරුවන් විදේශගත වීමට සූදානමක් පවතින බවට තොරතුරු ලැබී ඇති හෙයින් එසේ විදෙස්ගත වීමට උත්සාහ දැරුවහොත් එය වැළැක්වීමට ආගමන විගමන පාලකවරයාට දැනුම් දී ඇති බව සිද්ධිය පිළිබඳ විමර්ශන කටයුතු මෙහෙයවන කොළඹ අපරාධ කොට්ඨාසය අධිකරණයට කරුණු දක්වා තිබේ. එසේම අදාළ මුදල් කිසියම් රාජ්‍ය විරෝධී ක්‍රියාවක් සඳහා යොදා ගැනීමට මෙම මංකොල්ලකෑම සිදු කළේද යන්න පිළිබඳ තවදුරටත් විමර්ශන කටයුතු සිදුකරන බවද පොලීසිය අධිකරණයට දැනුම් දී ඇත. එසේම මෙම මුදල් ප්‍රවාහනය කරම්න් සිටි පුද්ගලයින් 4 දෙනාගෙන් තව දුරටත් රඳවාගෙන ප්‍රශ්න කිරිම් සිදුකරන බවත් පොලීසිය සඳහන් කර තිබේ. ඒ අනුව පරීක්ෂණ වල ප්‍රගතිය දැක්වෙන වාර්තාවක් ඉදිරියේදී අධිකරණයට ඉදිරිපත් කරන ලෙස අතිරේක මහේස්ත්‍රාත් මහී විජේවීර මහතා කොළඹ අපරාධ කොට්ඨාසයට නියෝග කළේය.", "URL": "https://sinhala.adaderana.lk/news.php?nid=11772", "Category": null, "Parent URL": null}