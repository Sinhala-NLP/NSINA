{"Source": "Adaderana", "Timestamp": "June 12, 2012 09:11 am", "Headline": "උතුරු නැගෙනහිර වෙද වර්ජනය අත්හිටුවයි", "News Content": "උතුරු නැගෙනහිර පළාත්වල අද(12) දිනයේ ක්‍රියාත්මක කිරීමට නියමිතව තිබූ වැඩ වර්ජනය තාවකාලිකව අත්හිටවූ බව රජයේ වෛද්‍ය නිලධාරීන්ගේ සංගමය පවසයි. උතුරු නැගෙනහිර පවතින වෛද්‍ය පුරප්පාඩු පිරවීමට රජය පියවර නොගැනීමට එරෙහිව එම පළාත්වල සියලුම රජයේ වෛද්‍යවරුන් අද දිනයේ සංකේත වැඩ වර්ජනයක නිරතවීමට තීරණය කර තිබුණි. කෙසේවෙතත් අදාළ ගැටලුව විසඳීමට සෞඛ්‍ය බලධාරීන් එකඟවීමත් සමඟ වැඩ වර්ජනය තාවකාලිකව අත්හිටුවීමට තීරණය කළ බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය චන්දික එපිටකඩුව මහතා සඳහන් කළේය. මේ අතර අද දිනයේ ක්‍රියාත්මක කිරීමට නියමිතව තිබූ රජයේ විකිරණ විද්‍යා තාක්ෂණවේදීන්ගේ සංගමයේ වැඩ වර්ජනය ද තාවකාලිකව නතර කර තිබේ. අදාළ ගැටලුව සම්බන්ධයෙන් ඊයේ(11) පැවති සාකච්ඡාවකින් අනතුරුව‍ මෙම තීරණය ගත් බව එම සංගමයේ උප සභාපති චානක ධර්මවික්‍රම මහතා සඳහන් කළේය. එමෙන්ම අදාළ වර්ජනය ලබන 20 වනදා දක්වා කල්තැබූ බවත්, අමාත්‍යවරයා සමග එළඹෙන 13 වන දින පැවැත්වෙන සාකච්ඡාවෙන් පසුව එදිනට වර්ජනය පැවැත්වීම පිළිබඳව තීරණයට එළඹෙන බව ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=24959", "Category": null, "Parent URL": null}