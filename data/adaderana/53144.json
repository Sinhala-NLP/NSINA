{"Source": "Adaderana", "Timestamp": "August 9, 2015 04:10 pm", "Headline": "ත්‍රස්තවාදීන්ට ලක්ෂ 8000ක් දුන්නා - පාඨලි මහින්දට අභියෝග කරයි", "News Content": "මහින්ද රාජපක්ෂ මහතා දැනුවත්ව 2006දී එල්.ටී.ටී.ඊ ත්‍රස්තවාදීන්ට මහ භාණ්ඩාගාරයෙන් රුපියල් ලක්ෂ 8000ක් ලබාදීම ගැන පැමිණිල්ලක් මේවන විට විභාග වෙමින් ඇති බවත්, ඒ ගැන විවෘත සංවාදයකට එන්නැයි රාජපක්ෂ මහතාට අභියෝග කරන බවත්, අමාත්‍ය පාඨලි චම්පික රණවක මහතා අවධාරණය කරයි.එසේ ත්‍රස්තවාදීන්ට මුදල් ලබා ගැන සියලු තොරතුරු දැන් හෙළිවී ඇති බවත්, ඉදිරියේදී ඒ පිළිබඳව නඩු පවරන බවත්, රණවක මහතා අද කොළඹදී පැවැති මාධ්‍ය හමුවකදී පැවසුවේය.මාවිල්ලාරුවේ අපේ සෙබළුන් මැරෙද්දී, කැබිතිගොල්ලෑවේදී අපේ දරුවන් මැරෙද්දී රටේ සේනාධි නායකයා දැනුවත්ව ත්‍රස්තවාදීන්ට අරමුදල් සැපයූ බවට ඊට වඩා වැදගත් සාක්ෂියක් තවත් නැතැයිද මේ නිසා තමන් ත්‍රස්තවාදීන්ට මුදල් ලබාදුන්නාද නැද්ද යන්න පැවසීම සඳහා සංවාදයකට එන්නැයි අභියෝග කරන බවද හෙතෙම පැවසුවේය.එසේම විදේශ ගත ත්‍රස්තවාදීන් කණ්ඩායම් සමග දකුණු අප්‍රිකාව හරහා කළ ගනුදෙනු ගැන අනාගතයේ හෙළි කරන්න බලාපොරොත්තු වෙන බවද ‍ඒ මහතා කීවේය.හිටපු ආරක්ෂක ඇමති හා හිටපු ආරක්ෂක ලේකම් දැන් නැති නිසා සුදුවෑන් නැති බවද ත්‍රස්තවාදය මෙරට යළි ඇතිවීමට ආරක්ෂක ඉඩ නොදෙන බවද ඒ මහතා එහිදී අවධාරණය කළේය.", "URL": "https://sinhala.adaderana.lk/news.php?nid=53144", "Category": null, "Parent URL": null}