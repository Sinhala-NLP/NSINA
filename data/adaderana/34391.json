{"Source": "Adaderana", "Timestamp": "May 26, 2013 09:02 am", "Headline": "දුවට මැරෙන්න ප්‍රශ්නයක් තියා එයා වෙඩි තියාගන්න දන්නෙත් නෑ - මව විලාප දෙමින් කියයි", "News Content": "(මියගිය දියණියගේ ඡායා රූපයකි) ජෝර්දානයේදී සැකකටයුතු ලෙස මියගිය බව කියන මඩකළපුව වාලච්චේනයේ පදිංචි 21ක් හැවිරිදි තරුණියකගේ දේහය ලංකාවට රැගෙනවිත් තිබේ. 21 හැවිරිදි නාගෙන්ද්‍රන් ගාන්දිමදි නැමැති එම තරුණියගේ දේහය ලංකාවට ඊයේ රැගෙනවිත් ඇත. සිය දියණිය වෙඩි තබාගෙන මියගිය බවට ඇය සේවය කළ ජෝර්දාන් නිවසේ හිමිකරුවන් කළ ප්‍රකාශය පිළිගත නොහැකි බව අදාළ තරුණියගේ මව පවසන බව අප වාර්තාකරු කියයි. පසුගිය 19 වැනිදා ඇය එසේ වෙඩි තබාගෙන මිය ගිය බවට ජෝර්දාන් නිවසේ හිමිකරුවන් එම තරුණියගේ මව්පියන්ට දුරකථනයෙන් දැනුම් දී තිබේ. කෙසේ වෙතත් වෙඩි තබාගෙන සිය දියණිය මියගිය බවට ඔවුන් කරන ප්‍රකාශ කිසිසේත් පිළිගත නොහැකි බවත් තම දියණියට දිවිනසා ගැනීමට තබා ගිනි අවියක් භාවිතා කිරීමටවත් නොදන්නා බව මව කියන්නේ යැයිද අප වාර්තාකරු පවසයි. එම තරුණිය ජෝර්දානයේ රැකියාවට ගොස් ඇත්තේ 2010 වසරේ ජූලි මස 22 වනදාය. ඇයගේ මවද එරටම ගෘහසේවයේ රැකියාවකට ගොස් ඇති අතර දෙදෙනාම ජෝර්දානයේ නිවාස දෙකක සේවය කර තිබේ. එහෙත් මව පසුගිය වසරේ අගොස්තු මාසයේදී ලංකාවට පැමිණ ඇති අතර තමන් එසේ පැමිණෙන අවස්ථාවේදී ජෝර්දාන් නිවසේ හිමිකරු සහ ඔහුගේ පුතා තමාට කරදර කරන බව සිය දියණිය පැවසුවේ යැයි ඇයගේ මව කියන බව අප වාර්තාකරු කියයි. ඒ අනුව මෙම මරණය සැක කටයුතු බව පවසමින් එකී මව විසින් විදේශ සේවා නියුක්ති කාර්යංශයට හා මානව හිමිකම් කොමිසමට පැමිණිලි කර ඇති බව හෙතෙම පවසයි.", "URL": "https://sinhala.adaderana.lk/news.php?nid=34391", "Category": null, "Parent URL": null}