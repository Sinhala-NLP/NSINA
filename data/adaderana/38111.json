{"Source": "Adaderana", "Timestamp": "October 13, 2013 02:09 pm", "Headline": "පයිලින් උතුරේ ධීවර  යාත්‍රා රැසකට හානිදෙයි", "News Content": "\"පයිලින්\" සුළි කුණාටුවේ බලපෑම හේතුවෙන් උතුරු පළාතේ ධීවර යාත්‍රා රැසකට හානි සිදුවී තිබේ. ධීවර හා ජලජ සම්පත් නියෝජ්‍ය අමාත්‍ය සරත් කුමාර ගුණරත්න මහතා සඳහන් කළේ මුලතිව් හා යාපනය දිස්ත්‍රික්ක වල ධීවර යාත්‍රා වලට මෙලෙස හානි සිදුවී ඇති බවයි. යාපනය දිස්ත්‍රික්කයේ ධීවර යාත්‍රා 29කට හානි සිදුවී ඇති අතර මුලතිව් දිස්ත්‍රික්කයේ ධීවර යාත්‍රා 12කට හානි සිදුව ඇත. නාවික හමුදාව සහ ධීවර දෙපාර්තමේන්තුව එක්ව අනතුරට පත් ධීවර යාත්‍රා සඳහා සහන සැළසීමේ කටයුතු ආරම්භ කර ඇති බව සරත් කුමාර ගුණරත්න නියෝජ්‍ය අමාත්‍යවරයා සඳහන් කළේය. මේ අතර පයිලින් සුළි කුණාටුවේ බලපෑම හේතුවෙන් ඉනදියාවේ පුද්ගලයින් ලක්ෂ 8ක් පමණ අවතැන් වී ඇත. ඉන්දීය මාධ්‍ය වාර්තා කරන්නේ ඔරිස්සා සහ ආන්ද්‍රා ප්‍රාන්ත වලට මෙම සුළි කුණාටුවෙන් දැඩි බලපෑම් එල්ල වී ඇති බවයි. මේ නිසා පුද්ගලයින් 7 දෙනෙකු පමණ මේ වන විට ජීවිතක්ෂයට පත්ව ඇති අතර තවත් විශාල පිරිසක් තුවාල ලබා ඇති බව සඳහන්ය. සුළි කුණාටු තත්ත්වයත් සමඟ ගස් සහ ගොඩනැගිලි කඩාවැටීම් විශාල ලෙස වාර්තා වන බවයි ඉන්දීය මාධ්‍ය පෙන්වාදෙයි. මේ අතර ධීවරයින් 18 දෙනෙකු ද අතුරුදහන්ව ඇති බව වාර්තා වේ. තමිල්නාඩු ප්‍රාන්තයේ ධීවරයින් පිරිසක් මෙලෙස අතුරුදහන්ව ඇති බව ඉන්දීය මාධ්‍ය පෙන්වාදෙයි.", "URL": "https://sinhala.adaderana.lk/news.php?nid=38111", "Category": null, "Parent URL": null}