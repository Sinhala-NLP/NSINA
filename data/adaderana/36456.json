{"Source": "Adaderana", "Timestamp": "August 7, 2013 04:11 pm", "Headline": "මාතෘ භූමිය කිසිදු අවස්ථාවක බෙදා වෙන් කරන්නේ නැහැ ", "News Content": "මාතෘ භූමිය කිසිදු අවස්ථාවක බෙදා වෙන් කිරීමට කටයුතු නොකරන බව අග්‍රාමාත්‍ය දී.මූ ජයරත්න මහතා පවසයි. මහා සංඝරත්නයේ ආශිර්වාදය මැද වසර 2557 ක අභීත ප්‍රෞඩත්වයක් රැකගත් මෙම දිවයින කොටස් කිරීමට විදෙස් බලවේග ඇතුළු විවිධ පාර්ශවයන් උත්සාහ දරන බව අග්‍රාමාත්‍යවරයා සදහන් කළේය. ශ්‍රී ලංකා නිදහස් පක්ෂයේ ගම්පොළ පක්ෂ කාර්යාලය විවෘත කිරීමේ අවස්ථාවට එක්වෙමින් අග්‍රාමාත්‍යවරයා මෙම අදහස් පළ කරන ලදී. උතුරට ඉඩම් සහ පොලිස් බලතල ලබා දිය යුතු බවට බොහෝ දෙනෙකු රජයට විවිධ ආකාරයෙන් බලපෑම් එල්ල කරන බව අග්‍රාමාත්‍ය දී.මූ ජයරත්න මහතා සඳහන් පැවසීය. රජයක් ලෙස එම ඉල්ලීම් පිළිබඳව අප අවධානය යොමු කළ ද මාතෘ භූමියේ නිදහස සහ ස්ථිර සාමය වෙනුවෙන් එවැනි ඉල්ලීම් සහ බලපෑම් ඉවත හෙලීමට සූදානම් බව ද අග්‍රාමාත්‍යවරයා සදහන් කළේය. උතුරට ඉඩම් සහ පොලිස් බලතල ලබා දීම මගින් සිදුවන්නේ ප්‍රාන්ත රාජ්‍යක් උතුරේ නිර්මාණය කිරීමට අවස්ථාව සළසාදීමක් බව පෙන්වා දෙන අග්‍රාමාත්‍යවරයා එහි දී ඉඩම් පරිහරණය සහ ප්‍රදේශයේ ආරක්ෂාව පිළිබඳ පූර්ණ බලයද ඔවුන්ට හිමි වන බව පෙන්වා දුන්නේය. මෙවර පළාත් සභා මැතිවරණය ඉතා තීරණාත්මක මැතිවරණයක් බව ද අග්‍රාමාත්‍යවරයා මෙහි දී සඳහන් කර සිටියේය. රට ආරක්ෂා කරගන්නවාද , එසේත් නැතිනම් රට බෙදනවා ද යන්න තීරණය කිරීමට මෙම මැතිවරණය වඩාත් වැදගත් බව අග්‍රාමාත්‍ය දී.මූ ජයරත්න මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=36456", "Category": null, "Parent URL": null}