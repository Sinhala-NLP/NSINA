{"Source": "Adaderana", "Timestamp": "October 23, 2018 10:25 pm", "Headline": "තෙල් නළය උඩ සිටි සැමට නව නිවාස", "News Content": "කොළඹ වරායේ සිට කොළොන්නාව දක්වා ඉන්ධන ගෙන යන නළය ආශ්‍රිත රක්ෂිත ප්‍රදේශයේ අනවසරයෙන් පදිංචිව සිටින පවුල් සඳහා නිවාස ලබා දීම අද (23) සිදු කෙරිණි. කොළඹ වරායේ සිට කොළොන්නාව තෙල් ගබඩා පර්යන්තය දක්වා ඉන්ධන ගෙන යන නළ පද්ධතිය වසර 70ක් පමණ පැරණි වේ. ඒ හේතුවෙන් ඉන්ධන ගෙනයාම සඳහා අඟල් දොළහේ නව නළයක් එළීමේ ව්‍යාපෘතිය ඛනිජ තෙල් තොග ගබඩා පර්යන්ත සමාගම විසින් සිදු කරයි. එහි අවසන් අදියර ක්‍රියාත්මක කෙරෙන මහවත්ත ප්‍රදේශයේ අනවසරයෙන් පදිංචිව සිටින පවුල් සඳහා නිවාස ලබා දීමේ පළමු පියවර අද ක්‍රියාත්මක කෙරුණේ දෙමටගොඩ පිහිටි ලංකා ඛනිජ තෙල් නීතිගත සංස්ථා ශ්‍රවණාගාරයේදීයි. ඒ ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා සහ කොළඹ දිස්ත්‍රික් පාර්ලිමේන්තු මන්ත්‍රී රවී කරුණානායක මහතාගේ ප්‍රධානත්වයෙනි. එහිදී අමාත්‍ය අර්ජුන රණතුංග මහතා පැවසුවේ තෙල් නළය ආශ්‍රිතව අනවසරයෙන් පදිංචිව සිටින සියලු දෙනා ඉවත් කරන ලෙසට උසාවි තීන්දුවක් ඇතිමුත් වත්මන් රජය මෙම ප්‍රශ්නය දෙස මානුෂිකව බලන බවයි. ඉතා නොබෝ දිනකින්ම ඉතිරි පවුල් සඳහා නිවාස ලබා දෙන බවද අමාත්‍යතුමා මෙහිදී සහතික විය. උත්සව සභාව අමතමින් පාර්ලිමේන්තු මන්ත්‍රී රවී කරුණානායක මහතා පැවසුවේ නළය ආශ්‍රිත රක්ෂිත ප්‍රදේශයේ අනවසරයෙන් පදිංචිව සිටින පවුල් 419ට නිවාස ලබා දෙන බවයි. මෙම වසර අවසන් වීමට පෙර එම නිවාස ලබා දීම සිදු කරන බවද එතුමා අවධාරණය කළේය.", "URL": "https://sinhala.adaderana.lk/news.php?nid=98125", "Category": null, "Parent URL": null}