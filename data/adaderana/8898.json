{"Source": "Adaderana", "Timestamp": "June 9, 2010 08:23 am", "Headline": "පනින්න ගිහින් මාට්ටු වූවන්ට චෝදනා පත්‍ර", "News Content": "ඕස්ට්‍රේලියාව බලා පිටත්ව යමින් සිටියදී නාවික හමුදාව විසින් අත්අඩංගුවට ගත් එල්.ටි.ටි.ඊ. ක්‍රියාකාරිකයින් 24‍ දෙනෙකුට එරෙහිව නඩු පැවරීමට නීතිපතිවරයා තීරණය කර තිබේ. මේ බව අපරාධ පරීක්ෂණ දෙපාර්තුමේන්තුව ඊයේ කොළඹ මහේස්ත්‍රාත් අධිකරණයට දැනුම් දෙනු ලැබිණි. ඔවුන් අධිකරණයට ඉදිරිපත් කළ වාර්තාව මගින් දැනුම් දී ඇත්තේ 2009 නොවැම්බර් මස 29 වන දින මාතර ප්‍රදේශයේ සිට බහුදින ධීවර යාත්‍රාවකින් ඔස්ට්‍රේලියාව බලා පිටත්ව යමින් සිටියදී මෙම පිරිස නාවික හමුදාව විසින් අත්අඩංගුවට ගෙන ඇති බවයි. පසුව නාවික හමුදා බුද්ධි අංශය විසින් සිදුකළ පරීක්ෂණ වලදී මෙම සැකකරුවන් 24 දෙනා එල්.ටි.ටි.ඊ. සංවිධානයේ ක්‍රියාකාරකම් වලට සම්බන්ධ වී ඇති බවට තොරතුරු අනාවරණය වී තිබේ. ඉදිරිපත් වු කරුණු සලකා බැලු කොළඹ ප්‍රධාන මහේස්ත්‍රාත් චම්පා ජානකී රාජරත්න මහත්මිය චෝදනා පත්‍ර භාරදීම සඳහා දැනට රිමාන්ඩ් භාරයේ පසුවන මෙම සැකකරුවන් 24 දෙනා ජුලි මස 8 වනදා අධිකරණයට ඉදිරිපත් කරන මෙන් බන්ධනාගාර බලධාරීන්ට නියෝග කළාය.", "URL": "https://sinhala.adaderana.lk/news.php?nid=8898", "Category": null, "Parent URL": null}