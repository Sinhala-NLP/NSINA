{"Source": "Adaderana", "Timestamp": "August 29, 2017 11:30 am", "Headline": "ජාත්‍යන්තර ප්‍රජාවට දෙමළ ජාතික සන්ධානයෙන් ඉල්ලීමක් ", "News Content": "ලංකාව තුළ බලහත්කාරයෙන් අතුරුදහන් කරනු ලැබූවන්ගේ අයිතිවාසිකම් ආරක්ෂා කර දෙන ලෙසත්, මේ සම්බන්ධයෙන් රජය ජාත්‍යන්තර ප්‍රජාවට ලබා දී ඇති පොරොන්දු ඉටු කරවීමටත් කටයුතු කරන ලෙස දෙමළ ජාතික සන්ධානය ජාත්‍යන්තර ප්‍රජාවෙන් ඉල්ලා සිටියි. හෙට(30) පැවැත්වීමට නියමිත බලහත්කාරයෙන් අතුරුදහන් කරනු ලැබූවන්ගේ ජාත්‍යන්තර දිනය වෙනුවෙන් නිවේදනයක් නිකුත් කරමින් දෙමළ ජාතික සන්ධානයේ නායක ආර්. සම්බන්දන් මහතා මේ බව සඳහන් කර තිබේ. කෙසේ වෙතත් බලහත්කාරයෙන් අතුරුදන් කරනු ලැබූවන් වෙනුවෙන් ද තවත් ජාත්‍යන්තර දිනයකට මුහුණ දීමට සිදුව තිබීම ශෝකයට හා කණගාටුවට කරුණක් බව ද එම නිවේදනයේ වැඩිදුරටත් සඳහන් වෙයි. පසුගිය වසර කිහිපය පුරා අතුරුදන් කරනු ලැබූ පවුල්වල අය විසින් රට තුළ සාමකාමී උද්ඝෝෂණ පවත්වා ඇති බවත්, විශේෂයෙන් උතුරු හා නැගෙනහිර පළාත් තුළ තවමත් ඔවුන් අඛණ්ඩ උද්ඝෝෂණවල නියැලෙන බවත්, ඔවුන් සෑම දෙනා ඔවුන්ගේ ආදරණීයන්ට සිදුවු දේ පිළිබඳ සත්‍ය අනාවරණය කරන මෙන් ඉල්ලා සිටින බවත් ආර්.සම්බන්දන් මහතා එම නිවේදනයෙන් තව දුරටත් දක්වා තිබේ. රට තුළ සන්නද්ධ අරගලය අවසන් වුවත් අතුරුදන් වුවන් පිළිබඳ ගැටළුව අවසන් වී නොමැති බවත් මෙම නිවේදනයේ දක්වා ඇත. මේ කාරණය සම්බන්ධයෙන් ප්‍රමුඛත්වය ලබා දෙන ලෙස රජයෙන් ද ඉල්ලීමක් කරන දෙමළ ජාතික සන්ධානය, ආරක්ෂ හමුදා වෙත බාර දෙනු ලැබූ අයට, අතුරුදන් කරනු ලැබූවන්ට හා පැහැර ගනු ලැබූවන්ට සිදුවුයේ කුමක් ද යන්න පිළිබඳව ජනතාව දැනගත යුතු බව ද අවධාරණය කර තිබේ.", "URL": "https://sinhala.adaderana.lk/news.php?nid=76842", "Category": null, "Parent URL": null}