{"Source": "Adaderana", "Timestamp": "October 15, 2010 04:36 pm", "Headline": "අමාත්‍යාංශයට බලෙන් ඇතුළු වූ අන්තරේ සිසුන් 21 ක් රිමාන්ඩ් ", "News Content": "උසස් අධ්‍යාපන අමාත්‍යාංශ භූමියට අයුතු ලෙස ඇතුළු වී රජයේ දේපළ වලට අලාභ හානි සිදුකිරීමේ චෝදනාව මත අත්අඩංගුවට ගත් අන්තර් විශ්ව විද්‍යාලයීය ශිෂ්‍ය බල මණ්ඩලයේ සාමාජිකයින් 21 දෙනෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර ඇත. අදාළ සැකකරුවන් 21 දෙනා අද(15) කුරුඳුවත්ත පොලිසිය මගින් කොළම මහේස්ත්‍රාත් අධිකරණය ඉදිරිපත් කර තිබුණි. මෙම සැකකරුවන් පිරිස අමාත්‍යාංශ භූමියට අයුතු ලෙස ඇතුළු වී උසස් අධ්‍යාපන අමාත්‍යවරයාගේ නිල රථයට සහ තවත් වාහන කිහිපයකට පහර දී අලාභ හානි සිදුකර ඇති බව පොලිසිය අධිකරණයට වාර්තාවක් ඉදිරිපත් කරමින් සඳහන් කර ඇත. එම අලාභ හානියේ වටිනාකම රුපියල් ලක්ෂ 02 ඉක්ම වන බව පොලිසිය සඳහන් කළ බව ද අද දෙරණ වාර්තාකරු ප්‍රකාශ කළේය. එමනිසා ඔවුන් රිමාන්ඩ් භාරයට පත්කරන මෙන් පොලිසිය අධිකරණයෙන් ඉල්ලීමක් කර තිබේ. මෙම සැකකරුවන් අදාළ පහරදීම් වලට සම්බන්ධ නැති නිසා ඔවුන් ඇප මත මුදා හරින ලෙස එම අවස්ථාවේ සැකකරුවන් වෙනුවෙන් පෙනී සිටි නීතිඥවරුන් ඉල්ලා තිබේ. නමුත් එම ඇප ඉල්ලීම ප්‍රතික්ෂේප කළ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා එම සැකකරුවන් 21 දෙනා ලබන 29 වනදා දක්වා රිමාන්ඩ් භාරයේ තැබීමට නියෝග කරනු ලැබීය.", "URL": "https://sinhala.adaderana.lk/news.php?nid=11518", "Category": null, "Parent URL": null}