{"Source": "Adaderana", "Timestamp": "July 23, 2019 05:35 pm", "Headline": "වාර්ෂික සැන්ටාවරු හමුවක්", "News Content": "ඩෙන්මාර්කයේ කෝපන්හේගන් අගනුවර වසර මධ්‍යයේ නත්තල් අසිරියෙන් වර්ණවත් විය. ඒ වාර්ෂික සැන්ටාවරුන් හමුව ආරම්භවීමත් සමඟයි. නත්තල් සමයේදී නිතර දැකිය හැකි චරිතයක් ලෙසින් නත්තල් සීයා ප්‍රකටයි. වසර මධ්‍යයේ දිනවල සැන්ටාවරුන් දැකගැනීමට හැකිවන්නේ ඉතාමත් කලාතුරකින්. කෙසේ නමුත් ඩෙන්මාර්කයේ පැවැති වාර්ෂික සැන්ටා හමුව සඳහා එකසිය පනහක් පමණ වූ සැන්ටාවරුන් එක්ව සිටියේ මෙලෙසයි. මෙවර පැවැත්වුණේ 62වැනි වාර්ෂික සැන්ටා හමුවයි. ඒ සඳහා දේශීය මෙන්ම ජපානය හා එල් සැල්වදෝර් වැනි විදෙස් රටවලින් පැමිණි සැන්ටාවරුන් ද එක්ව සිටියේය. ලින්ග්රි පියරයේ සිට ගැමෙල් තොටුපොළ වෙත බෝට්ටුවක නැගී පැමිණි සැන්ටාවරුන් පෙළපාලියකින් නගර මධ්‍යය වෙත ගමන් කළේය. නත්තල් ගීත ගායනා කරමින් පිරිස පෙළපාලියේ ගමන් කරද්දී කෝපන්හේගන් නුවර නත්තල් සැණකෙලි සිරියක් ගත් බව විදෙස් වාර්තා සඳහන් කළේය. අනතුරුව, සිවුදිනක් පැවැත්වෙන සැන්ටා හමුවට පැමිණි සැන්ටාවරුන් කෝපන්හේගන් අගනුවර ද ලිට්ල් මර්මේඩ් ස්මාරකය ආසන්නයේ රැස්වී නර්තන අංගයකටද දායක විය. 1957 වසරේදී පළමුවරට පැවැත්වුණු සැන්ටා හමුව සෑම වසරකම ලොව පැරැණිතම සතුටු උයන ලෙසින් සැලකෙන බෙක්කෙන් සතුටු උයනේදී පැවැත්වෙයි. ඊට එක්වීමට ලොව පුරා සැන්ටාවරුන් දැඩි කැමැත්තක් දක්වන බව විදෙස් වාර්තා පවසයි.", "URL": "https://sinhala.adaderana.lk/news.php?nid=114830", "Category": null, "Parent URL": null}