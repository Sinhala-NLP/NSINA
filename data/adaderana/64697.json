{"Source": "Adaderana", "Timestamp": "October 3, 2016 09:35 pm", "Headline": "රටම එක ලෙස සංවර්ධනය කිරීම වත්මන් රජයේ ප්‍රතිපත්තියයි", "News Content": "හිටපු නායකයින් වැඩ ආරම්භ කළ ව්‍යාපෘතිවල සමරු ඵලක ගලවා තම නම ඇතුළත් කර ඒවා නැවත විවෘත කිරීම තම ප්‍රතිපත්තිය නොවන බව ජනාධිපති මෛත්‍රීපාල සිරිසේන මහතා පවසයි.වත්මන් ආණ්ඩුව අළුත් දෙයක් නොකරන බවට හිටපු නායකයින් මාධ්‍ය ඔස්සේ පළ කරන අදහස්වලට තමන් මෙතෙක් කල් පිළිතුරු නොදී සිටි බව ජනාධිපතිවරයා ප්‍රකාශ කළේය.කෙසේ වෙතත් ඔවුන් නැවත නැවත එම චෝදනාව වත්මන් රජයට එල්ල කිරීම හේතුවෙන් ඊට පිලිතුරු ලබාදීමට තමා තීරණය කළ බව ජනාධිපති මෛත්‍රීපාල සිරිසේන මහතා දිඹුලාගල ප්‍රදේශයේ පැවති උත්සවයකට එක්වෙමින් කියා සිටියේය.පසුගිය රජය විසින් වැඩ ආරම්භ කර අතර මග නැවතුනු ව්‍යාපෘති සඳහා ප්‍රතිපාදන වෙන් කර ඒවා ඉදිරියට ක්‍රියාත්මත කිරීම රජයක වගකීම බව ජනාධිපතිවරයා පෙන්වා දෙයි.දිවයිනේ සෑම පළාතකම සමබර සංවර්ධනයක් ඇති කිරීමට අවශ්‍ය ප්‍රතිපාදන ලබාදීමට වත්මන් රජය කටයුතු කර ඇති බව මෛත්‍රීපාල සිරිසේන මහතා පවසයි.නායකයින් තම තමන්ගේ ප්‍රදේශ පමණක් සංවර්ධනය කර ගැනීමේ න්‍යාය පත්‍රය වෙනුවට රටම එක ලෙස සංවර්ධනය කිරීම වත්මන් රජයේ ප්‍රතිපත්තිය බව ජනාධිපති මෛත්‍රීපාල සිරිසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=64697", "Category": null, "Parent URL": null}