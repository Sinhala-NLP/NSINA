{"Source": "Adaderana", "Timestamp": "October 21, 2011 01:31 pm", "Headline": "පෙරහැර නිසා මාර්ග තදබදයක් -විකල්ප මාර්ග භාවිත කරන්න", "News Content": "පිළියන්දල, ගනේවත්ත දේවාලය මගින් වාර්ෂිකව සංවිධානය කරන මහ පෙරහැර අද(21) සහ හෙට(22) යන දෙදින තුළ රාත්‍රී කාලයේ විථි සංචාරය කිරිමට නියමිතව ඇත. එම දිනයන්හි පෙරහැර ගමන්ගන්නා මාර්ගයන් වන අංක 120 හොරණ -කොළඹ මර්ගය, මාර්ග 341 මහරගම -පිළියන්දල මාර්ගය, මාර්ග අංක 255 ගල්කිස්ස -කොට්ටාව යන මාර්ගයන් හි රාත්‍රී 07 සිට පෙරහැර අවසන් වනතුරු රථවාහන තදබදයක් ඇතිවිය හැකි බව පොලිසිය පවසයි. එබැවින් එම දිනයන්හි රාත්‍රී කාලයේ පිළියන්දල නගරය හරහා ගමන් ගන්නා රථවාහන සදහා විකල්ප මාර්ග භාවිත කළ හැකි බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. ඒ අනුව මාර්ග අංක 120 කොළඹ -හොරණ ප‍්‍රධාන මාර්ගය කොළඹ දෙස සිට ධාවනය වන වාහන බොකුන්දර හන්දියෙන් වමට හැරී මකුළුදුව, දොලේකනත්ත, මාවිත්තර හරහා ගුරුගම පාර ඔස්සේ කැස්බෑව හන්දියට පැමිණ හොරණ කොළඹ ප‍්‍රධාන මාර්ගයේ හොරණ දෙසට පැමිණිය හැකිය. මාර්ග අංක 120 කොළඹ හොරණ ප‍්‍රධාන මාර්ගය හොරණ දෙස සිට ධාවනය වන වාහන කැස්බෑව හන්දියෙන් දකුණට හැරි ගුරුගම පාර ඔස්සේ මාවිත්තර, දොලේකනත්ත, මකුළුදූව හරහා බෝකුන්දරින් මාර්ග අංක 120 කොළඹ දෙසට ධාවනය කළ හැකිය. කොළඹ දෙස සිට මොරටු පාරට යන වාහන කොළඹ හොරණ ප‍්‍රධාන මාර්ගයේ මාර්ග අංක 120 පැමිණ වෑවල හන්දියෙන් දකුණට හැරි ඩයලොග් හන්දිය, කනත්ත හන්දිය හරහා සුවාරපොල හන්දියෙන් මොරටු පාරට ගමන් කර මොරටුව දෙසට ද, මොරටු පාර සිට කොළඹ පාරට ධාවනය වන වාහන සුවාරපොළ හන්දියෙන් වමට හැරි කනත්ත හන්දිය, ඩයලොග් හන්දිය වමට හැරි වැවල හන්දියෙන් මාර්ග අංක 120 හොරණ කොළඹ ප‍්‍රධාන පාරෙන් කොළඹ දෙසට ධාවනය කළ හැකිය. මාර්ග අංක 255 ගල්කිස්ස කොටිටාව මාර්ගයේ ගල්කිස්ස දෙස සිට ධාවනය වන වාහන සුවාරපොල හන්දියෙන් දකුණට හැරි දම්පේ මාර්ගය ඔස්සේ බටකැත්තර හන්දියට පැමිණ වමට හැරි පුවක්ගස් හන්දිය ඔස්සේ කොට්ටාව දෙසට ගමන් කළ හැකිය. මාර්ග අංක 255 ගස්කිස්ස කොට්ටාව මාර්ගයේ කොට්ටාව දෙස සිට ධාවනය වන වාහන පුවක්ගස් හන්දියෙන් මඩපාත පාරට හැරි බටකැත්තර හන්දියෙන් දකුණට හැරි දම්පේ මාර්ගය ඔස්සේ පැමිණ සුවාරපොල හන්දියෙන් ගස්කිස්ස දෙසට ධාවනය කළ හැකි බව ද පොලිස් මාධ්‍ය ප්‍රකාශකවරයා පවසයි.", "URL": "https://sinhala.adaderana.lk/news.php?nid=19503", "Category": null, "Parent URL": null}