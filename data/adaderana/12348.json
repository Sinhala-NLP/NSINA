{"Source": "Adaderana", "Timestamp": "November 23, 2010 10:15 am", "Headline": "චාන්දනීට ඇණ දුන්නේ නෑ -ජෝර්දානය කියයි", "News Content": "ජෝර්දානයේ ගෘහ සේවිකාවක ලෙස සේවය කළ ශ්‍රී ලාංකික කාන්තාවක් වධ හිංසාවට ලක්කිරීම පිළිබඳ චෝදනාව එරට නව බඳවා ගැනීමේ නියෝජිත ආයතනය විසින් ප්‍රතික්ෂේප කර තිබේ. ජෝර්දානයේ සේවය කළ චාන්දනී නැමැති මෙම ශ්‍රී ලාංකික ගෘහ සේවිකාවට ඇය සේවය කළ ස්ථාන‍යේ හාම්පුතුන් විසින් ඇණ දැමූ පානයක් ලබා දීමේ සිද්ධියක් සම්බන්ධව පසුගියදා වාර්තා විය. මේ සම්බන්ධයෙන් වැඩිදුර විමර්ශන කටයුතු සඳහා විශේෂඥ වෛද්‍යවරයෙකු ද විදේශ සේවා නියුක්ති කා‍ර්යාංශය විසින් ජෝර්දානය වෙත පවා තිබිණි. අරාබි ලෝකය තුළ පුළුල්ව ව්‍යාප්ත වී ඇති ගෘහස්ථ සේවකයින් හිංසාවට ලක්කිරීම සම්බන්ධව මෙම සිද්ධිය එක් උදාහරණයක් බව හියුමන් රයිට්ස් වොච් ආයතනය ද සඳහන් කර තිබිණි. නමුත් මෙම ශ්‍රී ලාංකික කාන්තාව විසින්ම මෙම ඇණ දැමූ පානය ලබාගත් බවට ඇය විසින් අත්සන් තබන ලද ලිපි 2 ක් තමා සතුබව මෙම කාන්තාව සේවයට බඳවාගත් ජෝර්දාන නියෝජිතවරයා ප්‍රකාශ කර ඇති බව විදෙස් මාධ්‍ය වාර්තා කරයි. ඇය සේවය කළ නිවසේ හිමිකරු විසින් තමන් එම නිවසින් පිටකර හැරීමට කටයුතු කිරීම සඳහා ඇය විසින් මෙසේ හැසිරී ඇති බව ද ඔහු පවසයි. ඊට පෙර අවස්ථාවකදී ද ඇය විසින් දැරූ එවැනි උත්සාහයක් අසාර්ථක වූ පසු මෙම පියවර ඇය අනුගමනය කර ඇති බව හෙතෙම පෙන්වා දී ඇත.", "URL": "https://sinhala.adaderana.lk/news.php?nid=12348", "Category": null, "Parent URL": null}