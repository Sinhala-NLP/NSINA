{"Source": "Adaderana", "Timestamp": "February 23, 2011 08:57 am", "Headline": "ජෙයරාජ් ඝාතනයේ ඔත්තු බැලූ රමේෂ් ගැන තොරතුරු හැංගුවාට අධිචෝදනා", "News Content": "ප්‍රභූ ඝාතන සිදු කිරීම සඳහා ඔත්තු බැලූ ප්‍රබල කොටි සාමාජිකයෙකු පිළිබඳ තොරතුරු ‍දැන ගෙන ඒ බව ආරක්ෂක අංශ වලට වසන් කිරීමේ චෝදනා මත පුද්ගලයෙකුට එරෙහිව කොළඹ මහාධිකරණ‍ය හමුවේ නඩු පවරා තිබේ. ත්‍රස්තවාදය වැළැක්වීමේ පනත යටතේ නීතීපතිවරයා විසින් මොහුට එරෙහිව අධි චෝදනා ගෙනු කර ඇති බව සදහන් වේ. හිටපු අමාත්‍ය ජෙයරාජ් ප්‍රනාන්දුපුල්ලේ මහතා ඝාතනය කිරීමට කුමන්ත්‍රණය කළ සිද්ධියේ ඔත්තු බැලූ රමේෂ් නැමැති එල්.ටී.ටී.ඊ සාමාජිකයෙකු පිළිබඳ තොරතුරු ආරක්ෂක අංශ වලින් වසන් කළ බවට මොහුට එරෙහිව චෝදනා එල්ලවී තිබේ. දැනට අත්අඩංගුවේ පසුවන හිටපු පොලිස් අධිකාරි ලක්ෂ්මන් කුරේ සමඟ මොහු සබඳතා පවත්වා ඇති බව ට ද පොලිස් පරීක්ෂණ වල දී තොරතුරු අනාවරණය වී ඇති බව සඳහන්වේ. විත්තිකරුට එරෙහිව චෝදනා පත්‍ර භාර දීමෙන් අනතුරුව ජූලි මස 2 වැනිදා දක්වා නඩු විභාගය කල් දැමූ අධිකරණය එතෙක් සැකකරු පොලිස් භාරයේ තැබීමට නියෝග කරන ලදී.", "URL": "https://sinhala.adaderana.lk/news.php?nid=14417", "Category": null, "Parent URL": null}