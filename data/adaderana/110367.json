{"Source": "Adaderana", "Timestamp": "May 21, 2019 02:41 pm", "Headline": "නාලක ද සිල්වාට ඇප", "News Content": "ප්‍රභූ ඝාතන කුමන්ත්‍රණය සම්බන්ධයෙන් සැකපිට අත්අඩංගුවට ගෙන මාස 7 කට ආසන්න කාලයක් රක්ෂිත බන්ධනාගාර ගතව සිටි ත්‍රස්ත විමර්ශන කොට්ඨාශයේ හිටපු නියෝජ්‍ය පොලිස්පති නාලක ද සිල්වා මහතා දැඩි කොන්දේසි සහිතව ඇප මත මුදාහැර තිබේ. රුපියල් 25,000 ක මුදල් ඇපයක් හා රුපියල් ලක්ෂ 50 බැගින් වූ ශරීර ඇප දෙකක් මත ඔහු මුදා හැරීමට කොටුව මහේස්ත්‍රාත් රංග දිසානායක මහතා නියෝග කල බවයි අද දෙරණ අධිකරණ වාර්තාකරු පැවසීය. සැකකාර නාලක ද සිල්වා මහතාට එල්ල වී ඇති චෝදනා ත්‍රස්තවාදය වැලැක්වීමේ සංශෝධන විශේෂ විධිවිධාන පනත යටතට නොගැණෙන බවට මහේස්ත්‍රාත්වරයා මෙහිදී නිගමනය කර තිබේ. ඔහුට එරෙහිව පවතින්නේ තම අධිකරණයට ඇප ලබාදිය හැකි දණ්ඩ නීති සංග්‍රහය යටතේ ගැණෙන වැරදි බවට නීතිපතිවරයා විසින් ඉදිරිපත් කර ඇති වාර්තාව අනුව ද පෙනී යන බව ඇප නියෝගය ලබාදෙමින් මහේස්ත්‍රාත්වරයා සදහන් කළේය. ‍ෙඒ අනුව සැකකාර නාලක ද සිල්වා මහතා ඇප මත මුදා හැරීමට නියෝගයක් නිකුත් කළ මහේස්ත්‍රාත්වරයා ඔහුට විදෙස්ගත වීම තහනම් කර ඇති අතර ඇප ලබා ගැනීමෙන් අනතුරුව පැමිණිල්ලේ සාක්ෂිකරුවන්ට හෝ පැමිණිලිකරුට කිසිඳු ආකාරයේ බලපෑමක් සිදු නොකරන ලෙසට ද ඇප කොන්දේසි නිකුත් කර ඇති බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=110367", "Category": null, "Parent URL": null}