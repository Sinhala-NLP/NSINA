{"Source": "Adaderana", "Timestamp": "June 24, 2014 12:15 pm", "Headline": "උසස් පෙළ කඩඉම් ලකුණු අගෝස්තු වල නිකුත් කරයි ", "News Content": "අධ්‍යයන පොදු සහතික පත්‍ර උසස් පෙළ විභාගයේ කඩඉම් ලකුණු ලබන අගෝස්තු මාසය තුළ නිකුත් කරන බව විශ්වවිද්‍යාල ප්‍රතිපාදන කොමිෂන් සභාව පවසයි. මේ වන විට විශ්වවිද්‍යාල සඳහා අයඳුම්පත් බාරගෙන අවසන් බව එහි සභාපති මහාචාර්ය ක්ෂණිකා හිරිඹුරේගම මහත්මිය සඳහන් කළේය . ඒ අනුව 2013 අධ්‍යයන පොදු සහතික පත්‍ර උසස් පෙළ විභාගයේ විශ්වවිද්‍යාල සුදුසුකම් ලැබූ සිසුන්ගේ කඩඉම් ලකුණු සකස් කිරීම මේ දිනවල සිදුකරන බව විශ්වවිද්‍යාල ප්‍රතිපාදන කොමිෂන් සභාව සඳහන් කරන ලදී. කඩඉම් ලකුණු නිකුත් කිරීමෙන් අනතුරුව විශ්වවිද්‍යාල සඳහා සුදුසුකම් ලැබු සිසුන්ට නායකත්ව පුහුණුව ලබාදීම ලබන සැප්තැම්බර් මාසය තුළ ආරම්භ කිරීමට නියමිතව තිබේ. ඒ අනුව මෙවර අධ්‍යයන වර්ෂය සඳහා සිසුන් විශ්ව විද්‍යාල වලට ඇතුළත් කර ගැනීම ඔක්තෝබර් මාසය තුළ සිදුකිරීමට බලාපොරොත්තු වන බව විශ්ව විද්‍යාල ප්‍රතිපාදන කොමිෂන් සභාවේ සභාපති මහාචාර්ය ක්ෂණිකා හිරිඹුරේගම මහත්මිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44194", "Category": null, "Parent URL": null}