{"Source": "Adaderana", "Timestamp": "October 14, 2013 07:18 am", "Headline": " යතුරුපැදිය ගැටී පොලිස් නිලධාරියා මරුට", "News Content": "යතුරු පැදියක් වෑන් රථයක ගැටීමෙන් සිදුවු රිය අනතුරකින් පොලිස් නිලධාරියෙකු මිය ගොස් ඇති බව වෙන්නප්පුව පොලීසිය පවසයි. මිය ගොස් ඇත්තේ මාරවිල පොලීසියට අනියුක්තව සේවය කළ පොලිස් කොස්තාපල් 61594 වනිගතුංග නම් නිලධාරියෙකි. ඊයේ ( 13 )දින රාත්‍රී 11.20 ට පමණ වෙන්නප්පුව - ලුණුවිල මාර්ගයේ සුදුවැල්ල ප්‍රදේශයේදී මෙම අනතුර සිදුවී ඇත. මිය ගොස් ඇති පොලිස් නිලධාරියා රාජකාරි කටයුතු අවසන් කර නිවස බලා ගමන් කරමින් සිටින විට අනතුර සිදුවී ඇති ව පොලීසිය කියයි. අනතුරින් තුවාල ලැබු පොලිස් නිලධාරියා එම අවස්ථාවේදීම මාරවිල මුලික රෝහලට ඇතුළත් කළත් ඔහු මිය ගොස් ඇති බව කියැවෙයි. අනතුරට සම්බන්ධ වෑන් රථය සහ එහි රියදුරු පොලීසිය විසින් අත්අඩංගුවට ගෙන ඇති අතර වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38128", "Category": null, "Parent URL": null}