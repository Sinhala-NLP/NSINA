{"Source": "Adaderana", "Timestamp": "June 25, 2013 05:34 pm", "Headline": "කරාපිටිය රෝහල ඉදිරිපිට ඇති ඉඩමට අභියාචනාධිකරණ නියෝගයක්", "News Content": "ගාල්ල කරාපිටිය රෝහල ඉදිරිපිට ඇති ඉඩම් අත්පත් කර ගැනීම වලකාලන අභියාචනාධිකරණ නියෝගයක් නිකුත් කර තිබේ. මහජන කටයුත්තක් බව පවසමින් මෙම ඉඩම් අත්පත් කර ගැනීමට සූදානම් වන බව අභියාචනාධිකරණයට ලැබුණු පෙත්සමක් සළකා බැලූ අභියාචනාධිකරණ විනිසුරුවරුන් වන එස් . ස්කන්දරාජා හා මාලනී ගුණරත්න යන අය විසින් මෙම නියෝගය නිකුත් කර ඇත. මෙම පෙත්සම මගින් ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන්, ගාල්ල දිස්ත්‍රික් ලේකම් රවින්ද්‍ර හේවා විතාරණ, ප්‍රාදේශීය ලේකම් අනූෂ බටවලගමගේ සහ නාගරික සංවර්ධන අධිකාරිය වගඋත්තරකරුවන් ලෙස නම්කර තිබේ. ඒ අනුව අදාළ පෙත්සම සලකා බැලූ අවස්ථාවේ දී මෙම වගඋත්තරකරුවන්ට ජූලි 04 වන දින අධිකරණය හමුවේ පෙනීසිටින ලෙස ද අභියාචනාධිකරණය දැනුම් දී ඇත. පෙත්සම ඉදිරිපත් කරමින් අදාළ පෙත්සම්කරුවන් පවසා ඇත්තේ මහජන කටයුත්තක් බව පවසනමින් තමන්ගේ ඉඩම් රජයට පවරා ගැනිමට කටයුතු කරමින් සිටින බවයි. එහෙත් මෙම ඉඩම්වල සිදුකෙරෙන මහජන කටයුත්ත කුමක් ද යන්න පිළිබඳව නිවැරදිව ප්‍රකාශ කර නොමැති බව ද පෙත්සම්කරුවන් අධිකරණය හමුවේ ප්‍රකාශ කර තිබේ.", "URL": "https://sinhala.adaderana.lk/news.php?nid=35245", "Category": null, "Parent URL": null}