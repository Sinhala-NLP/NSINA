{"Source": "Adaderana", "Timestamp": "November 26, 2011 01:33 pm", "Headline": "ආපදා තත්ත්වය නිසා මරණ 13 යි -පවුල් 6,000 ක් පීඩාවට පත්වෙයි", "News Content": "දිවයිනට‍ බලපා ඇති ආපදා තත්ත්වය හේතුවෙන් සිදුව ඇති මරණ සංඛ්‍යාව 13 ක් දක්වා ඉහළ ගොස් තිබේ. පවුල් 6,000 ට වැඩි පවුල් සංඛ්‍යාවක් මේ වන විට පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කරයි. මේ අතර පවත්නා හදිසි ආපදා තත්ත්වය පිළිබඳ විශේෂ ‍සාකච්ඡාවක් මාතර දිස්ත්‍රික් ලේකම් කාර්යාලයේ දී මේ වන විට පැවැත්වෙයි. ආපදා කළමනාකරණ අමාත්‍ය මහින්ද අමරවීර මහතා, ඩලස් අලහප්පෙරුම අමාත්‍යවරයා සහ තවත් නිලධාරීන් පිරිසක් මෙම සාකච්ඡාව සඳහා එක්ව සිටින බව වාර්තා වේ. ඊයේ ඇතිවූ තත්ත්වයත් සමග මාතර දිස්ත්‍රික්කයෙන් අතුරුදහන්වීම් 30 ක් සම්බන්ධව වාර්තා වී ඇති බව ද මේ වන විට පවතින ආපදා තත්ත්වය සම්බන්ධයෙන් වැඩිදුරත් පැහැදිලි කළ ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේය. නිවාස පූර්ණ හානි 125 ක්, අර්ධ හානි 1560 ක් වාර්තා වී ඇති බවත් නුවරඑළිය දිස්ත්‍රික්කයේ පවුල් 34 ක් අවතැන්ව සිටින බව ද හෙතෙම සඳහන් කළේය. ත්‍රිවිධ හමුදාවේ සහ පොලිසියේ සහයෝගය සහිතව සහන වැඩපිළිවෙළ අඛණ්ඩව ක්‍රියාත්මක වන බව ඒ මහතා පෙන්වාදුන්නේය. මේ අතර වායුගෝලයේ පවත්නා කැළඹිලිකාරී තත්ත්වය මේ වන තෙක් සම්පූර්ණයෙන් පහව ගොස් නැතැයි කාලගුණ විද්‍යා දෙපාර්තමේන්තුව පවසයි. අද සහ හෙට දවස තුළත් දිවයිනේ බොහෝ ප්‍රදේශවල කඩින් කඩ වැසි සහ ගිගිරුම් සහිත වැසි තත්ත්වය තවදුරටත් අපේක්ෂා කරන බව ඉදිරි කාලගුණ තත්ත්වය සම්බන්ධයෙන් වැඩිදුරටත් විස්තර කළ කාර්යයේ නියුතු කාලගුණ විද්‍යාඥ පී.ජී. යසරත්න මහතා සඳහන් කළේය.", "URL": "https://sinhala.adaderana.lk/news.php?nid=20280", "Category": null, "Parent URL": null}