{"Source": "Adaderana", "Timestamp": "July 29, 2010 03:24 pm", "Headline": "ගිලන් රථ රියදුරාට පහරදුන්නාට මහව රෝහලේ උද්ඝෝෂණයක්", "News Content": "මහව දිසා රෝහලේ කාර්ය මණ්ඩලය අද දහවල් උද්ඝෝෂණයක නිරත වූහ. රෝහලේ ගිලන් රථ රියදුරෙකුට රෝගියෙකුගේ ඥාතීන් විසින් පහරදීමේ සිද්ධියකට විරෝධය පළ කරමින් මෙම උද‍්ඝෝෂණයේ නිරත වී තිබේ. අදාළ රෝගියා කුරුණෑගල රෝහලට මාරු කර යැවීමේ දී එම ගිලන් රථයෙන් රෝගියාගේ ඥාතියෙකුට ගමන් කිරීමට අවසර ලබා නොදීමට එරෙහිව මෙම පහරදීම සිදුකර ඇති බව වාර්තා වේ. උද්ඝෝෂණයට රෝහල් කාර්ය මණ්ඩලය මෙන්ම වෛද්‍යවරුන් ද සහභාගී වී සිටි බව අද‍ දෙරණ වාර්තාකරු කියා සිටියේය. මේ සම්බන්ධයෙන් පොලිසියට පැමිණිලි කළ ද මේ වන තෙක් පහරදීම සිදුකළ පුද්ගලයා අත්අඩංගුවට ගෙන නොමැති බව උද්ඝෝෂකයින් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=9911", "Category": null, "Parent URL": null}