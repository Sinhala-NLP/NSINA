{"Source": "Adaderana", "Timestamp": "July 9, 2014 03:08 pm", "Headline": "අනුරපුර පූජා නගරයට පුපුරණද්‍රව්‍ය ගෙනා සැකකරු යළි රිමාන්ඩ්", "News Content": "පොසොන් උත්සව සමයේ අනුරාධපුර පුජා නගරය ආසන්නයේ දී පුපුරණද්‍රව්‍ය කිලෝ10 ක් සහ ඩෙටනේටර් 2500 ක් සමඟ අත්අඩංගුවට ගත් සැකකරු තවදුරටත් රක්ෂිත බන්ධනාගාර ගත කර තිබේ. සිද්ධියට අදාළ නඩුව අද (09) කැඳවු අවස්ථාවේ දී සැකකරු ඇප මත මුදහා හැරීම ප්‍රතික්ෂේප කළ අනුරාධපුර ප්‍රධාන මහේස්ත්‍රාත් යුරේෂාද සිල්වා මෙනවිය ඔහු ලබන 15 වන දින දක්වා රක්ෂිත බන්ධනාගාර ගත කරන ලෙස නියෝග කර ඇත. මෙලෙස රක්ෂිත බන්ධනාගාර ගත කර ඇත්තේ නොච්චියාගම ප්‍රදේශයේ පදිංචි 53 හැවිරිදි පුද්ගලයෙකි. එමෙන්ම සැකකරුගේ ජංගම දුරකථනයෙන් ලබාගෙන ඇති දුරකථන ඇමතුම් සම්බන්ධයෙන් තවදුරටත් විමර්ශන මෙහෙයවා එහි ප්‍රගතිය දැක්වෙන වාර්තාවක් ලබා දෙන ලෙසට දුරකථන සමාගම් වල කළමනාකාරීත්වයට මහේස්ත්‍රාත්වරිය නියෝග කර ඇත. මෙම නීති විරෝධී පුපුරණද්‍රව්‍ය තොගය සමඟ සැකකරු පසුගිය 13 වනදා අනුරාධපුර පුජා නගරයේ දී අත්අඩංගුවට ගත් අතර එය රැගෙන ආවේ යම් අපරාධමය කටයුත්තක් හෝ වෙනයම් ක්‍රියාවක් සඳහා ද යන්න සම්බන්ධයෙන් වැඩිදුර විමර්ශන ක්‍රියාත්මක කරන බව ද පොලිසිය අධිකරණය හමුවේ ප්‍රකාශ කර තිබේ.", "URL": "https://sinhala.adaderana.lk/news.php?nid=44542", "Category": null, "Parent URL": null}