{"Source": "Adaderana", "Timestamp": "February 15, 2019 04:58 pm", "Headline": "බෝට්ටුවෙන් ගිහින් ගුවනින් ආ පිරිස අතරින් 8ක් රිමාන්ඩ්", "News Content": "නීති විරෝධී ලෙස ප්‍රංශයට අයත් රීයූනියන් දිවයිනේ රැඳී සිට යළි මෙරටට එවූ ශ්‍රී ලාංකිකයින් පිරිස අද(15) මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව පුද්ගලයින් 8 දෙනෙකු රක්ෂිත බන්ධනාගර ගත කර තිබේ. මෙහීදී මීගමුව මහේස්ත්‍රාත්වරයා විසින් එම පිරිස අතර සිට කුඩා දරුවන් සියලුදෙනා නිදොස් කොට නිදහස් කර බව අද දෙරණ වාර්තාකරු පැවසීය. ප්‍රංශ රජයට අයත් රීයූනියන් දිවයිනට නීති විරෝධී ලෙස යාමට පුද්ගලයින් 70 දෙනෙකු බහුදින ධීවර යාත්‍රාවකින් හලාවත සිට ගමන් ආරම්භ කර තිබුණේ ඉකුත් ජනවාරි 24 වනදායි. පසුගිය පෙබරවාරි 04 වනදා එහි ළඟා වී ඇති පිරිස අතර මාස 08ක බිළිඳෙකු ඇතුළු කුඩා දරුවන් පස්දෙනෙක් සහ කාන්තාවන් 8 දෙනෙක් ද වෙයි. මෙලෙස ප්‍රංශයට රැගෙන යන බව පවසා මෙරට පුද්ගලයින් මුළා කර,ජාවාරම්කරුවන් ප්‍රංශයේ කොළනියක් වන, බටහිර ඉන්දීය සාගර කලාපයේ දකුණු අප්‍රිකාවට ආසන්නව පිහිටි දිවයිනක් වශයෙන් සැලකෙන රීයූනියන් දිවයිනට ඔවුන් රැගෙන ගොස් තිබේ. නීතිවිරෝධී ලෙස රීයූනියන් දූපතට ළඟාවූ 70 දෙනෙකුගෙන් සමන්විත පිරිසෙන් 64 දෙනෙකු ප්‍රංශ රජයට අයත් විශේෂ ගුවන් යානයකින් ඊයේ(14) පස්වරුවේ මෙරටට පැමිණියේය. අනතුරුව ඔවුන් ආගමන විගමන දෙපාර්තුමේන්තුව වෙත භාරදීමෙන් පසුව ගුවන්තොටුපළ අපරාධ පරීක්ෂණ දෙපාර්තුමේන්තු කාර්යාලය වෙත යොමු කෙරුණි. එහිදි ප්‍රකාශ සටහන් කරගැනිමෙන් පසු එම පිරිස අද දහවල් මීගමුව මහේස්ත්‍රාත් අධිකරණය වෙත ඉදිරිපත් කෙරුණි.", "URL": "https://sinhala.adaderana.lk/news.php?nid=104406", "Category": null, "Parent URL": null}