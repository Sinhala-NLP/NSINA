{"Source": "Adaderana", "Timestamp": "September 19, 2017 11:08 pm", "Headline": "අනතුරින් 2ක් අවසන් ගමන් යයි", "News Content": "මහියංගණය, පදියතලාව මාර්ගයේ - ඔරුබැඳිවැව හන්දිය අසළදී බස්රථයක් වෙළෙඳසැල් පෙළකට කඩා වැදීමෙන් සිදුවූ අනතුරකින් කාන්තාවක ඇතුළු පුද්ගලයින් දෙදෙනෙකු මියගොස් තිබේ.අද දහවල් මහියංගණය, පදියතලාව මාර්ගයේ ධාවනය වූ බස්රථය හදිසියේ මාර්ගයෙන් ඉවතට පැන අසළ වෙළෙඳසැල් තුනක ගැටී ඇති අතර එහිදී වෙළෙඳසැල් දෙකකට පූර්ණ හානි සිදුව ඇති බව පොලීසිය සඳහන් කළේය.අනතුරින් එක් වෙළෙඳසැලක හිමිකාරිනියක සහ වෙළෙඳසැලකට පැමිණ සිටි පුද්ගලයෙකු මියගොස් තිබේ.මියගොස් ඇත්තේ 50 හැවිරිදි කාන්තාවක සහ 51 හැවිරිදි පිරිමි පුද්ගලයෙකි.බස් රථයේ රියදුරු හදිසියේ රෝගාතුර වීම හේතුවෙන් අනතුර සිදුව ඇති බවට සිදුකළ මූලික විමර්ශනවල දී අනාවරණය වී ඇති අතර රියදුරු ක්ලාන්ත වී ඇද වැටෙන ආකාරය දුටු බව බස්රථයේ සිටි මගීන් ද පොලීසියට ප්‍රකාශ කර තිබේ.රියදුරු මේ වන විට මහියංගණය රෝහලේ ප්‍රතිකාර ලබන බව මහියංගණය පොලීසිය පැවසුවේය.", "URL": "https://sinhala.adaderana.lk/news.php?nid=77764", "Category": null, "Parent URL": null}