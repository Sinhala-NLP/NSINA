{"Source": "Adaderana", "Timestamp": "July 31, 2018 06:22 pm", "Headline": "මංගල සොයා ගත් ඩොලර් ගැන ගම්මන්පිල ප්‍රශ්න කරයි", "News Content": "රාජපක්ෂවරුන් සන්තකයේ තිබූ මුදල් සොයා ගත් බවට මුදල් අමාත්‍ය මංගල සමරවීර මහතා ජාත්‍යන්තර මාධ්‍ය හමුවේ සිදු කරන ප්‍රකාශය සම්බන්ධයෙන් පරීක්ෂණයක් සිදු කළ යුතු බවට පිවිතුරු හෙළ උරුමය පවසයි. එම පක්ෂ මුලස්ථානයේ අද(31) පැවති මාධ්‍ය හමුවකට එක් වෙමින් එහි නායක පාර්ලිමේන්තු මන්ත්‍රි උදය ගම්මන්පිල මහතා මේ බව සඳහන් කළේය. 2015 මාර්තු 14 දින ද හින්දු පුවත්පතට සම්මුඛ සාකච්ඡාවක් දෙමින් මුදල් අමාත්‍ය මංගල සමරවීර මහතා රාජපක්ෂවරු සොරකම් කළ ඩොලර් බිලියන ගණනක් දැනටමත් සොයා ගෙන තිබෙන බව පවසන බව ද මන්ත්‍රීවරයා මෙහිදී කියා සිටියේය. මෙහිදී වැඩිදුරටත් අදහස් දැක්වු පාර්ලිමේන්තු මන්ත්‍රී උදය ගම්මන්පිල මහතා මෙසේ පැවසීය. “ඩොලර් බිලියන 15ක් සොයා ගෙන ඇත්තේ‍්, 2015 මාර්තු, එනම් අදට වසර තුනයි මාස හතරකට කලින්. නමුත් මේ සොයා ගත් මුදල තවම භාණ්ඩාගාරයට බැර කරලා නෑ. ඒ මුදල තිබුණා නම් වසර දෙකක් විතර විදේශ ණය වාරික ගෙවන්න තිබුණා. නමුත් ඒ මුදලට වුණු දෙයක් නෑ. මහින්ද රාජපක්ෂ මහත්තයා සොරකම් කල සල්ලි කියලා ඔවුන් කිව්වත් මහින්ද රාජපක්ෂ මහත්තයා කවදාවත් කිව්වේ නැහැනේ මං ගාව මෙහෙම සල්ලියක් තියෙනවා කියලා. නමුත් මංගල සමරවීර ඇමතිතුමන් කියනවා මේ සල්ලි හොයාගත්තා කියලා. හොරකම් කරපුවා හොරකම් කිරීමේ කම්බ හොරා බවට මංගල සමරවීර ඇමතිතුමා පත්වුනාද? එහෙම නම් දැන් රාජ්‍ය දේපල අපහරණයට සහ සොරකම් කිරීමට මංගල සමරවීර ඇමතිතුමා අත්අඩංගුවට ගත යුතුයි. එහෙම නැති නම් රටට බොරු කියනවා වගේම දැන් ජාත්‍යන්තර මාධ්‍යවලටත් තමන් කියන්නේ බොරු බව එතුමා පිළිගත යුතුයි. කිව්වේ බොරුවක් කියලා පිළි ගත්නේ නැති නම් එතුමා මුදල් වංචාවක් කළ බවට පොලිසියට පැමිණිලි කිරීමට අපට සිදු වෙනවා.“", "URL": "https://sinhala.adaderana.lk/news.php?nid=93561", "Category": null, "Parent URL": null}