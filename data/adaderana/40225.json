{"Source": "Adaderana", "Timestamp": "January 9, 2014 04:50 pm", "Headline": "හමුදා ෂෙල් වැටී සිය ගණන් මැරුණා - අමෙරිකානු තානාපති නිල Twitter සමාජ ජාලය කියයි", "News Content": "දිවයිනට පැමිණ සිටින අමෙරිකානු රාජ්‍ය දෙපාර්තමේන්තුවේ විශේෂ තානාපති ස්ටීවන් ජේ රැප් සහ මෙරට අමෙරිකානු තානාපතිනි මිෂෙල් සිසොන් උතුරේ සංචාරය කිරීමෙන් පසු නිල Twitter සමාජ ජාලයට ඡායාරූප කිහිපයක් මුදා හැර ඇති අතර එහි ඡායාරූප විස්තරයක ශ්‍රී ලංකා හමුදාව ෂෙල් ප්‍රහාර මගින් සාමාන්‍ය වැසියන් ඝාතනය කළ බව දක්වා තිබේ. ස්ටීවන් ජේ රැප් මහතා දින දෙකක් උතුරු ප්‍රදේශයේ රැඳී සිටින අතර එහිදි ඔහු යාපනය, මුලතිව් සහ කිලිනොච්චි යන ප්‍රදේශවල සංචාරය කළ බව වාර්තා විය. සෙන්ට් ඇන්තනීස් පිට්ටනියේ ඡායාරූපයක් සහිත පළ කළ විස්තරයෙහි මෙසේ දැක්වෙයි. “යුද හමුදා ෂෙල් ප්‍රහාර මගින් 2009 ජනවාරි මස පවුල් සිය ගණනක් මිය ගියේ මෙම ස්ථානයේදීය“ කෙසේ වෙතත් මේ පිළිබඳව කොළඹ පිහිටි අමෙරිකානු තානාපති කාර්යාලයෙන් අද දෙරණ විමසා සිටියේ 2009 වසරේ හමුදා ෂෙල් ප්‍රහාර මගින් සාමාන්‍ය වැසියන් පවුල් සිය ගණනක් ඝාතනය වූ බවට තහවුරු කළ හැකි සාක්ෂි තිබේද යන්නයි. ඊට පිළිතුරු දෙමින් තානාපති කාර්යාලයේ තොරතුරු නිලධාරීනී ජූලියා ස්පේවන් කියා සිටියේ මීට අදාළව අලුත් අමතර තොරතුරු කිසිවක් අනාවරණය වී නොමැති බවයි. එසේම ඊට වඩා වැඩි යමක් මේ මොහොතේ තමාට ප්‍රකාශ කළ නොහැකි බවද ඇය එහිදී සඳහන් කළාය. මේ අතර අද (09) “ජාතික සංවිධාන එකමුතුව“ නම් පිරිසක් විසින් ශ්‍රී ලංකාවට එරෙහිව යුද අපරාධ චෝදනා එල්ල කිරීම සහ ස්ටීවන් ජේ රැප් ගේ සංචාරයට විරෝධය පා කොළඹ,අමෙරිකානු තානාපති කාර්යාලය ඉදිරිපිට විරෝධතා ව්‍යාපාරයක් පවත්වන ලදී.", "URL": "https://sinhala.adaderana.lk/news.php?nid=40225", "Category": null, "Parent URL": null}