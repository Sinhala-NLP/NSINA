{"Source": "Adaderana", "Timestamp": "December 31, 2018 10:49 am", "Headline": " ISIS සිරියාවෙන් සම්පූර්ණයෙන්ම පරාජයට පත් කරනවා", "News Content": "සිරියාවේ සිටින අයි.එස් සටන්කාමීන් සම්පූර්ණයෙන්ම පරාජයට පත් කිරීමට තමා කැපවන බව අමෙරිකානු ජනාධිපති ඩොනල්ඩ් ට්‍රම්ප් පවසයි. ජනාධිපතිවරයා මේ බව ඊයේ (30) දිනයේ ප්‍රකාශ කළ බව ජෙෂ්ඨ රිපබ්ලිකන් පක්ෂ සාමාජික ලින්ඩ්සි ග්‍රෑහැම් විදෙස් මාධ්‍ය වෙත පවසා ඇත. කෙසෙවෙතත් සිරියාවේ සිටින අයි. එස් සටන්කාමීන් පරාජයට පත්කර ඇති බව පවසමින් දෙදහසක් පමණ අමෙරිකානු හමුදා භටයින් සිරියාවෙන් ඉවත් කරගන්නා බව මීට පෙර ට්‍රම්ප් නිවේදනය කර තිබේ. අමෙරිකානු ජනාධිපතිවරයාගේ එම තීරණයට රිපබ්ලිකන් පක්ෂ සාමාජිකයින් ඇතුළු පාර්ශව ගණනාවක විරෝධය ද එල්ල වූ අතර ආණ්ඩු පක්ෂ නිළධාරීන් දෙදෙනෙකු ද අදාල තීරණයට විරෝධය පළ කරමින් ඉල්ලා අස් විය. කෙසේවෙතත් සිරියාවේ සිටින අයි.එස් සටන්කාමීන් පූර්ණ වශයෙන් පරාජයට පත් වන තුරු අමෙරිකානු සොල්දාදුවන් ඉවත් කර නොගනු ඇති බව ජේෂ්ඨ රිපබ්ලිකන් පක්ෂ සාමාජික ලින්ඩ්සි ග්‍රෑහැම් වැඩිදුරටත් පවසා තිබේ.", "URL": "https://sinhala.adaderana.lk/news.php?nid=101571", "Category": null, "Parent URL": null}