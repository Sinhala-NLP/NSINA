{"Source": "Adaderana", "Timestamp": "January 25, 2011 06:46 am", "Headline": "බන්ධනාගාර සිදුවීම ගැන පුළුල් පරීක්ෂණයක්", "News Content": "අනුරාධපුර බන්ධනාගාරයේ සිදුවූ සිදුවීම සම්බන්ධයෙන් පුළුල් පරීක්ෂණයක් ආරම්භ කර ඇති බව බන්ධනාගාර කොමසාරිස් ජෙනරාල් වී.ආර්ද සිල්වා මහතා පවසයි. ඊයේ රාත්‍රීයේම(24)තමා අනුරාධපුරය බන්ධනාගාරයට ගොස් සිදුවීම පිළිබඳ දැකබලා ගන්නට කටයුතු කළ බවත්,බන්ධනාගාරය තුළ සිදුවූ නොසන්සුන්කාරී තත්ත්වයට හේතුව කුමක්ද යන්න පිළිබඳ අපක්ෂපාතී පරීක්ෂණයක් පවත්වන බවත් ඔහු අද දෙරණට කියා සිටි‍යේය. අනුරාධපුර බන්ධනාගාරයේ සිදුවූ ප්‍රචණ්ඩ ක්‍රියා වලින් හා වෙඩි තැබීම් වලින් පුද්ගලයෙකු ජීවිතක්ෂයට පත් වී තුවාල ලැබූ පිරිස 27 දක්වා ඉහළගොස් ඇතැයි අනුරාධපුර රෝහල් අධ්‍යක්ෂවරයා සඳහන් කරයි. අනුරාධපුර බන්ධනාගාරයේ රැඳවියන් පිරිසක් පෙරේදා(23)පස්වරුවේ සිට බන්ධනාගාර වහලය මත නැඟී බන්ධනාගාර ප්‍රධානියාගේ ක්‍රියා කලාපයට එරෙහිව විරෝධතාවයක නිරත වෙමින් සිටියහ. මෙම විරෝධතාවයට එක්වූ සහ සහයෝගය දැක්වූ පිරිස හා බන්ධනාගාර නිලධාරීන් අතර ඊයේ(24)පස්වරුවේ ගැටුමක් හටගත් බවත්,එම ගැටුම මැඩ පවත්වන්නට වෙඩි තබන්නට සිදුවූ බවත් බන්ධනාගාර කොමසාරිස් ජෙනරාල් වී. ආර්.ද සිල්වා මහතා සඳහන් කළේය. කෙසේ වුවද මේ වන විට බන්ධනාගාරය හා ඒ අවට ආරක්ෂාව දැඩි කර ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=13725", "Category": null, "Parent URL": null}