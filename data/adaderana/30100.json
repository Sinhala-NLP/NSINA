{"Source": "Adaderana", "Timestamp": "December 20, 2012 11:57 am", "Headline": "පොරොන්දුවක් ලැබෙනතුරු බසින්නේ නෑ- ගෝල්ඩන් කී තැන්පත්කරුවෙක් උසාවි බිමේ ගසකට නඟියි", "News Content": "ගෝල්ඩන් කී සමාගම විසින් තමන් ඇතුළු තැන්පත්කරුවන් 1200 කගේ පමණ මුදල් වංචා කිරීමේ සිදුවීමට විරෝධය පළකරමින් එකී තැන්පත්කරුවෙකු කොළඹ,අලුත්කඩේ අධිකරණ සංකීර්ණයේ ගසකට නැඟ විරෝධතාවක නිරත වන බව අද දෙරණ වාර්තාකරු පවසයි. තමන් ඇතුළු පිරිසට සාධාරණත්වය ඉටුකරන ලෙස ඉල්ලා රඹුක්කන-හිරිවඩුන්න ප්‍රදේශයේ පදිංචි කේ.ආර් සමන් ශාන්ත මහතා මෙසේ ගසකට නැඟ ඇති බව සඳහන්ය. අද දෙරණ කළ විමසීමකට පිළිතුරු දෙමින් සමන් ශාන්ත මහතා කියා සිටියේ තමන් වසර 30 ක් තිස්සේ දුක් මහන්සියෙන් උපයන ලද මුදල් ලක්ෂ 305 ක් ගෝල්ඩන් කී සමූහ ව්‍යාපාරයේ තැන්පත් කර තිබුණු බවයි. පීඩාවට පත්වූ ගෝල්ඩන් කී තැන්පත්කරුවන් විසින් අධිකරණය හමුවේ ගොනු කර තිබුණු නඩුව මේවන විට ‍රජය විසින් අගවිනිසුරු ශිරාණි බණ්ඩාරනායක මහත්මියට එරෙහිව ගෙනවිත් ඇති දෝෂාභියෝග චෝදනාව හා බැඳී ඇති බැවින් මේවන විට අදාළ නඩුව විභාග කිරීම තාවකාලිකව අත්හිටුවා ඇති බව හෙතෙම සඳහන් කරයි. මහ බැංකුවේ ලියාපදිංචි කළද නොකළද පුද්ගලික සමාගම්වල මුදල් තැන්පත් කිරීමට ඉඩකඩ ලබාදීම පිළිබඳ රජය කල්පනා කළ යුතු බවත්, තමන් ඇතුළු පිරිසට සිදුවූ අසාධාරණයට සාධාරණයක් ඉටුවිය යුතු බවත් ඔහු කියා සිටියි. තමාගේ දුක් ගැනවිල්ල ජනාධිපති මහින්ද රාජපක්ෂ, ආරක්ෂක ලේකම් ගෝඨාභය රාජපක්ෂ හෝ ආර්ථික සංවර්ධන අමාත්‍ය බැසිල් රාජපක්ෂ යන මහත්වරුන් වෙත යොමු කරවීමේ අපේක්ෂාවෙන් ගසට නැඟුණු බවත් එකී තිදෙනාගෙන් කිසිවෙකුගෙන් හෝ තමන්ට සාධාරණය ඉටුකරන බවට පොරොන්දුවක් ලැබෙන තුරු තමන් ගසින් බිමට නොබසින බව ශාන්ත මහතා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=30100", "Category": null, "Parent URL": null}