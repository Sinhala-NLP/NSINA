{"Source": "Adaderana", "Timestamp": "September 24, 2010 04:43 pm", "Headline": "මැතිවරණ කොමසාරිස්ගේ මූලික අයිතිවාසිකම් උල්ලංඝණය වී නෑ", "News Content": "පාර්ලිමේන්තු සභාව පත්කිරීමෙන් පසු නව මැතිවරණ කොමසාරිස්වරයෙකු පත්කිරීමේ හැකියාව ඇති බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා අද පාර්ලිමේන්තුවේ දී ප්‍රකාශ ක‍ළේය. වත්මන් මැතිවරණ කොමසාරිස්වරයා විශ්‍රාම යෑමට නියමිතව තිබුණේ 2002 වසරේ ජනවාරි 28 වැනිදා බව අමාත්‍යවරයා සඳහන් කළේය. නමුත් මැතිවරණ කොමිසම බලාත්මක නොවීම හේතුවෙන් ඔහුට විශ්‍රාම යෑමට නොහැකි බව ‍ශ්‍රේෂ්ඨාධිකරණය දැනුම් දී ඇතැයි දිනේෂ් ගුණවර්ධන මහතා පෙන්වාදුන්නේය. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජය‍සේකර මන්ත්‍රීවරයා අද පාර්ලිමේන්තුවේදී නැගූ වාචික පැනයකට පිළිතුරු දෙමින් දිනේෂ් ගුණවර්ධන අමාත්‍යවරයා මේ අදහස් පළ කළේය. වත්මන් මැතිවරණ කොමසාරිස්වරයා විශ්‍රාම යන දිනය කවදාද යන්න සහ නියමිත දිනට විශ්‍රාම යෑමට ඉඩ නොදීම හරහා ඔහුගේ මූලික අයිතිවාසිකම් උල්ලංඝණය වී ඇත් ද යන්න දයාසිරි ජයසේකර මන්ත්‍රීවරයා ප්‍රශ්න කර සිටියේය. ශ්‍රේෂ්ඨාධිකරණ තීන්දුවක් පවතින බැවින් එවැනි උල්ලංඝණය වීමක් සිදුවී නොමැති බව දිනේෂ් ගුණවර්ධන අමාත්‍යවරයා එහිදී වැඩිදුරටත් පෙන්වා දෙන ලදී.", "URL": "https://sinhala.adaderana.lk/news.php?nid=11070", "Category": null, "Parent URL": null}