{"Source": "Adaderana", "Timestamp": "August 17, 2013 08:50 am", "Headline": "විභාගයෙන් ගොඩයන්න දරුවන්ට නිදහස වැදගත්", "News Content": "ශිෂ්‍යත්ව විභාගයට පෙර දරුවන්ට දින කිහිපයක නිදහසක් ලබාදීමට අධ්‍යාපන අමාත්‍යාංශය ගත් තීරණය කාලෝචිත බව ළමා ස්නායු රෝග පිළිබඳ විශේෂඥ වෛද්‍ය අනුරුද්ධ පාදෙනිය මහතා පවසයි. ශිෂ්‍යත්ව විභාගයට පෙනී සිටින කුඩා දරුවෙකුට මෙවැනි විවේකයක් ලබාදීම එම දරුවාට විභාගයෙන් සාර්ථක ප්‍රතිඵල ලබා ගැනීමට හේතුවන බව ඔහු කියයි. 5 ශ්‍රේණි ශිෂ්‍යත්ව විභාගය ඇතුළු ප්‍රධාන පෙළේ විභාග ආරම්භ වන දිනට දින 05කට පෙර සිට අපේක්ෂකයින් සඳහා උපකාරක පන්ති, සම්මන්ත්‍රණ, වැඩමුළු, අනුමාන ප්‍රශ්න පත්‍ර මුද්‍රණය කර බෙදාහැරීම යන ආදි සියලු කටයුතු සම්පුර්ණයෙන්ම තහනම් වන බවට ගැසට් නිවේදනයක් මගින් අධ්‍යාපන අමාත්‍යංශය දැනුම්දී ඇත. ඒ පිළිබද අදහස් දක්වමින් වෛද්‍ය අනුරුද්ධ පාදෙනිය මහතා මේ බව පැවසීය. එම කාලය විභාගය සඳහා නිසිලෙස සූදානම්වීමට උපයෝගී කර ගත යුතු බව වෛද්‍ය අනුරුද්ධ පාදෙනිය මහතා කීය.", "URL": "https://sinhala.adaderana.lk/news.php?nid=36692", "Category": null, "Parent URL": null}