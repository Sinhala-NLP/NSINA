{"Source": "Adaderana", "Timestamp": "March 4, 2011 06:26 pm", "Headline": "8-9 සහතික කිරීමේ නිලධාරීන්ට රාජකාරිය අනිවාර්යයි", "News Content": "තැපැල් ඡන්ද ප්‍රකාශ කිරීමේ දින ලෙස මැතිවරණ කොමසාරිස්වරයා විසින් නම්කර තිබෙන මාර්තු මස 8 සහ 9 යන දෙදින අනිවාර්යයෙන් රාජකාරියේ නිරත විය යුතු බව මැතිවරණ කොමසාරිස්වරයා සියලු සහතික කිරීමේ නිලධාරීන් වෙත දැනුම් දී තිබේ. තැපැල් ඡන්ද සහතික කිරීමේ නිලධාරීන් වෙත විශේෂ වගකීම් සහ කාර්ය භාරයක් පැවරී තිබීම ඊට හේතුව බව මැතිවරණ මහලේකම් කාර්යාලය පවසයි. ලබන 8 වැනි දින අනිවාර්යයෙන්ම තැපැල් ඡන්ද සලකුණු කිරීමේ කටයුතු සිදුවිය යුතු බවත් එදිනට ඡන්ද විමසීමේ කටයුතු අවසන් කිරීමට නොහැකි නම් පමණක් 9 වැනි දිනය ද ඒ සඳහා යොදාගන්නා ලෙස කොමසාරිස්වරයා සහතික කිරීමේ නිලධාරීන් වෙත දැනුම් දී තිබේ. සලකුණු කෙරෙන තැපැල් ඡන්ද පත්‍රිකා අඩංගු රක්ෂණ පැකැට්ටු මාර්තු මස 17 වැනි දින හෝ ඊට‍ පෙර අදාළ දිස්ත්‍රික් ‍තේරීම් භාර නිලධාරියාට ලැබෙන ලෙස යොමුකළ යුතු බව මැතිවරණ කොමසාරිස්වරයා නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=14615", "Category": null, "Parent URL": null}