{"Source": "Adaderana", "Timestamp": "July 31, 2014 09:08 am", "Headline": "වතු සේවකයින්ට කුණු පිටි කවන්න හදලා", "News Content": "වතු කම්කරුවන්ට බෙදාහැරීමට සුදානම් කර තිබු තිරිඟු පිටි තොගයක් හැටන්, දික්ඔය ප්‍රදේශයේ ගබඩාවක තිබී සොයාගෙන තිබේ. මහජන සෞඛ්‍ය පරීක්ෂකවරු විසින් සිදුකළ වැටලීමක දී මෙම තිරිගුපිටි තොගය සොයාගෙන ඇති බව සඳහන්ය. එම ගබඩාවේ තිබී කල් ඉකුත්වු තිරිඟු පිටි කිලෝග්‍රෑම් 15,000ක් සොයාගෙන ඇති අතර ඒවායේ නිෂ්පාදිත දිනය හෝ කල් ඉකුත්වන දිනය සඳහන්ව නොතිබු බව මහජන සෞඛ්‍ය පරීක්ෂකවරුන් සඳහන් කළේය. මේ සම්බන්ධයෙන් එම වතුයායේ පාලනාධිකාරියට එරෙහිව හැටන් මහේස්ත්‍රාත් අධිකරණයේ නඩු පැවරීමට නියමිතය. මේ අතර හැටන් නගරයේ පරිභෝජනයට නුසුදුසු ආහාර අලෙවි කළ හෝටල් 15ට එරෙහිව නඩු පැවරීමට පාරිභෝගික සේවා අධිකාරිය තීරණය කර තිබේ. ඊයේ දිනයේ නුවරඑළිය පාරිභෝගික සේවා අධිකාරියේ නිලධාරීන් සිදුකළ හදිසි වැටලීමක දී පරිභෝජනයට නුසුදුසු ආහාර අලෙවි කළ මෙම හෝටල් හඳුනාගෙන ඇත.", "URL": "https://sinhala.adaderana.lk/news.php?nid=45022", "Category": null, "Parent URL": null}