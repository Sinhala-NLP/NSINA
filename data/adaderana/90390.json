{"Source": "Adaderana", "Timestamp": "June 5, 2018 03:34 pm", "Headline": "පුද්ගල ඝාතනයකට වරදකරු වු කාන්තාවකට මරණ දඬුවම", "News Content": "2013 වසරේ පුද්ගල ඝාතනයකට වරදකරු වී අධිකරණය මඟ හැර සිටීමෙන් පසුව පොලීසිය මඟින් අත්අඩංගුවට ගන්නා ලද කාන්තාවකට කොළඹ මහාධිකරණ විනිසුරුව ඒ.එ.ආර්. හෙයියන්තුඩුව මහතා විසින් අද(05) මරණීය දණ්ඩනය ප්‍රකාශයට පත් කරනු ලැබීය. කොළඹ කිරුළපන ප්‍රදේශයේ පදිංචි මුත්තුසාමි සරස්වතී නැමැති කාන්තාවකටයි අධිකරණය මෙසේ මරණීය දණ්ඩනය පනවනු ලැබුවේය. 1995 වසරේ මැයි මස 16 වනදා කිරුළපන ප්‍රදේශයේ දී අමරසිංහ නමැති පුද්ගලයෙකුට පිහියෙන් ඇන මරා දැමීම සම්බන්ධයෙන් අදාළ විත්තිකාර කාන්තාවට එරෙහිව නීතිපතිවරයා නඩු පවරා තිබුණි. දීර්ඝ නඩු විභාගයකින් පසුව 2013 වසරේ විත්තිකාරිය වරදකාරිය කිරීමට කොළඹ මහාධිකරණය තීන්දු කරනු ලැබුවේය. අනතුරුව විදේශගතව සිට ශ්‍රී ලංකාවට පැමිණි මෙම කාන්තාව පොලීසිය මඟින් අත්අඩංගුවට ගෙන අධිකරණය වෙත ඉදිරිපත් කළේය. ඒ අනුව 2013 වසරේ ප්‍රකාශිත නඩු තීන්දුව ප්‍රකාරව විත්තිකාරියට මරණීය දණ්ඩනය පැනවීමට කොළඹ මහාධිකරණ විනිසුරු හෙයියන්තුඩුව මහතා තීන්දු කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=90390", "Category": null, "Parent URL": null}