{"Source": "Adaderana", "Timestamp": "September 28, 2011 03:58 pm", "Headline": "විද්‍යුත් සංචරණය හරහා වීසා ලබාදීම තවදුරටත් පුළුල් වෙයි", "News Content": "කෙටි කාලීන අවශ්‍යතාවන් සඳහා මෙරටට පැමිණෙන සහ රට හරහා ගමන් කරන විදේශිකයින්ට අන්තර්ජාලය ඔස්සේ වීසා සඳහා පූර්ව අනුමැතිය ලබාදීමේ ක්‍රමවේදයක් හඳුන්වා දී තිබේ. විද්‍යුත් සංචරණ අනුමැතිය ලෙස හැඳින්වෙන මෙම ක්‍ර‍මවේදය නිල වශයෙන් එළිදැක්වීම ලබන 30 වැනිදා සිදුකිරීමට නියමිතය. මෙම ක්‍රමවේදය මගින් දැනට රටවල් 78 ට පමණක් සීමා වී තිබෙන වීසා ලබාදීමේ වැඩපිළිවෙළ තවදුරටත් පුළුල් වන බව ආගමන හා විගමන දෙපාර්තමේන්තුව පවසයි. විද්‍යුත් සංචරණ අනුමැතිය සඳහා පරිපාලන ගාස්තුවක් පමණක් දැනට යෝජනා කර ඇති අතර ශ්‍රී ලංකාව සමග අන්‍යෝන්‍ය අවබෝධතා ගිවිසුම් පවතින රටවල සංචාරකයින්ට සුපුරුදු පරිදි ගාස්තුවකින් තොරව වීසා ලබාදීමේ වැඩපිළිවෙළ ද තවදුරටත් ක්‍රියාත්මක බව ආගමන හා විගමන දෙපාර්ත‍මේන්තුව සඳහන් කරයි.", "URL": "https://sinhala.adaderana.lk/news.php?nid=19021", "Category": null, "Parent URL": null}