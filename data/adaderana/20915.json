{"Source": "Adaderana", "Timestamp": "December 25, 2011 07:44 am", "Headline": "අ.පො.ස(උ/පෙ)ප්‍රතිඵල අදයි", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල අද නිකුත් කෙරෙයි. අද පෙරවරුවේ ප්‍රතිඵල අන්තර්ජාලයට මුදාහරින බව විභාග කොමසාරිස් ජනරාල් අනුර එදිරිසිංහ මහතා සඳහන් කරයි. ඒ අනුව www.doenets.lk යන වෙබ් අඩවියට පිවිසීමෙන් ප්‍රතිඵල ලබාගත හැකිය. කොළඹ හා ශ්‍රී ජයවර්ධනපුර අධ්‍යාපන කලාපයේ විදුහල්පතිවරුන්ට අද දිනයේ විභාග දෙපාර්තමේන්තුවට පැමිණ අදාළ ප්‍රතිඵල ලබාගැනීමේ හැකියාව තිබේ. පිට පළාත්වල‍ ප්‍රතිඵල ලේඛන ද අද දිනයේ තැපෑලට යොමු කරන බව විභාග කොමසාරිස් ජනරාල්වරයා සඳහන් කළේය. විෂය නිර්දේශ දෙකක් යටතේ අපේක්ෂකයන් මෙවර විභාගය සඳහා ඉදිරිපත් වී සිටි අතර පොදු ඉසෙඩ් අගයක් යටතේ ප්‍රතිඵල නිකුත් කළ යුතුව තිබුණි. වසර දෙකක පමණ කාලයක් ගතවුව ද ඒ සම්බන්ධයෙන් ක්‍රියාත්මක වීමට ප්‍රමාද වීම සම්බන්ධයෙන් විභාග දෙපාර්තමේන්තුවට චෝදනා එල්ල විය. කෙසේ වුව ද ජනාධිපති මහින්ද රාජපක්ෂ මහතාගේ මැදිහත් වීමෙන් අද දිනයේ ප්‍රතිඵල නිකුත් කිරීමට අ‍වශ්‍ය උපදෙස් ලබාදී තිබේ.", "URL": "https://sinhala.adaderana.lk/news.php?nid=20915", "Category": null, "Parent URL": null}