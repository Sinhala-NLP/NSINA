{"Source": "Adaderana", "Timestamp": "May 9, 2017 11:10 am", "Headline": "කැලි කසළ නිසා සිදුවන තවත් පරිසර දුෂණයක් ", "News Content": "ජලාශවලට කසළ ඇතුළු අපද්‍රව්‍ය බැහැර කරමින් පරිසර දූෂණයන් සිදුකෙරෙන ස්ථාන කොතෙකුත් පෙන්වා දුන්නද බලධාරීන් ඊට එරෙහිව පියවර ගැනීම සහ පසුවිපරම් කිරීම පවතින්නේ ඉතා දුර්වල තත්ත්වයක වීම කණාගාටුවට කරුණකි. අද දෙරණ උකුස්සාගේ මෙම හෙළිදරව්ව ඒ බව සනාථ කෙරෙන කදිම නිදසුනක් වෙයි. බදුල්ල ඉතා සුන්දර පරිසරයක් උරුම වු ජනාකීර්ණ නගරයයකි. එහි දෛනිකව එකතු වන කැලි කසළ බැහැර කරනු ලබන්නේ නගර ආසන්නයේ පිහිටි කසළ ප්‍රතිචක්‍රීකරණ ස්ථානයකටයි. බදුල්ල උද්භිත උද්‍යානය, බදුල්ල පිහිණුම් තටාකය , ඇවිදින මංතීරුව සහ වින්සන්ට් ඩයස් ක්‍රීඩාංගණය ඇතුළු වැදගත් ස්ථාන රැසක් මෙම ස්ථානය අසල පිහිටා තිබේ. එහෙත් මෙලෙස ජනාකීර්ණ ස්ථානයක පිහිටි කසළ ප්‍රතිචක්‍රීකරණය කරන ස්ථානයට බදුල්ල නගරයේ වැසිකිළිවලින් ඉවත්කරන ලද මළ අපද්‍රව්‍ය බැහැර කරන ආකාරය අද දෙරණ උකුස්සා පසුගිය වසරේ මාර්තු මස පළමුවනදා රට හමුවේ අනාවරණ කළේය. එහි ප්‍රතිඵලයක් ලෙස මෙම ස්ථානයට මළ අපද්‍රව්‍ය බැහැර කිරීම සීමා කෙරුණි. එහෙත් නැවත වරක් මෙම ස්ථානයට මළ අපද්‍රව්‍ය බැහැර කිරීමට කටයුතු කරන බව අද දෙරණ උකුස්සාට ප්‍රදේශවාසීන් අනාවරණ කර සිටියේය. ඒ අනුව එහි ගිය උකුස්සාට දැක ගත හැකි වුණේ බදුල්ල මහ නගර සභාවට අයත් ගලි බවුසර මඟින් මෙම ස්ථානයට නැවත වරක් කිසිඳු පැකිළීමකින් තොරව මළ අපද්‍රව්‍ය බැහැර කරන ආකාරයයි වැඩිදුරටත් උකුස්සා සිදු කළ සොයා බැලීමේදී දැකගත හැකිවූයේ මෙම ස්ථානයට බැහැර කරනු ලබන අපජලය කාණු පද්ධතියට එක් වන අකාරයයි. ඒ අනුව තවදුරටත් එම කාණු පද්ධතිය ඔස්සේ ඉදිරියට ගිය උකුස්සාට මෙහි ඇති අපජලය දහස් සංඛ්‍යාත ජනතාවක් භාවිතා කරනු ලබන බදුලු ඔයට එක් වන ආකාරය දැක ගත හැකි විය. මෙතරම් විශාල පරිසර දූෂණයක් සිදු වුවද ඒ පිළිබඳ බලධාරීන්ගේ ඇස නොගැටෙන්නේ මන්ද යන්න විශාල ගැටළුවක් බවට පත්ව ඇති අතර මේ සම්බන්ධයෙන් උකුස්සා නිරන්තර අවදියෙන් සිටිනු ඇත.", "URL": "https://sinhala.adaderana.lk/news.php?nid=72988", "Category": null, "Parent URL": null}