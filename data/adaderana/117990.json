{"Source": "Adaderana", "Timestamp": "September 1, 2019 11:43 am", "Headline": "තලෙයිබාන් සටන්කාමීන් තවත් ආක්‍රමණයකට ගත් උත්සාහයක්", "News Content": "තලෙයිබාන් සටන්කාමීන් උතුරුදිග ඇෆ්ගනිස්තානයේ කන්ඩස් නගරය ආක්‍රමණය කිරීමට උත්සහ කර ඇත. ඊට එරෙහිව රජයේ හමුදා ක්‍රියාත්මක වීමත් සමඟ නගරයේ දරුණු ගැටුම් ඇවිලී ගිය බව වාර්තා වෙයි. උතුරුදිග ඇෆ්ගනිස්තානයේ කන්ඩස් නගරයට තලෙයිබාන් හමුදා සන්නද්ධ ප්‍රහාර එල්ල කර ඇත. මේ පිළිබඳව වාර්තා වන්නේ ඇෆ්ගනිස්ථානයෙන් සිය හමුදා ඉවත් කරගැනීම සම්බන්ධයෙන් අමෙරිකාව තලෙයිබාන් සංවිධානය සමග අවසන් එකගතාවකට එළඹීමට අවධානය යොමුකර ඇති පසුබිමකයි. තලෙයිබාන් සටන්කාමීන් විවිධ දිශාවන්ගෙන් ප්‍රහාර එල්ල කිරීමත් සමග කන්ඩස් නගරයේ දරුණු සටන් ඇවිලී ගිය බව වාර්තා වෙයි. නගරයේ ඇතැම් කොටස් කැරලිකරුවන්ගේ පාලනයට නතුවීම වැළැක්වීමට අමෙරිකාවේ සහය ලබන ඇෆ්ගන් හමුදා මහත් පරිශ්‍රමයක් දරා තිබුණි. නගරයේ විදුලිය සහ සන්නිවේදන සබඳතා බිඳවැටී ඇති අතර ප්‍රදේශවාසින් නිවෙස් තුළට වී ආරක්ෂාව සලසාගෙන ඇත. තලෙයිබාන් සටන්කාමීන් ද සිය ආරක්ෂාව උදෙසා ප්‍රදේශවාසීන්ගේ නිවෙස් තුළට ඇතුළු වී ඇති අතර ඒ හේතුවෙන් ඇෆ්ගන් සහ අමෙරිකානු හමුදාවලට ඔවුන් ඉලක්ක කර ගුවන් ප්‍රහාර එල්ල කිරීම ද අසීරු වූ බව වාර්තා වෙයි. මේ අතර සමහර සටන්කරුවන් නගරයේ ප්‍රධාන රෝහලටත් ඇතුළු වී ඇත. කන්ඩස් නගරයේ ප්‍රදේශ තුනක සිදුකළ ගොඩබිම සහ ගුවන් මෙහෙයුම් වලදී තලෙයිබාන් කැරලිකරුවන් 34දෙනකු මිය ගොස් ඇති බව ඇෆ්ගන් අභ්‍යන්තර කටයුතු පිළිබඳව අමාත්‍යාංශය පවසයි. මෙහෙයුම් තවදුරටත් ක්‍රියාත්මක බව ද ඔවුන් සඳහන් කළේය.", "URL": "https://sinhala.adaderana.lk/news.php?nid=117990", "Category": null, "Parent URL": null}