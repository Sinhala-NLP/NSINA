{"Source": "Adaderana", "Timestamp": "July 20, 2010 12:05 pm", "Headline": "නායකත්වය කාටවත් ගැටලුවක් නෑ", "News Content": "පක්ෂ නායකත්වය වෙනස් කිරීමක් සම්බන්ධයෙන් කිසිදු යෝජනාවක් ප්‍රතිසංවිධාන යෝජනාවල අන්තර්ගතව නොතිබුණු බව එ.ජා.ප මහ ලේකම් තිස්ස අත්තනායක මහතා පවසයි. එසේ වුවද සියලු තනතුරු හා පත්කිරීම් කෘත්‍යාධිකාර මණ්ඩලයේ සම්මුතියට යටත්ව සිදුකෙරෙන බවත්,ගැටලු සහගත අවස්ථාවලදී පමණක් රහස් ඡන්දයෙන් තෝරාපත් කර ගැනීමට කටයුතු කරන බවත් හෙතෙම කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. පක්ෂ කෘත්‍යාධිකාරී මණ්ඩලයේ ගනු ලබන තීන්දු ප්‍රසිද්ධියට පත් කරන හා ඒ සම්බන්ධයෙන් තැන තැන කතා බහ කරන අයට එරෙහිව නීතිය ක්‍රියාත්මක කිරීමට පියවර ගන්නා බව ද මහ ලේකම්වරයා කියා සිටියේය. ප්‍රතිසංවිධාන යෝජනා පක්ෂයේ කෘත්‍යාධිකාරි මණ්ඩලය විසින් නිල වශයෙන් පිළිගනු ලැබූවද තව ඉදිරියට ඇතැම් සංශෝධන ඉදිරිපත් වීමට නියමිතව ඇති බවත්,එළඹෙන අගෝස්තු මුල් සතියේ පවත්වන්නට නියමිත කෘත්‍යාධිකාරී මණ්ඩලයේ දී ඒ පිළිබඳ තීරණයක් ගන්නා බවත් අත්තනායක මහතා පැවසීය. විශේෂයෙන් ම පක්ෂයේ ඉහළ තනතුරු වල ස්ත්‍රී නියෝජනය සම්බන්ධයෙන් පක්ෂයේ වගකිවයුතු ස්ත්‍රීන් සෑහීමකට පත්ව නැති බැවින් ඉදිරි කෘත්‍යාධිකාරී මණ්ඩල රැස්වීමේදී ඒ පිළිබඳ අවධානය යොමුකිරීමට කටයුතු කරන බව ඔහු සඳහන් කළේය. ඇතැම් අය මේ වන විට ආණ්ඩුපක්ෂයත් සමග එ.ජා.පය විශේෂ සහයෝගයකින් ක්‍රියාකරන බවට චෝදනා කරතත් රජයත් සමග තමන්ට කිසිදු පුද්ගලික ගනුදෙනුවක් නොමැති බවත්,සාකච්ඡා පවත්වන්නේ ජාතික මට්ටමේ ප්‍රශ්න සම්බන්ධයෙන් පමණක් බවද හෙතෙම කියා සිටියේය. ජී.එස්.පී ප්ලස් අහිමි වුවද ප්‍රශ්නයක් නොවන බව ට රජයේ මැති ඇමතිවරුන් උදම් ඇනූවද වසරකට අහිමිවන්නට නියමිත මිලියන 150 ට විකල්පයක් මෙතෙක් ඉදිරිපත් කරන්නට සමත්ව නැති බවත් පෙන්වා දුන්නේය.", "URL": "https://sinhala.adaderana.lk/news.php?nid=9730", "Category": null, "Parent URL": null}