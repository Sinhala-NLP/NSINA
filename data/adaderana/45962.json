{"Source": "Adaderana", "Timestamp": "September 10, 2014 11:08 am", "Headline": "හිරිහැර නතර වෙන්නේ කවදාද? - ජයලලිතා යළිත් මෝඩිගෙන් අහයි", "News Content": "ශ්‍රී ලංකා නාවික හමුදාවෙන් ඉන්දීය ධීවරයින්ට දිගින් දිගටම සිදුවන හිරිහැර නතර කිරීමට පියවර ගන්නා ලෙස සඳහන් කරමින් තමිල්නාඩු ප්‍රධාන අමාත්‍යවරිය යළිත් වරක් ඉන්දීය අග්‍රාමාත්‍යවරයා වෙත ලිපියක් යොමු කර තිබේ. මේ වන විටත් ඉන්දීය ධීවරයින් 21 දෙනෙකු සහ යාත්‍රා 64ක් ශ්‍රී ලංකා බලධාරීන් භාරයේ පවතින බව තමිල්නාඩු ප්‍රධාන අමාත්‍ය ජයලලිතා ජයරාම් පෙන්වාදෙයි. එමෙන්ම පසුගිය දිනවල මුහුදේ දී අනතුරට පත්වු ධීවරයින් ද අත්අඩංගුවට ගැනීමට ශ්‍රී ලංකා නාවික හමුදාව කටයුතු කර ඇති බව ඇය පවසයි. මේ පිළිබඳ අවධානය යොමු කර ඊට අවශ්‍ය පියවර ගන්නා ලෙස තමිල්නාඩු ප්‍රධාන අමාත්‍යවරිය ඉන්දීය අගමැතිවරයාට යොමු කළ ලිපියෙන් ඉල්ලා ඇත. එමෙන්ම කච්චතිව් දූපත යළි ඉන්දියාවට ලබා ගැනීම සඳහා කටයුතු කළ යුතු බව ද ඇය සිය ලිපියෙන් ඉල්ලා ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=45962", "Category": null, "Parent URL": null}