{"Source": "Adaderana", "Timestamp": "January 27, 2019 12:10 pm", "Headline": "මල්තුහින හොර්ටන් තැන්නට", "News Content": "මධ්‍යම කඳුකරයේ බටහිර බැවුම් ප්‍රදේශවලට පසුගිය දින කිහිපය තුල පැවති අධික වියළි කාලගුණ තත්ත්වය පහව ගොස් මධ්‍යම කඳුකරයේ ජල පෝෂක ප්‍රදේශවලට සුළු වර්ෂාපතනයක් පතිත වී තිබේ. ඊයේ(26) පැය දෙකක පමණ කාලයක් මෙසේ සුළු වර්ෂාපතනයක් පතිතව තිබුනි. මධ්‍යම කඳුකරයේ පැවති අධික වියළි කාලගුණ තත්ත්වයත් සමඟ ජල මුලාශ්‍ර සිඳීයාම හේතුවෙන් පානීය ජල ගැටළුවක්ද මතු වී තිබූ අතර කඳුමුදුණේ සිට පහලට ගලා බසිනා ඇළ මාර්ගවල ජලය අඩු වීම නිසා එළවළු වගාවටද ජල ඉසීමට නොහැකිව ගොවීන් දැඩි අසීරුතාවට පත් වී සිටි බව අප වාර්තාකරු පවසයි. අද (27) අලුයම් කාලයේ මධ්‍යම කඳුකරය පුරා ඝන මීදුම් තත්ත්වයක් පැවතීම නිසා හැටන් නුවරඑලිය ප්‍රධාන මාර්ගයේ රථ වාහන ගමනා ගමනයට බාධා පැමිණ තිබු අතර ඊයේ රාත්‍රියේ ප්‍රදේශයට ඇද හැලුණු වර්ෂාවත් සමඟ අධික සිතල කාලගුණ තත්ත්වය තරමක් පහව ගොස් තිබේ. එසේම පසුගිය දින කිහිපය තුල මධ්‍යම කඳුකරයේ පැවති අධික සීතල කාලගුණ තත්ත්වයත් සමඟ හොර්ටන් තැන්න පාරිසරික කලාපයට මල්තුහින විශාල වශයෙන් පතිත වී තිබුණි.", "URL": "https://sinhala.adaderana.lk/news.php?nid=103154", "Category": null, "Parent URL": null}