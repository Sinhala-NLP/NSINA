{"Source": "Adaderana", "Timestamp": "June 15, 2016 09:53 am", "Headline": " ඒකීය රටක් දැකීම චීන රජයේ අපේක්ෂාවයි", "News Content": "ශ්‍රී ලංකාව නොබෙදුනු ඒකීය රටක් වශයෙන් පවතිනු දැකීම චීන රජයේ අපේක්ෂාව බව මෙරට චීන තානාපති යී ෂියැන්ලියැන්ග් ප්‍රකාශ කර තිබේ.මෙරට සිංහල දෙමළ හා මුස්ලිම් ජනතාව අතර සංහිඳියාව වර්ධනයකරලීම සඳහා අවශ්‍ය සෑම සහයෝගයක්ම චීන රජය විසින් ලබාදෙන බව ඔහු පවසා ඇත.යාපනයේ සංචාරයක් අතරතුර ඊයේ(14) මෙරට චීන තානාපතිවරයා උතුරු පළාත් ආණ්ඩුකාරවරයා, දිස්ත්‍රික් ලේකම්වරයා මෙන්ම දෙමළ දේශපාලන පක්ෂ නියෝජිතයින් කිහිපදෙනෙකු ද හමුවී සාකච්ඡා කරනු ලැබීය.එම සාකච්ඡාවලින් අනතුරුව යාපනයේදී මාධ්‍යවේදීන් අමතමින් චීන තානාපති යී ෂියැන්ලියැන්ග් ප්‍රකාශ කර ඇත්තේ ශ්‍රී ලංකාවේ වත්මන් දේශපාලන තත්වය සහ උතුරේ ආර්ථික සංවර්ධනය පිළිබඳ පැවති සාකච්ඡා වලදී වැඩි අවධානයක් යොමු කළ බවයි.මෙරට සිදුකෙරෙන ව්‍යවස්ථා සංශෝධනය වෙනුවෙන් චීන රජය පූර්ණ සහය ලබාදෙන බව ද ඔහු එහිදී ප්‍රකාශ කර තිබේ.කෙසේවෙතත් මෙරට දේශපාලන හා ආර්ථික න්‍යාය පත්‍රයන්ට අනුව ඉතා බුද්ධිමත්ව නව ව්‍යවස්ථා සංශෝධනය සිදුකළ යුතු බව චීන තානාපති යී ෂියැන්ලියැන්ග් ප්‍රකාශ කර ඇත.", "URL": "https://sinhala.adaderana.lk/news.php?nid=61109", "Category": null, "Parent URL": null}