{"Source": "Adaderana", "Timestamp": "January 3, 2011 09:45 am", "Headline": "ජාතික හැඳුනුම්පත් අද සිට තැපැල් මගින් නිවසට ", "News Content": "ජාතික හැඳුනුම්පත් තැපැල් මගින් අයදුම්කරුගේ නිවසටම යැවීමේ වැඩපිළිවෙළ අද(03) සිට ආරම්භ කෙරෙයි. සිය දෙපාර්තමේන්තුවට අද සිට ලැබෙන අයදුම්පත් සඳහා ජාතික හැදුනුම්පත තැපැල් මගින් අයදුම්කරුගේ නිවසට යැවීමට පියවර ගන්නා බව පුද්ගලයන් ලියාපදිංචි කිරීමේ දෙපාර්තමේන්තුව පවසයි. අදාළ අයදුම්පත් සමඟ ලියාපදිංචි තැපැල් ගාස්තු සහිත මුද්දර කවරයක් ද විය යුතු බව එම දෙපාර්තමේන්තුවේ ‍කොමසාරිස් ජගත් විජේවීර මහතා සඳහන් කළේය. මීට පෙර ප්‍රාදේශීය ලේකම් කාර්යාල හරහා ග්‍රාම නිලධාරීවරුන් මාර්ගයෙන් අයදුම්කරුවන් වෙත හැඳුනුම්පත ලබාදීමට පියවර ගෙන තිබුණි. පසුගිය වසරේදී ලැබුණු අයදුම්පත් සඳහා පැවති ක්‍රමයට අනුව හැඳුනුම්පත් නිකුත් කරන බව ජගත් විජේවීර මහතා සඳහන් කළේය.", "URL": "https://sinhala.adaderana.lk/news.php?nid=13231", "Category": null, "Parent URL": null}