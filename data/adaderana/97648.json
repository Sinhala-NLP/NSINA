{"Source": "Adaderana", "Timestamp": "October 14, 2018 06:27 am", "Headline": "තිත්තකඩේ-තිස්සෝගම-මානුවන්ගම කාපට් වෙයිද?", "News Content": "හලාවත මැතිවරණ කොට්ඨාසයේ තිත්තකඩේ සිට තිස්සෝගම හරහා මානුවන්ගම දක්වා වන මාර්ගය කාපට් යොදා සංවර්ධනය කිරීම අතර මග නැවතී වසර කීපයක්ග ගතවී ඇති බව ප්‍රදේශවාසීන් සඳහන් කරයි. 2016 ඔක්තොම්බර් මස 16 වැනිදා මෙම මාර්ගයේ වැඩ කටයුතු ආරම්භ කරන ලද අතර,2018 ජූලි මස 31 වැනිදා ඉදිකිරීම් කටයුතු නිම කිරීමට නියමිතව තිබුණි. කිලෝ මීටර් 5.4 ක් දුරැති මෙම මාර්ගය ඉදිකිරීම සඳහා වැය කිරීමට වෙන් කර ඇති මුදල රුපියල් මිලියන 82 කි. රජය විසින් ක්‍රියාත්මක කර ඇති ඒකාබද්ධ ග්‍රාමීය මාර්ග සංවර්ධනය කිරීමේ වැඩ සටහනට සමගාමීව ආසියාණු සංවර්ධන බැංකුවේ ආධාර ඇතිව මාර්ගය ඉදිකිරීමට නියමිතව තිබුණි. මාර්ගයේ ඉදිකිරීම් ආරම්භයත් සමඟ අදාල කොන්ත්‍රාත් ආයතනය විසින් ඒ සඳහා අවශ්‍ය කළු ගල් විශාල ප්‍රමාණයක් ගෙනවිත් ගෙඩගසා ඇත. එමෙන්ම මාර්ගයේ ස්ථාන කීපයක බෝක්කු 03 ක් ප්‍රතිසංස්කරණය කර ඇති නමුත් ඒවාද මේ වන විට පවතින්නේ අනතුරු දායක තත්ත්වයක බව අද දෙරණ වර්තාකරු පවසයි. ඉතාමත්ම අබලන් තත්ත්වයේ පවතින මෙම මාර්ගයේ වැසි කාලයට මෙන්ම සෙසු කාල වලදීද ගමන් කිරීමට හැකියාවක් නොමැති බව ප්‍රාදේශවාසීන් පවසයි. ප්‍රදේශයේ ගම්මාන 05 ක ජනතාව භාවිතා කරන මෙම මාර්ගය හදිසි අවස්ථා වලදී හලාවත - කුරුණෑගල දක්වා වන විකල්ප මාර්ගයක් ලෙසද භාවිතා කරයි. වැඩ කටයුතු නිම කිරීමට නියමිත දිනයද මේ වන විට ඉක්ම ගොස් ඇතත්, කොන්ත්‍රාත් සමාගම අදාල ඉදිකිරීම් කටයුතු වලින් ඉවත් වී සිටීන බව වාර් වේ. හලාවත ප්‍රාදේශීය සභාවේ එක්සත් ජාතික පක්ෂ මන්ත්‍රී නිමල් ජයමාන්න මහතා කියා සිටින්නේ ඉදිකිරීම් බාරව ඇති ආයතනය මේ වන විට තවත් මාර්ග කීපයකම වැඩ ආරම්භ කර අතර මග නතර කර ඇති බවත්,එවැනි ආයතන වලට තව තවත් කොන්ත්‍රාත් ලබා දීමට නිලධාරීන් කටයුතු කිරීම නිසා අපහසුතාවයට පත් වන්නේ රජය බවත්ය.", "URL": "https://sinhala.adaderana.lk/news.php?nid=97648", "Category": null, "Parent URL": null}