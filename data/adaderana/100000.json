{"Source": "Adaderana", "Timestamp": "November 29, 2018 01:17 pm", "Headline": "අධික වේගය නිසා ජීවිතයක් මහ මඟ නවතී", "News Content": "බද්දේගම, ගුරුසිංහගොඩ මාර්ගයේ, දෙල්ගහ මන්සංදියේ සිදුවු යතුරුපැදි අනතුරකින් පුද්ගලයෙක් මිය ගොස් ඇති බව අද දෙරණ වාර්තාකරු පවසයි. අද(29) උදෑසන 5.00 පමණ මෙම අනතුර සිදුව ඇති බව වාර්තා වෙයි. ගුරුසිංහගොඩ මාර්ගයේ ධාවනය වෙමින් තිබු යතුරුපැදියක් දෙල්ගහ මන්සංදියේදී මාර්ගයෙන් ඉවතට පැන අසල තිබු ගොඩනැඟිල්ලක ගැටීමෙන් මෙම අනතුර සිදුව ඇති බවට පොලීසිය සැකකරයි. මෙලෙස අනතුරින් මිය ගොස් ඇත්තේ බද්දෙගම, වව්ලගොඩ ප්‍රදේශ පදිංචි 32 හැවිරිදි දිනේෂ් අමිල නැමති තරුණයෙකි. අරක්කැමියෙකු ලෙස රැකියාව කරන මිය ගිය පුද්ගලයා ඊයේ(28) රාත්‍රීයේ ගුරුසිංහගොඩ ප්‍රදේශයේ උත්සවක් සඳහා ආහාර පාන සකස් කර නිවස බලා යමින් සිටියදී අදාළ අනතුර සිදුව ඇති බව පොලීසිය සඳහන් කරයි. යතුරුපැදි සිදුව ඇත්තේ පැදිකරුගේ වේගය නිසා සිදු ඇති බව පොලිස් විමර්ශනවලින් හෙළිවු බව බද්දේගම පොලීසිය සඳහන් කරයි. මියගිය පුද්ගලයාගේ මළසිරුර පශ්චාත් මරණ පරීක්ෂණය සඳහා කරාපිටිය රෝහලට යොමු කර තිබේ. සිද්ධිය සම්බන්ධයෙන් බද්දේගම පොලීසිය වැඩිදුර විමර්ශන සිදු කරයි. (ඡායාරූප-දීපාල් ද සිල්වා)", "URL": "https://sinhala.adaderana.lk/news.php?nid=100000", "Category": null, "Parent URL": null}