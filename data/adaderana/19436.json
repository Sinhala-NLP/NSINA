{"Source": "Adaderana", "Timestamp": "October 18, 2011 05:47 pm", "Headline": "2012 විසර්ජන පනත් කෙටුම්පත පාර්ලිමේන්තුවට ඉදිරිපත් කෙරෙයි", "News Content": "2012 විසර්ජන පනත් කෙටුම්පත අග්‍රාමාත්‍ය සහ බුද්ධ ශාසන හා ආගමික කටයුතු අමාත්‍ය දි.මු. ජයරත්න මැතිතුමා විසින් මීට සුළු වේලාවකට පෙර පාර්ලිමේන්තුවට ඉදිරිපත් කර තිබේ. එසේම අයවැය යෝජනා ලබන නොවැම්බර් මස 21 වන දින මුදල් හා ක්‍රමසම්පාදන අමාත්‍යවරයා වශයෙන් ජනාධිපති මහින්ද රාජපක්ෂ මහතා විසින් පාර්ලිමේන්තුවට ඉදිරිපත් කිරීමට නියමිතව ඇත. 2012 සඳහා ආණ්ඩුවේ වියදම රුපියල් එක්ලක්ෂ විසිඅට දහස් හාරසිය විසිඅට කෝටි හතළිස් හතර ලක්ෂ හැත්තෑ එක් දහසක් බව පාර්ලිමේන්තුවට අද (18) ඉදිරිපත් කළ විසර්ජන පනත් කෙටුම්පතෙහි දැක්වේ. විසර්ජන පනත් කෙටුම්පත අනුව ශ්‍රී ලංකාව තුළ හෝ ඉන් බැහැර ව ණය වශයෙන් ලබාගන්නා මුදල්වල සමස්තය රුපියල් කෝටි එක්ලක්ෂ පහලොස් දහසක් නොඉක්මවිය යුතු බවද සඳහන් වේ. 2012 වසරේ දී රජයේ වැඩි ම වැයශීර්ෂය ලෙස එහි දැක්වෙන්නේ රාජ්‍ය ආරක්ෂක හා නාගරික සංවර්ධන අමාත්‍යංශයේ වැය ශීර්ෂයයි. එම මුදල රුපියල් විසි දෙදහස් නවසිය අනූහතර කෝටි තිස් ලක්ෂය (229,943,000,000)කි. එහි ප්‍රාග්ධන වියදම් රුපියල් 14,516,000,000ක් වන අතර පුනරාවර්තන වියදම 215,427,000,000ක් වේ. එසේම ආර්ථික සංවර්ධන අමාත්‍යංශය සඳහා රුපියල් දසදහස් හාරසිය පනස් හත් කෝටි දහතුන් ලක්ෂ තිස් දහසක් (104,571,330,000) වෙන් කර ඇති බව අද දෙරණ පාර්ලිමේන්තු වාර්තාකරු කියා සිටියි. වරාය හා මහාමාර්ග අමාත්‍යංශය සඳහා දාහතර දහස් හාරසිය පනස් හය කෝටි හැත්තෑපන් ලක්ෂ තිස් දහස (144,567,530,000)ක්ද සෞඛ්‍ය අමාත්‍යංශය සඳහා රුපියල් හත්දහස් තුන්සිය අනූනම කෝටි අනූ නම ලක්ෂ අනූ අට දහස (73,999,998,000)ක්ද කෘෂිකර්ම අමාත්‍යංශය සඳහා රුපියල් හයසිය අට කෝටි අසූ හත් ලක්ෂ හැට හත්දහස (6,088,767,000)ක්ද වෙන් කර තිබේ. මුදල් හා ක්‍රම සම්පාදන අමාත්‍යාංශය සඳහා රුපියල් දොළොස් ලක්ෂ හාරසිය විසි එක්කෝටි හැට එක්ලක්ෂ හැත්තෑ හතර දහස (124,216,174,000)කි. අධ්‍යාපන අමාත්‍යාංශය වෙනුවෙන් රුපියල් හාරදහස් තුන්සිය විසි හය කෝටි හැට ලක්ෂ දස දහස (43,266,010,000)කි. ජනමාධ්‍ය හා ප්‍රවෘත්ති අමාත්‍යංශය සඳහා රුපියල් දෙසිය දසකෝටි පනස් ලක්ෂය (2,105,000,000)කි. වාරිමාර්ග හා ජල සම්පත් කළමනාකරණ අමාත්‍යංශය සඳහා තුන්දහස් පන්සිය අසූතුන් කෝටි පනස් හතර ලක්ෂ හැට දහස (35,835,460,000)කි. 2012 වසරේ ජනාධිපති වැය ශීර්ෂය සඳහා රුපියල් තුන්සිය තිස්එක්කෝටි දහසය ලක්ෂ (3,311,600,000)ක් වෙන්කර ඇති බව විසර්ජන පනත් කෙටුම්පතෙහි දැක් වේ. අයවැය හිඟය දල දේශීය නිෂ්පාදනයෙන් 6.2 ක මට්ටමක පවත්වාගෙන යාමේ අරමුණ ඇතිව 2012 වසර සඳහා අයවැය ඇස්තමේන්තු කර ඇත. ආර්ථික වර්ධන වේගය 8%ක මට්ටමක පවත්වාගැනීම සහ වාර්ෂික උද්ධමනය 6%-7% ක මට්ටමක පවත්වාගැනීම මෙවර අයවැයෙන් අපේක්ෂා කෙරෙයි. (රජයේ නිල වෙබ් අඩවියෙන් සංඛ්‍යා දත්ත උපුටා ගැනුණි.)", "URL": "https://sinhala.adaderana.lk/news.php?nid=19436", "Category": null, "Parent URL": null}