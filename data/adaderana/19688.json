{"Source": "Adaderana", "Timestamp": "October 31, 2011 11:07 am", "Headline": "ජනපති කොමිසමේ වාර්තාව කල්තියා ලැබෙයි ", "News Content": "උගත් පාඩම් කොමිසමේ වාර්තාව නියමිත දිනට පෙර ලබාදීම සඳහා අවශ්‍ය කටයුතු යොදා ඇතැයි එම කොමිසමේ මාධ්‍ය ප්‍රකාශක ලක්ෂ්මන් වික්‍රමසිංහ මහතා පවසයි. අදාළ වාර්තාව ජනාධිපතිවරයා වෙත බාරදිය යුතු අවසන් දිනය නොවැම්බර් 15 වනදාට යෙදී ඇති බව ඔහු සඳහන් කළේය. කෙසේවුවත් ලබන මස දෙවන සතිය තුළ දී අදාළ වාර්තාව ජනාධිපතිවරයා වෙත බාරදීමට හැකිවනු ඇති බව ලක්ෂ්මන් වික්‍රමසිංහ මහතා ප්‍රකාශ කළේය. සිය වාර්තාව සකස් කිරීමේ දී පුද්ගලයින් දහසකගෙන් පමණ වාචික කරුණු දැක්වීම් ලබා ගත් බවත් තවත් පුද්ගලයින් පන්දහසකගෙන් පමණ ලිඛිතව කරුණු ලබාගෙන ඇති බවත් ඔහු පෙන්වා දෙයි. කෙසේ වුවත් අවසන් වාර්තාවේ අඩංගු කරුණු සිය කොමිසමට ප්‍රසිද්ධියට පත්කිරීමට නොහැකි බවත් එය ජනාධිපතිවරයාගේ තීරණය මත සිදු වනු ඇති බවත් ලක්ෂ්මන් වික්‍රමසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19688", "Category": null, "Parent URL": null}