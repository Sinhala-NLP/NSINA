{"Source": "Adaderana", "Timestamp": "December 31, 2018 02:11 pm", "Headline": "ධර්මපුරම්වල රාජ්‍ය බැංකුවක් ගිනි ගනී-සල්ලිවලට හානියක් නෑ", "News Content": "අද(31) උදෑසන ධර්මපුරම්වල පොලිස් වසමේ රාජ්‍ය බැංකුවක හදිසි ගින්නක් ඇතිව තිබේ. උදෑසන 7 ත් 7.50 ත් අතර මෙය සිදුව ඇති අතර, ධර්මපුරම් පොලීසියට ලද තොරතුරක් අනුව පොලිස් නිලධාරීන් ක්‍රියාත්මක වී ඇත. ක්ෂණිකව එම ස්ථානයට ළඟා වු නිලධාරීන් හා ජනතාව වහාම ගින්න මැඩ පැවැත්වීමට කටයුතු යොදා තිබේ. ගින්න හේතුවෙන් බැංකුව තුළ වු පරිගණක යන්ත්‍ර 2 ක්, වායුසමීකරණ යන්ත්‍ර 3 ක් හා ගෘහ උපකරණවලට හානි සිදුව ඇති බව පොලීසිය සඳහන් කරයි. මුදල්වලට කිසිදු හානියක් නොමැති අතර, ගින්නෙන් තුවාල හෝ කිසිදු ජීවිත හානියක් සිදුව නොමැති බව ද පොලීසිය සඳහන් කරයි. ගින්නට හේතුව මෙතෙක් අනාවරණය වී නොමැත. ධර්මපුරම් පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=101585", "Category": null, "Parent URL": null}