{"Source": "Adaderana", "Timestamp": "March 16, 2018 03:49 pm", "Headline": "ටී.ඩී.පී පක්ෂය භාරතීය ජනතා පක්ෂයෙන් ඉවත්වෙයි", "News Content": "ඉන්දිය අග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂය මූලික කර ගත් ජාතික ප්‍රජාතන්ත්‍රවාදි සන්ධානයට සහය දැක්වූ ප්‍රධාන දේශපාලන පක්ෂයක් ඉන් ඉවත් වී තිබේ. අන්ද්‍රා ප්‍රදේශ් ප්‍රාන්තය නියෝජනය කරන ටී.ඩී.පී හෙවත් තෙලගු දේශම් පක්ෂය මෙලෙස එම සන්ධානයෙන් ඉවත්වී ඇති බව ඉන්දිය මාධ්‍ය වාර්තා කරයි. අන්ද්‍රා ප්‍රදේශ් ප්‍රාන්ත ප්‍රධාන අමාත්‍ය චන්ද්‍රබාබු නායිදු ප්‍රකාශ කර ඇත්තේ සිය ප්‍රාන්තය සඳහා ඉන්දිය අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන් යුත් සන්ධානයේ නිසි සැලකිල්ල නොලැබීම හේතුවෙන් මෙම පියවර ගත් බවය. 1998 වසරේ සිට ජාතික ප්‍රජාතන්තවාදි සන්ධානයට දක්වා ඇති ඇති ටී.ඩී.පී පක්ෂය 2004 වසරේදී එම සන්ධානයෙන් ඉවත් වූ අතර පසුව 2014 වසරේදී යලි ඊට සහය දක්වා ඇත. ටී.ඩී.පී පක්ෂයේ මෙම ඉවත්විම 2019 වසරේ පැවැත්වෙන පාර්ලිමේන්තු මැතිවරණයේදී භාරතීය ජනතා පක්ෂයේ ප්‍රතිඵලයට සැලකිය යුතු බලපෑමක් සිදු කරනු ඇති බව විචාරකයින් පෙන්වා දෙයි.", "URL": "https://sinhala.adaderana.lk/news.php?nid=85812", "Category": null, "Parent URL": null}