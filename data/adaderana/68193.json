{"Source": "Adaderana", "Timestamp": "January 17, 2017 09:36 am", "Headline": " සීමා නීර්ණ වාර්තාව අද බාරදෙයි ", "News Content": "සීමා නීර්ණ අභියාචනා කමිටු වාර්තාව අද(17) දිනයේ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා වෙත බාරදෙන බව එම කමිටු සභාපති අශෝක පීරිස් මහතා පවසයි.වාර්තාව සඳහා මේ වන විට කමිටු සාමාජිකයන් සිව් දෙනෙකු අත්සන් තබා ඇති බව අශෝක පීරිස් මහතා සඳහන් කළේය.කෙසේවෙතත් එක්සත් ජාතික පක්ෂය නියෝජනය කරන සීමා නීර්ණය අභියාචනා කමිටුව සඳහා පත් කළ ඒ.එස්.එම්.මිස්බා මහතා ඊයේ(16) දිනය වන විටත් අදාළ වාර්තාවට අත්සන් තබා නොමැති බව සඳහන්ය. ඔහුගේ අත්සන නොමැතිව හෝ අද දිනයේ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා වෙත සීමා නිර්ණ අභියචනා කමිටු වාර්තාව බාරදීමට තීරණය කළ බව කමිටු සභාපති අශෝක පීරිස් මහතා අද දෙරණ කළ විමසීමකදී සඳහන් කළේය.කෙසේවෙතත් පසුගියදා අදාළ වාර්තාව අමාත්‍යවරයා වෙත බාරදීමට ගිය අවස්ථාවේ සාමාජිකයන් දෙදෙනෙකු ඊට අත්සන් තබා නොමැති බැවින් එම වාර්තාව භාරගැනීම ෆයිසර් මුස්තාෆා අමාත්‍යවරයා ප්‍රතික්ෂේප කරනු ලැබීය.කමිටු සාමාජිකයන් සියලුදෙනාගේ අත්සන් සහිතව වාර්තාව බාරදෙන්නේ නම් සීමා නිර්ණයන් කඩිනමින් ගැසට් කර මැතිවරණය පැවැත්වීමට කටයුතු කරන බව අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=68193", "Category": null, "Parent URL": null}