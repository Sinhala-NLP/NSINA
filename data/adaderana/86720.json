{"Source": "Adaderana", "Timestamp": "April 1, 2018 08:00 pm", "Headline": " රතුපස්වලින් වවුනියාවට බුද්ධ ප්‍රතිමාවක් වඩම්මවයි", "News Content": "වවුනියාව - ඇටඹගස්කඩ ශ්‍රී සුදර්මාරාම විහාරස්ථානයට රතුපස්වල ප්‍රදේශයෙන් බුද්ධ ප්‍රතිමාවක් පූජා කොට තිබේ. ඒ ඇටඹගස්කඩ ශ්‍රී සුධර්මාරාමාධිපති ඇටඹගස්කඩ කල්‍යාණතිස්ස නායක හිමියන්ගේ ඉල්ලීමක් පරිදිය. රතුපස්වල බෞද්ධ වෙළෙඳ සංගමය ප්‍රදේශයේ ජනතාව හා තවත් සංවිධාන කීපයක් එකතුව මේ බුද්ධ ප්‍රතිමාව වවුනියාව වැනි දුෂ්කර ප්‍රදේශයක විහාරස්ථානයකට බක් මස පුන් පොහොය දිනයේදී පෙරහැරකින් වැඩමවා පූජා කරන ලදී. මේ අවස්ථාවට රතුපස්වල ප්‍රදේශයේ මෙන්ම වවුනියාවේ ගිහි පැවිදි විශාල පිරිසක් සහභාගි වී සිටියහ.", "URL": "https://sinhala.adaderana.lk/news.php?nid=86720", "Category": null, "Parent URL": null}