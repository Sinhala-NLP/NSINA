{"Source": "Adaderana", "Timestamp": "April 20, 2012 01:26 pm", "Headline": "පරිපූරක වෙද වෘත්තීය ක්‍රියාමාර්ග තාවකාලිකව අත්හිටුවයි", "News Content": "පරිපූරක වෛද්‍ය සේවාවට අයත් වෘත්තිකයින්ගේ ප්‍රධාන ඉල්ලීම් 03 ට සතියක් ඇතුළත විසඳුම් ලබාදෙන බව සෞඛ්‍ය අමාත්‍යවරයා විසින් පොරොන්දු වු බව පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලය පවසයි. එම පොරොන්දුවට ගරු කරමින් වෘත්තීය සමිති ක්‍රියාමාර්ග තාවකාලිකව අත්හිටුවීමට තීරණය කළ බව එහි ප්‍රධාන ලේකම් සමන් ජයසේකර මහතා සඳහන් කළේය. ඒ අනුව ලබන 27 වන දින දක්වා සෞඛ්‍ය අමාත්‍යවරයාගේ ඉල්ලීමට අනුව අදාළ වෘත්තීය සමිති ක්‍රියා මාර්ග අත්හිටුවන බව සමන් ජයසේකර මහතා ප්‍රකාශ කළේය. ප්‍රතිඵලවල සතුටුදායක බව අනුව 28 වන දින රැස්වන පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩල විධායක සභාව විසින් ඉදිරි තීරණ ගැනීමට ලබාපොරොත්තු වන බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=23669", "Category": null, "Parent URL": null}