{"Source": "Adaderana", "Timestamp": "March 30, 2011 08:47 am", "Headline": " දුම්රිය ගමන් සුපුරුදුයි-රෑ සිට කොහොම වෙයිද දන්නේ නෑ", "News Content": "ශ්‍රී ලංකා දුම්රිය තාක්ෂණ ශිල්පීන් ගෙන ගිය වැඩ වර්ජනය අවසන් වී තිබේ. ඒ අනුව අද(30)දිනය තුළ සුපුරුදු පරිදි දුම්රිය ධාවනය කෙරෙන බව දුම්රිය පාලක මැදිරිය පවසයි. ඉල්ලීම් 4ක් මුල් කරගනිමින් දුම්රිය තාක්ෂණ ශිල්පීන් ඊයේ වැඩවර්ජනයක නිරත විය. වැටුප් විෂමතා ඉවත් කිරීම , තනතුරු නාම වෙනස් කිරීම ආදී ඉල්ලීම් කිහිපයක් මුල් කරගනිමින් මෙම වර්ජනය ක්‍රියාත්මක විය. ශ්‍රී ලංකා දුම්රිය සේවයේ තාක්ෂණ නිලධාරීන්ගේ සංගමය කියා සිටියේ අද දිනය තුළ අදාළ බලධාරීන් සමඟ මේ පිළිබඳ සාකච්ඡාවක් පැවැත්වෙන බවයි. එහි දී නිෂ්චිත විසදුමක් නොලැබුනහොත් අද රාත්‍රියේ සිට සේවයෙන් ඉවත් වන බව එම සංගමය පවසයි.", "URL": "https://sinhala.adaderana.lk/news.php?nid=15160", "Category": null, "Parent URL": null}