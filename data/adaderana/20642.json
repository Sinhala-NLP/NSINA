{"Source": "Adaderana", "Timestamp": "December 13, 2011 08:53 am", "Headline": "අදත් ගිගුරුම් සහිත වැසි සමග තද සුළං", "News Content": "අද(13) දිනයේ ද දිවයිනේ බොහෝ පළාත්වල ගිගුරුම් සහිත වැසි වර්ධනය විය හැකි බව කාලගුණ විද්‍යා දෙපාර්තමේන්තුව පවසයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ද ඇති විය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ අනුෂා වර්ණසූරිය මහත්මිය ප්‍රකාශ කළාය. විශේෂයෙන් උතුර, නැගෙනහිර, ඌව සහ දකුණු පළාත්වලට කඩින් කඩ වැසි තත්ත්වය තවදුරටත් පවතිනු ඇති බව ඒ මහත්මිය සඳහන් කළාය. අනෙකුත් පළාත්වලට ද වැසි හෝ ගිගිරුම් සහිත වැසි අපේක්ෂා කළ හැකි බව ඇය පෙන්වාදුන්නාය. එමෙන්ම අකුණු අනතුරු අවම කරගැනීමට කටයුතු කරන ලෙස ද අනුෂා වර්ණසූරිය මහත්මිය ජනතාව වෙත දැනුම් දෙයි. දිවයිනට උතුරු, නැගෙනහිර, ඊසාන, මන්නාරම් බොක්ක මුහුදු ආශ්‍රිත ප්‍රදේශ සහ බස්නාහිර ගැඹුරු මුහුදු ප්‍රදේශවල සුළ‍ඟේ වේගය විටෙක පැයට කිලෝමීටර් 50 -60 දක්වා ඉහළ යා හැකි බව ද එම මහත්මිය පෙන්වාදුන්නාය. ඒ පිළිබඳව අවධානය යොමුකරන ලෙස ද ඇය ඉල්ලීමක් කරයි.", "URL": "https://sinhala.adaderana.lk/news.php?nid=20642", "Category": null, "Parent URL": null}