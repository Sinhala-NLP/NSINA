{"Source": "Adaderana", "Timestamp": "July 19, 2012 12:33 pm", "Headline": "විසිරවූ පළාත් සභාවල මැතිවරණය සැප්තැම්බර් 8 දා", "News Content": "උතුරු මැද, සබරගමුව හා නැගෙනහිර පළාත් සභා මැතිවරණය ලබන සැප්තැම්බර් මස 08 පැවැත්වීමට තීරණය කළ බව මැතිවරණ කොමසාරිස් මහින්ද දේශප්‍රිය මහතා පවසයි. අදාළ පළාත් සභා සඳහා නාමයෝජනා භාර ගැනීමේ කටයුතු අද (19) මධ්‍යහ්නයෙන් අවසන් විය. නැගෙනහිර පළාත් සභාවට අදාළව අම්පාර දිස්ත්‍රික්කය සඳහා දේශපාලන පක්ෂ 14 ක් නාමයෝජනා ඉදිරිපත්කර තිබූ අතර ජනසෙත පෙරමුණ ඉදිරිපත් කළ නාමයෝජනාව ප්‍රතික්ෂේප වූ බව දිස්‍ත්‍රික් ලේකම්වරයා පවසයි. එම දිස්ත්‍රික්කය සඳහා ස්වාධීන කණ්ඩායම් 6 ක් නාමයෝජනා ඉදිරිපත් කර ඇත. මඩකලපුව දිස්ත්‍රික්කය සඳහා දේශපාලන පක්ෂ 13 ක් සහ ස්වාධීන කණ්ඩායම් 21 ක් නාමයෝජනා පත්‍ර භාරදී ඇතැයි දිස්ත්‍රික් ලේකම්වරයා පැවසුවේය. ත්‍රිකුණාමළය දිස්ත්‍රික්කය සඳහා දේශපාලන පක්ෂ 16 ක් සහ ස්වාධීන කණ්ඩායම් 16 නාමයෝජනා භාරදී තිබූ අතර ඉන් එක් ස්වාධීන කණ්ඩායමක නාමයෝජනා පත්‍රය ප්‍රතික්ෂේප වී තිබේ. උතුරුමැද පළාත් සභාවට අදාළව අනුරාධපුර දිස්ත්‍රික්කය සඳහා දේශපාලන පක්ෂ 9 ක් සහ ස්වාධීන කණ්ඩායම් 5 ක් නාමයෝජනා පත්‍ර භාරදී ඇත. පොළොන්නරුව දිස්‍ත්‍රික්කයට දේශපාලන පක්ෂ 9 ක් සහ ස්වාධීන කණ්ඩායම් 7 ක් නාම යොජනා භාරදී තිබේ. සබරගමුව පළාත් සභාවට අදාළව කෑගල්ල දිස්ත්‍රික්කය සඳහා දේශපාලන පක්ෂ 13 ක් සහ ස්වාධීන කණ්ඩායම් 14 ක් නාමයෝජනා පත්‍ර භාරදී තිබූ අතර ඉන් එක් ස්වාධීන කණ්ඩායමක නාමයෝජනා පත්‍රය ප්‍රතික්ෂේප වී ඇත. රත්නපුර දිස්ත්‍රික්කය සඳහා දේශපාලන පක්ෂ 14 ක් සහ ස්වාධීන කණ්ඩායම් 6 ක් නාම යෝජනා භාරදුන් අතර ජනසෙත පෙරමුණ ඉදිරිපත් කළ නාමයෝජනා පත්‍රය ප්‍රතික්ෂේප වූ බව දිස්ත්‍රික් ලෙකම්වරයා පැවසුවේය.", "URL": "https://sinhala.adaderana.lk/news.php?nid=25902", "Category": null, "Parent URL": null}