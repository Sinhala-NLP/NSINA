{"Source": "Adaderana", "Timestamp": "January 23, 2018 10:56 am", "Headline": " ධීවර පනත සංශෝධන කරන්න යයි - පනත් කෙටුම්පත හෙට පාර්ලිමේන්තුවට", "News Content": "ධීවර පනත සංශෝධනය කිරීම සඳහා වන කෙටුම්පත හෙට (24) පාර්ලිමේන්තුවට ඉදිරිපත් කරන බව ධීවර අමාත්‍ය මහින්ද අමරවීර මහතා පවසයි. ශ්‍රී ලංකා මුහුදු සීමාවට ඇතුළු වී සිදු කරන නීති විරෝධී ධීවර කටයුතු වැලැක්වීම මෙන්ම මෙරට මුහුදු තීරයේ ධීවර හා ජලජ සම්පත් ආරක්ෂා කර ගැනීමේ අරමුණින් ධීවර පනත සංශෝධනය කෙරෙන බව අමාත්‍යවරයා පවසයි. පනතේ පවතින වගන්ති ගණනාවක් මෙහිදී සංශෝධනය කර ඇති අතර නීති විරෝධී ධීවර යාත්‍රා සම්බන්ධයෙන් රුපියල් ලක්ෂ 15ක් වන දඩ මුදල රුපියල් මිලියන 05ක අවමයක සිට රුපියල් මිලියන 175 ක උපරිමයක් දක්වා වැඩි කෙරෙන බව සඳහන්ය. එමෙන්ම ආරක්ෂක අංශ භාරයට ගැනෙණ ධීවර යාත්‍රාව සම්බන්ධයෙන් අදාළ රටේ කොන්සල්වරයා වෙත ධීවර දෙපාර්තමේන්තුව විසින් දැනුම් දීම සහ නීතිමය කටයුතු ක්‍රියාත්මක කිරීමේදී අත්අඩංගුවට පත් ධීවර යාත්‍රාවේ හිමිකරු අධිකරණය වෙත ඉදිරිපත් විය යුතු බවට වන සංශෝධනයද එයට ඇතුළත්ය. මීට අමතරව මෙරට මුහුදු තීරයට ඇතුළු වූ බලපත්‍ර රහිත ඕනෑම ධීවර යාත්‍රාවක් එහි දිග අනුව බලපත්‍ර ගාස්තුවද රුපියල් මිලියන 03ක අවමයක් සහ මිලියන 150 ක උපරිමයක් දක්වා වැඩි කෙරෙයි. මෙරට මුහුදු තීරයට නීති විරෝධීව දකුණු ඉන්දීය ධීවර යාත්‍රා බහුලව ඇතුළු වන අතර සෑම සතියකට දින තුනක් පමණ එම ධීවර යාත්‍රා මෙරට මුහුදු සීමාවේ නීති විරෝධීව ධීවර කටයුතුවල නිරත වන බව ධීවර අමාත්‍යංශය පෙන්වා දෙයි.", "URL": "https://sinhala.adaderana.lk/news.php?nid=83378", "Category": null, "Parent URL": null}