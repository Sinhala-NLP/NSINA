{"Source": "Adaderana", "Timestamp": "February 3, 2010 10:08 am", "Headline": "ජොන් කීල්ස් මෙවරත්\"කලා පොළ\" ගෙනෙයි", "News Content": "ශ්‍රී ලංකාවේ ජනප්‍රිය එළිමහන් කලාගාරය කලා සල්පිල වන \"කලා පොළ\" 2010 පෙබරවාරි 21 වන දින කොළඹ ආනන්ද කුමාරස්වාමි මාවතේ ජාතික කලාගාරය ඉදිරිපිට පදික වේදිකාවේදී පැවැත්වේ. එය ආරම්භ වන්නේ පෙරවරු 10.00 ටය. ජෝර්ජ් කීට් පදනම මගින් ඉදිරිපත් කරන මෙම\"කලා පොළ\"ජෝන් කීල්ස් සමාගමේ අනුග්‍රාහකත්වය මත මෙවර පැවැත්වෙන්නේ 16 වෙනි වරටය.\"කලා පොළ\"ප්‍රංශයේ කීර්තිමත් මොන්ට්මාත්ර් වැනි යුරෝපීය අගනගරයන්හි පැවැත්වෙන එළිමහන් ගිම්හාන කලා පොළවල් ඇසුරින් 1993 දී මුල්වරට ආරම්භ වූවකි. මෙම වසරේ\"කලා පොළ\"සඳහා සිත්තරුන් සහ මූර්ති ශිල්පීන් 250කට අධික සංඛ්‍යාවක් සහභාගි වීමට නියමිත අතර ඔවුහු තම නිර්මාණශීලිත්වය ඉතා වේගයෙන් වර්ධනය වෙමින් පවතින දේශීය මෙන්ම විදේශීය කලා ලෝලී ගැනුම්කරුවන් වෙත ඉදිරිපත් කිරීමේ බලාපොරොත්තුවෙන් සිටිති. මීට දශක එකහමාරකට පමණ පෙර ඉතා සුළුවෙන් ඇරඹුණු\"කලා පොළ\" අද ජාතික වශයෙන් ඉතා වැදගත් ඉසව්වක් බවට පත්ව ඇති බවත්, එය කොළඹ සුප්‍රසිද්ධ කලාගාර වල තම නිර්මාණ ප්‍රදර්ශනය කිරීමේ අවස්ථාව අහිමි උසස් හැකියාවෙන් යුතු කලාකරුවන්ට විශාල වරප්‍රසාදයක් බවත්, ජෝර්ජ් කීට් පදනමේ සභාපති සෙඩ්රික් ද සිල්වා මහතා පවසයි. \"කලා පොළ\"වෙනුවෙන් 16 වන වරටත් අනුග්‍රහය දක්වන්නට ලැබීම ‍ගෞරවයක් බවත්, එය කලාකරුවන් සඳහා ආර්ථික අතින් සාර්ථක මාර්ගයක් පෑදීමට හේතුවීම සතුටට කරුණක් බවත් ජෝන් කීල්ස් ආයතනයේ සමාජ වගකීම් අංශ ප්‍රධානී ලලිත් රාමනායක මහතා අදහස් දක්වමින් සඳහන් කළේය.", "URL": "https://sinhala.adaderana.lk/news.php?nid=6439", "Category": null, "Parent URL": null}