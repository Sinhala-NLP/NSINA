{"Source": "Adaderana", "Timestamp": "August 31, 2018 09:37 am", "Headline": "ළමා අපයෝජන හා මත්ද්‍රව්‍යවලට එරෙහි පා ගමනක්", "News Content": "උතුරු පළාතේ කාන්තා හිංසනය, ළමා අපයෝජන හා මත්ද්‍රව්‍ය භාවිතය වළක්වන ලෙසට ඉල්ලා වව්නියාව කාන්තා සංවිධාන ඊයේ(30) වව්නියාව නගරයේදී විරෝධතා පාගමන් පැවැත්විණ. වව්නියාව නගර සභාව ඉදිරිපිටින් ආරම්භ කළ විරෝධතා පාගමන වව්නියාව නියෝජ්‍ය පොලිස්පති කාර්යාලය දක්වා ගමන් කෙරිණි. විරෝධතාකරුවන් පැවසූවේ ළමා අපයෝජන හා කාන්තා හිංසන සිදුකරන වරදකරුවන් වෙත නීති සංශෝධනය කොට දැඩි දඬුවම් ලබාදිය යුතු බවය. උතුරේ පැතිරයන මත්ද්‍රව්‍ය ජාවාරම තුරන් කිරීමට පොලිසිය විසින් විශේෂ වැඩපිළිවෙලක් ක‍්‍රියාත්මක කරන ලෙසටද ඉල්ලා සිටින බව විරෝධතාකරුවන් ඉල්ලීම් කළහ. විරෝධතාවය සඳහා වව්නියාව දිස්ත‍්‍රික් කාන්තා සංගමය ඇතුළු සිවිල් සංවිධාන රාශියක් එක්ව සිටියහ. පාගමනේ නිරතවූවන් විසින් කාන්තා හා ළමා හිංසන වළක්වා ගැනීමට හා මත්ද්‍රව්‍ය තුරන් කරන ලෙස ඉල්ලා වව්නියාව නියෝජ්‍ය පොලිස්පති අනුර අබේවික‍්‍රම මහතා වෙත සංදේශයක්ද භාරදෙනු ලැබීමෙන් අනතුරුව විරෝධතාව අවසන් කෙරිණ.", "URL": "https://sinhala.adaderana.lk/news.php?nid=95281", "Category": null, "Parent URL": null}