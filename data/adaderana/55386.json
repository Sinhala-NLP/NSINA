{"Source": "Adaderana", "Timestamp": "November 29, 2015 10:02 am", "Headline": "ජනපති අද ප්‍රංශයට යයි ", "News Content": "ජනාධිපති මෛත්‍රීපාල සිරිසේන මහතා අද(29) ප්‍රංශය බලා පිටත්ව ටාමට නියමිතව තිබේ.එක්සත් ජාතීන්ගේ දේශගුණික විපර්යාස සමුළුවට සහභාගී වීම සඳහා ජනාධිපතිවරයා ප්‍රංශය බලා පිටත් යන බව ජනාධිපති මාධ්‍ය අංශය සඳහන් කළේය. පොදුරාජ්‍ය මණ්ඩලයීය රාජ්‍ය නායක සමුළුවේ සමාප්ති උත්සවයෙන් පසු ජනාධිපති මෛත්‍රිපාල සිරිසේන මහතා අදාළ සංචාරයේ නිරත වීමට නියමිතය. එක්සත් ජාතීන්ගේ දේශගුණික විපර්යාස සමුළුව නොවැම්බර් 30 වැනිදා සිට දෙසැම්බර් මස 11 වන දින දක්වා ප්‍රංශයේ ලා බොගට්හිදී පැවැත්වෙයි.21 වැනි වරට පැවැත්වෙන මෙම සමුළුව සඳහා එක්සත් ජාතීන්ගේ සංවිධානයේ මහලේකම් බෑන් කී මූන් මහතා ඇතුළු රටවල් 147ක රාජ්‍ය නායකයින් ඇතුළු නියෝජිතයින් සහභාගී වෙයි. ගෝලීය උෂ්ණත්වය ඉහළ යාම සෙල්සියස් අංශක දෙකට වඩා අඩු අගයක පවත්වා ගැනීම ඇතුළු කරුණු කිහිපයක් සම්බන්ධයෙන් මෙවර සමුළුවේ දී සම්මුතියකට එළඹීමට නියමිතය.1992 වසරේ ආරම්භ වු දේශගුණික විපර්යාස සමුළුව මෙවර ඓතිහාසික සංදිස්ථානයක් වනු ඇති බව විචාරකයින් පවසයි.සාකච්ඡා කිරීම වෙනුවට ප්‍රායෝගික එළඹුක් සඳහා අවශ්‍ය බැඳීම් ඇති කර ගැනීමට මෙවර සමුළුවේ දී අපේක්ෂා කෙරෙයි. මේ අතර පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වන අතරවාරයේ දී ජනාධිපති මෛත්‍රීපාල සිරිසේන මහතා රාජ්‍ය නායකයින් කිහිපදෙනෙකු සමග ද්වීපාර්ශවික සාකච්ඡා පවත්වා තිබේ. ඔස්ට්‍රේලියානු අග්‍රාමාත්‍ය මැල්කම් ටර්න්බුල් සහ කැනඩා අග්‍රාමාත්‍ය ජස්ටින් ටෘඩෝ යන මහත්වරුන් සමග ජනාධිපතිවරයා සාකච්ඡාවල නිරත වු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=55386", "Category": null, "Parent URL": null}