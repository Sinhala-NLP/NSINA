{"Source": "Adaderana", "Timestamp": "August 23, 2012 12:26 pm", "Headline": "බර්ටිට එරෙහි නඩුවක් විභාග කිරීම උතුරු මැද පළාත්බද මහාධිකරණය ප්‍රතික්ෂේප කරයි", "News Content": "උතුරු මැද පළාත් සභාවේ මැතිවරණ ප්‍රචාරක කටයුතු සඳහා රාජ්‍ය දේපල යොදා ගැනීමට එරෙහිව පවරා ඇති නඩුව විභාග කිරීමට උතුරු මැද පළාත්බද මහාධිකරණයට බලයක් නැතැයි පළාත්බද මහාධිකරණ විනිසුරු කුමාර රත්නායක මහතා අද (23) ප්‍රකාශ කර තිබේ. උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතා විසින් ඔහුගේ මැතිවරණ ප්‍රචාරක කටයුතු සඳහා රජයේ වාහන යොදා ගන්නා බවට එම නඩු පවරා තිබුණි. අනුරාධපුර අපි පුරවැසියෝ සංවිධානයේ සම කැදවුම්කරු වන ගායන ශිල්පි ජයතිලක බණ්ඩාර සහ ලංකා ගුරු සංගමයේ සභාපති ප්‍රියන්ත ප්‍රනාන්දු යන මහත්වරුන් එම නඩුව පවරා තිබේ. උතුරු මැද පළාත් සභාවේ හිටපු ප්‍රධාන අමාත්‍යවරයා, ආණ්ඩුකාර ලේකම්වරිය, පළාත් ප්‍රධාන ලේකම්වරයා ඇතුළු අමාත්‍යංශ ලේකම්වරුන් වග උත්තරකරුවන් ලෙස නම් කරමින් මෙම නඩුව පවරා තිබුණි. කෙසේ වෙතත් එම නඩුව පළාත්බද මහාධිකරණයේ විභාග කිරීමට අධිකරණමය බලය තිබේද නැද්ද යන්න පිළිබඳ තීන්දුව අද (23) ප්‍රකාශයට පත්කරන බව පළාත්බද මහාධිකරණ විනිසුරු කුමාර රත්නායක මහතා ඊයේ (22) පවසන ලදී. ඒ අනුව මේ පිළිබඳව පෙත්සම්කාර පාර්ශවයට මෙන්ම වගඋත්තරකාර පාර්ශවයේ නීතිඥයින්ට ඊයේ දැනුම් දී තිබුණි. එහි ප්‍රතිඵලයක් ලෙස අදාළ නඩුව ඒ අනුව අද (23) කැඳවු අවස්ථාවේදි විනිසුරුවරයා මෙම තීරණය ලබා දී තිබේ.", "URL": "https://sinhala.adaderana.lk/news.php?nid=26825", "Category": null, "Parent URL": null}