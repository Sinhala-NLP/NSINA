{"Source": "Adaderana", "Timestamp": "July 21, 2010 12:40 pm", "Headline": "නීල් බූනේ වැඩ අරඹයි", "News Content": "එක්සත් ජාතීන්ගේ සංවිධානයේ මෙරට සම්බන්ධීකාරක නීල් බූනේ මහතා සිය රාජකාරි කටයුතු යළි ආරම්භ කර තිබේ. අද සිට බූනේ මහතා යළි සිය ධූරයේ සාමාන්‍ය කටයුතු සිදු කරනු ඇති බව එම සංවිධානයේ කොළඹ පිහිටි කාර්යාලයේ ප්‍රවෘත්ති නිලධාරී මොහාන් සමරනායක මහතා සඳහන් කරයි. යළි දිවයිනට පැමිණි නීල් බූනේ මහතා විදේශ කටයුතු අමාත්‍ය මහාචාර්ය ජී.එල් පීරීස් මහතා ඊයේ පස්වරුවේ හමු වූ බවත්,එහි දී එක්සත් ජාතීන්ගේ සංවිධානය මඟින් ශ්‍රී ලංකාව තුළ සිදු කරන කාර්යයන් තව දුරටත් අඛණ්ඩව ක්‍රියාත්මක කිරීම පිළිබඳ සාකච්ඡා කළ බවත්,විදේශ කටයුතු අමාත්‍යාංශය සඳහන් කරන ලදී. ශ්‍රී ලංකාව පිළිබඳ උපදෙස් ලබා ගැනීම සඳහා එක්සත් ජාතීන්ගේ මහලේකම්වරයා විසින් පසුගිය දා පත් කළ විශේෂඥ කමිටුවට එල්ල වූ විරෝධතාවත් සමග බූනේ මහතා හදිසියේ නිව්යෝර්ක් නුවරට කැඳවනු ලැබිණි. ශ්‍රී ලංකාවේ ඉදිරි කටයුතු සම්බන්ධයෙන් උපදෙස් ලබා දීමෙන් අනතුරුව ඔහු යළි ශ්‍රී ලංකාවට එවීමට කටයුතු කරන බව එක්සත් ජාතීන්ගේ සංවිධානය ප්‍රකාශ කර තිබුණි..", "URL": "https://sinhala.adaderana.lk/news.php?nid=9750", "Category": null, "Parent URL": null}