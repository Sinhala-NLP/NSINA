{"Source": "Adaderana", "Timestamp": "July 31, 2017 04:39 pm", "Headline": " අධිවේගයේ බලපත්‍ර වංචාව තවදුරටත් සිදුවෙනවා", "News Content": "අධිවේගී මාර්ග බස් රථ බලපත්‍ර වංචාව තවදුරටත් සිදු වන බව පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසයි. තාවකාලික මාර්ග බලපත්‍ර ලබාදී වංචනික ලෙස අධිවේගී මාර්ගයේ බස් රථ ධාවනයට අවස්ථාව සලසා දී ඇති බව ඔහු පවසයි. ප්‍රවාහන අමාත්‍ය නිමල් සිරිපාල ද සිල්වා මහතාට සහ ගමනා ගමන කොමිසන් සභාවට එරෙහිව අල්ලස් හෝ දුෂණ චෝදනා විමර්ශන කොමිසන් සභාවට පැමිණිල්ලක් ඉදිරිපත් කිරීමෙන් අනතුරුව මාධ්‍ය හමුවක් කැඳවමින් ගැමුණු විජේරත්න මහතා මේ බව අනාවරණය කළේය. බස් රථ 140ක් සඳහා අධිවේගී මාර්ග බලපත්‍ර ලබාදීමට ටෙන්ඩර් කැඳවා තිබුණ ද පසුගිය සතියේ එය අවලංගු කිරීමට ප්‍රවාහන බලධාරීන් පියවර ගත් බව ඔහු සඳහන් කළේය.", "URL": "https://sinhala.adaderana.lk/news.php?nid=75825", "Category": null, "Parent URL": null}