{"Source": "Adaderana", "Timestamp": "April 19, 2011 09:06 am", "Headline": "ප්‍රචණ්ඩකාරී ක්‍රියාවලින් ඉවත්වන්නැයි ජනපති ජොනතන් ඉල්ලයි", "News Content": "ප්‍රචණ්ඩකාරී ක්‍රියාවලින් ඉවත් වන‍ ලෙස නයිජීරියානු ජනාධිපති ගුඩ්ලක් ජොනතන් ජනතාවගෙන් ඉල්ලීමක් කරයි. නයිජීරියාවේ පැවති ජනාධිපතිවරණයේ දී සියයට 57% ක ඡන්ද ප්‍රතිශතයක් ලබාගනිමින් ගුඩ්ලක් ජොනතන්ට නැවත වරක් ජනාධිපති ධුරය හිමිවිය. ඊයේ(18) නිකුත් කළ ප්‍රතිඵලවලට අනුව ජොනතන් ජනාධිපතිවරයාට මිලියන විසිදෙක හමාරක ඡන්ද ප්‍රමාණයක් හිමිව ඇති අතර ප්‍රතිවාදී අපේක්ෂක බුහාරිට හිමිව ඇත්තේ මිලියන ‍12 ක ඡන්ද ප්‍රමාණයක් පමණි. ඡන්ද ප්‍රතිඵල නිකුත් වීමත් සමගම නයිජීරියාවේ ප්‍රදේශ කිහිපයක ජනතාව ප්‍රචණ්ඩකාරී ලෙස හැසිරීමට පටන් ගෙන ඇති බව වාර්තා වේ. විපක්ෂයේ ජනාධිපති ධුර අපේක්ෂක මොහම්මදු බුහාරිගේ ආධාරකරුවන් මෙලෙස ප්‍රචණ්ඩකාරී ලෙස හැසිරෙන බව සඳහන්ය. නිදහස් හා සාධාරණව පැවති ජනාධිපතිවරණයේ ප්‍රතිඵල නිකුත් වී ඇති හෙයින් ‍ප්‍රචණ්ඩකාරි ලෙස හැසිරීම පිළිගත නොහැකි බව ජනාධිපති ජොනතන් පවසයි. මෙලෙස ප්‍රචණ්ඩකාරී ලෙස හැසිරීම සම්බන්ධ‍යෙන් තමා කනගාටුවට පත්වන බව ජොනතන් ජනාධිපතිවරයා විදෙස් මාධ්‍ය හමුවේ පවසා තිබේ.", "URL": "https://sinhala.adaderana.lk/news.php?nid=15558", "Category": null, "Parent URL": null}