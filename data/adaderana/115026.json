{"Source": "Adaderana", "Timestamp": "July 25, 2019 10:43 pm", "Headline": "මුදල් අමාත්‍යාංශයෙන් අපට ලබාදිය යුතු මුදල් ලබාදෙන්නේ නෑ-රවී", "News Content": "රටේ බහුතරයක් ඔවුන් සමඟ අත්වැල් බැඳගෙන ජයග්‍රාහී මාවතක ගමන් කරමින් සිටි බව විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. අමාත්‍යවරයා විසින් විදුලිබල ක්ෂේත්‍රයේ වර්තමාන තත්ත්වය සහ ඉදිරි සංවර්ධන ක්‍රියාමාර්ගයන් සම්බන්ධයෙන් මාධ්‍ය දැනුවත් කරමින් මේ බව අවධාරණය කළේය. එහිදී වැඩිදුරටත් අදහස් දැක්වූ අමාත්‍ය රවී කරුණානායක මහතා මේ බව පැවසීය. \"මම විදුලිබල, බලශක්ති සහ ව්‍යාපාර සංවර්ධන අමාත්‍යාංශය බාර අරන් දැනට මාස හයහමාරක් පමණ වෙනවා. මෙම කාලය තුළ නොයෙක් දේවල් නිවැරදි කරමින් යන ගමනක් තමයි මේ යන්නේ. අක්‍රමිකතා නැති කරලා, දූෂණ මගහැරලා අපි මේ ආයතන ඉදිරියට ගෙන යායුතුයි. වැඩ කරන කෙනාට තමයි ප්‍රශ්න ඇති වෙන්නේ. අපේ විදුලි පාරිභෝගිකයා විදුලිය වෙනුවෙන් මෙතෙක් ඉහළ මිලක් ගෙවලා තිබෙනවා. අපි ඒ මිල හැකිතාක් දුරකට අඩු කරලා, රටකට අවශ්‍යවන ආකාරයේ අවම මිලක් යටතේ ක්‍රියාත්මක වන ජනන සැලැස්මකට යා යුතුයි .මේ යන ගමනේදී අපට බාධක, ප්‍රශ්න මෙන්ම අභියෝග ඇතිවිය හැකියි. නමුත් ඒ අභියෝග වලට බයෙන් අපි යන ගමන වෙනස් කරන්නේ නැහැ. විදුලි පාරිභෝගික ජනතාවට සෙතක් ඇති වන පරිදි, අපේ වැඩ කරන ජනතාවට සතුටු වියහැකි ආකාරයේ එමෙන්ම ලංකාවට සංවර්ධනයේ ගුණාත්මකභාවය ලබාගන්න හැකි ආකාරයේ වැඩපිළිවෙලකට යායුතුයි. අපි මේ අභියෝගාත්මක ගමනේදී විවිධ දුෂ්කරතා මතුවනවා. මුදල් අමාත්‍යාංශයෙන් අපට ලබාදිය යුතු මුදල් ලබාදෙන්නේ නැහැ. මෙම මුදල් අපට ලබා දුන්නා නම්, මීට වඩා ලාභදායි තත්ත්වයක් ඇති කරන්න තිබුණා. නමුත් අපි මේ ගමන වෙනස් කරන්නේ නැහැ. අවම මිලකට විදුලිය ජනනය කිරිම වෙනුවෙන් මේ දක්වා විවිධ බාධාවන් තිබුණා. නමුත් අද අපට ඒ තත්ත්වය වෙනස් කරන්න හැකි වෙලා තිබෙනවා. ඒ වෙනස් කිරීම තුළ තවත් වසර එකහමාරකින් ජනන වියදම රු. 23.00 සිට රු. 15.00 ක් රු. 16.00 වැනි මට්ටමකට ගෙනඒමට අපි කටයුතු කරනවා. ඒක සිදුවුණොත් එතනින්ම ලාභයක් ලබාගත හැකියි.“", "URL": "https://sinhala.adaderana.lk/news.php?nid=115026", "Category": null, "Parent URL": null}