{"Source": "Adaderana", "Timestamp": "February 25, 2016 01:08 pm", "Headline": " මෛත්‍රීට ඩීල් නෑ - දුකට සැපට මෛත්‍රී විතරයි", "News Content": "පසුගිය රජය සමයේදී ශිරාණි බණ්ඩාරනායකට එරෙහි දෝෂාභියෝගයට අත ඉස්සීම තමා කළ ලොකුම වරද බවත්, එම වැරැද්ද නිවැරදි කර ගැනීමට නොහැකිව සිටියදී මෛත්‍රිපාල සිරිසේන මහතා ජනපති වී කොන්ද පණ ඇතිව එය නිවැරදි කළ බවත්, පළාත් සභා හා පළාත් පාලන ඇමති ෆයිසර් මුස්තාෆා මහතා කියයි.කොළඹදී අද (25) පැවැති මාධ්‍ය හමුවකදී මාධ්‍යවේදියෙකුගේ ප්‍රශ්නයකට පිළිතුරු ද දෙමින් ඔහු කියා සිටියේ මෛත්‍රීගේ දේශපාලන ඩීල් නැති බවත්, ඔහුට ඇත්තේ ජනතාව සමග ඩීල් පමණක් බවත්ය.ආප්ප කා පක්ෂය දෙකඩ කළ බවට මහින්ද රාජපක්ෂ මහතා මෛත්‍රීට චෝදනා කළ නමුත්, මහින්ද රාජපක්ෂ මහතා 2005දී යූඑන්පියෙන් භාගයක් ද 2010 තුනෙන් දෙකක් ගැනීමට තවත් 6ක්ද ගත් බව හෙතෙම පෙන්වාදුන්නේය.ශ්‍රීලනිප මන්ත්‍රීවරුන් සැමවිමට පක්ෂ මධ්‍යම කාරක සභාවේ තීන්දු තීරණවලට යටත් බවද පෙන්වාදුන් ඒ මහතා මහින්ද මෛත්‍රීට නායකත්වය දී ගිය පසුත් කකුලෙන් ඇදීම සුදුසු නැතැයි කියා සිටියේය.එසේම මෛත්‍රීපාල සිරිසේන මහතා සැමවිටම පක්ෂය ගැන සිතූ බවත්, ශ්‍රීලනිපයේ දුකට සැපට දෙකටම සිටියේ මෛත්‍රී පමණක් බවත්, ඇමතිවරයා පෙන්වාදුන්නේය.කෙසේ වුවද මහින්ද රාජපක්ෂ මහතා ශ්‍රීලනිපයට ආදරය කරන බව තමා දන්නා බැවින් ඔහු කිසිසේත් පක්ෂය දෙකඩ කරනු ඇතැයි තමන් විශ්වාස නොකරන බවද පැවසූ ඇමතිවරයා ඔහුගේ පසුගිය පරාජයට බැසිල් රාජපක්ෂගේ මැදිහත්වීම බලපෑ බව නාමල් රාජපක්ෂ මන්ත්‍රීවරයා ද පවසා ඇතැයි හෙතෙම සිහිපත් කළේය.මේ අතර පළාත් පාලන මැතිවරණය නොපවත්වන්නේ ඡන්දයට බිය නිසා නොවන බවත්, සීමා නීර්ණ කටයුතු අවසන් කර නැති බවත්, යැයි කියා සිටි ඇමතිවරයා උදය ගම්මන්පිල මන්ත්‍රීවරයා මේ ගැන තැන් තැන්වල ප්‍රකාශ නොකර තමා හමුවී සීමා නීර්ණ කටයුතු ගැන විමසූවේ නම් පැහැදිළි කළ හැකි බවද කියා සිටියේය.", "URL": "https://sinhala.adaderana.lk/news.php?nid=57573", "Category": null, "Parent URL": null}