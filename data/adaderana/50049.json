{"Source": "Adaderana", "Timestamp": "March 18, 2015 12:47 pm", "Headline": " ව්‍යවස්ථා සංශෝධනයෙන් පසු ඉදිරි මහ මැතිවරණය පවත්වනවා", "News Content": "මහජනතාව, විද්වතුන්, දේශපාලන පක්ෂ සහ බහුජන සංවිධාන සමග ඇති කර ගන්නා පූර්ණ එකඟතාවයකට අනූව ව්‍යවස්ථා සංශෝධන පනත් කෙටුම්පත පාර්ලිමේන්තුවට ඉදිරිපත් කර සිදුකරන ව්‍යවස්ථා සංශෝධනයෙන් පසු ඉදිරි මහ මැතිවරණය පවත්වන බව ජනපති මෛත්‍රිපාල සිරිසේන මහතා කියයි.එජාපය ප්‍රමුඛ අනෙකුත් සියලූම පක්ෂ සමග ජාතික ආණ්ඩුවක් පිහිටුවීම එහිදී සිය අරමුණ බවද හෙතෙම කියයි.අන්තර්ජාතිකවත් රට අභ්‍යන්තරයේ පැන නැඟි ඇති ප්‍රශ්න සැලකිල්ලට ගැනීමේදී ජාතික ආණ්ඩු සංකල්පයට කිසිවෙකුට විරුද්ධ විය නොහැකි බව පෙන්වාදුන් ජනාධිපතිවරයා ජනවාර්ගික ගැටලුව පිළිබඳ තීන්දු තීරණ ගැනීමටත් අනාගතයේ රටේ යුද්ධයක් ඇති නොවීමටත් ජාතික ආණ්ඩු සංකල්පය විසඳුම බවද ඔහු පවසයි.මනාප ක්‍රමය සම්පූර්ණයෙන් අහෝසි කිරීම සිය ප්‍රතිපත්ති ප්‍රකාශනයෙන්ම රටට කියූ බවද, කේවල සහ අනුපාත ක්‍රමය මිශ්‍ර මැතිවරණ ක්‍රමයක් පිළිබඳ අදහස මතුව ඇති බවද හෙතෙම කියයි.විධායක බලතල සම්පූර්ණයෙන්ම අහෝසි කිරීමට කටයුතු කරන බවද ජනාධිපති මෛත්‍රීපාල සිරිසේන මහතා පවසයි.ව්‍යාවස්ථා සංශෝධනය ද මේ වන විට අත්‍යවශ්‍ය කාරණයක් බවට පත්ව ඇති බවද ඔහු කියයි.ව්‍යවස්ථා සංශෝධනය පිළිබඳව නීති සම්පාදකයින්, ව්‍යවස්ථා සම්පාදකයින් අතර කතාබහක් මතුව ඇති බව සඳහන් කළ ජනාධිපතිවරයා එය ඉතා හොඳ කාරණයක් බව අවධාරණය කරයි.අද පෙරවරුවේ කොටුව ජනාධිපති මන්දිරයේ පැවති මාධ්‍ය ආයතන ප්‍රධානීන්ගේ සාකච්ඡාවට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ.ව්‍යවස්ථා සංශෝධනය පිළිබඳ ජනතාවට කරුණු ඉදිරිපත් කිරීම සඳහා ජනතාවට සති දෙකක කාලයක් ලබාදෙන බව ද ජනාධිපතිවරයා පවසා ඇති බව සඳහන්ය.තමන් පසුගිය දිනවල සිදුකළ විදෙස් සංචාරවලදී ජාත්‍යන්තරයේ මෙරටට එල්ල වී ඇති අභියෝගයන් පිළිබඳ ඉතා හොඳ අවබෝධයක් ලබාගත් බව ද ජනාධිපතිවරයා පවසා ඇත.විශේෂයෙන් එම අභියෝගවලට මුහුණ දෙමින් ඉදිරියට ගමන් කිරීම වඩා වැදගත් බව ජනාධිපතිවරයා පවසා තිබේ.තමන් සිදුකළ එංගලන්ත සංචාරයේ දී අග්‍රාමාත්‍ය ඩේවිඩ් කැමරන් මහතා සමග සිදුකළ සාකච්ඡා ඉතා සාර්ථක බව පෙන්වාදුන් ජනාධිපතිවරයා බ්‍රිතාන්‍ය ජයග්‍රහණය කිරීම මුළු මහත් යුරෝපයම ජයග්‍රහණය කිරීමක් බව එහිදී පෙන්වා දී ඇත.මේ අතර ඉදිරි මැතිවරණයක දී තමන් එක්සත් ජාතික පක්ෂය සහ ශ්‍රී ලංකා නිදහස් පක්ෂය යන පක්ෂ දෙක වෙනුවෙන්ම පෙනී සිටින බව සඳහන් කළ ජනාධිපතිවරයා එක්සත් ජාතික පක්ෂයට අකෘතඥ නොවන බව ද සඳහන් කළේය.", "URL": "https://sinhala.adaderana.lk/news.php?nid=50049", "Category": null, "Parent URL": null}