{"Source": "Adaderana", "Timestamp": "July 19, 2019 08:03 pm", "Headline": "හත් දෙනෙකුට මරු කැඳවූ කාලගුණය", "News Content": "දිවයිනට බලපෑ අයපහත් කාලගුණය හේතුවෙන් පුද්ගලයින් 7 දෙනෙකු ජීවිතක්ෂයට පත්ව තිබේ. තවත් පවුල් 89 කට අයත් සාමාජිකයින් 341 ආපදා තත්ත්වයෙන් පීඩාවට පත්ව ඇති බවෙ ආපදා කළමනාකරණ අමාත්‍යංශය සඳහන් කළේය. මේ දිනවල දිවයිනට බලපා ඇති අයහපත් කාලගුණික තත්ත්වයට හේතුව මැයි සිට සැප්තැම්බර් දක්වා කාලය තුළ සිදුවන නිරිත දිග මෝසම සක්‍රීය වීමයි. නමුත්, දිවයිනේ උතුරු, උතුරු මැද හා නැගෙනහිර පළාත්වල සෙල්සියස් අංශක 36 ක තරම් උෂ්ණත්වයක් පවතිද්දී,දිවයිනේ නිරිත දිග ප්‍රදේශයට මිලිමීටර 253 ක තරම් අධික වර්ෂාපතනයක් ඇදහැලීම විශේෂත්වයකි. මෝසමේ බලපෑම හේතුවෙන් බස්නාහිර, දකුණු, මධ්‍යම, සබරගමුව යන පළාත්වල ඊයේ(18) පැයට කිලෝමීටර 70ක තරම් තද සුළං ද බලපා තිබුණි. ජාතික ගොඩනැගිලි පර්යේෂණ සංවිධානය සඳහන් කළේ අධික වර්ෂාවත් සමඟ නුවරඑළිය, රත්නපුර, කළුතර, කෑගල්ල, මහනුවර, මාතර සහ ගාල්ල යන ප්‍රදේශවලට නිකුත් කළ නායයෑම් අනතුරු ඇඟවීම් තවදුරටත් බලපැවැත්වෙන බවයි. ගතවූ පැය 24 තුළ මිලිමීටර 253.5 ක වැඩිම වර්ෂාපතනය නුවරඑළිය දිස්ත්‍රික්කයේ හපුගස්තැන්න ස්ටේට් ප්‍රදේශයෙන් වාර්තා වුණි. මේ වර්ෂාවත් සමග අද අලුයම 02ට පමණ හැටන් ගිනිගත්හේන නගරයේ වෙළෙඳසල් 10 ක් මහවැලි ගඟ දෙසට නායගොස් තිබුණි. මෙලෙස නායයෑමට ලක්ව තිබුණේ ගිනිගත්හේන පොලීසිය අසල, ගිනිගත්හේන මහනුවර ප්‍රධාන මාර්ගයේ කොටසකි. මෙහි දෙමහල් ගොඩනැගිලිවලින් යුත් සිල්ලර වෙළඳසල් කිහිපයක්, අවන්හල් දෙකක් ද තිබී ඇති අතර වෙළෙඳසැල් සේවකයෙකු ද අතුරුදන්ව සිටි බව පොලීසිය සඳහන් කළේය. ඔහුගේ සිරුර යුධ හමුදාව, පොලිසිය හා ප්‍රදේශවාසීන් එක්ව අද පෙරවරුවේ සොයාගැණුනි.", "URL": "https://sinhala.adaderana.lk/news.php?nid=114528", "Category": null, "Parent URL": null}