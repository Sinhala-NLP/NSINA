{"Source": "Adaderana", "Timestamp": "September 17, 2016 11:52 am", "Headline": " තියුණු ආයුධයකින් පහරදී පියා ඝාතනය කරලා", "News Content": "තියුණු ආයුධයකින් පහරදී තම පියා ඝාතනය කළ බවට සැකපිට 16 හැවිරිදි තරුණයෙකු අත්අඩංගුවට ගෙන තිබේ.බදුල්ල පොලීසිය පැවසුවේ බීමත්ව පැමිණි පියා විසින් තම මවට පහරදී හිරිහැර කිරීම හේතුවෙන් කෝපයට පත් සැකකාර පුතා පියාට පහරදී ඝාතනය කර ඇති බවට සිදු කළ මූලික විමර්ශනවලදී අනාවරණය වී ඇති බවයි.පහරකෑමෙන් මියගොස් ඇත්තේ හාළිඇළ, රුකතැන්න වත්තේ පරණ කොටසේ පදිංචිව සිටි 41 හැවිරිදි පුද්ගලයෙකු බව සඳහන්ය.සැකකරු කොළඹ ප්‍රදේශයේ රැකියාවක නිරත වී ඇති අතර එම ප්‍රදේශයේ පැවැති උත්සවයකට සහභාගීවීම සඳහා දින කිහිපයකට පෙර නිවසට පැමිණි බව වාර්තා වෙයි.ඔහු කෝවිලේ පැවැති උත්සවයට සහභාගීවී සිටියදී පියා විසින් මවට පහර දෙන බවට නැගණිය විසින් සිදු කළ දැනුම් දිමකට අනුව නිවසට පැමිණ පියාට තියුණු ආයුධයකින් පහරදී ඇති බවට අනාවරණය වී තිබේ.අත්අඩංගුවට ගත් සැකකරු අද(17) බදුල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර බදුල්ල පොලීසිය සිද්ධිය සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=64167", "Category": null, "Parent URL": null}