{"Source": "Adaderana", "Timestamp": "October 8, 2015 05:07 pm", "Headline": "උසාවියේ පෙනී සිටින්නැයි FCID ස්ථානාධිපතිට නියෝග", "News Content": "පොලිස් මූල්‍ය අපරාධ කොට්ඨාසයේ ස්ථානාධිපතිවරයාට ලබන නොවැම්බර් මස 05 වනදා කොළඹ මහේස්ත්‍රාත් අධිකරණය හමුවේ පෙනී සිටින ලෙස නියෝග කර තිබේ.හිටපු ජනාධිපති ලේකම් ලලිත් වීරතුංග මහතා සහ විදුලි සංදේශන නියාමන කොමිෂන් සභාවේ හිටපු අධ්‍යක්ෂ ජනරාල් අනූෂ පැල්පිට මහතා අත්අඩංගුවට ගෙන මුලින්ම මහේස්ත්‍රාත් අධිකරණයට ඉදිරිපත් නොකිරීම සම්බන්ධයෙන් කරුණු දැක්වීම සඳහා මෙම නියෝගය නිකුත් කර ඇති බව සඳහන්ය.ලලිත් වීරතුංග මහතා සහ අනූෂ පැල්පිට මහතා කොළඹ මහාධිකරණය විසින් පොදු දේපළ පනතට අදාළ නඩුවක් සම්බන්ධයෙන් ඇප මත නිදහස් කරන ලදී.පොදු දේපළ පනත යටතේ අත්අඩංගුවට ගන්නා සැකකරුවන් මුලින්ම මහේස්ත්‍රාත් අධිකරණයට ඉදිරිපත් කිරීම නීතිමය අවශ්‍යතාවක් බව පැවසූ කොළඹ අතිරේක මහේස්ත්‍රාත් නිශාන්ත පීරිස් මහතා එම නීතිමය පදනම මෙම සිද්ධියේදී කඩකර ඇති බවට චෝදනා කර තිබේ.ඒ අනුව මේ සම්බන්ධයෙන් කරුණු දැක්වීම සඳහා පොලිස් මූල්‍ය අපරාධ කොට්ඨාසයේ ස්ථානාධිපතිවරයාට ලබන නොවැම්බර් මස 05 වනදා අධිකරණය හමුවේ පෙනී සිටින ලෙස නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=54332", "Category": null, "Parent URL": null}