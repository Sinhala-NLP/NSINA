{"Source": "Adaderana", "Timestamp": "March 25, 2010 10:36 am", "Headline": "කමිටුවට සාමාජිකයන් පත්කිරීම අරඹයි", "News Content": "එක්සත් ජාතීන්ගේ සංවිධානයේ මහ ලේකම් බැංකි මූන් මහතා විසින් ශ්‍රී ලංකාවේ මානව හිමිකම් කඩවී ඇද්ද යන කරුණ පිළිබඳව විමර්ශනය කිරීම සඳහා පත්කිරීමට බලාපොරොත්තු වන උපදේශක කමිටු‍වට සාමාජිකයන් පත්කිරීමේ කටයුතු මේ වනවිට ආරම්භව ඇති බව වාර්තා වේ. එම කමිටුවට පත්කළ හැකි පුද්ගලයින් පිළිබඳව තමන් මේ දිනවල සොයාබලමින් සිටින බව එම කමිටුව පත්කිරීමේ කටයුතු ප්‍රමාද වීම පිළිබඳව මාධ්‍යවේදීන් විමසූ පැනයකට පිළිතුරු දෙමින් බැංකි මූන් මහතා සඳහන් කළේය. එමෙන්ම එක්සත් ජාතීන්ගේ සංවිධානයේ ප්‍රධාන නිලධාරියෙකු වන විජේ නම්බියර් මහතා ශ්‍රී ලංකා තානාපතිවරුන් සමග සාකච්ඡා කළ බවත්, එම කමිටුව පත්කිරීමේ කටයුතු මේ වනවිට ආරම්භ කර ඇති බවත් ඒ මහතා එහිදී ප්‍රකාශ කළේය.", "URL": "https://sinhala.adaderana.lk/news.php?nid=7497", "Category": null, "Parent URL": null}