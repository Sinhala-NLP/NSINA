{"Source": "Adaderana", "Timestamp": "May 1, 2018 12:32 pm", "Headline": "ඉරානය රහසින් කරන වැඩ ගැන ඊශ්‍රායලයෙන් චෝදනා", "News Content": "ඉරානය රහසිගතව සිය න්‍යෂ්ටික වැඩසටහන පවත්වාගෙන යමින් සිටින බව ඊශ්‍රායල් අගමැති බෙන්ජමින් නෙතන්යාහු පවසයි. ඒ බව තහවුරු කිරීම සඳහා සාක්ෂි තමන් සතුව ඇතැයිද ඔහු වැඩිදුරටත් පැවසීය. ඉරානය 2015 වර්ෂයේදී අමෙරිකාව ඇතුළු රටවල් 6ක් සමඟ න්‍යෂ්ටික වැඩසටහන අත්හිටුවන බවට ගිවිසුමකට අත්සන් තැබීය. මෙම ගිවිසුමට ඉරානය අත්සන් තැබුවේ තමාට පනවා තිබූ සම්බාධක ඉවත් කර ගැනීම වෙනුවෙනි. එසේ වුවත් න්‍යෂ්ටික වැඩසටහනෙන් ඉවත් වීමට ඉරානය කටයුතු කර නොමැති බවට ඊශ්‍රායලය චෝදනා කරයි. ඉරානය සමඟ වන ගිවිසුමෙන් ඉවත් වන ලෙසට ඊශ්‍රායලය අමෙරිකාවට පීඩනයක් එල්ල කරමින් සිටින බව ජාත්‍යන්තර මාධ්‍ය වාර්තා කරයි. මේ අතර න්‍යෂ්ටික ගිවිසුම සඳහා ඊට අත්සන් තැබූ රටක් වන එක්සත් රාජධානිය සහාය පල කර තිබීම විශේෂත්වයක්ය.", "URL": "https://sinhala.adaderana.lk/news.php?nid=88336", "Category": null, "Parent URL": null}