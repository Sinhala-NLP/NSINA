{"Source": "Adaderana", "Timestamp": "November 26, 2015 08:38 am", "Headline": "පොදුරද සමුළුවට ජනපති මෝල්ටා යයි", "News Content": "24 වන පොදුරාජ්‍ය මණ්ඩලයීය රාජ්‍ය නායක සමුළුවට සහභාගීවීම සඳහා ජනාධිපති මෛත්‍රීපාල සිරිසේන මහතා දිවයිනෙන් පිටත්ව ගොස් තිබේ.අද අළුයම ජනාධිපතිවරයා ඇතුළු දූත පිරිස මෝල්ටා රාජ්‍යය බලා පිටත්ව ගිය බව අද දෙරණ ගුවන්තොටුපළ වාර්තාකරු සඳහන් කළේය.මෙවර පොදුරාජ්‍ය මණ්ඩලයීය නායක සමුළුව මෝල්ටා රාජ්‍යයේදී ලබන 27 වන දින ආරම්භ වේ.පොදුරාජ්‍ය මණ්ඩලයීය සමුළුවේ වත්මන් සභාපතීත්වය දරණු ලබන්නේ ජනාධිපති මෛත්‍රීපාල සිරිසේන මහතා වන අතර මෙම සමුළුවේදී එම සභාපතීත්වය ඉදිරි වසර 02 සඳහා මෝල්ටා රාජ්‍යයේ අග්‍රාමාත්‍ය ජෝෂප් මස්කට් මහතා වෙත පිරිනැමීමට නියමිතයි.මෙවර පොදුරාජ්‍ය මණ්ඩලයීය රජ්‍ය නායක සමුළුව බ්‍රිතාන්‍යයේ දෙවන එළිසබත් මහ රැජිණගේ ප්‍රධානත්වයෙන් පැවැත්වෙන අතර ඒ සඳහා රටවල් 53 ක රාජ්‍ය නායකයින් සහභාගි වීමට නියමිතය.“පොදුරාජ්‍ය මණ්ඩලය - ගෝලීය වටිනාකමට ශක්තියක්“ යන්න මෙවර සමුළුවේ තේමාව වන අතර මෙම සමුළුවට සමගාමීව විදේශ අමාත්‍යවරුන්ගේ සමුළුව සහ ආර්ථික සමුළුව ද පැවැත්වීමට නියමිතයි.ඊට අමතරව මෙවර පොදුරාජ්‍ය මණ්ඩලයීය රාජ්‍ය නායක සමුළුවේදී පළමු වතාවට කාන්තා සමුළුවක් ද සංවිධානය කර තිබේ.", "URL": "https://sinhala.adaderana.lk/news.php?nid=55321", "Category": null, "Parent URL": null}