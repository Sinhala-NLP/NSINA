{"Source": "Adaderana", "Timestamp": "January 22, 2014 07:16 am", "Headline": " තැපැල් ඡන්ද අයදුම්පත් බාර ගැනීම 10 තෙක් සිදුකරනවා", "News Content": "බස්නාහිර දකුණු පළාත් සභා මැතිවරණයට අදාළව තැපැල් ඡන්ද අයදුම්පත් බාරගැනීම ලබන 10 වැනිදා තෙක් සිදුකරන බව මැතිවරණ මහලේකම් කාර්යාලය පවසයි. බස්නාහිර සහ දකුණු පළාත් සභා බල ප්‍රදේශවල ඡන්ද හිමියන් වශයෙන් ලියාපදිංචි වු වෙනත් පළාත්වල සේවයේ නියුතු රාජ්‍ය නිලධාරීන්ට තැපැල් ඡන්ද පහසුකම් සැලසිය නොහැකි බව මැතිවරණ කොමසාරිස් මහින්ද දේශප්‍රිය මහතා කියා සිටියි. එම නිලධාරීන්ට ඡන්දය ප්‍රකාශ කිරීම සඳහා මැතිවරණ දිනයේ රාජකාරී නිවාඩු ලබාගත හැකි බව හෙතෙම පෙන්වා දෙයි. බස්නාහිර සහ දකුණු පළාත් සභා බල ප්‍රදේශවල ඡන්ද විමසීමේ රාජකාරීවල නිරත වීමට නියමිත සියලුම රාජ්‍ය නිලධාරීන් තැපැල් ඡන්ද සඳහා සුදුසුකම් ලබන බව ද සඳහන්ය. එමෙන්ම සියලුම ප්‍රදේශවල ආරක්ෂක කටයුතුවල නිරත ත්‍රිවිධ හමුදාවේ, පොලිස් දෙපාර්තමේන්තුවේ සහ සක්‍රීය ආරක්ෂක සේවයේ යොදවා ඇති සිවිල් ආරක්ෂක බලකායේ සාමාජිකයින් ද තැපැල් ඡන්ද ප්‍රකාශ කිරීම සඳහා සුදුසුකම් ලබන බව මැතිවරණ කොමසාරිස්වරයා පවසයි. තැපැල් ඡන්ද ප්‍රකාශ කිරීම සඳහා හිමිකම් ඇති සියලු ඡන්ද දායකයින්ගේ ඡන්ද හිමි නාම ලේඛන දිස්ත්‍රීක් මැතිවරණ කාර්යාල, ප්‍රාදේශීය ලේකම් කාර්යාල සියලුම ග්‍රාම නිලධාරී කාර්යාලවල ප්‍රදර්ශනය කෙරෙන බව ද සඳහන්ය.", "URL": "https://sinhala.adaderana.lk/news.php?nid=40542", "Category": null, "Parent URL": null}