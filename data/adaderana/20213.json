{"Source": "Adaderana", "Timestamp": "November 23, 2011 10:59 pm", "Headline": "අන්තරේ භික්ෂූන්ගේ පංති තහනම ඉවත් කළ යුතුයි", "News Content": "අත්තනෝමතික ලෙස පංති තහනමකට ලක්කරනු ලැබූ භික්‍ෂූන් වහන්සේලාගේ පන්ති තහනම් ඉවත් කළ යුතු බව අන්තර් විශ්ව විද්‍යාල භික්ෂු බලමණ්ඩලය පවසයි. එසේ නොකළහොත් විශ්වවිද්‍යාල භික්‍ෂූන් වහන්සේ විතරක් නොව සමාජයේ සියලූ ස්ථරයන් එක්කොට මෙම නරුම මර්දනය ට හා දේවදත්ත ආණ්ඩුව ට විරුද්ධව සටන් කරන බව අන්තර් විශ්ව විද්‍යාල භික්ෂු බලමණ්ඩලයේ කැඳවුම්කරු කඹුරුපිටියේ ඥාණීස්සර හිමියන් සඳහන් කරයි. අද කොළඹ පැවති මාධ්‍ය හමු‍වකට එක්වෙමින් උන්වහන්සේ මෙසේ අදහස් දැක්වීය. එහිදී උන්වහන්සේ මෙසේද කියා සිටියේය. අද වන විට ආසියාවේ ආශ්චර්යයේ හීන දකින ආණ්ඩුව විශ්වවිද්‍යාල ශිෂ්‍යයින් දිගින් දිගටම මර්දනය කරමින් යනවා. දැන් ඒ මර්දනය සරසවි භික්‍ෂූන් වහන්සේලාටත් ඒ ආකාරයටම දියත් කරමින් ඉන්නේ. අද වන විට පේරාදෙණිය සරසවියේ භික්‍ෂූන් වහන්සේ දෙනමක් බොරු චෝදනා වලට සිරගත කරලා දින 24 යි. බෞද්ධ හා පාලි සරසවියේ භික්‍ෂූන් 28 කගේ පන්ති තහනම් කරලා. බුද්ධශ‍්‍රාවක භික්‍ෂු විශ්වවිද්‍යාලයේ භික්‍ෂූන් වහනසේ 54 කගේ පන්ති තහනම් කරලා. රුහුණු සරසවියේ භික්‍ෂූන් වහන්සේගෙන් නේවාසිකාගාර දඩ මුදල් කියලා විශාල මුදලක් අය කරමින් යනවා. මේ දේවදත්ත ආණ්ඩුව හා උසස් අධ්‍යාපන ඇමතිවරයා පැහැදිලිවම මේවාට වගකිය යුතුයි. කරුණාකරලා පේරාදෙණිය සරසවියේ භික්‍ෂූන් වහන්සේ දෙනම නිදහස් කරලා පන්ති තහනමන් කරපු භික්‍ෂූන් වහන්සේලාගේ පන්ති තහනම් ඉවත් කළ යුතුයි.නැත්නම් අපි විශ්වවිද්‍යාල භික්‍ෂූන් වහන්සේ විතරක් නෙවෙයි සමාජයේ සියලූ ස්ථරයන් එකතු කරලා මේ නරුම මර්දනය ට හා දේවදත්ත ආණ්ඩුව ට විරුද්ධව සටන් කරනවා.", "URL": "https://sinhala.adaderana.lk/news.php?nid=20213", "Category": null, "Parent URL": null}