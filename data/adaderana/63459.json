{"Source": "Adaderana", "Timestamp": "August 26, 2016 12:01 pm", "Headline": "මුහුදු කූඩැල්ලන් ඇල්ලීමේ බලපත්‍ර වාර්ෂිකව අඩුකරනවා", "News Content": "විදේශ වෙළඳපළේ විශාල මිලකට අලෙවි වන මුහුදු කූඩැල්ලන් ඇල්ලීමේ බලපත්‍ර නිකුත් කිරීම වාර්ෂිකව සියයට 25 බැගින් අඩු කිරීමට තීරණය කර ඇති බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි.ධීවරයින් විසින් සීමාවකින් තොරව මුහුදු කූඩැල්ලන් ඇල්ලීම හේතුවෙන් එම වටිනා ජල ජීවි විශේෂය මෙරට සාගර කලාපයෙන් වඳවීයාමේ තර්ජනයකට ලක්වීම මෙම තීරණය ගැනීමට හේතුව බව අමාත්‍යවරයා පෙන්වාදෙයි.එමෙන්ම මෙරට මුහුදු ප්‍රදේශයට නීති විරෝධීව ඇතුළු වන තමිල්නාඩු ධීවරයින් භාවිත කරන තහනම් පන්න ක්‍රම මගින් ද මුහුදු කූඩැල්ලන් සහ හක් බෙල්ලන් ඇල්ලීම සිදු කරන බව අමාත්‍යවරයා පවසයි.මේ හේතුවෙන් ඉදිරි වසර 04 ක කාලය තුළ මෙරට මුහුදු කූඩැල්ලන් ඇල්ලීම වසර කිහිපයකට තාවකාලිකව තහනම් කිරීමට තීරණය කර ඇති බව මහින්ද අමරවීර අමාත්‍යවරයා කියයි.ඉන්දියාව විසින් වසර ගණනාවක් තිස්සේ ඔවුන්ගේ මුහුදු කූඩැල්ලන් ඇල්ලීම තහනම් කර තිබූ අතර මේ වනවිට එම සාගර කලාපය තුළ මුහුදු කූඩැල්ලන් විශාල වශයෙන් වර්ධනය වීම හේතුවෙන් එම තහනම ඉවත් කිරීමට ඉන්දියාව තීරණය කර ඇති බව අමාත්‍යවරයා කියා සිටියි.සාමාන්‍යයෙන් විදේශ වෙළඳපළේ මුහුදු කූඩැල්ලන් කිලෝග්‍රෑමයක් රුපියල් 25,000ක මිලකට අලෙවි වන බව ධීවර හා ජලජ සම්පත් සංවර්ධන අමාත්‍යාංශය කියයි. මේ වන විට මෙරට මුහුදු කූඩැල්ලන් සඳහා චීනය ජපානය වැනි රටවල විශාල ඉල්ලුමක් පවතින අතර කිමිදුම්කරුවන් 2000ක් පමණ මෙම වෘත්තියේ නියැළී සිටින බව අමාත්‍යාංශය පවසයි.", "URL": "https://sinhala.adaderana.lk/news.php?nid=63459", "Category": null, "Parent URL": null}