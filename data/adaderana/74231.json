{"Source": "Adaderana", "Timestamp": "June 15, 2017 06:51 am", "Headline": "මුහුණු පොතෙන් හමුවෙලා රන් මාලයකට හා පොකැට්ටුවට විද මාරුවෙලා", "News Content": "විදෙස් රටක සේවය කරමින් සිටි කාන්තාවක හා මුහුණු පොතෙන් මිතුදමක් ඇති කරගෙන පසුව ප්‍රේම සම්බන්ධතාවයක්ද ගොඩ නඟාගෙන , ඇය මෙරටට පැමිණි පසුව ඇය සතුව තිබූ රන් දම්වැලක් සහ විදෙස් මුදල් තොගයක් සොරකම් කර පලා ගිය බව කියන පුද්ගලයෙකු සාලියවැව පොලීසිය විසින් අත්අඩංගුවට ගෙන තිබේ.පොලීසිය විසින් අත්අඩංගුවට ගෙන ඇත්තේ මහනුවර - රංගල ප්‍රදේශයේ පදිංචිකරුවෙකු වන 36 හැවිරිදි පුද්ගලයෙකු වන අතර ඔහු පෙදරේරුවෙකු ලෙස ජීවිකාව කරගෙන ගිය අයෙකි.පොලිස් අත්අඩංගුවට පත්ව ඇති සැකකරුගේ බිරිඳ රැකියාවක් සඳහා විදෙස් ගතවී ඇති බවත්, එම කාලයේදී මුහුණු පොත ඔස්සේ සැකකරු විසින් විදෙස් රටක සේවය කරන පුත්තලම - සාලියවැව ප්‍රදේශයේ පදිංචි කාන්තාවක සමග සම්බන්ධතාවයක් ආරම්භ කර ඇති බවත් පොලීසිය පවසයිඑම සම්බන්ධතාවයේ ප්‍රතිඵලයක් ලෙස තමන් විවාහ වී සිටි බිරිඳගෙන් නීත්‍යානුකූලව වෙන්වීමටද සැකකරු කටයුතු කර ඇති බවත්, එසේ කර ඇත්තේ මුහුණු පොතෙන් හමුවී ඇති කාන්තාව විවාහ කර ගැනීමේ අදහසින් බව පොලීසිය විසින් කරන ලද විමර්ශන වලදී හෙළිවී ඇති බවත් සඳහන්ය.මුහුණු පොතෙන් සැකකරුට පෙම් කළ කාන්තාව පසුගිය දිනක මෙරටට පැමිණි අවස්ථාවේදී ඇය කැඳවාගෙන ඒම සඳහා සැකකරු කටුනායක ගුවන් තොටුපළටද ගොස් ඇති බවත්, පසුව සාලියවැව පිහිටි එම කාන්තාවගේ නිවසට පැමිණ ඇති සැකකරු ඇය සමග දින කීපයක් ගත කර අතුරුදහන්වී ඇති බවත් පොලීසිය කියා සිටියි.එලෙස අතුරුදහන්වී ඇති පෙම්වතා තමා සතුව තිබූ රුපියල් 51,000 ක් පමණ වටිනා රන් මාලක් සහ ඩිනාර් 200 ක මුදලක්ද රැගෙන ගොස් ඇති බව දැන ගත් කාන්තාව, මේ බව සාලියවැව පොලීසියට පැමිණිලි කරමින් සඳහන් කර ඇත.ඒ අනුව ක්‍රියාත්මක වී ඇති සාලියවැව පොලීසියේ නිලධාරීන් මහනුවර - රංගල ප්‍රදේශයට ගොස් සැකකරු අත්අඩංගුවට ගෙන ඇති බවත්, සැකකරු සතුව තිබී සොරකම් කරන ලද බව කියන රන් මාලයද පොලීසිය විසින් සොයා ගෙන ඇති බවත් අප වාර්තාකරු කියා සිටියි.සැකකරු පුත්තලම දිසා අධිකරණයට ඉදිරිපත් කිරීමට නියමිතව ඇත.සාලියවැව පොලිස් ස්ථානාධිපති පොලිස් පරීක්ෂක චායා කුමරසිංහ මහතා ඇතුළු නිලධාරීන් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=74231", "Category": null, "Parent URL": null}