{"Source": "Adaderana", "Timestamp": "June 28, 2018 11:36 am", "Headline": "ප්‍රසන්න රණතුංග හා ඔහුගේ බිරිඳ ඇතුළු තිදෙනෙකුට එරෙහි නඩුවේ වැඩිදුර විභාගය කල්යයි", "News Content": "බස්නාහිර පළාත් හිටපු ප්‍රධාන අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග මහතා සහ ඔහුගේ බිරිඳ ඇතුළු තිදෙනෙකුට එරෙහිව ගොනු කර තිබෙන නඩුවේ වැඩිදුර විභාගය සැප්තැම්බර් මස 13 වනදා තෙක් කල් දැමීමට කොළඹ මහාධිකරණය අද(28) නියම කළේය. මෙම නඩුව අද කොළඹ මහාධිකරණ විනිසුරු චම්පා ජානකී රාජරත්න මහත්මීය ඉදිරියේ විභාගයට ගැනීමට නියමිතව තිබුණි. එහෙත් රජයේ නීතිඥවරයා අධිකරණයට දන්වා සිටියේ මෙම නඩුවේ පැමිණිල්ල මෙහෙයවන නියෝජ්‍ය සොලිස්ටර් ජනරාල් තුසිත් මුදලිගේ මහතා රාජකාරිමය අවශ්‍යතාවක් සඳහා හදිසියේ විදේශ ගත වීම නිසා නඩු විභාගය කල් දමන මෙන් ඉල්ලීමක් කරන බවයි. ඒ අනුව නඩු විභාගය සැප්තැම්බර් මස 13 වනදා තෙක් කල් දැමූ මහාධිකරණ විනිසුරුවරිය එදිනට සාක්ෂි දීම සඳහා අධිකරණයේ පෙනී සිටින්නැයි සාක්ෂිකරුවන්ට අවවාද කළා. මීතොටමුල්ල ප්‍රදේශයේ පිහිටි වගුරුබිම් ගොඩකර එහි අනවසර පදිංචිකරුවන් ඉවත් කර නිරවුල් කර දීම සඳහා ජෙරාඩ් මෙන්ඩිස් නමැති ව්‍යාපාරිකයෙකුගෙන් රුපියල් මිලියන 64 ක මුදලක් ඉල්ලා බලහත්කාරයෙන් තර්ජනය කිරීම සම්බන්ධයෙන් ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳ මොරින් රණතුංග ඇතුළු විත්තිකරුවන් තුන්දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ තුන්වන විත්තිකරු ලෙස නම් කර සිටින නරෙෂ් ෆාරික් නැමැත්තා මේ වන විට අධිකරණය මගහැර විදේශගතව සිටින අතර ඔහු නොමැතිව නඩු විභාගය පැවැත්වීමට ද අධිකරණය තීන්දු කර තිබේ.", "URL": "https://sinhala.adaderana.lk/news.php?nid=91623", "Category": null, "Parent URL": null}