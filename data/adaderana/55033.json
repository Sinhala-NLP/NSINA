{"Source": "Adaderana", "Timestamp": "November 11, 2015 03:47 pm", "Headline": "එල්.ටී.ටී.ඊ  සැකකරුවන් 31 දෙනෙකුට  ඇප ලැබෙයි", "News Content": "ත්‍රස්තවාදය වැළැක්වීමේ පනත යටතේ රඳවා සිටි එල්.ටී.ටී.ඊ සැකකරුවන් 31 දෙනෙකු ඇප මත නිදහස් කිරීමට නියෝග කර තිබේ.කොළඹ ප්‍රධාන මහේස්ත්‍රාත් අධිකරණය විසින් මෙම නියෝගය දුන් බව අද දෙරණ වාර්තාකරු පැවසීය.කෙසේ වෙතත් නීතිපති උපදෙස් මෙතෙක් ලැබී නැති නිසා ඇප මත මුදාහැරීමට සිටි එල්.ටී.ටී.ඊ සැකකරුවන් 31 දෙනෙකු ලබන 24 තෙක් තවදුරටත් රිමාන්ඩ් කිරීමට අද‍ පෙරවරුවේ කොළඹ අති‍රේක මහේස්ත්‍රාත් අරුණි ආටිගල විසින් නියෝග කළ බව අද දෙරණ වාර්තාකරු කීවේය.එකී සැකකරුවන් ඇප මත නිදහස් කිරීමට නීතිපති දෙපාර්තමේන්තුව විසින් අද (11) අදාළ රජයේ නීතිඥවරුන් වෙත උපදෙස් ලබාදීමට නියමිත බව ඊයේ බන්ධනාගාර මූලස්ථානය නිකුත් කළ නිවේදනයක ද දැක්විණ.එසේ වුවද එකී සැකකරුවන් ඇප මත නිදහස් කිරීම සඳහා නීතිපති උපදෙස් තවමත් ලැබී නැති බව ත්‍රස්ත මර්දන කාර්යංශය අද (11) අධිකරණයට දැනුම්දෙන ලදී.ඒ අනූව ඔවුන් ලබන 24 තෙක් රිමාන්ඩ් කෙරුණු නමුත් කොළඹ ප්‍රධාන මහේස්ත්‍රාත් අධිකරණය විසින් එම සැකකරුවන් ඇප මත මුදාහැරීමට නියෝග කර ඇත.මෙම සැකකරුවන්ට එරෙහිව ත්‍රස්තවාදය වැළැක්වීමේ පනත යටතේ නඩු 4ක් ගොනු කර ඇති බව සඳහන්ය.", "URL": "https://sinhala.adaderana.lk/news.php?nid=55033", "Category": null, "Parent URL": null}