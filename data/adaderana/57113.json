{"Source": "Adaderana", "Timestamp": "February 10, 2016 09:09 pm", "Headline": "ප්‍රජාතන්ත්‍රවාදී සමාජයකට ගැලපෙන ආකාරයට පොලීසිය ප්‍රතිසංස්කරණය විය යුතුයි", "News Content": "ප්‍රජාතන්ත්‍රවාදී සමාජයකට ගැලපෙන ආකාරයට පොලීසිය ප්‍රතිසංස්කරණය විය යුතු බව ශ්‍රී ලංකා මානව හිමිකම් කේන්ද්‍රය අවධාරණය කරයි. ඇඹිලිපිටිය සුමිත් ප්‍රසන්න ඝාතන නඩුවේ අගතියට පත් පාර්ශවය වෙනුවෙන් පෙනී සිටින නීතිඥ විජිත පී. පුංචිහේවා මහතාගේ නිවසේ සවි කොට තිබූ නාම පුවරුවට හානි සිදුකිරීම ඔහුට එල්ල කළ සෘජු තර්ජනයක් ලෙස සළකා එය හෙළා දකිමින් ශ්‍රී ලංකා මානව හිමිකම් කේන්ද්‍රය මේ බව සඳහන් කර තිබේ.ලංකාවේ වැඩිම අවධානයට යොමු වී ඇති නඩුවක් වන ඇඹිලිපිටිය සුමිත් ප්‍රසන්න ජයවර්ධනගේ ඝාතන නඩුවේ අගතියට පත් පාර්ශවය වෙනුවෙන් පෙනීසිටින නීතිඥවරයා, ඇඹිලිපිටිය නීතිඥ සංගමයේ ලේකම්වරයා වෙයි.එබැවින් මෙම දේපළ හානි කිරීම සෘජුවම අධිකරණ කේෂ්ත්‍ර‍ය හා යුක්තිය පසිඳළීමේ ක්‍රියාවලියට බලපානු ලබන බව මානව හිමිකම් කේන්ද්‍රය අවධාරණය කරදී තිබේ. මෙවැනි කටයුතුවලදී සැකකරුවන්, සාක්ෂිකරුවන් සහ නීතිඥයින් වෙනුවෙන් නීතිය ක්‍රියාත්මක නොකිරීම දිගින් දිගටම පොලීසිය විසින් සිදු කරන බවත් ඔවුන් පෙන්වා දී ඇත .වත්මන් රජය යටතේ අධිකරණයට එල්ල වන දේශපාලන බලපෑම් පහත වැටී ඇති නමුත් පොලීසිය විසින් දිගින් දිගටම බලහත්කාරකම් සිදු කරමින් සිටින බවද ඔවුන් පෙන්වා දී තිබේ. ඇඹිලිපිටිය ඝාතනය සම්බන්ධයෙන් මේ වන විට සැකකරුවන් 21 දෙනෙකු අත් අඩංගුවට ගැනීමට මහෙස්ත්‍රාත්වරයා නියමකොට ඇති නමුත් මේ වන විට අත්අඩංගුවට ගෙන ඇත්තේ සහකාර පොලිස් අධිකාරි ඩී.ඩබ්.ධර්මරත්න පමණි. අත් අඩංගුවට ගන්නා ලෙස උසාවි නියෝග ලබා ඇති සැකකරුවන් අත්අඩංගුවට ගැනීම පොලීසිය විසින් සචේතනිකව මඟහරිමින් සිටින බවත්, පොලිස් අධිකාරිවරයා අත්අඩංගුවට පත් වූවේ ද, ජනමාධ්‍ය සහ සිවිල් ක්‍රියාකාරිකයින් හා නීතිඥයින් වෙතින් එල්ල වූ බලපෑම් හමුවේ බව ඔවුන් පෙන්වා දී තිබේ. අධිකරණයට හා පොලීසියට දේශපාලන නායකත්වය වෙතින් එල්ල වන බලපෑම පහත වැටී ඇති නමුත්, පොලීසිය විසින් නීතිය අවභාවිත කිරීම දිගින් දිගටම සිදුවෙමින් පවතී. බලහත්කාරී ලෙස කටයුතු කිරීම හේතුවෙන් අවස්ථා ගණනාවක දී පොලිස් නිලධාරීන්ට එරෙහිව අධිකරණ ක්‍රියාමාර්ග ගෙන ඇති අතර පීඩාවට ලක් වූ පාර්ශව වෙත දඩ ගෙවීමට ද සිදුව තිබේ.මෙම තත්වය වහා වෙනස් විය යුතුව ඇති අතර හමුදා කේෂ්ත්‍රයේ සිදු වන ආකාරයෙන්ම පොලිස් දෙපාර්තමේන්තුව තුළ ද මානව හිමිකම් ආරක්ෂාවන පසුබිමක නිතීය ක්‍රියාත්මක කිරීම සහ පොලීසිය විසින් නීතිය ක්‍රියාත්මකවීම වැළැක්වීම සදහා පියවර ගත යුතු බව ශ්‍රී ලංකා මානව හිමිකම් කේන්ද්‍රය අවධාරණය කර ඇත .", "URL": "https://sinhala.adaderana.lk/news.php?nid=57113", "Category": null, "Parent URL": null}