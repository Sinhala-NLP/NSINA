{"Source": "Adaderana", "Timestamp": "October 14, 2010 04:26 pm", "Headline": "ජනපති මහින්දට තමිල්නාඩුවේ විරෝධය-වයිකෝ ඇතුළු බුරුතු ගණන් පිරිස් අත්අඩංගුවට", "News Content": "ජනාධිපති මහින්ද රාජපක්ෂ මහතාගේ ඉන්දියානු ආගමනයට විරෝධය පාමින් චෙන්නායි හි විරෝධතාවයක නිරත වූ ඉන්දීය ඩී.එම්.කේ පක්ෂ මහ ලේකම් වයිකෝ ඇතුළු පිරිසක් පොලිස් අත්අඩංගුවට පත්ව ඇති බව විදෙස් මාධ්‍ය උපුටා දක්වයි. අද චෙන්නායි හි කෝවෙයි ගාන්ධිපුරම් හි මෙම විරෝධතාවය සංවිධානය කර ඇත්තේ එහි දිස්ත්‍රීක් ලේකම් මොහාන් කුමාර් නැමැත්තෙක් විසිනි. ඒ වව විටත් අසනීප තත්ත්වය නිසා රෝහල්ගතව සිටි වයිකෝ මෙම විරෝධතාවය පැවැත්වෙද්දී රෝහල් බලධාරීන්ගේ විරෝධතාවය නොතකා කෝවෙයි ගාන්ධිපුරම් වලට පැමිණ උද්ඝෝෂකයින්ට එක් වී තිබේ. \"මට තිබුණු දැඩි අසනීප තත්ත්වය නොසලකා ශ්‍රී ලංකා ජනාධිපතිවරයාට විරෝධය පාන්නට මම මෙම අවස්ථාවට සහභාගී වුණා.දෙමළ ජනතාවට එරෙහිව ශ්‍රී ලංකා ආණ්ඩුව දිගින් දිගටම ක්‍රියා කරද්දී ඉන්දිය රජය හෝ තමිල්නාඩු ප්‍රාන්ත රජය ඊට කිසිදු ආකාරයක ප්‍රතිචාරයක් නොදක්වා ශ්‍රී ලංකා ජනාධිපතිවරයා ගෙන්වා ගැනීමට කටයුතු කිරීම ඉතා නොහොබිනා ක්‍රියාවක්\"යයි වයිකෝ ප්‍රකාශ කළ බව\"නක්කීරන්\"වෙබ් අඩවිය උපුටා දක්වයි. මෙවැනි නො‍හොබිනා ක්‍රියාවන්ට දිගින් දිගටම ඉඩ සලසනු ලැබුවහොත් තමිල්නාඩු ප්‍රාන්තයද කාශ්මීරයක තත්ත්වට ඇදවැටීම වළක්වනු නොහැකි බව වයිකෝ අවධාරණය කර තිබේ. කෙසේ වුවද වහා ක්‍රියාත්මක වූ ඉන්දීය පොලීසිය මහජන සාමය හා ආරක්ෂාව කඩ කළ බවට චෝදනා කරමින් වයිකෝ ඇතුළු පිරිස අත්අඩංගුවට ගෙන තිබේ. තමිල්නාඩු ප්‍රාන්තයේ තැනින් තැන දැවැන්ත උද්ඝෝෂණ හා විරෝධතාවන් පැවැත්වෙන බවත්,පුදුච්චේරිය ප්‍රදේශයේ උද්ඝෝෂණයේ නිරත වූ විඩුදලෙයි සිරුත්තෛයිකල් කච්චි පක්ෂයේ සාමාජිකාවන් 104 දෙනෙකු අත්අඩංගුවට පත්ව ඇති බව ත් ඉන්දීය මාධ්‍ය සඳහන් කරයි. මීට අමතරව සේලම් ප්‍රදේශයේ විරෝධතාවයේ නිරත වූ සිසුන් 15 දෙ‍නෙකුද පොලිස් අත්අඩංගුවට පත්ව ඇති බව වාර්තා වේ. කෙසේ වුවද මේ වන විට ජනාධිපති මහින්ද රාජපක්ෂ මහතා පොදු රාජ්‍ය මණ්ඩලයීය තරගාවලියේ සමාප්ති උළෙලේ ප්‍රධාන ආරාධිතයා ලෙස ඉන්දියාවේ නව දිල්ලි නුවරට පැමිණ සිටින අතර අද සවස්වරුවේ ඉන්දීය අග්‍රාමාත්‍ය ආචාර්ය මන්මෝහන් සිං ඇතුළු ඉහළපෙළේ පිරිසක් සමග සාකච්ඡාවක් පවත්වනු ඇත.", "URL": "https://sinhala.adaderana.lk/news.php?nid=11493", "Category": null, "Parent URL": null}