{"Source": "Adaderana", "Timestamp": "March 2, 2018 09:23 am", "Headline": "ප්‍රදේශ කිහිපයක සිදුවූ අනතුරුවලින් 3 ක් මරුට", "News Content": "දිවයිනේ ප්‍රදේශ කිහිපයක සිදු වූ යතුරුපැදි අනතුරුවලින් පුද්ගලයින් තිදෙනෙකු මියගොස් තිබේ. අගුණුකොළපැලැස්ස - වීරකැටිය මාර්ගයේ ජඳුර ප්‍රදේශයේදී කුඩා ලොරි රථයක් සහ යතුරුපැදියක් මුහුණට මුහුණ ගැටීමෙන් සිදු වූ අනතුරකින් 67 හැවිරිදි පසුපැදිකාරිය මියගොස් ඇති බව පොලිසිය පැවසීය. පින්නදූව - පිලාන මාර්ගයේ උඩුමුල්ලවත්ත ප්‍රදේශයේදී යතුරුපැදියක් මාර්ගයේ එක් පසෙක නවතා තිබූ ලොරි රථයක ගැටීමෙන් සිදු වූ අනතුරකින් 21 හැවිරිදි තරුණයෙකු මියගොස් තිබේ. අනතුරෙන් මියගොස් ඇත්තේ අක්මීමන අංකොකාවල ප්‍රදේශයේ පදිංචිව සිටි අයෙකි. පුත්තලම - අනුරාධපුර මාර්ගයේ හයේ කෑල්ල හන්දිය ප්‍රදේශයේදී යතුරුපැදියක් සහ පාපැදියක් එකිනෙක ගැටීමෙන් සිදු වූ අනතුරකින් ද පාපැදිකරු මියගොස් ඇති බව වාර්තා වේ. මියගිය පුද්ගලයා කලාඔය යාය 14 ප්‍රදේශයේ පදිංචිව සිටි 57 හැවිරිදි අයෙකු වන අතර පාපැදිකරු ද තුවාල ලබා නොච්චියාගම රෝහලට ඇතුළත් කර තිබේ. මේ අතර ත්‍රීරෝද රථයක් වෙනත් වාහනයක් පසුකර යාමේදී ඉදිරියෙන් පැමිණි මෝටර් රථයක ගැටීමෙන් සිදු වූ අනතුරකින් ත්‍රීරෝද රථ රියදුරු මියගොස් තිබේ. අනුරාධපුර - පාදෙණිය මාර්ගයේ කුරුන්දන්කුලම ප්‍රදේශයේදී සිදු වූ මෙම අනතුරෙන් වෑන් රථයේ ගමන් කළ මගීන් සිව් දෙනෙකු ද තුවාල ලැබූ බව පොලීසිය සඳහන් කළේය.", "URL": "https://sinhala.adaderana.lk/news.php?nid=85051", "Category": null, "Parent URL": null}