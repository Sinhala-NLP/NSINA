{"Source": "Adaderana", "Timestamp": "August 27, 2015 12:12 pm", "Headline": "මහින්දට කබ්රාල්ට අර්ජුන් මහේන්ද්‍රන්ට බෑණාට එරෙහි නඩු ඉවත්කර ගනියි", "News Content": "මහබැංකු බැඳුම්කර ගනුදෙනුවට අදාළව මහබැංකු අධිපති අර්ජුන් මහේන්ද්‍රන් මහතාට සහ ඔහුගේ බෑනණුවන් වන අර්ජුන් ඇලෝසියස් යන දෙදෙනාට එරෙහිව පවරා තිබූ පෙත්සමක් පෙත්සම්කාර පාර්ශවය විසින් ඉවත්කරගෙන තිබේ.බස්නාහිර පළාත් සභාවේ එජනිස මන්ත්‍රී රේණුක පෙරේරා විසින් ගොනු කර තිබුණු මෙම පෙත්සම අද (27) පෙත්සම්කාර පාර්ශවය විසින් ඉවත්කරගත් බව අද දෙරණ වාර්තාකරු පවසයි.අද දින අධිකරණයට කැඳවන ලද අල්ලස් හෝ දූෂණ චෝදනා විමර්ශන කොමිෂන් සභාවේ නීතිඥවරියක විසින් විවෘත අධිකරණය හමුවේ පවසා ඇත්තේ මෙම චෝදනා වලට අදාළව අල්ලස් කොමිසම විසින් පරීක්ෂණයක් සිදුකරන බවයි.ඒ පිළිබඳ පරීක්ෂණයක් පැවැත්වෙන බැවින් තම පෙත්සම ඉවත්කර ගන්නා බව පෙත්සම්කාර පාර්ශවය අධිකරණයට දැනුම්දීමෙන් පසු කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් පෙත්සම ඉවත්කර ගැනීමට අවසර ලබා දී තිබේ.මේ අතර හිටපු මුදල් අමාත්‍ය මහින්ද රාජපක්ෂ මහතාට සහ හිටපු මහබැංකු අධිපති අජිත් නිවාඩ් කබ්රාල් යන අයට එරෙහිව ගොනුකර තිබුණු පුද්ගලික නඩු දෙකක්ද අදාළ නඩු පැවරූවන් විසින්ම ඉවත්කරගෙන තිබේ.මෙම නඩු පවරා තිබුණේ නීතිඥ කැලුම් කුමාරසිංහ නමැති අයෙකි.", "URL": "https://sinhala.adaderana.lk/news.php?nid=53492", "Category": null, "Parent URL": null}