{"Source": "Adaderana", "Timestamp": "January 5, 2018 04:12 pm", "Headline": "ජපානය ශ්‍රී ලංකාවට උපරිමය දෙයි", "News Content": "සංවර්ධනය සහ සංහිදියාව කරා ගමන් කරන ශ්‍රී ලංකාවට ජපානයේ උපරිම සහය ලබා දෙන බව ජපාන විදේශ කටයුතු අමාත්‍ය තාරෝ කෝනෝ මහතා පවසයි. නිල සංචාරයක් සඳහා දිවයිනට පැමිණ සිටින ජපාන විදේශ කටයුතු අමාත්‍යවරයා අද දහවල් ජනාධිපති මෛත්‍රීපාල සිරිසේන මහතා හමුවූ අවස්ථාවේ මේ බව ප්‍රකාශ කළ බව ජනාධිපති මාධ්‍ය අංශය සදහන් කළේය. දෙරට අතර හොඳ ව්‍යාපාරික සබඳතාවක් මේ වන විට පවතින බව සඳහන් කර ඇති ජපාන විදේශ කටයුතු අමාත්‍යවරයා ශ්‍රී ලංකාවේ ව්‍යාපාර සහ ආයෝජන අවස්ථා පිළිබඳ තවදුරටත් සොයා බැලීම සඳහා විශේෂ නියෝජිත පිරිසක් මේ මස අවසානයේදී ශ්‍රී ලංකාවට එවිමට කටයුතු කරන බව ප්‍රකාශ කර තිබේ. ශ්‍රී ලංකා ජපාන ඓතිහාසික මිත්‍රත්වය සිහිපත් කරමින් එහිදී අදහස් දක්වා ඇති ජනාධිපති මෛත්‍රීපාල සිරිසේන මහතා ජපානය සැබෑ මිතුරෙකු ලෙස ශ්‍රී ලංකාවට නිරන්තරයෙන් ලබා දෙන සහය කෘතවේදීව අගය කළ බව ජනාධිපති මාධ්‍ය අංශය සදහන් කළේය. විශේෂයෙන් අධ්‍යාපනය, සෞඛ්‍ය, කෘෂිකාර්මික, සංස්කෘතික සහ යටිතල පහසුකම් ක්ෂේත්‍ර සඳහා ජපානයෙන් ශ්‍රී ලංකාවට ලැබෙන සහය ජනාධිපතිවරයාගේ ඇගයීමට ලක්ව තිබේ.", "URL": "https://sinhala.adaderana.lk/news.php?nid=82552", "Category": null, "Parent URL": null}