{"Source": "Adaderana", "Timestamp": "May 20, 2010 09:06 am", "Headline": "කොළඹට බෝම්බ ගෙනා සැකකරු සිරගෙට ", "News Content": "කොළඹ නගරයේ විනාශකාරී ක්‍රියාවන් සිදුකිරීම සඳහා පුපුරන ද්‍රව්‍ය ප්‍රවාහනය කිරීමේ චෝදනාවට වරද පිළිගත් එල්. ටී. ටී. ඊ සැකකරුවෙකුට කොළඹ මහාධිකරණය වසර 10ක බරපතල වැඩ සහිත සිර දඬුවම් නියමකර තිබේ‍. නීතිපතිවරයා විසින් ත්‍රස්තවාදය වැලැක්වීමේ පනත යටතේ ඉදිරිපත් කළ චෝදනා දෙකකට මෙම සැකකරු වරද පිළිගෙන ඇති බව සඳහන්ය. මහාධිකරණ විනිසුරු සුනිල් රාජපක්ෂ මහතා විසින් මෙම නියෝගය ලබා දී තිබේ. මෙසේ දඬුවම් නියම වූයේ මුලතිව් ප්‍රදේශයේ පදිංචි වෛද්‍ය ලිංගම් පද්මනාදන් නැමති පුද්ගලයෙකුටය. විත්තිකරු 2008 වසරේ සැප්තැම්බර් මස 27 වන දින හෝ ඊට ආසන්න දිනයකදී ටී. එන්. ටී සහ සී. ෆෝ වර්ගයේ පුපුරන ද්‍රව්‍ය ප්‍රවාහනය කිරීමේ චෝදනාව මත ආරක්ෂාව අංශ විසින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=8512", "Category": null, "Parent URL": null}