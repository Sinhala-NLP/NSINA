{"Source": "Adaderana", "Timestamp": "July 21, 2010 08:52 am", "Headline": "වයඹ කසිප්පු දඩ ලක්ෂ 47 ත් ඉක්මවයි", "News Content": "ගත වූ මාස 6 ක කාලය තුළ නීතී විරෝධී මත් පැන් සම්බන්ධයෙන් සිදු කරන ලද වැටලීම් වලින් රුපියල් හතළිස් හත් ලක්ෂ අසූ හය දහසක මුදලක් දඩ වශයෙන් අය කර ගැනීමට හැකි වූ බව වයඹ පළාත් සුරාබදු විශේෂ මෙහෙයුම් අධිකාරිය පවසයි.. අදාළ කාලය තුළ වැටලීම් 481 ක ප්‍රමාණයක් සිදු කර ඇති බව පළාත් සුරාබදු විශේෂ මෙහෙයුම් අධිකාරිය කියා සිටියි. එහිදී නීතී විරෝධී මත්පැන් නිපදවීම් සම්බන්ධ වැටලීම් 71 ක් ද නීති විරෝධී මත් පැන් ළඟ තබා ගැනීම් හා විකිණීම් සම්බන්ධ වැටලීම් 361 ක් ද සිදු කර ඇති බව සඳහන් වේ. එම වැටලීම් වලින් නීතී විරෝධී මත්පැන් මිලි ලීටර් ලක්ෂ 24 ක් ද , ගෝඩා මිලි ලීටර් ලක්ෂ 60 ක් ද සුරාබදු නිලධාරීන් භාරයට ගෙන තිබේ. සිය භාරයට ගත් මත්පැන් නිපදවීමට ගන්නා උපකරණ සහ මත්පැන් වල වටිනාකම රුපියල් මිලියන 10 ට අධික බව වයඹ පළාත් විශේෂ සුරාබදු මෙහයුම් ඒකකය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=9744", "Category": null, "Parent URL": null}