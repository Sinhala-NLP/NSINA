{"Source": "Adaderana", "Timestamp": "May 21, 2019 07:19 pm", "Headline": "පාස්කු ප්‍රහාරයෙන් බිරිඳ සහ දරුවන් තිදෙනෙකු අහිමි වූ පියෙකු සොහොන් කොතේ තැබූ සටහන", "News Content": "පාස්කු ඉරිදා ත්‍රස්ත ප්‍රහාරයට ලක්ව පවුල්වල සාමාජිකයින් මියයද්දී ඇතැමුන් මේ ලෝකෙ තනි විය. එවැනි පුද්ගලයෙක් අපට හමුවුණේ, කටුවාපිටිය දේවස්ථානය අසළ සොහොන් භූමියේදීයි. ඔහු ප්‍රදීප් සුසන්තයි. “චූටි පුතේ, චූටි දුවේ, ලොකු දූ ඔයාලා තනි නෑ. ඔයාලගේ අම්මා ඔයා ළඟ ඉන්නවා. නෝනා, ඔයා තනි නෑ, ඔයාගේ අයියා, අයියගේ ළමයි දෙන්නා ඔයා ළඟ ඉන්නවා. සුසන්ත තම බිරිද සහ දරුවන් වෙනුවෙන් සොහොන් කොතේ ලියා තිබූ සටහනක්. කටුවාපිටිය දේවස්ථානයට එල්ල වූ ප්‍රහාරයෙන් සුසන්තගේ බිරිඳ සහ දරුවන් තිදෙනා ජීවිතක්ෂයට පත්වුණා. “ අපිත් සමඟ හඩ අවදි කල සුසන්ත මෙසේ පැවසීය. “නෝනා ගවුමක් මහන්න දීලා තිබුණා. ඒක හරිගියේ නැති නිසා කිව්වා මම අඳින්නේ ගිය පාර නත්තලට ඇදපු ගව්ම කියා. මම මුර කරන්නේ. මම රෑ වැඩට යනකොට කිව්වා අපි පල්ලි යනවා එන්න එපා 7.30න් පස්සෙ එන්න කියලා. “ මීගමුව රාජපක්ෂ උද්‍යානයේ මුරකරුවෙකු ලෙස සේවය කරන සුසන්ත පසුදා උදෑසන කටුවාපිටිය දෙවස්ථානය අසළ පැමිණියේය. ඒ වන විටත් ඔහුගේ බිරිද ඇතුළු දරුවන් තිදෙනා සිටියේ දෙවස්ථානය තුළයි. “මට සීනි තියෙනවා. රෑට කන්නෙ ටිකයි. ඒ නිසා මට බඩගිනි උදේට. නෝනට කතා කරන්න ඕන උනා නමුත් ෆෝන් එකේ සල්ලි නැති නිසා ඒක බැරිව ගියා. පස්සේ මම ඇතුළට යන්න හිතුවට යන්න වුනේ නැහැ. මම හොඳට ඇදගෙන හිටියේ නැහැ කිලිටි වෙලා හිටියේ. “ යනුවෙන් සුසන්ත අද දෙරණට පැවසීය. ත්‍රිරෝද රථයේ සිටි සුසන්තට තමා ජීවිතේ කිසිදු දවසක අසා නොතිබුණ විශාල හඬකින් තිගැස්සී ගියා. දේවස්ථානය තුළින් නැගුණු හඩක් සමග ඒ තුල සිටි පිරිස් පිටතට දිවඑද්දී සුසන්ත තම බිරිඳ සහ දරුවන් සොයා දේවස්ථානය තුළට දිව ගියා. “මම ගියා ඇතුළට හැම තැනම ලේ. මම නෝනගේ ගවුම දැක්කා. පස්සේ උකුලට ගත්තා. ඊට පස්සේ චූටි පුතා. චූටි දුව. ලොකු දුව එහා පැතත්තේ. “ සුසන්ත කියා සිටියේය. වයස අවුරුදු 15 ක් සහ 9 ක් වූ දියණියන් දෙදෙනාත් වයස අවුරුදු හතක් වූ බාල පුතත් මේ බෝම්බ ප්‍රහාරයේ ගොදුරක් බවට පත්ව තිබුණි. නමුත් ජීවත්වීමේ සටනක නිරතවෙමින් සිටි දරුවන්ගේ මව වහාම රෝහලකට රැගෙන යාමට සුසන්ත පියවර ගත්තේය. “ ත්‍රීවීල් එකක් ආවා. දාගත්ත. ගෙනිච්චි. කතා කරාම සිහිය තිබ්බා- මම කිව්වා මගේ දරුවන් සේරම මැරුනා. මගේ නෝනා වත් බේරලා දෙන්න කියලා කිව්වා. පස්සෙ වැලිසරට යවමු කියලා.“ යනුවෙන් ද ඔහු සඳහන් කළේය. මේ ප්‍රහාරයත් සමග අවට තිබූ රෝහල් සියල්ල රෝගීන්ගෙන් පිරීගිය අතර මීගමුව වෛද්‍යවරුන් රෝගියා ගාල්ල කරාපිටිය රෝහලට රැගෙන යන ලෙසට උපදෙස් දුන්නා. “උදේ 9 ට ඇතුල් කළ රෝගියා යවස 3.30ට ගාල්ල කරාපිටියට ගෙනාවා. අපි දුප්පත් නිසා වෙන්න ඇති. ඩොක්ටර් අපට භාරදුන්නා නේ දැන් යන්න කියලා. මම පස්සේ දරුවො සොයාගෙන මීගමුව රෝහලට ආවා. මටම සොයාගන්න වුණා දරුවෝ ටික.“ සුසන්ත දුක පපුවේ තද කරන් අපිට කියා සිටියා. පසුදා ඔහු තම මිතුරන් සමග ගාල්ල කරාපිටිය රෝහලට පැමිණියේ ජීවත්වන තම බිරිඳගේ සුවදුක් සෙවීම සඳහායි. “දම්පාට වෙලා ඇස්. මැෂින් හිමින් හිම්න් වැඩි ටික වේලාවකින් මැෂින් එක නතර වුණා.“ මේ ලෝකේ තනි වී සිටින සුසන්ත තම බිරිඳ සහ දරුවන් තිදෙනා වෙනුවෙන් ඉටි පහන් දල්වා ආගමික වතාවත්වල නිරත වු අයුරු කාගෙත් දෙනෙතට කඳුලක් එක් කරන්න සමත් වුණා.", "URL": "https://sinhala.adaderana.lk/news.php?nid=110393", "Category": null, "Parent URL": null}