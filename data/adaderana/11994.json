{"Source": "Adaderana", "Timestamp": "November 7, 2010 04:40 pm", "Headline": "පළාත් පාලන පනත් කෙටුම්පතට අදාළ ශ්‍රේෂ්ඨාධිකරණ තීන්දුව එයි", "News Content": "පළාත් පාලන මැතිවරණ සංශෝධන පනත් කෙටුම්පත පිළිබඳ ශ්‍රේෂ්ඨාධිකරණ මතය ඉදිරි රැස්වීම්වාරය තුළ පාර්ලිමේන්තුවට දැනුම් දෙනු ඇතැයි පළාත් පාලන හා පළාත් සභා නියෝජ්‍ය අමාත්‍ය ඉන්දික බණ්ඩාරනායක මහතා පවසයි. ලබන අඟහරුවාදා යළි පාර්ලිමේන්තුව රැස්වීමට නියමිතව තිබේ. ආණ්ඩුක්‍රම ව්‍යවස්ථානුකූලභාවය පරීක්ෂා කිරීම සඳහා අදාළ පනත් කෙටුම්පත මේ වන විට ශ්‍රේෂ්ඨාධිකරණයට යොමුකර තිබේ. පළාත් පාලන ආයතනවල නිල කාලය ලබන වසරේ මාර්තු 31 වන දිනෙන් අවසන් වීමට නියමිතය. ඊට පෙර නව මැතිවරණ ක්‍රමයක් යටතේ මැතිවරණය පැවැත්වීමට සැලසුම් කර ඇති බව නියෝජ්‍ය අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11994", "Category": null, "Parent URL": null}