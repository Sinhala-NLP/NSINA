{"Source": "Adaderana", "Timestamp": "August 15, 2018 10:23 am", "Headline": "කිම් ජොං අන් හමුවීමට පුටින් සූදානම් වෙයි", "News Content": "රුසියානු ජනාධිපති ව්ලැඩ්මීර් පුටින් උතුරු කොරියානු නායක කිම් ජොං අන් හමුවීමට බලාපොරොත්තු වන බව පවසා තිබේ. උතුරු සහ දකුණු කොරියානු නිදහස් දින සැමරුමට සමගාමීව සුභපැතුම් පණිවිඩයක් නිකුත් කරමින් මේ බව ප්‍රකාශ කර ඇති බව විදෙස් මාධ්‍ය සඳහන් කළේය. උතුරු කොරියාව හා දකුණු කොරියාව සමඟ ඉදිරියේදී සිදුකිරීමට නියමිත ව්‍යාපෘති කිහිපයක් පිළිබඳව ද මෙහිදී සඳහන් කර ඇති අතර උතුරු කොරියානු නායකයා හමුවි ද්වීපාර්ශ්වික සාකච්ඡා පැවැත්වීමට ද අපේක්ෂාවෙන් පසුවන බව පුටින් ජනාධිපතිවරයා අදාළ පණිවිඩයේ දක්වා ඇත. උතුරු හා දකුණු කොරියාව සමඟ සාමූහිකව ක්‍රියා කළ හැකිවනු ඇති බවට ද විශ්වාස කරන බව රුසියානු ජනාධිපතිවරයා අදාළ පණිවිඩ මගින් සඳහන් කර ඇත. එමෙන්ම එළඹෙන සැප්තැම්බර් මාසයේදී රුසියාවේ ව්ලැඩිවොස්ටොක් හි පැවැත්වීමට නියමිත ආර්ථික සමුළුව සඳහා සහභාගී වන ලෙස ද පුටින් ජනාධිපතිවරයා විසින් කිම් ජොං අන් හට ආරාධනා කර අති බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=94434", "Category": null, "Parent URL": null}