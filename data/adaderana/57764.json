{"Source": "Adaderana", "Timestamp": "March 1, 2016 12:46 pm", "Headline": " ‍සෙන්දිල් තොන්ඩමාන්ට වරෙන්තු ", "News Content": "ලංකා කම්කරු කොංග්‍රස‍යේ ජ්‍යෙෂ්ඨ උප සභාපති සහ ඌව පළාත්සභා වතු යටිතල පහසුකම් අමාත්‍ය සෙන්දිල් තොන්ඩමන් මහතාට හැටන් දිසාවිනිසුරු හා මහේස්ත්‍රාත් ප්‍රසාද් ලියනගේ මහතා විසින් වරෙන්තු නියමකරනු ලැබිණි.2014 වසරේ එවකට පැවති රජයේ රාජ්‍ය භාෂා නියෝජ්‍ය අමාත්‍යවරයා වශයෙන් කටයුතු කළ නුවරඑළියදිස්ත්‍රීක් පාර්ලිමේන්තු මන්ත්‍රී පලනි දිගම්බරම් මහතා ගමන් ගත් වාහනය ලංකා කම්කරු කොංග්‍රසයේ ඌව පළාතේ සහ මධ්‍යම පළාත් සභාව නියෝජනය කළ සෙන්දිල් තොන්ඩමන්, එම්. රාමි, එස්. සත්තිවේල්, එමි. රෙමිෂ්, එමි. උදය කුමාර් යන මන්ත්‍රීවරුන්විසින් හැටන්- කොළඹ ප්‍රධාන මාර්ගයේ ගිනිගත්හේක ෂැනන් ප්‍රදේශයේදි හරස්කර බාධා කළේ යැයි කියන සිද්ධියක් සම්බන්ධයෙන් හැටන් පොලිසිය මගින් මෙම මන්ත්‍රීවරුන්ට එරෙහිව හැටන් මහේස්ත්‍රාත් අධිකරණයේ නඩුපවරා තිබුණි.අද(01) එම නඩුව යළි කැඳවු අවස්ථාවේ අමාත්‍ය සෙන්දිල් තොන්ඩමන් මහතා අසනීප තත්ත්වයෙන් පසුවන බව පවසමින් ඔහු වෙනුවෙන් පෙනී සිටි නීතිඥ එස්. රාමි මුර්ති මහතා වෛද්‍ය වාර්තාවක් ඉදිරිපත්කර සිටියේය. එම වෛද්‍ය වාර්තාව ප්‍රතික්ෂේප කරමින් මහේස්ත්‍රාත්වරයා විවෘත අධිකරණයේදි පැවසුවේ මෙම නඩුව විභාග වු කිසිම අවස්ථාවක අදාළ සැකකරු මෙම අධිකරණයේ පෙනී නොසිටි නිසා වරෙන්තු නිකුත් කරන බවයි. යළි මෙම නඩුව 2016 සැප්තැම්බර් 06 වන දිනට කල් තබන ලදී.", "URL": "https://sinhala.adaderana.lk/news.php?nid=57764", "Category": null, "Parent URL": null}