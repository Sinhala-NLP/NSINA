{"Source": "Adaderana", "Timestamp": "August 11, 2012 08:42 am", "Headline": "ගොවි විශ්‍රාම වැටුප් අගෝස්තු 17 සිට", "News Content": "ගොවි විශ්‍රාම වැටුප් දීමනාව අගෝස්තු මස 17 වැනි දින සිට ලබාදීමට කටයුතු කරන බව මුදල් හා ක්‍රමසම්පාදන අමාත්‍යංශය පවසයි. ප්‍රාදේශීය ලේකම් කාර්යාල විසින් අදාළ විශ්‍රාම වැටුප් දීමනාව ලබාදීමට අවශ්‍ය කටයුතු සකස් කර ඇති බව නිවේදනයක් නිකුත් කරමින් එම අමාත්‍යංශය පෙන්වාදෙයි. ගොවි විශ්‍රාම වැටුප් ලැබීම සඳහා සියලු අවශ්‍යතා සපුරන ලද එහෙත් මේ දක්වා කිසිඳු විශ්‍රාම වැටුපක් නොලද ගොවි මහත්ම මහත්මීන් සඳහා මෙම විශ්‍රාම වැටුප් දීමනාව ලබාදීමට නියමිතය. මේ අතර 2012 යල කන්නය සඳහා බලපෑ නියඟය හේතුවෙන් විපතට පත් ගොවීන්ගේ වී හා අතිරේක භෝග වගාවන් වෙනුවෙන් සහන සැලසීමේ වැඩපිළිවෙළක් ක්‍රියාත්මක කර ඇති බව මුදල් හා ක්‍රම සම්පාදන අමාත්‍යංශය පවසයි. මුදල් අමාත්‍යංශය හා ගොවිජන සංවර්ධන හා වනජීවී අමාත්‍යංශය ඒකාබද්ධව මෙම වැඩපිළිවෙළ ක්‍රියාත්මක කර තිබේ. මේ සඳහා ගොවීන්ගෙන් අයදුම්පත් භාරගැනීම ඒ ඒ වසම් භාර කෘෂිකර්ම පර්යේෂණ නිෂ්පාදන සහකාරවරුන් විසින් ආරම්භ කර ඇති බව මුදල් හා ක්‍රමසම්පාදන අමාත්‍යංශය පවසයි.", "URL": "https://sinhala.adaderana.lk/news.php?nid=26482", "Category": null, "Parent URL": null}