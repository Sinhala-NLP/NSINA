{"Source": "Adaderana", "Timestamp": "February 7, 2010 08:32 am", "Headline": "ටී.එම්.වී.පී තීරණය බදාදා", "News Content": "ටී.එම්.වී.පී පක්ෂය ඉදිරි මහමැතිවරණයේ දී තරග කරන ආකාරය සම්බන්ධයෙන් ලබන බදාදා අවසන් තීරණයකට එළඹෙන බව එම පක්ෂයේ නායක සිවනේෂතුරෙයි චන්ද්‍රකාන්තන් මහතා පවසයි. මේ සම්බන්ධයෙන් ඊයේ ත්‍රිකුණාමලය ප්‍රධාන අමාත්‍ය නිල නිවසේ දී ටී.එම්.වී.පී පක්ෂයේ ප්‍රධානයීන් විශේෂ සාකච්ඡාවක් පවත්වනු ලැබීය. එහි දී ඔවුන් තීරණය කර ඇත්තේ රජය සමඟ සාකච්ඡා කිරීමෙන් අනතුරුව මේ පිළිබඳව අවසන් තීරණයක් ගත යුතු බවය. ඒ සඳහා රජය සමඟ සාකච්ඡා කර අවසන් තීරණයකට පැමිණෙන ලෙස ටී.එම්.වී.පී පක්ෂයේ දේශපාලන මණ්ඩලය නැගෙනහිර පළාත් ප්‍රධාන අමාත්‍ය සිවනේෂතුරෙයි චන්ද්‍රකාන්තන් මහතාට පවරා තිබේ. එම සාකච්ඡා ලබන බදාදා පැවැත්වීමට නියමිතය. මේ අතර ඉදිරි මහමැතිවරණයේ දී තරග කරන ආකාරය සම්බන්ධයෙන් ද දෙමළ ජාතික සන්ධානය ලබන සතිය තුළ අවසන් තීරණයක් ගැනීමට නියමිතව තිබේ. එම පක්ෂයේ නායක ආර්.සම්බන්ධන් මහතා මේ දින වල එංගලන්තයේ සංචාරයක නිරත වී සිටී. ආර්.සම්බන්ධ‍න් මහතා දිවයිනට පැමිණි වහාම මැතිවරණයේ දී තරග කරන ආකාරය සම්බන්ධයෙන් අවසන් තීරණයක් ගන්නා බව දෙමළ ජාතික සන්ධානයේ ප්‍රකාශකයෙක් අද දෙරණට සඳහන් කළේය.", "URL": "https://sinhala.adaderana.lk/news.php?nid=6523", "Category": null, "Parent URL": null}