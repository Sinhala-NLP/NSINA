{"Source": "Adaderana", "Timestamp": "March 14, 2014 04:00 pm", "Headline": "ගව මුඛ හා කුර රෝගය වැඩි වන ලකුණු - උතුරු මැදත් මස් අලෙවිය තහනම්", "News Content": "ඡායා රූ - ජූඩ් සමන්ත උතුරු මැද පළාත තුළ ගවයින් ප්‍රවාහනය, මස් පිණිස ගවයින් ඝාතනය, ගව මස් අලෙවි කිරීම තාවකාලිකව තහනම් කර තිබේ. දිවයිනේ ප්‍රදේශ කිහිපයකින් වාර්තා වී ඇති ගව මුඛ සහ කුර රෝගය හේතුවෙන් මෙම තීරණය ගත් බව උතුරු මැද පළාත් කෘෂිකර්ම අමාත්‍ය ආර්.එම්.පී.බී.රත්නායක මහතා පවසයි. විශේෂයෙන් උතුරු මැද පළාතට අයත් අනුරාධපුරය හා පොළොන්නරුව දිස්ත්‍රික්කවල මෙම රෝගය බහුල වශයෙන් ව්‍යාප්ත වීමේ අවදානමක් ඇති බව ද වාර්තා වේ. රෝග ව්‍යාප්තිය වළක්වා ගැනීමේ අරමුණින් මෙම තීරණය ගත් බව උතුරු මැද පළාත් කෘෂිකර්ම අමාත්‍ය ආර්.එම්.පී.බී.රත්නායක මහතා පවසයි. මේ වන විට උතුරු පළාතේ ගවයින් 400ක් පමණ මුඛ හා කුර රෝගයට ගොදුරු වී ඇති බව ද අමාත්‍යවරයා කියයි. එමෙන්ම මෙම රෝගය එළුවන්, ඌරන් වැනි කුර සහිත සතුන්ට ද පැතිර යාමේ අවදානමක් මතුව ඇති අතර රෝග ව්‍යාප්තිය වැළැක්වීම සඳහා විශේෂ වැඩපිළිවෙළක් ක්‍රියාත්මක කර ඇති බව උතුරු මැද පළාත් කෘෂිකර්ම අමාත්‍යවරයා වැඩිදුරටත් සඳහන් කළේය. ගව මුඛ හා කුර රෝගය හේතුවෙන් වයඹ පළාතෙත් කුර සතුන්ගේ මස් අලෙවිය තාවකාලිකව තහනම් කර ඇත.", "URL": "https://sinhala.adaderana.lk/news.php?nid=41805", "Category": null, "Parent URL": null}