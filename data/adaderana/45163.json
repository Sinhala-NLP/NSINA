{"Source": "Adaderana", "Timestamp": "August 6, 2014 11:57 am", "Headline": "G.M.O.A වාරණය ඉවත්කරයි", "News Content": "රජයේ වෛද්‍ය නිලධාරීන්ගේ සංගමයේ මෑතකදී පැවැත්වූ නිලවරණයෙන් තේරී පත්වූ නව නිලධාරී මණ්ඩලයේ ක්‍රියාකාරිත්වය බලරහිත කරන ලෙස ඉල්ලා එහි විරුද්ධ පාර්ශවය විසින් ලබාගත් අතුරු තහනම් නියෝගය අද (06) ගල්කිස්ස දිසා විනිසුරු ගිහාන් රණවක මහතා විසින් ඉවත් කර තිබේ. මෙම තීන්දුවත් සමග තම කාර්යාලයට තබා ඇති සීල් ඉවත් කර සාමාන්‍ය පරිදි වැඩකටයුතු කරගෙන යාමට හැකියාව ලැබෙන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයිසා මහතා පැවසීය. මේ අතර ‍රජයේ වෛද්‍ය නිලධාරීන්ගේ සංගමයේ වි‍රුද්ධ පාර්ශවයේ සාමාජික වෛද්‍ය නිරෝෂන් ප්‍රේමරත්න මහතා කියා සිටියේ අද ලබාදී ඇති තීන්දුවට අනූව ලබන සැප්තැම්බර් මස 11 වැනිදා යළි නඩුව කැඳවන තෙක් රජ‍යේ වෛද්‍ය නිලධාරීන්ගේ සංගමයට සිය කටයුතු කරගෙන යාමට හැකියාව ලැබෙන බවයි.", "URL": "https://sinhala.adaderana.lk/news.php?nid=45163", "Category": null, "Parent URL": null}