{"Source": "Adaderana", "Timestamp": "January 19, 2011 09:44 pm", "Headline": "කැෆේ සහ පැෆරල් වෙතින් ඉල්ලීම් 2 ක්", "News Content": "එළඹෙන පළාත් පාලන මැතිවරණයට නාම යෝජනා ලැයිස්තු සකස් කිරීමේදී තරුණ හා කාන්තා දායකත්වය කෙරෙහි වැඩි සැලකිල්ලක් දක්වන ලෙස නිදහස් හා සාධාරණ මැතිවරණයක් සඳහා වූ ජනතා ව්‍යාපාරය හෙවත් කැෆේ සංවිධානය සියලුම දේශපාලන පක්ෂ වලින් ඉල්ලීමක් කරයි. ශක්තිමත් පළාත් පාලනයක් ස්ථාපිත කරන්නට නම් එය අත්‍යවශ්‍ය බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතා අද දෙරණට කියා සිටියේය. මේ අතර නාම යෝජනා වරම් ලබන සියලුම පක්ෂවල සියලුම අපේක්ෂකයින් පවත්නා මැතිවරණ නීතියට අනුව කටයුතු කරන්නැයි පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ඉල්ලීමක් කරයි. විශේෂයෙන්ම මැතිවරණ ව්‍යාපාරයේ ප්‍රචාරක කටයුතු වලදී පරිසර හිතවාදී ප්‍රචාරණ ක්‍රමවේදයක් ‍යොදා ගැනීමට ක්‍රියා කරන ලෙස හෙතෙම වැඩිදුරටත් ඉල්ලා සිටියි. කෙසේ වෙතත් මැතිවරණය සඳහා නාම යෝජනා බාර ගැනීම හෙට දිනයෙන්(20)ආරම්භ වන අතර 27 වන දින දහවල් 12.00 වන තුරු නාමයෝජනා බාරගැනීම සිදුකෙරෙනු ඇත.", "URL": "https://sinhala.adaderana.lk/news.php?nid=13611", "Category": null, "Parent URL": null}