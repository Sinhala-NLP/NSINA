{"Source": "Adaderana", "Timestamp": "December 14, 2012 07:17 pm", "Headline": "දෝෂාභියෝගයට ‍එරෙහි පෙත්සම් විභාගයට ", "News Content": "අගවිනිසුරුවරියට එරෙහි දෝෂාභියෝගය පිළිබඳ පක්ෂව සහ විපක්ෂව ඉදිරිපත් වු පෙත්සම් ශ්‍රේෂ්ඨාධිකරණය හමුවේ අද (14) විභාග කර තිබේ. ඒ අනුව අදාළ පෙත්සම් පිළිබඳ තවදුරටත් කරුණු ඉදිරිපත් කිරීම සඳහා ලබන 18 වන දින අවස්ථාව ලබාදීමට ශ්‍රේෂ්ඨාධිකරණය නියම කර ඇත. රජය වෙනුවෙන් කරුණු දක්වමින් නීතිපතිවරයා ශ්‍රේෂ්ඨාධිකරණය හමුවේ පෙන්වා දුන්නේ අගවිනිසුරුවරියට එරෙහි චෝදනා විභාග කරන තේරීම් කාරක සභාව මගින් ව්‍යවස්ථාදායක කාර්යක් ඉටුවන බවයි. උපරිමාධිකරණයක විනිසුරුවරයෙකුගේ චෝදනා විභාග කිරීමට තේරීම් කාරක සභාවක් පත්කිරීම, අපරාධ නඩුවක් විභාග කිරීමක් ලෙස සැලකිය යුතු නොවන බව ද නීතිපතිවරයා පෙන්වාදෙන ලදී. දෝෂාභියෝග යෝජනාව විභාගය සඳහා තේරීම් කාරක සභාවක් පත්කිරීමට එරෙහිව පෙත්සම් 7ක් සහ එම පෙත්සම්වලට විරෝධය පළ කරමින් තවත් පෙත්සම් 7ක් ශ්‍රේෂ්ඨාධිකරණය හමුවේ ඉදිරිපත්ව තිබේ.", "URL": "https://sinhala.adaderana.lk/news.php?nid=29963", "Category": null, "Parent URL": null}