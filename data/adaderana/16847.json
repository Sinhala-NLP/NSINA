{"Source": "Adaderana", "Timestamp": "June 18, 2011 04:23 pm", "Headline": "ශ්‍රී ලංකාවට ජාත්‍යන්තර සහය හිමිවිය යුතුයි", "News Content": "ජාත්‍යන්තර ප්‍රජා‍ව සහ එක්සත් ජාතීන්ගේ සංවිධානය මේ අවස්ථාවේ ශ්‍රී ලංකාවට සහය විය යුතු බව ස්පාඤ්ඤ අගමැතිවරයා ප්‍රකාශ කර තිබේ. රුසියාවේ ශාන්ත පීටර්ස්බර්ග් නුවර පැවැත්වෙන ආර්ථික සමුළුවෙන් අනතුරුව ජනාධිපති මහින්ද රාජපක්ෂ මහතා ස්පාඤ්ඤ අගමැතිවරයා හමුවූ අවස්ථාවේ දී මේ කරුණු සඳහන් කළ බව ජනාධිපති මාධ්‍ය අධ්‍යක්ෂ ජනරාල් බන්දුල ජයසේකර මහතා සඳහන් කළේය. දශක තුනක් පුරා පැවති යුද ගැටුම්වලින් අනතුරුව ශ්‍රී ලංකාවේ උතුරු ප්‍රදේශයේ සිදුකරන නැවත පදිංචිකිරීමේ සහ ප්‍රතිසන්ධාන කටයුතු පිළිබඳව ජනාධිපතිවරයා ස්පාඤ්ඤ අගමැතිවරයාට කරුණු පැහැදිලි කර තිබේ. ආ‍ර්ථික සමුළුවට සහභාගී වීම සඳහා රුසියාවට පිටත් වූ ජනාධිපතිවරයා රාජ්‍ය නායකයින් රැසක් සමග ද්වීපාර්ශවික සාකච්ඡා පවත්වා ඇත.", "URL": "https://sinhala.adaderana.lk/news.php?nid=16847", "Category": null, "Parent URL": null}