{"Source": "Adaderana", "Timestamp": "September 23, 2013 11:51 am", "Headline": "ජනපති හෙට හයවැනි වතාවටත් එක්සත් ජාතින්ගේ මහා මණ්ඩලය අමතයි", "News Content": "එක්සත් ජාතීන්ගේ මහා මණ්ඩලයේ 68 වැනි නිත්‍ය සැසිවාරයට සහභාගීවීම සඳහා අමෙරිකාව බලා ගිය ජනාධිපති මහින්ද රාජපක්‍ෂ මහතා හෙට (24) මහ මණ්ඩලය ඇමතීමට නියමිතව තිබේ.‍ ජනාධිපති මහින්ද රාජපක්‍ෂ මහතා 2005 දී ජනාධිපති ධූරයට පත්වීමෙන් පසු මහා මණ්ඩලය හමුවේ කථාකරන 6 වැනි අවස්ථාව මෙය වේ. ප‍්‍රථමයෙන් 2006 වසරේදී ඒ මහතා මහා මණ්ඩල සැසිය ඇමතීය. ඊයේ (22) පස්වරුවේ නිව්යෝර්ක් නුවර වෙත ජනාධිපතිවරයා ඇතුළු පිරිස ළඟා විය. ජනාධිපති ආර්යා ශිරන්ති වික‍්‍රමසිංහ රාජපක්‍ෂ මහත්මියද පස් දින චාරිකාවට එක්ව සිටියි. ජනාධිපතිවරයා සහ වික‍්‍රමසිංහ මහත්මිය නිව්යෝර්ක් නුවර දී එක්සත් ජාතීන්ගේ ශ‍්‍රී ලංකා නිත්‍ය නියෝජිත ආචාර්ය පාලිත කොහොන, නියෝජ්‍ය නිත්‍ය නියෝජිත මේජර් ජෙනරාල් ශවේන්ද්‍ර සිල්වා යන මහත්වරුන් සහ එක්සත් ජාතීන්ගේ නිත්‍ය නියෝජිත කාර්යාලයේ කාර්ය මණ්ඩලය විසින් පිළිගන්නා ලදී. ජනාධිපතිවරයා එක්සත් ජාතීන්ගේ මහා මණ්ඩලය අමතා කථා කිරීමට අමතරව නිවියෝර්ක් නුවර රැුඳී සිටින කාලය තුළ එක්සත් ජාතීන්ගේ මහ ලේකම් බැන් කී-මූන්, පොදු රාජ්‍ය මණ්ඩලයීය මහ ලේකම් කමලේෂ් ෂර්මා යන මහත්වරුන් සහ ආසියා, අප‍්‍රිකා සහ මැදපෙරදිග රටවල රාජ්‍ය නායකයන් කිහිපදෙනෙකු සමග ද්විපාර්ශවික සාකච්ඡා පවත්වනු ඇති බව ජනාධිපති මාධ්‍ය අංශය කියයි. විදේශ අමාත්‍ය මහාචාර්ය ජී. එල්. පීරිස්, වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා, යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම, විදේශ අමාත්‍යංශයේ අධීක්‍ෂණ මන්ත‍්‍රී සජින් ද වාස් ගුණවර්ධන, පාර්ලිමේන්තු මන්ත‍්‍රී ලොහාන් රත්වත්තේ සහ ජනාධිපති ලේකම් ලලිත් වීරතුංග යන මහත්වරු ද චාරිකාවට එක්ව සිටින බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=37627", "Category": null, "Parent URL": null}