{"Source": "Adaderana", "Timestamp": "June 16, 2016 01:09 pm", "Headline": "කැලණි සිසුන් වෙනුවෙන් ජපුර සිසුන් පාරට", "News Content": "ජයවර්ධනපුර විශ්වවිද්‍යාලයේ සිසුන් පිරිසක් විශ්වවිද්‍යාලය ඉදිරිපිට විරෝධතාවයක් ආරම්භ කර තිබේ. විශ්වවිද්‍යාල සිසුන්ගේ විරෝධතා පාගමනට පොලීසිය කඳුළු ගෑස් සහ ජල ප්‍රහාර එල්ල කිරීම සහ සිසුන් අත්අඩංගුවට ගැනීමට විරෝධය පළකරමින් ඔවුන් එම විරෝධතාවයේ නිරත වන බව වාර්තා වේ. කැලණිය විශ්වවිද්‍යාලයීය මහා ශිෂ්‍ය සංගමය විසින් ඊයේ සාමකාමී පාගමනක් සංවිධානය කර තිබුණි.එම පා ගමනට පොලීසිය විසින් ජල සහ කඳුළු ගෑස් ප්‍රහාර එල්ල කිරීම සහ ඊට සහභාගී වූ සිසුන් තිදෙනෙකු අත්අඩංගුවට ගැනීම සම්බන්ධයෙන් දැඩි විරෝධය පළ කරන බව ජයවර්ධනපුර විශ්වවිද්‍යාලයේ මහා ශිෂ්‍ය සංගමය පවසයි. නවකවදය සිද්ධියක් සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින කැලණිය විශ්වවිද්‍යාලයේ සිසුන් 08 දෙනා සහ ඊයේ දිනයේ අත්අඩංගුවට ගත් සිසුන් තිදෙනා කඩිනමින් නිදහස් කිරීමට බලධාරීන් පියවර ගත යුතු බව විරෝධතාවයේ නිරත සිසුන් අවධාරණය කරයි.", "URL": "https://sinhala.adaderana.lk/news.php?nid=61158", "Category": null, "Parent URL": null}