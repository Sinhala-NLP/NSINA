{"Source": "Adaderana", "Timestamp": "April 8, 2010 03:50 pm", "Headline": "ඡන්ද වැඩ අතරේ මත්පැන් බී වැඩ තහනම්", "News Content": "පුත්තලම ප්‍රදේශයේ මැතිවරණ රාජකාරි කටයුතුවල නිරතව සිටියදී මත්පැන් පානය කළ බව කියන පොලිස් නිලධාරීයෙකුගේ සේවය වහාම ක්‍රියාත්මක වන පරිදි අත්හිටුවීමට තීරණය කර තිබේ. පුත්තලම පොලිසියට අනුයුක්තව සේවය කළ පොලිස් සැරයන්වරයෙකුගේ සේවය මෙසේ අත්හිටුවා ඇති බව වාර්තා වේ. පුත්තලම, නාගවිල්ලුව අවතැන් කඳවුරේ පිහිටි මුස්ලිම් විද්‍යාලයේ ආරක්ෂාව සඳහා‍ මෙම නිලධාරියා යොදා තිබුණි. පුත්තලම මූලස්ථාන පොලිස් පරීක්ෂකවරයා ඡන්ද මධ්‍යස්ථාන නිරීක්ෂණය කරන අවස්ථාවේ දී අධික ලෙස බීමත්ව සිටි මෙම පොලිස් සැරයන්වරයා නිරීක්ෂණය වී ඇත. ඔහු එම ඡන්ද මධ්‍යස්ථානයෙන් ඉවත් කර වෙනත් පොලිස් සැරයන්වරයෙකු එම ස්ථානයට අනුයුක්ත කර ඇති බව වාර්තා වේ.", "URL": "https://sinhala.adaderana.lk/news.php?nid=7731", "Category": null, "Parent URL": null}