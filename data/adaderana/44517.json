{"Source": "Adaderana", "Timestamp": "July 8, 2014 04:01 pm", "Headline": " බස් - ලොරි ගැටුමෙන් 10ට තුවාලයි", "News Content": "හලාවත - පුත්තලම මාර්ගයේ මුන්දලමේ දී ලොරියක් සහ අධි සුඛෝපභෝගී බස් රථ දෙකක් එකිනෙක ගැටීමෙන් සිදුවී ඇති අනතුරකින් 10 දෙනෙකු තුවාල ලබා මුන්දලම දිසා රෝහලට ඇතුළත් කර තිබේ. ඉන් බරපතළ තත්ත්වයේ පසුවූ සිව් (04) දෙනෙකු හලාවත මහා රෝහලට මාරු කර යවා ඇත. අද (08) දහවල් මෙම අනතුර සිදුවී තිබේ. කොළඹ සිට පුත්තලම බලා ධාවනය කරමින් තිබූ භාණ්ඩ තොගයක් රැගත් ලොරියක් කිසියම් අවශ්‍යතාවයක් සඳහා මුන්දලම දිසා රෝහලට ආසන්නයේ නවත්වා ඇත. ඊට පිටුපසින් කොළඹ සිට යාපනය දක්වා ධාවනය වූ අධි සුඛෝපභෝගී බස් රථ දෙකක් ධාවනය වෙමින් තිබී ඇති අතර හදිසියේ නැවැත්වූ ලොරිය පිටුපස එක් බස් රථයක් ගැටී ඇති අතර එම බස් රථයේ පිටුපස අනෙක් බස් රථයද ඒ සමගම ගැටී තිබේ. අනතුරින් තුවාල ලැබූ අයවළුන් අතර එක් බස් රථයක රියදුරුද වේ. මුන්දලම පොලීසියේ රථවාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=44517", "Category": null, "Parent URL": null}