{"Source": "Adaderana", "Timestamp": "July 14, 2019 06:43 am", "Headline": "බෝට්ටු සවාරි යන්න මිරිස්සට ගිය දොළොස්දෙනෙක් මත්ද්‍රව්‍ය සමඟ අත්අඩංගුවට", "News Content": "මාතර මිරිස්ස මුහුදේ බෝට්ටු සවාරි යාම සඳහා පැමිණි තරුණ තරුණියන් පිරිසක් විවිධ වර්ගවල මත්ද්‍රව්‍ය සමඟ පොලිස් අත්අඩංගුවට පත්ව තිබේ. මාතර කොට්ඨාශ දූෂණ මර්දන ඒකකය සහ දිසා මර්දන ඒකකය ඊයේ (13) පස්වරුවේ කළ වැටලීමකින් කාන්තාවක් තිදෙනෙකු ඇතුළු පුද්ගලයින් 12 දෙනෙකු අත්අඩංගුවට ගත් බව පොලීසිය පැවසුවේය. ඔවුන් සතුව අයිස්, හෂීස්, කේරළ ගංජා, මත්පෙති ඇතුළු මත්ද්‍රව්‍ය තොගයක් සොයාගෙන ඇත. අත්අඩංගුවට ගත් පිරිස ගාල්ල, මාතර, වැලිගම, වත්තල, ගනේමුල්ල, කුරුණෑගල, ඇතුළු ප්‍රදේශ කිහිපයක පදිංචිකරුවන්. ඔවුන් වැඩිදුර විමර්ශන සඳහා මාතර පොලීසිය වෙත භාරදී ඇත.", "URL": "https://sinhala.adaderana.lk/news.php?nid=114079", "Category": null, "Parent URL": null}