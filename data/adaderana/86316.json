{"Source": "Adaderana", "Timestamp": "March 25, 2018 05:25 pm", "Headline": " ගාල්ලේ පුරපති පත් කරන්න පොහොට්ටුවට ඡන්දේ දුන් එජාපයේ පිරිසට වැඩ වරදින ලකුණු", "News Content": "ගාල්ල මහ නගර සභාව සඳහා නගරාධිපතිවරයෙකු තෝරා පත් කරගැනීමේදී වෙනත් පක්ෂයක අපේක්ෂකයෙකු ජයග්‍රහණය කරවීම සඳහා ඡන්දය ලබාදුන් සියලු එක්සත් ජාතික පක්ෂ මන්ත්‍රීවරුන්ට එරෙහිව දැඩි ක්‍රියාමාර්ග ගැනීමට තීරණය කර ඇති බව ස්වදේශ කටයුතු අමාත්‍ය වජිර අබේවර්ධන මහතා පවසයි. තමා මේ පිළිබඳ පක්ෂ නායක අග්‍රමාත්‍ය රනිල් වික්‍රමසිංහ මහතා දැනුවත් කර ඇති අතර පක්ෂයේ මතයට පටහැනිව කටයුතු කළ එම මන්ත්‍රීවරුන්ට එරෙහිව විනය ක්‍රියාමාර්ග ගන්නා බව වජිර අබේවර්ධන අමාත්‍යවරයා පවසයි. පසුගිය පළාත් පාලන ආයතන ඡන්ද විමසීමේ දී එක්සත් ජාතික පක්ෂයට බලය හිමිවු ගාල්ල මහ නගර සභාව සඳහා නගරාධිපතිවරයෙකු තෝරා පත් කරගැනීමේ දී එක්සත් ජාතික පක්ෂයෙන් සහ ශ්‍රී ලංකා පොදුජන පෙරමුණෙන් නම් දෙකක් යෝජනා වී තිබුණි. නගරාධිපති තේරීමේ දී එක්සත් ජාතික පක්ෂ සභිකයින් 14 දෙනා එක්සත් ජනතා නිදහස් සන්ධාන සභිකයින් තිදෙනා සහ එක්සත් ජාතික නිදහස් පෙරමුණේ සභිකයා එක්ව කටයුතු කිරීමට එකඟතාව පළ කර තිබුණ ද එම එකඟතාව කඩකරමින් එක්සත් ජාතික පක්ෂ සභිකයින් හත් දෙනෙකු පොදුජන පෙරමුණේ අපේක්ෂකයාට ඡන්දය ලබාදුන් බව වජිර අබේවර්ධන අමාත්‍යවරයා පවසයි. පක්ෂයේ තීරණයට පටහැනිව කටයුතු කිරීම බරපතළ වරදක් බව පවසන අමාත්‍යවරයා ගාල්ල මහ නගර සභාවට එක්සත් ජාතික පක්ෂ නගරාධිපතිවරයෙකු තෝරාපත් කරගැනීමේ අපේක්ෂාවෙන් ඡන්දය ලබාදුන් පාක්ෂිකයින්ගේ මතය කිහිපදෙනෙකු විසින් මෙලෙස මුදලට පාවාදීම අනුමත කළ නොහැකි බව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=86316", "Category": null, "Parent URL": null}