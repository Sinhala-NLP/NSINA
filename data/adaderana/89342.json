{"Source": "Adaderana", "Timestamp": "May 18, 2018 03:47 pm", "Headline": "ආගමන විගමන නිලධාරීන්ගේ අකුරට වැඩ කිරීම තාවකාලිකව නවතියි", "News Content": "ආගමන - විගමන නිලධාරීන් ඊයේ (17) දින මධ්‍යම රාත්‍රීයේ සිට ආරම්භ කර තිබූ අකුරට වැඩ කිරීමේ වෘත්තීය ක්‍රියාමාර්ගය තාවකාලිකව අත්හිටුවීමට ආගමන - විගමන නිලධාරීන් තීරණය කර තිබේ. ඒ අද (18) දින විෂයභාර අමාත්‍ය එස්.බී.නාවින්න මහතා විසින් දෙන ලද ලිඛිත පොරොන්දුවක් මත අකුරට වැඩ කිරීමේ වෘත්තීය ක්‍රියාමාර්ගය තාවකාලිකව අත්හිටුවීමට ආගමන - විගමන නිලධාරීන්ගේ සංගමය තීරණය කළ බව එම සංගමයේ සභාපති අනුර කණුගල මහතා ප්‍රකාශ කළේය . ආගමන - විගමන දෙපාර්තමේන්තු නිලධාරීන්ගේ මෙම ඉල්ලීම් තුන ලබන අඟහරුවාදා කැබිනට් අනුමැතියට යොමු කර ලබා දෙන බවද අමාත්‍යවරයා සඳහන් කර ඇතැයි කණුගල මහතා පැවසීය . අමාත්‍ය එස්.බී.නාවින්න මහතා අද දින පෙරවරු 9.00 ට පමණ කටුනායක ගුවන් තොටුපොළ වෙත පැමිණ මෙම ආගමන - විගමන නිලධාරීන් සමග සාකච්ඡා කර තිබුණි .", "URL": "https://sinhala.adaderana.lk/news.php?nid=89342", "Category": null, "Parent URL": null}