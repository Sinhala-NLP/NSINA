{"Source": "Adaderana", "Timestamp": "March 23, 2013 08:51 am", "Headline": "07 වැනි දැයට කිරුළ අද ඇරඹෙයි", "News Content": "07 වන දැයට කිරුළ ප්‍රදර්ශනය අද (23) පස්වරුවේ අම්පාර හාඩි උසස් තාක්ෂණ පර්යේෂණ ආයතන පරිශ්‍රයේදී ආරම්භ විමට නියමිතව තිබේ. ජනාධිපති මහින්ද රාජපක්ෂ මහාතා අතින් මෙම ප්‍රදර්ශනය විවෘත කෙරෙනු ඇත. අක්කර 273 ක භූමි භාගයක ස්ථාපිත කරන මෙම දැයට කිරුළ ප්‍රදර්ශනය ලබන 29 වැනිදා දක්වා පැවැත්වෙයි. ප්‍රදර්ශන කුටි 200ට අධික සංඛ්‍යාවකින් මෙම දැයට කිරුළ ප්‍රදර්ශනය සමන්විත බව වාර්තා වෙයි. මේ අතර අම්පාර උහන ගුවන් හමුදා කදවුර ආසන්නයේ පිහිටි මීටර් 1600ක දිගකින් යුතු ධාවන පථයකින් හා මාර්ග පර්යන්තයකින් යුත් අභ්‍යන්තර ගුවන්තොටුපළ ජනාධිපති මහින්ද රාජපක්ෂ මහතා අතින් විවෘත කොට තිබේ. මෙම ගුවන්තොටුපළ තුළ ඒ.එන් 32, වයි. 12, එම්. ඒ 60 ආදී ගුවන් යානා හැසිරවීමට හැකියාව පවතින බව ජනාධිපති මාධ්‍ය අංශය පැවසීය. මේ අතර ත්‍රස්තවාදයෙන් හා සුනාමියෙන් අබලන් වූ පැරණි කල්අඩිපාලමට සමාන්තරව ඉදිකළ නව කල්අඩිපාලම ද ජනාධිපති මහින්ද රාජපක්ෂ මහතා අතින් විවෘත විය. මන්තීරු 02 කින් සහ පාපැදි මන්තීරු 02 කින් යුත් මෙම පාලමේ දිග මීටර් 289 ක් වන අතර පළල මීටර් 15කි.", "URL": "https://sinhala.adaderana.lk/news.php?nid=32656", "Category": null, "Parent URL": null}