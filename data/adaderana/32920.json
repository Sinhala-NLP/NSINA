{"Source": "Adaderana", "Timestamp": "April 1, 2013 05:26 pm", "Headline": "රජයේ ඉඩම්වලට අත තබන්නන්ට තරාතිරම නොබලා පියවර ගන්නැයි ජනපතිගෙන් උපදෙස්", "News Content": "ඉඩම් ක්ෂේත්‍රයට අදාළ පනත් වර්තමානයට ගැලපෙන අයුරින් සංශෝධනය කළ යුතු බව ජනාධිපති මහින්ද රාජපක්ෂ මහතා පවසයි. අතීතයේ සම්මත කරන ලදුව ජනතාවට බාධාවක්ව පවතින සියලු පනත් අදට ගැලපෙන පරිදි සංශෝධනය වීම අවශ්‍ය බව ජනාධිපතිවරයා පෙන්වාදෙයි. ඉඩම් හා ඉඩම් සංවර්ධන අමාත්‍යාංශයේ ප්‍රගති සමාලෝචන රැස්වීමට සහභාගී වෙමින් ජනාධිපති මහින්ද රාජපක්ෂ මහතා මේ බව පැවසීය. සංවර්ධන ව්‍යාපෘති සඳහා ඉඩම් අත්පත් කරගැනීමේ දී වන්දි මුදල් ලබාදීම ප්‍රමාද වීම හේතුවෙන් ජනතාව පත්ව ඇති අසීරුතාවයන් පිළිබඳව මෙහිදි ජනාධිපතිවරයාගේ විශේෂ අවධානය යොමුවු බව ජනාධිපති මාධ්‍ය අංශය සඳහන් කළේය. වන්දි මුදල් කඩිනමින් ලබාදීමට වැඩපිළිවෙළක් සකසන ලෙස ජනාධිපති මහින්ද රාජපක්ෂ මහතා එහිදි නිලධාරීන්ට උපදෙස් ලබාදී ඇත. රජයේ ඉඩම් අනවසරෙන් අත්පත් කරගැනීම්වලදී තරාතිරම නොබලා නීතිමය පියවර ගන්නා ලෙස උපදෙස් ලබාදුන් ජනාධිපතිවරයා ඉඩම් වංචා පිළිබඳව නව නීති හඳුන්වාදීම සම්බන්ධයෙන් ද අවධානය යොමුකර තිබේ. ඊට අමතරව උතුරු නැගෙනහිර නැවත පදිංචි කරන ලද ජනතාවගේ ඉඩම් ගැටලු පිළිබඳව ජනාධිපතිවරයාගේ විශේෂ අවධානයක් යොමුවු බව ජනාධිපති මාධ්‍ය අංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32920", "Category": null, "Parent URL": null}