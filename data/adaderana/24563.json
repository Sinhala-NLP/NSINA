{"Source": "Adaderana", "Timestamp": "May 28, 2012 09:38 am", "Headline": "ඉන්දීය ප්‍රීමියර් ලීග් ශූරතාව ‍කොල්කටා නයිට් රයිඩර්ස්ට", "News Content": "2012 ඉන්දීය ප්‍රීමියර් ලීග් ක්‍රිකට් ශූරතාව දිනාගැනීමට ‍කොල්කටා නයිට් රයිඩර්ස් කණ්ඩායම සමත්විය. ඒ චෙන්නායි සුපර් කිංග්ස් කණ්ඩායම කඩුලු 5 න් පරාජය කරමින්ය. චිදම්බරම් ක්‍රීඩාංගණයේ ඊයේ (27) පැවති අවසන් මහා තරගයේ දී කාසියේ වාසිය හිමිකර ගත් චෙන්නායි සුපර් කිංග්ස් කණ්ඩායම සිය පන්දුවාර 20 අවසානයේ කඩුලු 3 ක් පමණක් බිඳ වැටී ලකුණූ 190 ක් ලබාගැනීමට සමත් විය. මෙහි දී දක්ෂ ලෙස පන්දුවට පහර දුන් සුරේෂ් රයිනා 6 පහර 5 ක් සහ 4 පහර 3 ක් සමඟින් ලකුණූ 73 ක් ලබාගත්තේය. මෙහි දී මයිකල් හසී ලකුණූ 54 ක් සහ මුරලි විජේ ලකුණු 42 ක් බැගින් ලබා ගෙන තිබේ. පිළිතුරු ඉනිම ක්‍රීඩා කළ‍ කොල්කටා නයිට් රයිඩර්ස් කණ්ඩායම පන්දුවාර 19 යි පන්දු 4 දී කඩුලු 5 ක් පමණක් බිඳ වැටී ලකුණු 192 ක් ලබා ගනිමින් 2012 ඉන්දීය ප්‍රීමියර් ලීග් ශූරතාවලිය දිනා ගනු ලැබීය. කොල්කටා නයිට් රයිඩර්ස් කණ්ඩායම වෙනුවෙන් දක්ෂ ලෙස පන්දුවට පහර දුන් එම්.එස් බිස්ලා ලකුණු 89 ක් සහ ජැක් කාලීස් ලකුණු 69 ක් ලබා ගැනීමට සමත් විය.", "URL": "https://sinhala.adaderana.lk/news.php?nid=24563", "Category": null, "Parent URL": null}