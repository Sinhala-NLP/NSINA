{"Source": "Adaderana", "Timestamp": "July 19, 2019 04:39 pm", "Headline": "ජාතික පොලිස් කොමිසමේ ලේකම් රිමාන්ඩ්", "News Content": "ඇවන්ගාඩ් නඩුවට අදාලව අපරාධ පරීක්ෂණ දෙපාර්තමේන්තුව මඟින් ඊයේ (18) අත්අඩංගුවට ගත් ජාතික පොලිස් කොමිසමේ ලේකම් සමන් දිසානායක මහතා රක්ෂිත බන්ධනාගාර ගත කර ඇත. ඔහු ලබන මස 02 වනදා දක්වා රක්ෂිත බන්ධානාගාර ගත කිරීමට ගංගොඩවිල වැඩබලන නිල නොලත් මහේස්ත්‍රාත් නීතිඥ තිස්ස විජේරත්න මහතා නියෝග කළ බවයි අද දෙරණ අධිකරණ වාර්තාකරු පැවසුවේය. සමන් දිසානායක මහතා ශ්‍රි ජයවර්ධනපුර රෝහලේ මේ වනවිට ප්‍රතිකාර ලබමින් සිටියි. මේ හේතුවෙන් ගංගොඩවිල වැඩබලන මහේස්ත්‍රාත්වරයා එම රෝහල වෙත ගොස් ඔහු නිරීක්ෂණය කිරීමෙන් අනතුරුව ගාල්ල මහේස්ත්‍රාත් හර්ෂණ කැකුණවෙල මහතා සිදුකළ දැනුම්දීමක් මත අදාළ නියෝගය ලබා දී ඇති බව සඳහන්ය. මීලඟ නඩුවාරයේදී සමන් දිසානායක මහතා ගාල්ල මහේස්ත්‍රාත් අධිකරණය වෙත ඉදිරිපත් කරන ලෙස අපරාධ පරීක්ෂණ දෙපාර්තමේන්තුව වෙත නියෝගයක්ද නිකුත් කර ඇත. එදිනට අසනීප තත්වය හේතුවෙන් සමන් දිසානායක මහතා ගාල්ල මහේස්ත්‍රාත් අධිකරණය වෙත ඉදිරිපත් කිරීමට නොහැකි නම් ඒ බව තහවුරු කළ හැකි වෛද්‍ය වාර්තා ඉදිරිපත් කරන ලෙස මහේස්ත්‍රාත්වරයා එහිදී නියෝග කළ බවයි අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=114518", "Category": null, "Parent URL": null}