{"Source": "Adaderana", "Timestamp": "February 2, 2012 11:32 am", "Headline": "මහ නගර සභාවේ මහ සභා රැස්වීමට වාරණයක්", "News Content": "කොළඹ නගරධිපතිවරයා විසින් හෙට(03) දින එම නගර සභාව සඳහා කැඳවා ඇති විශේෂ මහ සභා රැස්වීමක් පැවැත්වීම වළක්වාලමින් කොළඹ දිසා අධිකරණය වාරණ නියෝගයක් නිකුත් කර තිබේ. කොළඹ දිසා අධිකරණය මගින් මෙම වාරණ නියෝගය නිකුත් කළේ එම නගර සභාවේ විපක්ෂයේ නාගරික මන්ත්‍රීවරුන් 04 දෙනෙකු ඉදිරිපත් කළ පැමිණිල්ලක් සලකා බැලීමෙන් අනතුරුවය. හෙට(03) දින නගරාධිපතිවරයා විසින් විශේෂ මහ සභා රැස්වීමක් කැඳවා ඇති බව අදාළ පැමිණිල්ල තුළින් එම මන්ත්‍රීවරුන් සඳහන් කර තිබිණි. එහෙත් එම රැස්වීමේ දී සාකච්ඡා කරන කරුණු මොනවාද යන්න මෙතෙක් මන්ත්‍රීවරුන්ට දැනුම් දී නොමැති බව පෙත්සම්කරුවන් අධිකරණය හමුවේ කියා සිටියේය. එය නගර සභා පනතේ විධි විධාන උල්ලංඝණය කිරීමක් බව පවසන පෙත්සම්කාර මන්ත්‍රීවරු එම මහ නගර සභා රැස්වීම පවත්වනු ලැබුවහොත් කොළඹ නගරයේ ජනතාවට මෙන්ම මන්ත්‍රීවරුන්ට අගතියක් සිදුවිය හැකි බව ද ඔවුන් සඳහන් කරයි. එබැවින් අදාළ රැස්වීම පැවැත්වීම තහනම් කරමින් වාරණ නියෝගයක් නිකුත් කරන ලෙස ද ඔවුන් අධිකරණයෙන් ඉල්ලා සිටියේය. එම කරුණු සලකා බැලූ කොළඹ දිසා විනිසුරු ජී. ඒ. ඩී. ගනේපොල මහතා අදාළ රැස්වීම් තහනම් කරමින් ලබන 16 වන දින දක්වා බල පැවැත්වෙන පරිදි අදාළ වාරණ නියෝගය නිකුත් කළේය.", "URL": "https://sinhala.adaderana.lk/news.php?nid=21823", "Category": null, "Parent URL": null}