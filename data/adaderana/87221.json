{"Source": "Adaderana", "Timestamp": "April 10, 2018 10:34 am", "Headline": "ශ්‍රීලනිපයේ කාට හෝ විශ්වාසභංගක් ‍එනවානම් ඒ වෙනුවෙන් කෙලින් හිටගන්නවා", "News Content": "ශ්‍රී ලංකා නිදහස් පක්ෂ මන්ත්‍රීවරුන්ට එරෙහිව විශ්වාසභංග යෝජනාවක් ඉදිරිපත් නොවන බව ශ්‍රී ලංකා නිදහස් පක්ෂ ලේකම් දුමින්ද දිසානායක මහතා පවසයි. වවුනියාව, ඊරට්ටපෙරියකුලම ශ්‍රී ශෛලබිම්බාරාම විහාරස්ථානයේ ඉදිකළ නව ජල පෙරණ යන්ත්‍රය ජනතා අයිතියට පත්කිරීමේ වැඩසටහනට ඊයේ(09) උදැසන එක්වෙමින් අමාත්‍යවරයා එලෙස පැවසුවේය. අමාත්‍යවරයා එහිදි පැවසූවේ අගමැතිවරයා විසින් අදාළ විශ්වාසභංග යෝජනාව ඉල්ලා අස්කර ගන්නා ලෙසට දන්වා ඇති බවට දැනගන්නට ලැබී ඇති බවද හෙතෙම එහිදි පැවසුවේය. ආණ්ඩුව ආරක්ෂා කරන්න කොන්ද කෙලින් තියාගෙන කටයුතු කළ ආකාරයටම ශ්‍රී ලංකා නිදහස් පක්ෂ‍යේ කාට හෝ විශ්වාසභංග යෝජනාවක් ‍එනවානම් ඒවෙනුවෙනුත් කෙලින් හිටගන්නා බව දිසානායක මහතා එහිදි වැඩිදුරටත් සඳහන් කළේය. ශ්‍රී ලංකා නිදහස් පක්ෂය වර්තමානයේ දෙකඩ බෙදෙන්නේ මේ වෙලාවේ නොවන අතර, පක්ෂය දෙකඩ බෙදුවේ මහින්ද රාජපක්ෂ මහාත වන බවද හෙතෙම පැවසීය. අමාත්‍යවරයා වැඩිදුරටත් එහිදි පැවසූවේ පසුගිය මැතිවරණෙය්දී පොහොට්ටුව පක්ෂය නිර්මාණය කරලා ශ්‍රී ලංකා නිදහස් පක්ෂයේ අනුශාසක විදියට පොහොට්ටුව පක්ෂයට ජන්දය ලබාදෙන ලෙසට ප්‍රකාශ කරමින් ශ්‍රී ලංකා නිදහස් පක්ෂය දෙකඩ බෙදුවේ මහින්ද රාජපක්ෂ මහතා ඇතුළු ඒ කණ්ඩායම වන බවයි. වැඩසටහන් අවස්ථාවට ශ්‍රී ලංකා නිදහස් පක්ෂ වවුනියාව සංවිධායක චමින්ද වාසල මහතා ඇතුළු පිරිසක්ද එක්ව සිටියහ.", "URL": "https://sinhala.adaderana.lk/news.php?nid=87221", "Category": null, "Parent URL": null}