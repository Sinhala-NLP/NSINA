{"Source": "Adaderana", "Timestamp": "January 28, 2014 01:18 pm", "Headline": "වැල්ලම්පිටිය ස්ථානාධිපති ඇතුළු 4ක් යළි රිමාන්ඩ්  ", "News Content": "හෙරොයින් ළඟ තබාගැනීමේ චෝදනාවක් සම්බන්ධයෙන් අත්අඩංගුවට ගත් වැල්ලම්පිටිය පොලිස් ස්ථානාධිපතිවරයා ඇතුළු සිව් දෙනෙකු යළිත් රක්ෂිත බන්ධනාගාරගත කර තිබේ. අදාළ නඩුව අද(28) කැඳවු අවස්ථාවේ දී කොළඹ අතිරේක මහේස්ත්‍රාත් නිරෝෂා ප්‍රනාන්දු මහත්මිය සැකකරුවන් ලබන 11 වන දින දක්වා රක්ෂිත බන්ධනාගාර ගත කරන ලෙස නියෝග කර ඇත. හෙරොයින් ළඟ තබාගැනීම සම්බන්ධයෙන් වැල්ලම්පිටිය පොලිස් ස්ථානාධිපතිවරයා කොළඹ අපරාධ කොට්ඨාශය විසින් අත්අඩංගුවට ගන්නා ලදී. පසුව ඔහුගේ බිරිඳ සහ තවත් සැකකරුවන් තිදෙනෙකු අදාළ සිද්ධිය සම්බන්ධයෙන් අත්අඩංගුවට ගත් අතර ඔවුන් අවස්ථා කිහිපයකදී අධිකරණය හමුවට ඉදිරිපත් කළේය. කෙසේ වෙතත් පසුගියදා අවසන් වු නඩුවාරය අවස්ථාවේ දී පොලිස් ස්ථානාධිපතිවරයාගේ බිරිඳ ඇප මත මුදාහැරීමට අධිකරණය නියෝග කළ අතර ඇයට යළිත් අද(28) දිනයේ දී අධිකරණය හමුවේ පෙනී සිටින ලෙස නියෝග කෙරුණි. පොලිස් ස්ථානාධිපතිවරයා ළඟ හෙරොයින් ග්‍රෑම් එකයි දශම එකයි හයක (1.16) ප්‍රමාණයකුත් සෙසු සැකකරුවන් සතුව සොයාගත් හෙරොයින්වල බර ග්‍රෑම් එකකට අඩු ප්‍රමාණයක් බව අද දිනයේ දී රජයේ රස පරීක්ෂකවරයා විසින් අධිකරණයට වාර්තාවක් ඉදිරිපත් කරමින් සඳහන් කළේය.", "URL": "https://sinhala.adaderana.lk/news.php?nid=40710", "Category": null, "Parent URL": null}