{"Source": "Adaderana", "Timestamp": "August 17, 2017 08:30 am", "Headline": "හෙට දකින රනිල් - ඡායාරූප ප්‍රදර්ශනය අද", "News Content": "අග්‍රාමාත්‍ය රනිල් වික්‍රමසිංහ මහතාගේ දශක 04ක දේශපාලන ගමන්මගේ සුවිශේෂී අවස්ථා ආවරණය කළ “හෙට දකින රනිල්“ ඡායාරූප ප්‍රර්ශනය අද(17) විවෘත කෙරෙයි. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ බණ්ඩාරනායක අනුස්මරණ සම්මන්ත්‍රණ ශාලාවේදී මෙම ඡායාරූප ප්‍රදර්ශනය අද පස්වරුවේ විවෘත කිරීමට නියමිතයි. 1977 වසරේ ලාබාලතම මන්ත්‍රීවරයා ලෙස පාර්ලිමේන්තුවට පිවිසුනු රනිල් වික්‍රමසිංහ මහතා මෙරට දේශපාලනයේ තීරණාත්මක භූමිකාවක් හොබවනු ලැබීය. ස්වකීය දශක 04ක දේශපාලන ගමන්මග තුළ එතුමා විසින් සිදුකළ ජාතික මෙහෙවර ඇගයීම මෙම ප්‍රදර්ශනයේ අරමුණ වී තිබේ. මෙම ඡායාරූප ප්‍රදර්ශනය ලබන 18 වන දින සිට 20 වන දින දක්වා පුරා තෙදිනක් පෙරවරු 10.00 සිට පස්වරු 8.00 දක්වා ජනතාව වෙනුවෙන් විවෘතව තැබෙනු ඇත. මේ අතර එක්සත් ජාතික පක්ෂයේ කෘත්‍රයාධිකාරී මණ්ඩලය අද රැස්වීමට නියමිතව තිබේ. අද පෙරවරුවේ කෘත්‍රයාධිකාරී මණ්ඩල රැස්වීම සහ එක්සත් ජාතික පක්ෂ පාර්ලිමේන්තු කණ්ඩායම් රැස්වීම පැවැත්වීමට නියමිත බව වාර්තා වෙයි. මෙහිදී වත්මන් දේශපාලන තත්ත්වය පිළිබඳව මෙන්ම ඉදිරියේදී පැවැත්වීමට නියමිත මැතිවරණ පිළිබඳව ද සාකච්ඡා කිරීමට නියමිතව තිබේ.", "URL": "https://sinhala.adaderana.lk/news.php?nid=76382", "Category": null, "Parent URL": null}