{"Source": "Adaderana", "Timestamp": "September 24, 2013 11:06 pm", "Headline": "ඡන්දය ගණන් කිරීමේ නිරීක්ෂණය සඳහා අවසර ලබා නොදීම ගැන සැක සහිතයි ", "News Content": "පුත්තලම දිස්ත්‍රික්කයේ ගණන් කිරීමේ මධ්‍යස්ථාන හතරෙන් එකක් වූ ශාන්ත ඇන්ඩෘ විද්‍යාලයේ ගණන් කිරීමේ මධ්‍යස්ථානයෙන් අද(24) පස්වරුවේ සලකුණු කරන ලද ඡන්ද පත්‍රිකා දහසකට වැඩි තොගයක් හමුවී ඇති බවත්, පුත්තලම පොලීසිය අසළ පිහිටි ඡන්ද මධ්‍යස්ථානයේ මෙම පාවිච්චි කළ ඡන්ද පත්‍රිකා මිටි සහ විසිරුණු පත්‍රිකා ලෙස පවතින බවත් කැෆේ සංවිධානය පවසයි. මෙම සිද්ධිය සම්බන්ධයෙන් කැෆේ සංවිධානය මාධ්‍ය නිවේදනයක් නිකුත් කර තිබේ. එම මාධ්‍ය නිවේදනය පහත පරිදි වෙයි. එම විද්‍යාලයේ පන්ති කාමර පිරිසිදු කළ කම්කරුවන් පිරිසකට මෙම පත්‍රිකා හමුවී ඇති අතර ඔවුන් ඒ බව පොලීසියට සහ කැෆේ සංවිධානය වෙත දන්වනු ලැබීය. කැෆේ නිරීක්ෂකයින් එම ස්ථානයට ගන විටත් පොලීසිය එහි පැමිණ සිටි අතර ඔවුන් කිසිවෙකුට එහි ඇතුළුවීමට ඉඩ ලබා නොදෙමින් කටයුතු කර ඇත. කෙසේ නමුත් කැෆේ නිරීක්ෂකයින් මෙම ස්ථානයේ ඡන්ද සලකුණු කළ පත්‍රිකා ඇති බවට තහවුරු කර ඇත. එක්සත් ජනතා නිදහස් සන්ධානයට ඡන්දය ප්‍රකාශ කළ අංක 10 (සුදත් චන්ද්‍රෙස්කර), 11 (චින්තක මායාදුන්න) සහ 8 (ඉන්ද්‍රාණි දසනායක) දරණ අංකවලට මනාප සලකුණ කළ ඡන්ද පත්‍රිකා එහි පවතියි. මෙවර පළාත් සභා මැතිවරණයේ ඡන්දය ගණන් කිරීම නිරීක්ෂණය කිරීම සඳහා කැෆේ සංවිධානය අවසර ඉල්ලා සිටි නමුත් මැතිවරණ කොමසාරිස්වරයා එය ඉල්ලීම ප්‍රතික්ෂේප කළේය. මැතිවරණ දිනයේ දී පුත්තලම ඡන්දය ගණන් කිරීම පිළිබද සැක පළ කරමින් පැමිණිලි 3 ක් කැෆේ සංවිධානය වෙත ලැබී තිබුණි. එම පැමිණිලි මැතිවරණ කොමසාරිස්වරයා වෙත යොමු කරනු ලැබූ අතර එම පැමිණිලි මැතිවරණ කොමසාරිස්වරයා විසින් ප්‍රතික්ෂේප කරනු ලැබීය. පැමිණිලි සම්බන්ධයෙන් කිසිදු ක්‍රියාමාර්ගයක් ගනු නොලැබුණි. කෙසේ නමුත් මේ වන විට නැවත වරක් පුත්තලම ඡන්දය ගණන් කිරීම පිළිබද බලවත් සැක සංකා මතුවී තබේ. එපමණක් ද නොව මහනුවර ඡන්ද ගණන් කිරීමේ පිළිබද ගැටුමක් ද ඇති විය. කුරුණෑගල එක්සත් ජාතික පක්ෂයේ මනාප ඡන්ද ගණන් කිරීම පිළිබද සැක මතු කොට ඇත්තේ ශමල් සෙනරත් ගේ මනාප සංඛ්‍යාව සම්බන්ධයෙනි. ඡන්දය ගණන් කිරීම නිරීක්ෂණය කිරීම සදහා කැෆේ සංවිධානය සිදු කළ ඉල්ලීම තුන් වරක් මැතිවරණ කොමසාරිස්වරයා ප්‍රතිකේෂව කළ බැවින් පුත්තලම ගණන් කිරීමේ මධ්‍යස්ථානයේ සිදු වුයේ කුමක්ද යන්න පිළිබද නිශ්චිත නිරීක්ෂණ ඉදිරිපත් කිරීමට කැෆේ සංවිධානයට නොහැකිය. මැතිවරණ ක්‍රියාවලියේ ඉතාමත් වැදගත් අංගය වන ඡන්ද ගණන් කිරීම මැතිවරණ නිරීක්ෂකයින්ගෙන් වසන් කිරීම බලවත් සැක සංකා ඇති කරන තත්ත්වයි. මෙයට පෙර රත්නපුර දිස්ත්‍රික්කයේ ඡන්ද ගණන් කිරීමේ මධ්‍යස්ථානයකින් ද ඡන්ද පත්‍රිකා තොගයක් හමුවූ අතර එවකට එජාප නියෝජ්‍ය නායක කරු ජයසූරිය මහතා එම පත්‍රිකා මැතිවරණ කොමසාරිස්වරයා වෙත ඉදිරිපත් කරනු ලැබීය. හංසයා සලකුණ ඉදිරියේ ඡන්දය සලකුණු කළ ඡන්ද පත්‍රිකා තොගයක් මෙයට පෙර කලගෙඩිහේන ප්‍රදේශයෙන් හමුවිය. කැෆේ සංවිධානය මෙයට පෙර වාර්තා මගින් පෙන්වා දෙනු ලැබ ඇත්තේ අනුරාධපුර, මාතලේ ඡන්ද මධ්‍යස්ථානවල ද ගණන් කිරීම සම්බන්ධයෙන් අක්‍රමිකතා සිදු වූ බව ය. මැතිවරණ නිරීක්ෂකයින්ට ඡන්දය ගණන් කිරීම නිරීක්ෂණය සඳහා අවසර ලබා නොදීම ඉතා බරපතළ සැක සංකා මතු කරන්නක් බව කැෆේ සංවිධානය නැවත අවධාරණය කරයි.", "URL": "https://sinhala.adaderana.lk/news.php?nid=37667", "Category": null, "Parent URL": null}