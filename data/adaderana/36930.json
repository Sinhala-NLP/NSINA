{"Source": "Adaderana", "Timestamp": "August 27, 2013 12:58 pm", "Headline": " පිල්ලේට ආරාධනා කළේ සන්ධානයේ එකඟතාවයකින් නෙවෙයි ", "News Content": "එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ මහත්මියට මෙරටට පැමිණීම සඳහා ආරාධනා කළේ සන්ධානයේ එකඟතාවයකින් නොවන බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. නවනීදන් පිල්ලේ මහත්මියට මෙරටට පැමිණී සඳහා කරන ලද ආරාධනය තමන් පිළිනොගන්නා බවද අද(27) කොළඹ පැවති මාධ්‍ය හමුවකදී මාධ්‍යවේදියෙකු නැගූ ප්‍රශ්නයකට උත්තර දෙමින් ඔහු මේ බව කියා සිටියේය. එසේම එක්සත් ජාතීන්ගේ සංවිධාන වැනි සංවිධාන ලෝකයට තිබිය යුතු බවත්, නමුත් ඒවාගේ ස්වාධීනත්වය පිළිබඳව ගැටලු සහගත තත්ත්වයන් මතුවන බවත් ඒ මහතා එහිදි සඳහන් කළේය. එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ මහත්මිය දෙමළ ඩයස්පෝරාවෙන් මෙහෙයවන අයෙක් බවද හෙතෙම පැවසීය. වැඩිදුරටත් අදහස් දක්වමින් ඒ මහතා කියා සිටියේ සැප්තැම්බර් මාසයේදී නවනීදන් පිල්ලේ මහත්මිය විසින් මධ්‍යස්ථ වාර්තාවක් ලබාදෙයි කියා කවුරුන් හෝ සිතනවානම් එය විහිලු සහගත තත්ත්වයක් බවයි. තවද නවනීදන් පිල්ලේ මහත්මිය දෙමළ ජාතික සන්ධානයේ සාමාජිකයින් මුණ ගැසී සාකච්ඡා කිරීම සම්බන්ධයෙන් කිසිදු ගැටලුවක් නොමැති බවත්, ඔවුන් මහජන නියෝජිතයින් වීම එයට හේතුව බවත් හෙතෙම සඳහන් කළේය. නමුත් විකල්ප ප්‍රතිපත්ති කේන්ද්‍රයේ විධායක අධ්‍යක්ෂක වන පාක්‍යසෝති සර්වන මුත්තු මහතා හමුවී සාකච්ඡා කිරීමට නියමිතව ඇත්තේ හොඳ දෙයක් සඳහා නොවන බවද ඒ මහතා එහිදී සඳහක් කර සිටියේය. තවද ශ්‍රී ලංකාවෙන් විසඳුමක් නොලැබුණහෝත් ජාත්‍යන්තර විසඳුමක් සඳහා යන බව පසුගිය දිනකදී දෙමළ ජාතික සන්ධානයේ නායක ආර්. සම්බන්ධන් මහතාගේ ප්‍රකාශය තරයේ ප්‍රතික්ෂේප කරන බවද මුසම්මිල් මහතා වැඩිදුරටත් පවසා සිටියේය. දිවයිනට පැමිණ සිටින එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මිය පසුගිය දිනකදී මාධ්‍යවේදීන් අමතමින් කියා සිටියේ තමා මෙරටට පැමිණියේ මෙරට රජයේ ආරාධනයකට බවයි.", "URL": "https://sinhala.adaderana.lk/news.php?nid=36930", "Category": null, "Parent URL": null}