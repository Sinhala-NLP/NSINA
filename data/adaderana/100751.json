{"Source": "Adaderana", "Timestamp": "December 14, 2018 02:18 pm", "Headline": "පීඩන අවපාතය සුළි කුණාටුවක් දක්වා වර්ධනය වෙයි-අනතුරු ඇඟවීමක්", "News Content": "දෙසැම්බර් මස 16 වන දා තෙක් පොතුවිල් සිට මඩකලපුව සහ ත්‍රීකුණාමලය හරහා කන්කසන්තුරය දක්වා වෙරළට ඔබ්බෙන් වන ගැඹුරු මුහුදු ප්‍රදේශවල ධීවර හා නාවික කටයුතුවල නොයෙදෙන ලෙස කාලගුණ අංශ අනතුරු ඇඟවයි. ඒ අනුව ඉහත සඳහන් ප්‍රදේශවල සිටින ධීවරයින් ට සහ නාවිකයන්ට හැකි ඉක්මනින් ආරක්ෂිත මුහුදු වෙත හෝ ගොඩබිම් වෙත ගමන් කරන ලෙස දැනුම් දීමක් කර තිබේ. නිරිතදිග බෙංගාල බොක්ක ප්‍රදේශයේ පවතින ගැඹුරු පීඩන අවපාතය අද උදෑසන 5.30 වන විට උතුරු අක්ෂාංශ 8.2 සහ නැගෙනහිර දේශාංශ 87.6 ආසන්නයේ ත්‍රිකුණාමලය සිට ආසන්න වශයෙන් කිලෝමීටර 700 ක් පමණ නැගෙනහිරට බරව ගිනිකොණ දෙසින් ස්ථානගතව පැවතිනි. මෙම පද්ධතිය ඉදිරි පැය 12 ක කාලය තුළ සුළි කුණාටුවක් දක්වා ද ඉන්පසු පැය 36 තුළ චණ්ඩ සුළි කුණාඩුවක් දක්වා තවදුරටත් වර්ධනය වෙමින් උතුරු දෙසට බරඹ වයඹ දෙසට ගමන් කරනු ඇතැයි බලාපොරොත්තු වෙයි. මේ හේතුවෙන් ඉහත දැක්වු ස්ථානයන්ට තද වැසි සහ සුළං වේගය ක්ෂණිකව පැයට කිලෝමීටර 70-80 පමණ ඉහළ යෑමට ඉඩ ඇති බව ද කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=100751", "Category": null, "Parent URL": null}