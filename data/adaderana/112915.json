{"Source": "Adaderana", "Timestamp": "June 28, 2019 09:22 am", "Headline": "පාස්කු ප්‍රහාරය එල්ල කරන ක්‍රම 5 ක් ගැන රජය දැන සිටියා-එස්.බී", "News Content": "2015 ජනවාරී 8 වන දා පිහිටු වු මෙම යහපාලන ආණ්ඩුව පටන් ගත් දා සිට විශාල අර්බුදයක තිබු බව සියලු දෙනා දන්නා කරුණක් බව පාර්ලිමේන්තු මන්ත්‍රී එස්.බී.දිසානායක මහතා පවසයි. ඊයේ(27) තෙල්දෙණිය ප්‍රදේශයේ පැවති උත්සවයක් අමතමින් මන්ත්‍රීවරයා මෙම අදහස් පළ කළේය. මහජනතාව හා රාජ්‍ය නිලධාරීන් නොසෑහෙන්න වත්මන් ආණ්ඩුව හේතුවෙන් දුක් වින්ද බව ද දිසානායක මහතා පවසා සිටියේය. ආණ්ඩුව තුළ වු කෙනෙහෙලිකම් හේතුවෙන් අද වන විට සියලු දෙනා විශාල අර්බුදයකට පත්ව ඇතැයි ද පැවසු මන්ත්‍රීවරයා, 21 වන දා පාස්කු ප්‍රහාරය එල්ල වන බවත්, එය එල්ල කරන ආකාරය පවා රජය දැන සිටි බවත් කියා සිටියේය. ප්‍රහාරය එල්ල කරන විධි 5 ක් ගැන හා මෙම ප්‍රහාරයන් එල්ල කරන්නේ කවුරුන්ද යන්න පිළිබඳව ද රජය දැන සිටි බව පැවසු මන්ත්‍රීවරයා, සහරාන්ගේ දුරකථන අංකය හා ඔහු ගැන සියලු තොරතුරු වාර්තා වී තිබු බව ද පැවසීය. විශේෂයෙන් කතෝලික දේවස්ථාන හා හෝටල්වලට පහර දීමේ ප්‍රධාන ඉලක්ක බව දැන සිටි නමුත් මෙම අවුල් සහගත රාජ්‍ය තන්ත්‍රය තුළ මෙය පාලනය කර ගැනීමට නොහැකි වු බව ද පැවසීය. කෙසේ වෙතත් මෙම සිදුවීමෙන් රටට තිබු ප්‍රධානම ආදායම් මාර්ගය නිමේෂයකින් නැති වී ගිය බව ද පැවසු දිසානායක මහතා රනිල් වික්‍රමසිංහ මහතාට ලාබෙට සියලු දේ රටට ගෙනැවිත් දැමීමට අවශ්‍යව තිබු බව ද සඳහන් කළේය. ජේ.ආර්.ජයවර්ධන මහතාගේ යුගයෙන් මෙම තත්ත්වය ආරම්භ කළ බවත් පැවසු මන්ත්‍රීවරයා, එවැනි තත්ත්වයක් තුළින් රටේ ජාතික ආර්ථිකය නැති වී යන බව ද පැවසීය. අද වන විට රටේ ආර්ථිකය කඩා වැටී ඇති බවත්, වසර 30 ක් පුරා පැවති යුද්ධය අවසන් කරමින් ලෝකයේ ඇතිව තිබු ආර්බුද හමුවේ රටේ ආර්ථිකය පිම්මකින් ඉහළට ගෙන යෑමට හැකිවු නමුත් අද එය වෙනස් වී ඇති බව ද මන්ත්‍රීවරයා පැවසීය. රටේ දුප්පතුන් සියයට 27 ක් පමණ සිටි නමුත් එය සියයට 6 දක්වා පහළ දැමීමට ඒ කාලයේ හැකි වු බවත් පැවසු මන්ත්‍රීවරයා, මේ වන විට ඒ සියල්ල පසුගිය කාලයේ අනිත් අතට ගොස් ඇතැයි ද පැවසීය. 19 වන ආණ්ඩුක්‍රම ව්‍යවස්ථාව ගෙනැවිත් මෛත්‍රීපාල සිරිසේන මහතා කියා සිටියේ රාජ්‍ය නායකයෙක් තම ධූර කාලය ස්ව කැමැත්තෙන් අඩු කර ගත් එකම නායකයා තමා බව වුවත් අද වන විට 19 ය පිළිකාවක් බව ජනාධිපතිවරයා පවසන බව ද දිසානායක මහතා කියා සිටියේය. උප්පරවැට්ටි 1000ක් පමණ යොදා ඇති කිසිදු මිනිහෙක්ට නිවැරදි තීරණයක් ගත නොහැකි තත්ත්වයට පත් කළ මෙම 19 වන සංශෝධනය ලෙස දැක්විය හැකි බව ද එස්.බී.දිසානායක මහතා පැවසීය. කෙසේ වුවත් නොවැම්බර් මස 23 වන දිනට පෙර ජනාධිපතිවරණය පැවැත් විය යුතු බවත්, එහිදී ශක්තිමත් ජනාධිපතිවරයෙක් පත් වෙනු ඇතැයි ද සඳහන් කළ මන්ත්‍රීවරයා 23 වන දා පත්වෙන ජනාධිපතිවරයා සමඟ 24 වන දා නව ආණ්ඩුවක් සාදන බව ද සඳහන් කළේය. අලුත් ආණ්ඩුවක්,අලුත් අගමැතිවරයෙක් හා අලුත් කැබිනට් මණ්ඩලයක් පත් කරන බවද පැවසු මන්ත්‍රීවරයා එදාට කරූ ජයසූරීයට 113 කෝ කියලා ඇසිය නොහැකි බව ද පැවසීය. දෙසැම්බර් මාසයේ ශක්තිමත් ආණ්ඩුවක් ඇති වෙනු ඇතැයි දැඩි අපේක්ෂාවෙන් සිටින බව ද මන්ත්‍රීවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=112915", "Category": null, "Parent URL": null}