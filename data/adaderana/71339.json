{"Source": "Adaderana", "Timestamp": "March 25, 2017 12:33 pm", "Headline": "මත් කුඩු සමඟ පකිස්ථානුවා කොටු", "News Content": "හෙරොයින් කිලෝ ග්‍රෑම් 01යි ග්‍රෑම් 400ක ප්‍රමාණයක් සමඟ පකිස්ථාන ජාතිකයෙකු ගුවන්තොටුපොළ රේගුව විසින් අත්අඩංගුවට ගෙන තිබේ. රේගු මාධ්‍ය ප්‍රකාශක ධර්මසේන කහඳව මහතා පවසන්නේ අදාළ හෙරොයින් තොගයේ වටිනාකම රුපියල් මිලියන 14ක් වන බවයි. ඊයේ (24) පස්වරු 6.30ට පමණ මෙම පුද්ගලයා අත්අඩංගුවට ගෙන තිබේ. මොහු 27 හැවිරිදි පකිස්ථාන ජාතිකයෙකු වන අතර පකිස්ථානයේ කරච්චි සිට ශ්‍රී ලංකාවට පැමිණ ඇති බව රේගු මාධ්‍ය ප්‍රකාශකවරයා පැවසුවේය. හෙරොයින් තොගය සිය ගමන් මල්ලේ සඟවාගෙන දෝහා හරහා QR 665 දරන කටාර් ගුවන් සේවයට අයත් ගුවන් යානයකින් මොහු මෙරටට පැමිණ ඇති බව රේගු මාධ්‍ය ප්‍රකාශක ධර්මසේන කහඳව මහතා පැවසුවේය.", "URL": "https://sinhala.adaderana.lk/news.php?nid=71339", "Category": null, "Parent URL": null}