{"Source": "Adaderana", "Timestamp": "July 16, 2015 08:50 am", "Headline": " මනාප අංකය දීම අදින් අවසන්", "News Content": "ඉදිරි පාර්ලිමේන්තු මැතිවරණයට අදාළව අපේක්ෂකයින්ගේ මනාප අංක නිකුත් කිරීම අද දිනය තුළ අවසන් කිරීමට බලාපොරොත්තු වන බව මැතිවරණ මහලේකම් කාර්යාලය පවසයි.නියෝජ්‍ය මැතිවරණ කොමසාරිස් එම්.එම්.මොහොමඩ් මහතා කියා සිටියේ ඊයේ දිනයේ සිට මනාප අංක නිකුත් කිරීමේ කටයුතු දිස්ත්‍රීක් තේරීම්භාර නිළධාරීන්ගේ කාර්යාල වලදී ආරම්භ වූ බවයි.ඒ අනුව දිස්ත්‍රීක් 10ක පමණ අපේක්ෂකයින්ගේ මනාප අංක නිකුත්කිරීම මේ වන විට සිදුකර තිබේ.ඉතිරි දිස්ත්‍රීක්ක වල මනාප අංකද අද දිනය තුළ නිකුත් කිරීමට සැලසුම් කර ඇති බව මැතිවරණ මහලේකම් කාර්යාලය කියා සිටියි.මේ අතර ඉදිරි මහමැතිවරණයේදී පොලීසිය කටයුතු කළයුතු ආකාරය සම්බන්ධයෙන් දැනුවත් කිරීමේ වැඩසටහනක් ක්‍රියාත්මක කිරීමට ශ්‍රී ලංකා මානව හිමිකම් කොමිෂන් සභාව තීරණය කර තිබේ.එහි පළමු වැඩසටහන හෙට දිනයේ සබරගමු පළාතෙන් ආරම්භ කරන බව මානව හිමිකම් කොමිෂන් සභාවේ නීති ලේකම් නිමල් ජී. පුංචිහේවා මහතා සඳහන් කළේය.", "URL": "https://sinhala.adaderana.lk/news.php?nid=52659", "Category": null, "Parent URL": null}