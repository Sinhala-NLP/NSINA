{"Source": "Adaderana", "Timestamp": "February 17, 2011 02:32 pm", "Headline": "චෝක්ලට් හා පැණි බීම විෂ වී දැරිය මරුට-අම්මා තවමත් රෝහලේ", "News Content": "චොක්ලට් හා පැණි බීම විශේෂයක් විෂ වීමෙන් පොළොන්නරුව රෝහලට ඇතුළත් කරනු ලැබූ කුඩා දැරියක ජීවිතක්ෂයට පත්ව ඇති අතර ඇගේ මව තාමත් රෝහලේ ප්‍රතිකාර ලබමින් සිටින බව රෝහල් ආරංචි මාර්ග පවසයි.‍‍ පොළොන්නරුව සිංහපුර ප්‍රදේශයේ පදිංචි ගිම්හානිකා කුමාරි රාජපක්ෂ නමැති 11 හැවිරිදි දැරියක් මෙසේ මරුමුවට පත්ව ඇති අතර ඇගේ මව වන කුමාරි හේරත් යන අය රෝහල් වාට්ටු අංක 1 හි ප්‍රතිකාර ලබන බව සඳහන් වේ. හමුදා සේවයේ යෙදුනු දැරියගේ පියා විසින් චොක්ලට් විශේෂයක් හා පැණි බීම වර්ගයක් ගෙනවිත් දුන් බවත්ඊයේ රාත්‍රීයේ ම මෙම ආහාර ගත් දැරිය වමනය කරන්නට පටන් ගැනීමෙන් පසු ප්‍රතිකාර සඳහා රෝහලට ගෙන යාමට ත්‍රීවිලර් රථයක් කැඳවාගෙන ඒමට දැරියගේ පියා පිටත්ව ගොස් තිබේ. ත්‍රීවිලර් රථ රියදුරෙකුද කැටුව පියා එන විට ඇගේ මව වන 34 වියැති කුමාරි හේරත් යන අයද දැරිය අසලම සිහිසුන්ව වැටී සිටි නිසා දෙදෙනාම රාත්‍රීයේ රෝහල් ගත කර ඇතැයි සඳහන් වේ. එසේ වුවද දැරිය රෝහල් ගත කරන අවස්ථාවේදීම ජීවිතක්ෂයට පත්ව ඇති බවත්,දැරියගේ මව මේ වන විටත් ප්‍රතිකාර ලබන බවත් සඳහන් වේ.", "URL": "https://sinhala.adaderana.lk/news.php?nid=14278", "Category": null, "Parent URL": null}