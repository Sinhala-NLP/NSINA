{"Source": "Adaderana", "Timestamp": "August 11, 2010 08:37 am", "Headline": "නැටුමට රට පටවා අමුතු නැටුම් නැටවූවන්ට වැඩ වරදී ", "News Content": "නැටුම් සංදර්ශන වලට යැයි පවසා ශ්‍රී ලාංකික තරණියන් සිංගප්පූරුවට ගෙන ගොස් ගණිකා වෘත්තියේ යෙදවීමේ මහා පරිමාණ ජාවාරමක් පිළිබඳ පරීක්ෂණ ආරම්භ කර ඇතැයි රහස් පොලිසිය පවසයි. රහස් පොලිසිය විසින් මේ පිළිබඳව කොළඹ මහේස්ත්‍රාත් අධිකරණයට දැනුම් දී තිබේ. සිංගප්පූරුවේ පිහිටි ශ්‍රී ලංකා තානාපති කාර්යාලය මගින් රහස් පොලිසියට කරන ලද ලිඛිත පැමිණිල්ලකට අනුව පොලිසිය මෙම විමර්ශනය ආරම්භ කර ඇති බව සඳහන් වේ. රහස් පොලිසිය අධිකරණයට වාර්තාවක් ඉදිරිපත් කරමින් පවසා ඇත්තේ මෙම ජාවාරම‍ට සම්බන්ධ සැකකරුවෙකු අත්අඩංගුවට ගෙන ඇති බවයි. මෙම සැකකරු විසින් ලාංකික තරුණියන් සිංගප්පූරුවේ දී ඩොලර් 50 ක් වැනි මුදලකට ගණිකා වෘත්තීයේ යොදවා ඇති බවට පරීක්ෂණ වල දී අනාවරණය වී ඇතැයි ද රහස් පොලිසිය අධිකරණයට දැනුම් දී තිබේ. මෙම ජාවාරමට සම්බන්ධ තවත් සැකකරුවන් පිරිසක් අත්අඩංගුවට ගැනීම සඳහා පරීක්ෂණ ආරම්භ කර ඇති බව රහස් පොලිසිය තවදුරටත් දැනුම් දී ඇත.", "URL": "https://sinhala.adaderana.lk/news.php?nid=10152", "Category": null, "Parent URL": null}