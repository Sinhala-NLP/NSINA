{"Source": "Adaderana", "Timestamp": "December 9, 2013 05:11 pm", "Headline": "අළු බඳුනේ දෙවන ජයත් ඔස්ට්‍රේලියාවටයි", "News Content": "අළු බඳුන ටෙස්ට් ක්‍රිකට් තරගාවලියේ දෙවන ටෙස්ට් තරගය ද ජයග්‍රහණය කිරීමට ඔස්ට්‍රේලියානු කණ්ඩායම අද සමත් විය. ඒ එංගලන්ත කණ්ඩායම ලකුණු 218කින් පරාජයට පත් කරමිනි. මෙම තරගයේ කාසිය වාසිය දිනා ප්‍රථමයෙන් පන්දුවට පහරදුන් ඔස්ට්‍රේලියානු කණ්ඩායම කඩුලු 9ක් බිඳ වැටී ලකුණු 570ක් ලබා ගනිමින් පන්දුවට පහරදීමේ අවස්ථාව එංගලන්ත කණ්ඩායමට ලබාදුන්නේය. ඒ අනුව එංගලන්ත කණ්ඩායම සිය ප්‍රථම ඉනිම වෙනුවෙන් සියලු ක්‍රීඩකයින් දැවී ලකුණු 172ක් ලබාගත්තේය. ලකුණු 398ක වාසියක් ද සමගින් සිය දෙවන ඉනිම ආරම්භ කළ ඔස්ට්‍රේලියානු පිතිකරුවන් කඩුලු තුනක් බිඳ වැටී ලකුණු 132ක් ලබා සිටියදී පන්දුවට පහරදීමේ අවස්ථාව එංගලන්ත කණ්ඩායමට ලබාදුන්නේය ඒ අනුව එංගලන්ත කණ්ඩායමට ජයග්‍රහණය සඳහා ලකුණු 530ක ඉලක්කයක් හිමිවිය. කෙසේ වෙතත් සියලු ක්‍රීඩකයින් දැවී එංගලන්ත කණ්ඩායමට ලබාගත හැකි වුයේ ලකුණු 312ක් පමණි. තරගයේ වීරයා සම්මානය ඔස්ට්‍රේලියානු කණ්ඩායමේ මිචෙල් ජොන්සන් විසින් දිනාගනු ලැබීය. මෙම තරගාවලියේ පළමු තරගයෙන් ද ඔස්ට්‍රේලියාව ජය අත්කර ගත්තේය.", "URL": "https://sinhala.adaderana.lk/news.php?nid=39459", "Category": null, "Parent URL": null}