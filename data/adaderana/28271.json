{"Source": "Adaderana", "Timestamp": "October 14, 2012 11:33 am", "Headline": " ත්‍රිරෝද රථ සඳහා නියාමනයක් ඉල්ලයි", "News Content": "ත්‍රි‍රෝද රථ නියාමනය සඳහා නිසි වැඩපිළිවෙළක් ක්‍රියාත්මක විය යුතු බව සමස්ත ලංකා ත්‍රිරෝද රථ රියදුරන්ගේ වෘත්තීය සමිතිය පවසයි. ත්‍රීරෝද රථ මගී ප්‍රවාහන සේවාව විධිමත් කිරීමට නම් නිසි නියාමනයක් අවශ්‍ය බව එහි ලේකම් රහුමාන් පල්ලි මහතා සඳහන් කළේය. මෝටර් රථ පනතට අනුව ත්‍රිරෝද රථ රෙගුලාසී 1992 වසරේ සිට සකස් කර ඇතත් මෙතෙක් එය ක්‍රියාත්මක කර නොමැති බව ත්‍රිරෝද රථ රියදුරන්ගේ වෘත්තීය සමිතිය පවසයි. විශේෂයෙන් වර්තමානයේ මගී ප්‍රවාහන ත්‍රිරෝද රථවල සවිකර ඇති මීටර් සම්බන්ධයෙන් නිශ්චිත නියාමනයක් අවශ්‍ය බව ඔවුන් පෙන්වාදෙයි. මේ සම්බන්ධයෙන් අද දෙරණ පුද්ගලික ප්‍රවාහන සේවා අමාත්‍යාංශයෙන් විමසීමක් කරන ලදී. ත්‍රිරෝද රථ සම්බන්ධයෙන් අවශ්‍ය රෙගුලාසී සකස් කර අමාත්‍යවරයා වෙත ඉදිරිපත් කර ඇති බව අමාත්‍යාංශ ලේකම් විකටර් සමරවීර මහතා සඳහන් කළේය. ඊට අනුමැතිය ලැබීමෙන් අනතුරුව එය ක්‍රියාවට නංවන බව ලේකම්වරයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=28271", "Category": null, "Parent URL": null}