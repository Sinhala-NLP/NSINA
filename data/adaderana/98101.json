{"Source": "Adaderana", "Timestamp": "October 23, 2018 01:56 pm", "Headline": "නාලක සිව්වෙනි දිනටත් CIDයට යයි", "News Content": "ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණය සම්බන්ධයෙන් සිදුකෙරෙන පරීක්ෂණවලට අදාළව ප්‍රකාශයක් ලබාදීමට හිටපු නියෝජ්‍ය පොලිස්පති නාලක ද සිල්වා අද(23) සිව්වන දිනටත් සී.අයි.ඩී.යට පැමිණ තිබේ. මේ අතර ත්‍රස්ත විමර්ශන කොට්ඨාසය භාර හිටපු නියෝජ්‍ය පොලිස්පති නාලක ද සිල්වා සහ දූෂණ විරෝධි බලකායේ මෙහෙයුම් අධ්‍යක්ෂ නාමල් කුමාර යන අය අතර සිදුවූ බව කියන දුරකතන සංවාදවල හඬපට 123 ක් ඔවුන්ගේ කටහඩ සාම්පල සමඟ ගැලපෙන බවට අනාවරණය වී ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණය සම්බන්ධයෙන් වන නඩුව කොටුව මහේස්ත්‍රාත් අධිකරණය හමුවේ අද කැදවූ අවස්ථාවේ අපරාධ පරීක්ෂණ දෙපාර්තමේන්තුව දැනුම් දී ඇත්තේ රස පරීක්ෂක වාර්තාවෙන් ඒ බව තහවුරු වී ඇති බවටයි. ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණයක් සම්බන්ධයෙන් හිටපු නියෝජ්‍ය පොලිස්පති නාලක ද සිල්වා සහ දූෂණ විරෝධි බලකායේ මෙහෙයුම් අධ්‍යක්ෂ නාමල් කුමාර යන අය අතර සිදුවූ බව කියන දුරකතන සංවාදය පසුගියදා හෙලිදරව් කෙරුණි. ඒ සම්බන්ධව විමර්ශන ආරම්භ කල අපරාධ පරීක්ෂණ දෙපාර්තමේන්තුව අදාල දුරකතන සංවාදයේ හඬපට නාලක ද සිල්වා සහ නාමල් කුමාර යන අයගේ කටහඬ සමඟ ගැලපෙන්නේද යන්න සොයා බැලිම සඳහා අධිකරණයේ අවසරය මත රස පරීක්ෂක දෙපාර්තමේන්තුව හරහා විමර්ශනයක් සිදු කළේය. ඒ අනුව කටහඬ රස පරීක්ෂකවරයා වෙත යොමු කරන ලද දුරකතන සංවාද ඇතුලත් හඬපට 124 කින් 123 ක්ම හිටපු නියෝජ්‍ය පොලිස්පති නාලක ද සිල්වා සහ නාමල් කුමාර යන අයගේ කටහඬ සමඟ තහවුරු වී තිබේ. රස පරීක්ෂක වාර්තාවෙන් තහවුරු වූ එම කරුණු අපරාධ පරීක්ෂණ දෙපාර්තමේන්තුව විසින් අද කොටුව මහේස්ත්‍රාත් අධිකරණයට දැනුම් දුන්නේය. මේ අතර හිටපු නියෝජ්‍ය පොලිස්පති නාලක ද සිල්වා මහතා විසින් සිය රාජකාරී ලැප්ටොප් යන්ත්‍රය යොදා ගනිමින් පවත්වාගෙන ගිය ව්යානජ ෆේස්බුක් ගිණුමක් සම්බන්ධයෙන් ද පරීක්ෂණ ආරම්භ කර ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. මේ අතර අපරාධ පරීක්ෂණ දෙපාර්තමේන්තුවේ රැඳවුම් භාරයේ සිටින ඉන්දීය ජාතිකයා ද අද අධිකරණයට ඉදිරිපත් කළ අතර ඔහු තවදුරටත් රැඳවුම්භාරයේ තබා ගනිමින් ප්‍රශ්න කිරීමට අධිකරණය අවසර ලබා දුන්නේය. මේ අතර වැඩ තහනමට ලක්වු හිටපු නියෝජ්‍ය පොලිස්පති නාලක ද සිල්වා මහතා අද යළිත් සිව්වන දිනටත් අපරාධ පරීක්ෂණ දෙපාර්තමේන්තුව හමුවට පැමිණීමට නියමිතයි. පසුගිය දින තුන තුළ අපරාධ පරීක්ෂණ දෙපාර්තමේන්තුව නාලක ද සිල්වා මහතාගෙන් පැය 28කට ආසන්න කාලයක් ප්‍රශ්න කර ප්‍රකාශ සටහන් කරගෙන තිබුණි.", "URL": "https://sinhala.adaderana.lk/news.php?nid=98101", "Category": null, "Parent URL": null}