{"Source": "Adaderana", "Timestamp": "October 21, 2018 11:41 am", "Headline": "ලාංකීය අභිමානය ජාත්‍යන්තරයට ගෙන ගිය පාරමී‍ට සුබ පණිවිඩයක්", "News Content": "ආජන්ටිනාවේදී පැවැති තෙවැනි යොවුන් ඔලිම්පික් ක්‍රීඩා උළෙලේ දී ලෝකඩ පදක්කමක් හිමිකරගත් පාරමී වසන්ති මාරිස්ටෙලා ක්‍රීඩිකාවට නිවාස දෙකක් අලුතින් දීමට හා ඇය දැනට ජිවත් වන නිවස අලුත්වැඩියා කර දීමට නිවාස අමාත්‍ය හා එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතා පොරොන්දු වී තිබේ. අද (21) පෙරවරුවේ මේ ක්‍රීඩිකාවට දුරකථනයෙන් කතා කළ අමාත්‍ය සජිත් ප්‍රේමදාස මහතා කොළඹ ප්‍රදේශයෙන් හා පුත්තලම දිස්ත්‍රික්කයෙන් හෝ ඒ අවටින් නිවසක් ලබා දීමටත් මිට අමතරව ඇය දැනට ජිවත් වන නිවස නිවාස සංවර්ධන අධිකාරිය හරහා අලුත්වැඩියා කර දීමටත් පොරොන්දු විණි. මේ පණිවිඩය රැගෙන වාරිමාර්ග ජලකලමනකරණ හා අපදා කළමනාකරණ අමාත්‍ය පාලිත රංගේ බණ්ඩාර මහතා අද පෙරවරුවේම මේ ස්ථානයට පැමිණෙන ලදී. මේ අවස්ථාවට නිවාස සංවර්ධන අධිකාරියේ පුත්තලම දිස්ත්‍රික්කයේ නිලධාරින්ද සහභාගී විණි. මිට අමතරව ඇගේ ක්‍රීඩාවට හා අධ්‍යාපනයට අවශ්‍ය සහය ලබා දීමට අමාත්‍ය පාලිත රංගේ බණ්ඩාර මහතා ද පොරොන්දු විනි. ඇය දැනට පදිංචි නිවස අලුත්වැඩියා කිරීමේ කටයුතු හා ඊට අවශ්‍ය මැනුම් කටයුතු 21 දිනයේම ආරම්භ කල අතර ඇයට ලබා දීමට පොරොන්දු වූ නිවාස භාර දීම මේ මස 30 වන දින කරුවලගස්වැව නිවස ව්‍යාපෘතිය විවෘත කිරීමේ උත්සවයේදී සිදු කිරීමට නියමිත බව අමාත්‍ය පාලිත රංගේ බණ්ඩාර මහතා පැවසිය. වැඩි දුරටත් අදහස් දැක්වු පාරමි, මෙසේ පැවසීය. \" මට ලොකු සතුටක් දැනෙන්නේ. මට සියලු දේ ලැබුනේ මගේ ජයග්‍රහණය නිසයි. රටේ සියලු දෙනා මම ගැන අද උනන්දු වෙනවා. මගේ ඊලග ඉලක්කය සාමාන්‍ය පෙළ විභාගය .ඉන් පස්සේ මගේ ඉලක්කය ඔලොම්පික් තරගාවලිය. කොහොම හරි මම පදක්කමක් ගේනවා.\"", "URL": "https://sinhala.adaderana.lk/news.php?nid=97998", "Category": null, "Parent URL": null}