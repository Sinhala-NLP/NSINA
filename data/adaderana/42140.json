{"Source": "Adaderana", "Timestamp": "March 28, 2014 12:57 pm", "Headline": "ජිනීවා යෝජනාවලින් පසු ලංකාවේ අනාගතය කෙබඳුද ?", "News Content": "එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් සම්මත වු යෝජනාවට අනුව කඩිනමින් ජාත්‍යන්තර පරීක්ෂණයක් ආරම්භ වනු ඇති බව විචාරකයින් පවසයි. අදාළ යෝජනාව මගින් ශ්‍රී ලංකාවේ මානව හිමිකම් කඩවීම සම්බන්ධයෙන් ජාත්‍යන්තර පරීක්ෂණයක් පැවැත්වීම ඇතුළු කරුණු කිහිපයකට අනුමැතිය හිමිව තිබේ. ඒ අනුව මානව හිමිකම් කවුන්සිලයේ මහ කොමසාරිස් නවනීදන් පිල්ලෙයි මහත්මිය විසින් පරීක්ෂණ කමිටුවක් හරහා මෙරට යුද්ධය පැවති කාලයේ දී දෙපාර්ශවයේම සිදුවු මානව හිමිකම් උල්ලංඝණය කිරීම් පිළිබඳ විමර්ශන සිදුකෙරෙනු ඇත. අදාළ පරීක්ෂණ සඳහා කිසිවිටකත් සහය නොදෙන බව ශ්‍රී ලංකා රජයේ ස්ථාවරය වී තිබේ. එබැවින් පිල්ලෙයි මහත්මිය විසින් ඒකපාර්ශවික පරීක්ෂණයක් ක්‍රියාත්මක කරනු ඇති බව හිටපු රාජතාන්ත්‍රික නිලධාරියෙකු වන ආචාර්ය දයාන් ජයතිලක මහතා පවසයි. එසේම මිථ්‍යා මත සහ වැරදි පුරෝකතනයන් මත කටයුතු කිරීමෙන් වැළකී සිටිය යුතු බවද ඔහු පෙන්වා දෙයි. ඊයේ(28) සම්මත වු යෝජනාවේ බලගතු තත්ත්වයක් නොමැති වුව ද ඉදිරියේ දී එය එක්සත් ජාතීන්ගේ සංවිධානයේ ආරක්ෂක මණ්ඩලයට ඉදිරිපත් කර ක්‍රියාමාර්ග ගත හැකි බව ශ්‍රී ලංකා මානව හිමිකම් කොමිසමේ කොමසාරිස් ආචාර්ය ප්‍රතිභා මහානාම හේවා මහතා අවධාරණය කරයි. ආරක්ෂක මණ්ඩලයේ දී එම යෝජනාව ප්‍රතික්ෂේප කිරීම, අනුමත කිරීම හෝ සම්බාධක පැනවීම සිදුකළ හැකි බව ඔහු පෙන්වා දෙයි.", "URL": "https://sinhala.adaderana.lk/news.php?nid=42140", "Category": null, "Parent URL": null}