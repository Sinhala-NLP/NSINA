{"Source": "Adaderana", "Timestamp": "April 2, 2013 05:24 pm", "Headline": "  රාජකාරියට නාවොත් සේවය අතහැර ගියාසේ සලකනවා", "News Content": "හෙට දිනය තුළ රාජකාරියට වාර්තා නොකරන කොළඹ ජාතික රෝහලේ සේවකයින් සේවය අතහැරගියාසේ සලකා කටයුතු කිරීමට පියවර ගන්නා බව සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතා පවසයි. කොළඹ ජාතික රෝහලේ සේවකයෙකු විනය පරීක්ෂණයකින් අනතුරුව රාගම රෝහලට මාරු කර යවා තිබේ. මෙයට විරෝධය පළ කරමින් ජාතික රෝහලේ සේවකයින් පිරිසක් රෝගී සත්කාරක සේවාවන් කඩාකප්පල් වන ආකාරයෙන් වෘත්තීය ක්‍රියාමාර්ගයකට අවතීර්ණ වී ඇති බව සෞඛ්‍ය අමාත්‍යංශය සඳහන් කරයි. මේ හේතුවෙන් ගැටලු රැසක් මතුවී ඇති බව ද සෞඛ්‍ය අමාත්‍යංශය පවසයි. කෙසේ වෙතත් අදාළ තීරණය ගෙන ඇත්තේ රාජ්‍ය සේවා කොමිසමේ නිර්දේශය අනුව බැවින් එය කිසිසේත්ම වෙනස් කළ නොහැකි බව සෞඛ්‍ය අමාත්‍යංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=32952", "Category": null, "Parent URL": null}