{"Source": "Adaderana", "Timestamp": "June 12, 2018 03:50 pm", "Headline": "නුවරඑළිය නගර සභාවේ හිටපු නගරාධිපතිට සිතාසි", "News Content": "රජයට රුපියල් දෙලක්ෂ විසිපන් දහසක පාඩුවක් සිදුකල බවට චෝදනා එල්ල වී ඇති නුවරඑළිය මහ නගර සභාවේ හිටපු නගරාධිපති ගමගේ මහින්ද කුමාර යන අයට අධිකරණය හමුවේ පෙනී සිටින ලෙස දන්වා කොළඹ ප්‍රධාන මහේස්ත්‍රාත් අධිකරණ සිතාසි නිකුත් කර තිබේ. අල්ලස් කොමිසම මඟින් ගොනුකර තිබූ චෝදනා පත්‍ර සලකා බැලීමෙන් පසුව කොළඹ ප්‍රධාන මහේස්ත්‍රාත් රංග දිසානායක මහතා මෙම සිතාසි නිකුත් කිරීම සිදු කල බව අද දෙරණ අධිකරණ වාර්තාකරු පැවසුවේය. 2013 වසරේ නුවරඑලිය සැණකෙළි සමයේ නගර සභාවට අයවිය යුතු රුපියල් දෙලක්ෂ විසිපන් දහසක මුදලක් නගර සභාවේ ගිණුමට බැර නොකොට තම ගිණුමට බැර කර ගැනීම තුළින් විත්තිකාර හිටපු නගරාධිපතිවරයා රජයට පාඩුවක් සිදු කර ඇති බවට අල්ලස් කොමිසම අධිකරණයට ඉදිරිපත් කර තිබූ වාර්තාවෙන් පෙන්වා දී තිබුණි. ඒ අනුව අගෝස්තු මස 7 වනදා අධිකරණය හමුවේ පෙනි සිටින ලෙස දන්වමින් නුවරඑළිය මහ නගර සභාවේ හිටපු නගරාධිපති ගමගේ මහින්ද කුමාර යන අයට සිතාසි නිකුත් කෙරුණු බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=90779", "Category": null, "Parent URL": null}