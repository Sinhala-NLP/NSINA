{"Source": "Adaderana", "Timestamp": "July 6, 2019 12:53 pm", "Headline": "TNA මන්ත්‍රීවරුන්ගේ ඉලක්කය වුණේ රජයට මුක්කු ගහල සැප ජීවිත ගත කරන්න-විග්නේශ්වරන්", "News Content": "දෙමළ ජනතාවගේ ප්‍රශ්න අමතක කර දෙමළ ජාතික සන්ධානයේ මන්ත්‍රීවරුන් ආණ්ඩුවට එක්වී සැප ජිවිත ගත කළ නිසා තමාට නව පක්ෂයක් නිර්මාණය කිරීමට සිදුවු බව උතුරු පළාත් හිටපු ප්‍රධාන අමාත්‍ය සී.වී. විග්නේෂ්වරන් මහතා පවසයි. යාපනයේ නාගර්කෝවිල් හී පැවැති දෙමළ ජනතා එකමුතුව විසින් සංවිධානය කළ මාධ්‍ය හමුවකට එක්වෙමින් විග්නේෂ්වරන් මහතා මේ බව සඳහන් කළේය. එහිදී වැඩිදුරටත් අදහස් දැක්වූ උතුරු පළාත් හිටපු ප්‍රධාන අමාත්‍යවරයා මේ බව පැවසීය. “2013 උතුරු පළාත් සභාවට දෙමළ සන්ධානයෙන් මම තරඟ කළා. ඉන් ජයග්‍රහණය මහ ඇමති ලෙස පත්වුණාම මගේ ධුරකාලයේ ජනතාවට සේවාවක් කරන්න පුළුවන් කියලා හිතාගෙන හිටියේ. අපේ මැතිවරණ ප්‍රතිපත්ති ප්‍රකාශයට අනුව හිතට එකඟව කටයුතු කරන්න පුළුවන් කියලා හිතාගෙන හිටියා. කාලයක් ගියාට පසුව මට ඇත්ත තත්ත්වය තේරුණා. මේ ප්‍රතිපත්ති ප්‍රකාශ / වේදිකාවල කථා සියල්ලම මැතිවරණ කාලයේදී ජනතාව රැවටීමට හදපු ලේඛන කියලා මම තේරුම් ගත්තා. මම මැතිවරණයට ඉදිරිපත්වු පක්ෂය ජනතාවගේ යහපත හිතන්නේ නැහැ. රජයට මුක්කු ගැසීම් කරන්න හිටියේ. මම තරඟ කළ පක්ෂයම ජනතාවගේ යහපත ගැන හිතන්නේ නැතිව රජයට මුක්කු ගැසීම තමයි ඉලක්ක කරගෙන හිටියේ. ප්‍රශ්න අහලා රජය අපහසුතාවයට පත්කරන්න ඕන අරමුණු කරගත් පාර්ලිමේන්තු මන්ත්‍රීවරුන්ගේ ඉලක්කය වුණේ සැප ජිවිත ගත කරන්න. මම පුළුවන් හැම විදිහට කතා කළා. ඒ වෙලාවේ මොකක් හරි කියලා සෑහිමකට පත්කළා මිස ජනතාවගේ පැත්තට හැරුනේ නැහැ. ඊට පසුව මම මගේ තීරණ වෙනස් කරගෙන ජනතාවට වැඩකරන අයව එකතු කරගෙන තනිවම ගමන් කරන්න හිතුවා. මගේ ධූර කාලය අවසන් වූ පසු පක්ෂයක් හැදුවා.“", "URL": "https://sinhala.adaderana.lk/news.php?nid=113499", "Category": null, "Parent URL": null}