{"Source": "Adaderana", "Timestamp": "September 15, 2015 01:56 pm", "Headline": "සැබෑ සංහිඳියාවකට හා සංවර්ධනයකට උපරිම සහයදෙනවා", "News Content": "ශ්‍රී ලංකාවේ දේශපාලන නායකත්වය අධිෂ්ඨානශීලිත්වයෙන් යුතුව ජනතාව සමග සැබෑ සංහිඳියාවක් හා සංවර්ධනයක් අත්පත් කරගනු ඇති බවට තමාට විශ්වාස යයි ඉන්දීය අග්‍රාමාත්‍ය නරේන්ද්‍ර මෝඩි පවසයි.ඒ සඳහා ශ්‍රී ලංකාවට උපරිම සහය ලබාදීමට ඉන්දියාව සූදානම් බව ඉන්දීය අග්‍රාමාත්‍යවරයා විසින් කියා සිටියේ අද (15)දිල්ලියේදී එරට සංචාරයේ නියුතු ශ්‍රී ලංකා අග්‍රාමාත්‍ය රනිල් වික්‍රමසිංහ මහතා සමග ඒකාබද්ධ මාධ්‍ය හමුවකට එක්වෙමිනි.රනිල් වික්‍රමසිංහ මහතා අග්‍රාමාත්‍යවරයා ලෙස දිවුරුම්දීමෙන් අනතුරුව පළමු විදෙස් සංචාරය ලෙස ඉන්දියාවට පැමිණීම අගය කරන බව පෙන්වාදුන් නරේන්ද්‍ර මෝඩි කියා සිටියේ ජනාධිපති මෛත්‍රීපාල සිරිසේන මහතාද තම ප්‍රථම විදෙස් සංචාරය ලෙස ඉන්දියාවට පැමිණි බවයි.ධීවර ගැටළුව පිළිබඳ මානුෂීය සැලකිය යුතු බව කියා සිටි ඉන්දීය අග්‍රාමාත්‍යවරයා ඉන්දු-ශ්‍රී ලංකා ධීවර ගැටළුව පිළිබඳ දෙරටේම ධීවර සංගම් සාකච්ඡා මාර්ගයෙන් අවසන් විසඳුමකට පැමිණිය යුතු බව සඳහන් කළේය.සංහිඳියාව හා ප්‍රගතිය මෙන්ම සමාජ ප්‍රතිසංස්කරණ හා වෙනසක් වෙනුවෙන් ශ්‍රී ලංකාව මේ වසරේ දෙවරක් ඡන්දය භාවිතා කළ බවත්, ශ්‍රී ලංකාවේ ප්‍රජාතන්ත්‍රවාදී සම්ප්‍රදාය පිළිබඳ ඊට වඩා ශක්තිමක් ප්‍රකාශනයක් තවත් නැතැයි ඉන්දීය අග්‍රාමාත්‍යවරයා පෙන්වා දෙයි.සමීප අසල්වැසියෙකු මෙන්ම මිතුරෙකු ලෙස ශ්‍රී ලංකාවේ සෑම සාර්ථකත්වයකටම සුභ පතන බවත්, මෑත කාලයේ එවැනි සාර්ථක අනාගතයක් වෙනුවෙන් පියවර කිහිපයක්ම ගනු ලැබ ඇති බවත් ඔහු අවධාරණය කළේය.සාර්ථකත්වයේ අරමුණු කරා ළඟාවීමට ද්විපාර්ශ්වික වෙළඳ හා ආයෝජන ඇතුළත් ඉන්දියානු තරඟකාරි වෙළඳපළ විවෘත කිරීමට සාකච්ඡා කළ බවත්, දෙරට සමාජයන්ට ඵලප්‍රයෝජන අත්වන සේ මානුෂික හා අර්ථික සබඳතා තර කිරීමට සැලසුම් කළ යුතු බවත් මෝඩි ‍කියා සිටියේය.වෙනත් අයගේ මැදිහත්වීම් සම්බන්ධයෙන් සැලකිලිමත් විය යුතුවා සේම කලාපයේ ආරක්ෂාව සම්බන්ධයෙන් දෙරට සමීපව කටයුතු කළ යුතුව ඇති බවත්, විශේෂයෙන් නාවික ආරක්ෂාව හා ස්ථාවරත්වය සම්බන්ධයෙන් අවධානය යොමුවිය යුතුව ඇති බව හෙතෙම වැඩිදුරටත් සඳහන් කළේය.නව රජය යටතේ ජිනීවා මානව හිමිකම් සමුළුවේ දී ශ්‍රී ලංකාව ලබා ගත් ජයග්‍රහණය පිළිබඳව සුභ පැතූ ඉන්දීය අග්‍රාමාත්‍යවරයා, ජාත්‍යන්තර තලයේ දී ශ්‍රී ලංකාව වෙනුවෙන් පූර්ණ සහය ලබා දීමට ඉන්දියාව සූදානම් බවද අවධාරණය කළේ ය.මේ අතර ද්විපාර්ශ්වික සාකච්ඡා වලින් පසුව සාර්ක් කලාපීය චන්ද්‍රිකාව සඳහා වූ අවබෝධාත්මක ගිවිසුමට විදේශ අමාත්‍ය මංගල සමරවීර මහතා සහ ඉන්දීය අභ්‍යවකාශ කොමිසමේ මහකොමසාරිස්වරයා අත්සන් තැබූහ.ඉන්දියාව හා ශ්‍රී ලංකාව අතර සම්බන්ධතා තව තවත් වැඩි දියුණු කරමින් කුඩා සංවර්ධන ව්‍යාපෘති, වෛද්‍ය උපකරණ හා ගිලන් රථ සේවාවන් ලබා දීම සම්බන්ධ ගිවිසුම් තුනකට ද මෙහිදී අත්සන් තැබිණි.පළාත් පාලන ආයතන, රාජ්‍ය නොවන සංවිධාන, අධ්‍යාපන හා වෘත්තීය පුහුණු ආයතන හරහා කුඩා පරිමාණයේ සංවර්ධන ව්‍යාපෘති සඳහා සහය සහ ආධාර සැපයීමට එක් ගිවිසුමක් මගින් ඉන්දියාව කටයුතු කරනු ඇත.අනෙක් ගිවිසුම මගින් වවුනියාව දිස්ත්‍රීක් රෝහලේ ඇඳන් 200 කින් සමන්විත වාට්ටුව සඳහා සියලුම වෛද්‍ය උපකරණ සැපයීමට ඉන්දියාව ක්‍රියා කරනු ඇති බවද මෙහිලා සඳහන් විය.ශ්‍රී ලංකාව තුළ හදිසි ගිලන් රථ සේවාවක් ස්ථාපිත කිරීම සඳහා ඉන්දීය ආධාර සැපයීමේ ගිවිසුම අද අත්සන් තැබුණු තෙවැන්නයි.මේ ගිවිසුම් සඳහා ඉන්දියාව වෙනුවෙන් විදේශ ලේකම් ආචාර්ය එස්. ජයශන්කර් මහතා ද, ශ්‍රී ලංකාව වෙනුවෙන් අග්‍රාමාත්‍ය ලේකම් සමන් ඒකනායක මහතා ද අත්සන් තැබූහ.", "URL": "https://sinhala.adaderana.lk/news.php?nid=53864", "Category": null, "Parent URL": null}