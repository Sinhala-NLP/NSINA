{"Source": "Adaderana", "Timestamp": "April 30, 2015 09:17 am", "Headline": "කුරුටු ගී කුරුටු ගා ජනපති සමාව ලැබූ උදයශ්‍රී සති 4ට පසු හිරෙන් පිටවෙයි", "News Content": "සීගිරියේ කුරුටු ගී වලට හානි කළැයි වරදකාරිය වී දෙවසරක සිරදඬුවම් ලැබ ජනාධිපති සමාව යටතේ නිදහස ලැබුවත් මුදාහැරීමට ලිඛිත නියෝගයක් නොලැබීම හේතුවෙන් අනුරාධපුර බන්ධනාගාරයේ රඳවාගෙන සිටි ද්‍රවිඩ ජාතික සින්නතම්බ් උදයශ්‍රී (27) තරුණිය බන්ධනාගාරයෙන් නිදහස් කර තිබේ.එකී තරුණියට සමාව ලබාදෙන ලෙස ඇයගේ පවු‍ලේ ඥාතීන් රජයෙන් ඉල්ලීම් කර තිබිණ.ඒ අනූව පසුගිය 02 වනදා ඇයට ජනාධිපතිවරයා විසින් සමාව ලබාදීමට තීරණය කළේය. එහෙත් මුදාහැරීමේ නියෝගයක් අනුරාධපුර පිහිටි බන්ධනාගාරය වෙත ලැබී නොතිබීම හේතුවෙන් මේ දක්වා ඇය එහි රඳවාගෙන සිටි බව වාර්තා විය.කෙසේ වුවද අදාළ නියෝගය ලැබීමෙන් පසුව ඇය බන්ධනාගාරයෙන් පිටව ගොස් තිබේ.මඩකළපුව ප්‍රදේශයේ පදිංචි සින්නතම්බි උදය ශ්‍රී නමැති 27 හැවිරිදි තරුණිය ඉකුත් පෙබරවාරි මස 14 වනදා සීගිරිය නැරඹීම සඳහා පැමිණි අතර කැටපත් පවුරේ කොණ්ඩ කටුවකින් නම ලිවීම නිසා කැටපත් පවුරට හානි කළැයි චෝදනාව මත අත්අඩංගුවට ගෙන දඹුල්ල මහේස්ත්‍රාත් අධිකරණයට ඉදිරිපත් කිරීමෙන් පසු වසර දෙකක සිරදඬුවමක් නියම විය.", "URL": "https://sinhala.adaderana.lk/news.php?nid=51006", "Category": null, "Parent URL": null}