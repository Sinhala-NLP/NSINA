{"Source": "Adaderana", "Timestamp": "November 17, 2012 04:37 pm", "Headline": "නවසීලන්ත පළමු ඉනිම 221යි - හේරත් 65/5යි", "News Content": "ශ්‍රී ලංකා කණ්ඩායම සමග පැවැත්වෙන තරග 2කින් සමන්විත ටෙස්ට් තරගාවලියේ පළමු තරගයේ පළමු ඉනිම ක්‍රීඩා කළ නවසීලන්ත කණ්ඩායම සියලු දෙනා දැවී ලකුණු 221 ක් ලබා ගන්නා ලදී. ගාල්ල ජාත්‍යන්තර ක්‍රිකට් ක්‍රීඩාංගණයේදී පැවැත්වෙන මෙම තරගයේ කාසියේ වාසිය හිමිකර ගනිමින් පළමුවෙන් පන්දුවට පහරදීමට නවසීලන්ත කණ්ඩායම තීරණය කරන ලදී‍. ඒ අනුව නවසීලන්ත ඉනි‍ම වෙනුවෙන් බ්‍රෙන්ඩන් මැකලම් ලකුණු 68ක් හා ඩැනියෙල් ෆල්යින් ලකුණු 53ක් ලබා ගත් අතර සෙසු පිතිකරුවන්ට වැඩි ලකුණු සංඛ්‍යාවක් ලබා ගැනීමට නොහැකි විය. පන්දු යැවීමේදී ශ්‍රී ලංකා කණ්ඩායම වෙනුවෙන් රංගන හේරත් කඩුලු 5ක්, ෂමින්ද එරංග කඩුලු 3ක් හා නුවන් කුලසේකර කඩුලු 2ක් ලබා ගන්නා ලදී. දෙරට දෙවැනි ටෙස්ට් තරගය ලබන 25 වැනිදා කොළඹ පී. සරවනමුත්තු ක්‍රීඩාංගණයේදී පැවැත්වීමට නියමිතය.", "URL": "https://sinhala.adaderana.lk/news.php?nid=29272", "Category": null, "Parent URL": null}