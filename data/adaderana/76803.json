{"Source": "Adaderana", "Timestamp": "August 28, 2017 12:27 pm", "Headline": "බස්නාහිර පළාත් සභාව උණුසුම්", "News Content": "පළාත් සභා ඡන්දය එකම දිනයකදී පැවැත්වීමට අදාළ 20 වන ආණ්ඩුක්‍රම ව්‍යවස්ථා සංශෝධනය පිළිබඳ යෝජනාවක් හේතුවෙන් බස්නාහිර පළාත් සභාවේ අද(28) උණුසුම් තත්ත්වයක් හටගත්තේය.ජනාධිපතිවරයා විසින් ආණ්ඩුකාරවරයා වෙත යොමු කර තිබූ අදාළ යෝජනාව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා විසින් සභාවට ඉදිරිපත් කර තිබුණි.දින 12ක් තුළ එම යෝජනාව පිළිබඳ බස්නාහිර පළාත් සභාවේ තීරණය දැනුම් දෙන ලෙස දන්වා තිබුණ ද මන්ත්‍රීවරුන් පිරිසක් එය තවදුරටත් අධ්‍යයනය කළ යුතු බවට අද සභාවේදී යෝජනා කළ බව පළාත් සභා මන්ත්‍රී රෝස් ප්‍රනාන්දු මහත්මිය සඳහන් කළේය.එම අවස්ථාවේ ඒකාබද්ධ විපක්ෂය නියෝජනය කරන සන්ධාන මන්ත්‍රීවරුන් පිරිසක් ඊට විරෝධය පළ කර සෙන්කෝලය රැගෙනයාමට උත්සහ කිරීමත් සමඟ සභාවේ උණුසුම් තත්ත්වයක් හට ගත්තේය.කෙසේ වෙතත් බස්නාහිර පළාත් සභාවේ බහුතර මතය අනුව අදාළ යෝජනාව සම්බන්ධයෙන් ලබන 04 වනදා පැවැත්වෙන පළාත් සභා සැසිවාරයේදි තීරණය කිරීමට තීන්දු කළ බව රෝස් ප්‍රනාන්දු මහත්මිය සඳහන් කළේය.", "URL": "https://sinhala.adaderana.lk/news.php?nid=76803", "Category": null, "Parent URL": null}