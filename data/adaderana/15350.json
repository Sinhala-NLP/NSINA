{"Source": "Adaderana", "Timestamp": "April 8, 2011 09:58 am", "Headline": "ශ්‍රී ලාංකිකයින් 24  දෙනෙක් ජෝර්දානයේ අතරමංවෙලා ", "News Content": "ශ්‍රී ලංකාවට පැමිණීමට නොහැකිව, ජෝර්දානයේ ගෘහ සේවක වෘත්තියේ යෙදීසිටි ශ්‍රී ලාංකිකයින් 24 දෙනෙකු එරට අතරමංව සිටින බව විදෙස් මාධ්‍ය වාර්තා කරයි. මේ අතරින් වැඩි දෙනෙකු ඔවුන් සේවය කළ නිවෙස් හිමිකරුවන්ගේ වධ හිංසයන්ට ලක්ව ඇති බව ද හියුමන් රයිට්ස් වොච් ආයතනය සඳහන් කරයි. 2011 ජනවාරි මාසයේ සිට රජය විසින් අයකරන දඩ මුදල් ගෙවීමේ අපහසුතාවය නිසා මෙම පිරිස මෙසේ ජෝර්දානයේ අම්මාන් නගරයේ රැඳීසිටින බව සඳහන්ය. වසර 2 සිට වසර 11 පමණ කාලයක් දක්වා මෙම ශ්‍රී ලාංකිකයින් පිරිස ජෝර්දානයේ සේවය කර ඇති බව වාර්තා වේ. මෙම පිරිසට නැවත සිය මව්රට වෙත යාම සඳහා ජෝර්දානය විසින් අවසර ලබාදිය යුතු බව හියුමන් රයිට්ස් වොච් ආයතනය අවධාරණය කර තිබේ.", "URL": "https://sinhala.adaderana.lk/news.php?nid=15350", "Category": null, "Parent URL": null}