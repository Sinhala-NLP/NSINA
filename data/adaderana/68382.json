{"Source": "Adaderana", "Timestamp": "January 21, 2017 12:38 pm", "Headline": " අන්තවාදය ගැන කතා නොකර ගඟේ පනින්න ", "News Content": "උතුරේ සහ දකුණේ අන්තවාදය ගැන කතා කරන පිරිස් රට විනාශ නොකර මුහුදට හෝ ගඟට පනින ලෙස තමන් ඉල්ලා සිටින බව ජාතික සහජීවනය, සංවාඳ හා රාජ්‍ය භාෂා අමාත්‍ය මනෝ ගනේෂන් මහතා පසවයි. පාසල් තුළ භාෂා ප්‍රවර්ධන කව පිහිටුවීම සම්බන්ධයෙන් දැනුම්වත් කිරීමේ වැඩසටහනකට පසුගියදා කොළඹදී එක් වෙමින් ජාතික අමාත්‍ය මනෝ ගනේෂන් මහතා මේ බව කියා සි‍ටියේය.එහිදී වැඩිදුරටත් අදහස් දැක්වූ ඒ මහතා,මේ රටේ අපි සිංහල වේවා, දෙමළ වේවා, මුස්ලිම් වේවා, බෞද්ධ වේවා, හින්දු වේවා, කතෝලික වේවා, ක්‍රිස්තියානි වේවා, ප්‍රශ්නයක් නැහැ.මව් භාෂාව දෙමළ වේවා, සිංහල වේවා, එසේත් නැත්නම් ඉංග්‍රීසි භාෂාව වේවා, ජාතිය සිංහල, දෙමළ, මුස්ලිම් වේවා නමුත් පළමු තැන දිය යුත්තේ අපේ රටටයි. ඒ ශ්‍රී ලාංකිකයින් හැටියට.ඒ නිසා ශ්‍රී ලංකා කියන අපේ අනන්‍යතාවය මත තමයි අපේ ජාතිය තියෙන්නේ, අපේ ආගම තියෙන්නේ,අපේ භාෂාව තියෙන්නේ.ඒ නිසා පසුගිය කාලයේදී අපි මොකද? කළේ, ශ්‍රී ලංකික කම දෙවනියට, තුන වෙනියට දාළා පළමු තැන දෙන්න හැදුවා අපේ භාෂාවට,ජාතියට හා ආගමට. එතනයි අපි වරද්ද ගත්තේ. ඇතැම් පිරිස් දේශයට, රටට තැන දුන්නේ නැහැ. කෙසේ වෙතත් දැන් මේ රටේ භාෂා තුනක් තියෙනවා. එය ව්‍යවස්ථාවෙත් තියෙනවා. සිංහල සහ දෙමළ භාෂා දෙකම රාජ්‍ය භාෂා. ඒ වගේම ඉංග්‍රීසි භාෂාව සන්ධාන භාෂාව. එමෙන්ම බෞද්ධ,හින්දු,ඉස්ලාම් සහ කතෝලික කියලා ආගම් හතරක් තියෙනවා.ජාතීන් ගැන කතා කළොත් සාමාන්‍යයෙන් අපි කියන්නේ සිංහල,දෙමළ,මුස්ලිම් මෙන්ම සමහරක් විටකදී මැලේ කියලත් කියනවා.නමුත් මගේ අමාත්‍යංශයේ ලියාපදිංචි වෙලා තියෙන විදියට අපේ රටේ ජාතීන් සහ ජන වර්ග දහ නවයක් සිටිනවා.පුත්තලම පැත්තේ අප්‍රිකානු සම්භවයක් තියෙන උදවියත් ජීවත් වෙනවා.වැද්දන් සිටිනවා.එය වර්ග දෙකක්.කැලෑ වැද්දෝ සහ මුහුදු වැද්දෝ.මලයාලම් සහ තෙලිඟු ජනතාවද සිටිනවා.ලන්දේසීන් වර්ග තුනක් සිටිනවා.ඒ වගේ මේ රටේ විවිධ භාෂා කතා කරන ජන වර්ග දහ නවයක් ඉන්නවා.මේ විදියට විවිධ භාෂා කතා කිරීම ලස්සනයි,වර්ණවත්.ඒ විවිධත්වය තමයි අපේ ශක්තිය වන්නේ.සිංහල භාෂාව මවු භාෂාව විදියට කතා කරන සියයට හැත්තෑ පහක පමණ ජනතාවක් මේ රටේ ඉන්නවා.ඒක වෙනස් වෙන්නේ නැහැ.බෞද්ධ ආගම වැළඳ ගත් පිරිස සියයට හැත්තෑවක් පමණ සිටිනවා.ඒකත් වෙනස් වෙන්නේ නැහැ.වෙනස් කරන්න කාටවත් උවමනාවක් නැහැ.නමුත් ඒ සමගම අනෙකුත් ආගම් , ජාතීන් මෙන්ම අනෙකුත් භාෂා කතා කරන,ජනයාත් සිටිනවා.ඉතින් මේ ඔක්කොම එකතු වන විට තමයි ශ්‍රී ලංකාව ඇති වෙන්නේ.මේ නිසා ළමුන් එය තේරුම් ගත යුතුයි.වැඩිහිටියෝ හදන්න අමාරුයි. ඒ නිසා දරුවන්වයි අපිට වටින්නේ.මගේ ජාතියට,මගේ භාෂාවට,මගේ ආගමට මම දෙවන,තුන්වන සහ හතරවන ස්ථාන තමයි දීලා තියන්නේ.පළමු තැන දෙන්නේ නැහැ ඒවට මම.ඒ නිසා මගේ ජාතියට,ආගමට සහ භාෂාවට අයිතිවාසිකම් කියන අය දොස් කියුවත් මම ඒවා ගණන් ගන්නේ නැහැ.මේ අනුව මම පළමු තැන ලබා දෙන්නේ ශ්‍රී ලාංකිකකමටයි.එහෙම හිතුවොත් තමයි මේ රට හදන්න පුළුවන් වන්නේ.එය අප තේරුම ගත යුතුයි. ඒ නිසා කැඩී බිදී ගිය රටක්,අන්තවාදය හෝ ත්‍රස්තවාදය හෝ බෙදුම්වාදය පැතිරී ගිය රටක් අපි නැවත මේ රටේ දරුවන්ට උදා කරන්නේ නැහැ.මේ අවස්ථාවේදී අපේ ජනාධිපතිතුමා,අගමැතිතුමා,අපේ ඇමති මණ්ඩලය හෝ ආණ්ඩුව ඒකට සුදානම් නැහැ.සමහරු දැනුත් අන්තවාදය අවුස්සනවා.එවැනි පිරිස් දකුණෙත් ඉන්නවා, උතුරේත් ඉන්නවා.දෙමළ අන්තවාදීන් ඉන්නවා,සිංහල අන්තවාදීන් ඉන්නවා, මුස්ලිම් අන්තවාදීන් ඉන්නවා.ඒ නිසා එවැනි අන්තවාදීන් සත පහකටවත් ගණන් ගන්නේ නැහැ.උතුරේ සහ දකුණේ අන්තවාදය ගැන කතා කරන අයගෙන් අපි ඉල්ලීමක් කරනවා. මොකක්ද දන්නවාද? රට විනාශ නොකර මුහුදේ හෝ ගඟේ ගිහින් පනින්න කියන ඉල්ලීම.මොකද? රට අපිට අවශ්‍යයි.මේ දරුවන්ට රටක් ඉතිරි කරන්න ඕනි.මෑතක හම්බන්තොටේ විශාල කෝලාහලයක් ඇති වී තිබෙනවා.නමුත් ලොකු ප්‍රශ්නයක් එතන නැහැ.සමහරු නැති ප්‍රශ්න ඇති කරන්න උත්සාහ කරනවා.හැබැයි,අපේ ජනාධිපතිතුමා,අගමැතිතුමා,අපේ ආණ්ඩුව මොකද? එතන කරන්නේ,කර්මාන්තකරණය කරනවා.ඒ කර්මාන්තකරණය රටට අවශ්‍යයි.මොකද? ඉගෙන ගන්නා ළමුන්ට රැකී රක්ෂා ලබා දිය යුතුයි. පාසල් අධ්‍යාපනය නිම කර ඉවත්ව යනවිට ඔවුන්ට රක්ෂා ලබා දිය යුතුයි.ඒකයි කර්මාන්තකරණය කියන්නේ.ලක්ෂ ගණනින් රක්ෂා ඕනි අපට.නැත්නම් කොහොමද? අපි රට හදන්නේ.රක්ෂා තියෙනවා නම් ආදායම වැඩි වෙයි.එහෙම ආදායම වැඩි වන්නේ නම් රට හැදෙයි.මම මීට පෙර සඳහන් කළා හම්බන්තොටට එම කර්මාන්තකරණය එපා නම් කොළඹට දෙන්න කියලා.කොළඹ,කොලොන්නාව,මහරගම,හෝමාගම,අවිස්සාවේල්ල යන පළාත්වල ඒ සඳහා ඕනෑ‍ තරම් ඉඩ තියෙනවා.කර්මාන්තපුර හදන්න පුළුවන් එතකොට.එහෙම කර්මාන්තපුර හදලා, අපේ ළමුන්ට ඒ හරහා රැකියා ලබා දෙන්න පුළුවන්.ඒ නිසා බය වෙන්න එපා.රට විකුණන්නේ නැහැ අපි.රට බෙදන්නේ නැහැ අපි.රට විකුණන්න ඉඩ දෙන්නෙත් නැහැ අපි.ඒ නිසා මේ තර්ජනවලට,ගර්ජනවලට, බය වෙන ආණ්ඩුවක් නොවෙයි මේ ආණ්ඩුව.මම නම් තර්ජන ගර්ජනවලට බය වෙන්නේ නැහැ.කාටවත්ම ඔලුව නමන්නේ නැහැ.ස්වාමීන්වහන්සේලා ඇතුළු නායකයින්ට පමණයි මම හිස නමන්නේ.ඒ නිසා මේ රටේ අලුත් පරපුර, තරුණ පරපුර රට ගැන හැගීමක්‌ ඇති කර ගත යුතුයි.මම එතනයි සිටින්නේ.ඒ නිසා මට බැරි දේ මම කාටවත් කියන්නේ නැහැ.එමෙන්ම මම කියන්න කැමතයි,සිංහල පුද්ගලයින් දෙමළ භාෂාව ඉගෙන ගත යුතුයි.දෙමළ පුද්ගලයින් සිංහල භාෂාව ඉගෙන ගත යුතුයි.ඒ වගේම අපි කවුරුත් එකතු වෙලා ඉංග්‍රීසි භාෂාව ඉගෙන ගන්නත් ඕනි.ලෝකෙම දොරටුව ඉංග්‍රීසි භාෂාවයි.අපේ රටේ සමහර නායකයින් සිටියා තමයි. ඒ අතර සිංහල නායකයින් මෙරට අහිංසක ළමුන්ට, සිංහල ජනතාවට කියුවා සිංහල විතරක් ඉගෙන ගන්න කියලා.සිංහල පමණයි කියල කියුවා.ඒ වගේ උතුරේ දෙමළ නායකයිනුත් දෙමළ ළමුන්ට, දෙමළ ජනයාට කියුවා දෙමළ පමණයි කියලා.ඒ නායකයින් එහෙම කියලා තමුන්ගේ දු දරුවන් යැවුවා පිටරටවලට.ඇමරිකාවට,එංගලන්තයට යැවුවා.යවලා ඔවුන්ට ඉංග්‍රීසි භාෂාව ඉගෙන ගන්න ලොකු අවස්ථාවක් සලසා දුන්නා.ඒ නිසා තමයි මේ රටේ මැද පෙලේ පිරිසට ඉංග්‍රීසි භාෂා හැකියාව නොමැති වුණේ.ඒ නිසා ඒ වැරැද්ද නැවත කරන්න බැහැ.හැම කෙනෙකුම ඉංග්‍රීසි භාෂාව ඉගෙන ගත යුතුයි.ලෝකේ දොරටුව ඒක තමයි. මම ජාතික සහජීවනය,සංවාඳ හා රාජ්‍ය භාෂා ඇමති විදියට මෙරටේ භාෂා අධ්‍යාපනය ඉහළ නංවාලීම මගේ වගකීමක්.අධ්‍යාපන අමාත්‍යතුමාගේ වගකීමක්ම පමණක් නොවෙයි එය, මගෙත් වගකීම.සිංහල භාෂාව,දෙමළ භාෂාව, ඉංග්‍රීසි භාෂාව පමණක් නොවෙයි,ජපන්,කොරියන්,ප්‍රංශ,චීන වැනි ජාත්‍යන්තර භාෂාද වැඩි දියුණු කරළා නව වැඩපිළිවෙළක් ඉදිරියේදී ගෙන එන්නේ අපේ අමාත්‍යාංශය මගින්.මේ අනුව ඕනෑම භාෂාවක් ඉගෙන ගැනීමේ අවස්ථාව අපි ජනතාවට ලබා දෙනවා.මගේ ඉලක්කය එයයි.ඒ නිසා භාෂා අධ්‍යාපනය, ඉංග්‍රීසි භාෂාව ඉගෙන ගැනීම සමහර ප්‍රභූ පන්තියට පමණක් සීමා වෙලා තිබුණ අවස්ථාව මේ වන විට මම අවසන් කරලා තිබෙනවා.", "URL": "https://sinhala.adaderana.lk/news.php?nid=68382", "Category": null, "Parent URL": null}