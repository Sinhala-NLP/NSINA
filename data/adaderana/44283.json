{"Source": "Adaderana", "Timestamp": "June 28, 2014 04:26 pm", "Headline": "සරණාගතයින් රැගත් යාත්‍රාවක් අනතුරට පත්වෙලා නෑ", "News Content": "ඕස්ට්‍රේලියාවේ ක්‍රිස්මස් දූපත ආසන්නයේ දි ශ්‍රි ලාංකික සරණාගතයින් පිරිසක් රැගත් යාත්‍රාව අනතුරට ලක්ව ඇති බවට පළවන වාර්තා අසත්‍යය බව ඕස්ට්‍රේලියානු ආගමන විගමන අමාත්‍ය ස්කොට් මොරිසන් මහතා පවසයි. ඔහු ප්‍රකාශ කර ඇත්තේ යාත්‍රාවක් පෙරලුණු බවට සනාථ කළ හැකි තොරාතුරු මේ වන තෙක් ලැබි නොමැති බවයි. ක්‍රිස්මස් දූපතට කිලෝමිටර් 250ක් පමණ දුරින් පිහිටි ප්‍රදේශයකදී ශ්‍රි ලාංකික සරණාගතයින් පිරිසක් රැගත් යාත්‍රාවක් අනතුරට ලක්ව ඇති බවට ඉන්දිය මාධ්‍ය වාර්තා කර තිබුණි. මේ සම්බන්ධයෙන් මාධ්‍යවේදින් පිරිසක් ඕස්ට්‍රේලියානු ආගමන විගමන අමාත්‍ය ස්කොට් මොරිසන්ගෙන් විමසා ඇති අතර එහිදි එහු මෙම අදහස් පළ කර ඇති බව විදෙස් මාධ්‍ය වාර්තා කළේය. අදාළ යාත්‍රාවේ ශ්‍රි ලාංකික දෙමළ සරණාගතයින් 153 දෙනෙකු සිටි බවත් ඉන් 32 දෙදෙනෙකු කාන්තාවන් බවත් තවත් 37 දෙනෙකු කුඩා ළමුන් බවත් ‘‘ද හින්දු‘‘ පුවත්පත උපුටා දක්වමින් විදෙස් මාධ්‍ය වාර්තා කර තිබුණි. මේ අතර අදාළ යාත්‍රාව ක්‍රිස්මස් දුපත ආසන්නයේ දි අනතුරට ලක්ව ඇති බවත්, එහි සිටින පුද්ගලයෙකු දුරකථන මාර්ග ඔස්සේ ඕස්ට්‍රේලියානු මාධ්‍ය වෙත අදහස් දක්වා ඇති බවත්. ඕස්ට්‍රේලියානු මාධ්‍ය ද වාර්තා කර තිබුණි.", "URL": "https://sinhala.adaderana.lk/news.php?nid=44283", "Category": null, "Parent URL": null}