{"Source": "Adaderana", "Timestamp": "August 3, 2011 08:26 am", "Headline": "ආන්දෝලනයට ලක් වූ වෛද්‍ය එලියන්ත වයිට්ගෙන් ප්‍රතිකාර ඉල්ලුවේ සංගක්කාරමයි", "News Content": "වෛද්‍ය එලියන්ත වයිට්ගෙන් ප්‍රතිකාර ලබා ගැනීම සඳහා එවකට‍ ක්‍රිකට් කණ්ඩායමේ නායක කුමාර් සංගක්කාර ක්‍රිකට් ආයතනයෙන් ලිඛිත ඉල්ලීමක් කළ බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. එසේ වුවද වෛද්‍ය එලියන්ත වයිට්ගෙන් ක්‍රිකට් කණ්ඩායම් ක්‍රීඩකයින් ප්‍රතිකාර ගැනීම ආයතනයේ අනුදැනුම මත සිදුවූවක් නොවන බව අමාත්‍ය මහින්දානන්ද අලුත්ගමගේ මහතා සඳහන් කරයි. ටී.වී දෙරණ ඔස්සේ ඊයේ රාත්‍රී විකාශය වූ\"වාද පිටිය\"සංවාදාත්මක වැඩසටහනට සහභාගී වෙමින් අමාත්‍යවරයා මේ බව අනාවරණය කළේය. මෙම වෛද්‍යවරයා ක්‍රිකට් ආයතනයේ වියදමින් ලෝක කුසලාන තරගාවලියට කැටුව යන්නට එකී වියදම් දරන්නට හැකියාවක් නැතැයි පවසා සිටියත් කුමාර් සංගක්කාර,ලසිත් මාලංග ආදීන් තම වියදමින් මොහු කැටුව යන්නට සූදානම් බව පවසා සිටි බව හෙතෙම සඳහන් කළේය. කෙසේ වෙතත් වෛද්‍ය එලියන්ත වයිට් විසින් ලබා දුන් ඖෂධ පිළිබඳව පරීක්ෂණයක් පවත්වන බවද මහින්දානන්ද අලුත්ගමගේ අමාත්‍යවරයා එහිදී ප්‍රකාශ කළේය. වාදපිටිය වැඩසටහනට සහභාගී වූ බිමල් රත්නායක හිටපු මන්ත්‍රීවරයා ක්‍රීඩා අමාත්‍යවරයාගෙන් ප්‍රශ්න කර සිටියේ ක්‍රීඩා වෛද්‍ය ආයතනයේ ප්‍රධානියා විසින් ක්‍රීඩකයින් එලියන්ත වයිට් වෛද්‍යවරයාගෙන් ප්‍රතිකාර ලබා ගැනීම සඳහා යොමු කර තිබේ ද යන්නයි. එම අවස්ථාවේ දී වැඩසටහනට දුරකථනයෙන් ඔස්සේ සම්බන්ධ වූ ක්‍රිකට් ආයතනයේ ලෝක කුසලාන ක්‍රිකට් මෙහෙයුම් කමිටුවේ අධ්‍යක්ෂ ලෙස කටයුතු කළ සුරාජ් දන්දෙණිය මහතා ද අදහස් දක්වමින් කියා සිටියේ තමන් නොදුන්නත් මේ අය හොරෙන් හොරෙන් ගොස් මෙම වෛද්‍යවරයාගෙන් ප්‍රතිකාර ලබා ගන්නා බවයි.", "URL": "https://sinhala.adaderana.lk/news.php?nid=17816", "Category": null, "Parent URL": null}