{"Source": "Adaderana", "Timestamp": "November 17, 2018 11:14 am", "Headline": "හෝටලය ගිනි ගත්තේ සිගරැට් කොටයකින්ද?", "News Content": "හික්කඩුව, නාරිගම ප්‍රදේශයේ හෝටලයක් අද (17) පෙරවරුවේ ගිනි ගැනීමට ලක්ව තිබෙන බව හික්කඩුව පොලීසිය පැවසීය. මෙසේ ගිනි ගැනීමට ලක්ව ඇත්තේ හික්කඩුව, නාරිගම පිහිටි බ්ලූ ස්ටාර් නමින් හඳුන්වන සංචාරක හෝටලය බවද හික්කඩුව පොලීසියේ ප්‍රකාශකයෙක් සඳහන් කළේය. හෝටලය ගිනි ගැනීමට ලක් වීමෙන් පිලිස්සුම් හා කැපුම් තුවාල ලැබූ සංචාරකයන් දෙදෙනෙක් ප්‍රතිකාර සඳහා ගාල්ල, කරාපිටිය ශික්ෂණ රෝහලට ඇතුලත් කර තිබේ. ගින්නෙන් බේරීම සදහා හෝටලයෙන් එළියට පැමිණීමට ජනේලයක වීදුරුවක් කැඩීමේ අරමුණින් එයට පහර දීම මත මෙසේ කැපුම් තුවාල ලබා තිබෙන බවත් මෙම සංචාරකයින් දෙදෙනා රුසියන් ජාතිකයින් බවත් හික්කඩුව පොලීසිය පැවසීය. අද (17) පෙරවරු 6.00 ට පමණ මෙම ගිනි ගැනීම සිදුව තිබෙන අතර ගිනි ගැනීම සිදුවන විටත් එම කාමර වල සිටි සංචාරකයින් තද නිද්දේ පසුව තිබේ. හෝටලයේ උඩු මහලේ මෙම ගින්න ඇති වි තිබෙන බවත් ගින්නෙන් උඩු මහලේ කාමර 04 ක් සම්පූර්ණයෙන්ම පාහේ විනාශ වී තිබෙන බවත් ගින්නෙන් හෝටලයට සිදු වූ පාඩුව මෙතෙක් නිශ්චිතව ගණන් බලා නැති බවත් වාර්තා වෙයි. අවම වශයෙන් මෙම පාඩුව රුපියල් ලක්ෂ 50 කට (50,00000/-) අධික විය හැකි බවත් හෝටලයේ ප්‍රකාශකයෙක් සඳහන් කළේය. ගින්න හට ගත් කාමර හතරේ තිබූ සියළු ගෘහ භාණ්ඩ මෙන්ම විදුලි හා ඉලෙක්ට්‍රොණික උපකරණ සම්පූර්ණයෙන්ම පාහේ විනාශ වී තිබෙන බවද හික්කඩුව පොලීසිය මෙතෙක් කරන ලද පරීක්ෂණ වලදි තහවුරු කර ගෙන තිබේ. කාමර වලටද දැඩි හානී සිදුව තිබෙන අතර මෙම හෝටලය කාමර 20 ක් පමණ තිබෙන අංග සම්පූර්ණ මධ්‍යම මට්ටමේ හෝටයක් බවද මේ දින වල හෝටලය සංචාරකයින්ගෙන් පිරී තිබූ බවද පොලිස් පරීක්ෂණ වලදි තහවුරු වී තිබේ. ඊයේ (16) මෙම හෝටලයේ ගින්න හටගත් කාමරයන්හි සංචාරකයින් මධ්‍යම රාත්‍රීය පසුවන තෙක්ම මත්පැන් සාදයක් පවත්වා තිබෙන බවත් එහිදී විසි කරන ලද සිගරැට් කොටයකින් ගින්න හට ගන්නට ඇති බවත් පොලීසිය විශ්වාස කරයි. මේ සම්බන්ධයෙන් තව දුරටත් පරීක්ෂණ පවත්වන බවද හික්කඩුව පොලීසිය පැවසීය. ගින්න හට ගැනීමත් සමග හෝටලයේ සිටි සියළුම සංචාරකයින් දැඩි භීතියට පත් ව තිබෙන අතර ඒ නිසාම සියළු සංචාරකයින් ආසන්න හෝටල වෙත පිටත් කර යැවීමටද හෝටයේ පරිපාලනය කටයුතු කර තිබේ. ගාල්ල නගර සභාවේ ගිනි නිවීම් ඒකකයේද සහය ඇතිව හික්කඩුව නගර සභාව හා හික්කඩුව පොලීසිය ගින්න නිවා දැමීමට කටයුතු කර තිබේ. හික්කඩුව පොලිස් ස්ථානාධිපතිතුමාගේ මෙහෙයවීම මත පොලිස් සැරයන් මහින්ද, පොලිස් කොස්තාපල් අනුර යන නිලධාරීන් ඇතුළු පිරිසක් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99356", "Category": null, "Parent URL": null}