{"Source": "Adaderana", "Timestamp": "August 9, 2010 08:12 am", "Headline": "සක්විති හලාවතදී සපුමල් වෙයි", "News Content": "මහා පරිමාණ මූල්‍ය වංචාවක් සම්බන්ධව අත්අඩංගුවට ගෙන සිටින සක්විති රණසිංහ නැමැත්තා හොර ‍රහසේ ඉන්දියාවේ සිට යළි ලංකාවට පැමිණීමෙන් අනතුරුව හලාවත නගරයේ ඉංග්‍රිසි පංතියක් පවත්වාගෙන ගොස් ඇති බවට තොරතුරු ලැබී තිබේ. ඔහු මාස 4ක පමණ කාලයක් හලාවත විජය මාවතේ නිවසක් කුලියට ගෙන සිය බිරිඳ සහ දරු දෙදෙනා ද සමග පදිංචිව සිට ඇති බව වාර්තා වේ. එහිදී ද පංතියට පැමිණෙන සිසුන්ගේ දෙමාපියන්ගෙන් මුදල් වංචා කර හදිසියේ එම ප්‍රදේශයෙන් පලා ගොස් ඇති බව ප්‍රදේශවාසීන් පවසයි. සක්විති රණසිංහ නැමැත්තා එම ප්‍රදේශයේ පෙනි සිට ඇත්තේ \"සපුමල් බණ්ඩාර\"යන නමිනි. මේ අතර සක්විති රණසිංහ සහ ඔහුගේ බිරිඳ අල්ලා ගැනීමට ඔත්තුව ලබාදුන් සිවිල් ආරක්ෂක කමිටු සාමාජිකයන්ට මුදල් ත්‍යාග පිරිනැමීමට පොලිස්පති මහින්ද බාලසූරිය මහතා තීරණය කර තිබේ. මෙම සැකකරුවන් අත්අඩංගුවට ගැනීමේ දී සිවිල් ආරක්ෂක බලකාය සිදුකළ මෙහෙය ප්‍රසංශනීය බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පවසයි. එමෙන්ම අත්අඩංගුවට ගෙන සිටින සක්විති රණසිංහ නැමැත්තා සහ ඔහුගේ බිරිඳගෙන් රැඳවුම් නියෝග මත තවදුරටත් ප්‍රශ්න කරන බව පොලිසිය ප්‍රකාශ කරයි. අපරාධ පරීක්ෂණ දෙපාර්ත‍මේන්තු විසින් සක්විති රණසිංහ සතු බැංකු ගිණුම් සහ ගනුදෙනු පිළිබඳ පුළුල් පරීක්ෂණයක් ආරම්භ කර ඇති බව ද සඳහන්ය.", "URL": "https://sinhala.adaderana.lk/news.php?nid=10103", "Category": null, "Parent URL": null}