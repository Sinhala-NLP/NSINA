{"Source": "Adaderana", "Timestamp": "September 6, 2013 05:05 pm", "Headline": "“ආතර් සී ක්ලාක්“ මධ්‍යස්ථානයේ නව ගොඩනැගිල්ල විවෘත කරයි ", "News Content": "“ආතර් සී ක්ලාක්“ මධ්‍යස්ථානය සඳහා ඉදිකළ නව සිව්මහල් පර්යේෂණාගාර ගොඩනැගිල්ල අද(06) විවෘත කෙරුණි. නවීන තාක්ෂණික පහසුකම් වලින් සමන්විතව ඉදිකර ඇති මෙම ගොඩනැගිල්ල තාක්ෂණ හා පර්යේෂණ අමාත්‍ය පාඨලි චම්පික රණවක මහතා විසින් විවෘත කර ඇති බව සඳහන් වෙයි. තාරකා විද්‍යා අධ්‍යයන කටයුතු සඳහා නවීන පහසුකම් වලින් යුත් පර්යේෂණාගාරයක් ද මෙම ගොඩනැගිල්ලේ ඉහළ මහලේ ස්ථාපිත කර තිබේ. ශ්‍රී ලංකාවට නවීන තාක්ෂණය හඳුන්වාදීම වේගවත් කිරීම සඳහා මෙම නවීන පහසුකම් වලින් සමන්විත පර්යේෂණ ගොඩනැගිල්ල මගින් විශාල ප්‍රයෝජනයක් අත්වනු ඇති බව තාක්ෂණ හා පර්යේෂණ අමාත්‍යාංශය පවසයි.", "URL": "https://sinhala.adaderana.lk/news.php?nid=37195", "Category": null, "Parent URL": null}