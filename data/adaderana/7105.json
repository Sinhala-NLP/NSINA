{"Source": "Adaderana", "Timestamp": "March 6, 2010 09:09 am", "Headline": "නාවික හමුදාපති ධීවර පිරිසක් හමුවේ", "News Content": "නාවික හමුදාපති වයිස් අද්මිරාල් තිසර සමරසිංහ මහතා වත්තල, පල්ලියවත්ත ප්‍රදේශයේ ධීවරයින් පිරිසක් හමුව තිබේ. මෙම හමුවේ දී ප්‍රදේශයේ ධීවරයින්ට බලපා ඇති ගැටලු පිළිබඳව සාකච්ඡාවට බදුන් වූ බව නාවික හමුදාව පවසයි. මෙතෙක් ධීවර කටයුතු සඳහා පනවා තිබූ සම්බාධක ඉවත් කිරීම පිළිබඳව නාවික හමුදාපතිවරයා මෙහිදී ධීවර ප්‍රජාව දැනුවත් කර ඇති බව සඳහන්ය. නාවික හමුදාපතිවරයා එහිදී පෙන්වා දී ඇත්තේ කොළඹ ආසන්නයේ මුහුදු තීරයේ ධීවරයින් සඳහා පනවා තිබූ වර්ග නාවික සැතපුම් 66 ක තහනම් කලාපය වර්ග නාවික සැතපුම් 8 දක්වා සීමා කිරීමට රජය තීරණය කර ඇති බවය. එය ගැසට් නිවේදනයක් මගින් ද ප්‍රකාශයට පත් කර ඇති බව ‍වයිස් අද්මිරාල් තිසර සමරසිංහ මහතා පවසා ඇත. එමෙන්ම ශ්‍රී ලාංකික ධීවරයින්ගේ ආරක්ෂාව තහවුරු කිරීමත්, ධීවර කටයුතුවලදී බලපාන සෙසු ගැටලු පිළිබඳවත් නාවික හමු‍දාවේ පූර්ණ අවධානය යොමු කරන බව තිසර සමරසිංහ මහතා එහිදී තවදුරටත් ප්‍රකාශ කර ඇති බව වාර්තා වේ.", "URL": "https://sinhala.adaderana.lk/news.php?nid=7105", "Category": null, "Parent URL": null}