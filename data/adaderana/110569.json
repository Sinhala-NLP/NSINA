{"Source": "Adaderana", "Timestamp": "May 24, 2019 10:51 am", "Headline": "වැඩි කාලයක් නොගොස් උදාවෙන අවසානය", "News Content": "වැඩිකාලයක් නොගොස් අමෙරිකාව සහ ඊශ්‍රායලයේ අවසානය දැකගැනීමට හැකිවනු ඇතැයි ඉරාන ආධ්‍යාත්මික නායකවරයා පවසා තිබේ. ඒ සමඟින් දෙසතියක පමණ කාලයක් තිස්සේ අමෙරිකාව සහ ඉරානය අතර මතුව තිබූ දැඩි මතගැටුම් තවත් උග්‍ර වී ඇති බව විදෙස් වාර්තා පවසයි. ඉතාමත් නුදුරු කාලයකදීම ඊශ්‍රායලයේ සහ අමෙරිකාවේ අභාවය දැකගැනීමට සිය රටේ තරුණ ප්‍රජාවට අවස්ථාව හිමිවනු ඇති බව ඉරානයේ අධ්‍යාත්මීය නායක අයතුල්ලා අල් කමෙයිනි පවසා තිබේ. ඔහු මේ බව පැවසුවේ ටෙහෙරාන් හිදී පැවැති දේශනයකට එක්වෙමින්. අමෙරිකානු යුද නෞකා සහ ප්‍රහාරක යානා මැදපෙරදිග කලාපය වෙත යැවීමෙන් පසුව ඉරානය සහ අමෙරිකාව අතර මතභේදාත්මක තත්ත්වයක් උද්ගත විය. සිරියාව වෙතින් අමෙරිකානු හමුදාවලට තර්ජනයක් එල්ලවිය හැකි බවට සිදුකෙරුනු අනාවරණයක් සමගින් මෙසේ මැදපෙරදිග හමුදා ශක්තිමත් කිරීමට අමෙරිකාවද කටයුතු කළේය. පසුගිය සතියේදී අදහස් දක්වමින් කමෙයිනි පෙන්වා දුන්නේ අමෙරිකාව සමග යුද්ධයකට එළඹීමට කිසිදු අදහසක් නොමැති බවයි. මේ අතර 2015දී අමෙරිකාව සමග ඇතිකරගත් න්‍යෂ්ටික ගිවිසුමෙන් ඉවත්වීමටත් ඉරානය තීන්දු කළේ ඒ සමඟයි. දෙරට අතර යුදමය තත්ත්වයක් ඇතිවීමේ හැකියාවක් පවතින බැවින් මැදපෙරදිග සියලු රටවල් මේවනවිට සීරුවෙන් පසුවන බව විදෙස් මාධ්‍ය වැඩිදුරටත් පවසයි.", "URL": "https://sinhala.adaderana.lk/news.php?nid=110569", "Category": null, "Parent URL": null}