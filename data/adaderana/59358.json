{"Source": "Adaderana", "Timestamp": "April 20, 2016 01:16 pm", "Headline": "IS සංවිධානයට රටවල් 70ක පුද්ගලයින් සම්බන්ධයි", "News Content": "අයි.එස් ත්‍රස්ත සංවිධානයට රටවල් 70කින් පුද්ගලයින් සම්බන්ධ වී ඇති බවට අනාවරණය වී තිබේ.අයි.එස්. සංවිධානයෙන් ඉවත් වූ පුද්ගලයෙකු විසින් ලබාදී ඇති ලිපිගොනුවලට අනුව මෙම තොරතුරු අනාවරණය වී ඇති බව විදෙස් මාධ්‍ය වාර්තා කළේය.ඒ අනුව වැඩිම පිරිසක් අයි.එස්. සංවිධානය සමග එක්වී ඇත්තේ සෞදි අරාබියෙන් වන අතර එම සංඛ්‍යාව 579ක් බව සඳහන්ය.ටියුනීසියාවෙන් 559 දෙනෙක්, මොරොක්කෝවෙන් 240 දෙනෙක්, තුර්කියෙන් 212 දෙනෙකු, ඊජීප්තුවෙන් 151 දෙනෙකු, රුසියාවෙන් 141 දෙනෙකු මෙන්ම ප්‍රංශය, ජර්මනිය, ලෙබනන්, බ්‍රිතාන්‍ය, ඔස්ට්‍රේලියා, කැනඩා ඇතුළු රටවලින් ද එම සංවිධානයට පුද්ගලයින් සම්බන්ධ වී ඇති බව වාර්තා වෙයි.එමෙන්ම අයි.එස් සංවිධානයට සම්බන්ධව සිටින පුද්ගලයින් අවුරුදු 12 ත් 70ත් අතර වයස්වල පසුවන්නන් බවත් බහුතරය වයස අවුරුදු 26 හෝ 27 වයස්වල පිරිස් බවත් අනාවරණය වී තිබේ.ඔවුන් අතරින් පුද්ගලයින් 1371 දෙනෙකු උසස් අධ්‍යාපනය අවසන් කර ඇති අතර තවත් 1028 දෙනෙකු විශ්ව විද්‍යාල අධ්‍යාපනය ද ලබා ඇති බව අදාළ ලිපිගොනුවලින් අනාවරණය වී ඇත.", "URL": "https://sinhala.adaderana.lk/news.php?nid=59358", "Category": null, "Parent URL": null}