{"Source": "Adaderana", "Timestamp": "July 29, 2019 11:31 am", "Headline": "බන්ධනාගාරයෙන් හදිසියේම රෝහලට ගිය විපක්ෂ නායකයා", "News Content": "බන්ධනාගාර ගතකර සිටි රුසියානු විපක්ෂ නායකයා හදිසියේම රෝහල්ගත කර තිබේ. මේ හේතුවෙන් ඔහුගේ ආධාරකරුවන් කුපිත වී ඇති බව සඳහන් වෙයි. බන්ධනාගාර ගතකර සිටියදී හදිසියේ රෝගාතුර වීම හේතුවෙන් රුසියානු විපක්ෂ නායක ඇලෙක්සි නවාල්නි රෝහල්ගත කිරීමට පියවර ගෙන තිබේ. බලධාරීන්ගේ තහනම් නියෝග නොතකා විරෝධතා සංවිධානය කිරීම හේතුවෙන් ඔහුව අත්අඩංගුවට ගනු ලැබුවේ ඉකුත් බදාදායි. එහිදී ඔහුට දින 30ක සිර දඬුවමක් නියම කෙරුණි. විරෝධතා පැවැත්වුණේ එළඹෙන මැතිවරණයක් සඳහා තරඟ කිරීමට නියමිත විපක්ෂ අපේක්ෂකයින් රැසකගේ මැතිවරණ අපේක්ෂකත්වය අවලංගු කිරීමට රජය ගත් තීරණයකට එරෙහිවයි. කෙසේ වෙතත් බලධාරීන් පවසන්නේ ඔවුන් ඒ සඳහා අවශ්‍ය සුදුසුකම් සම්පූර්ණ කර නොමැති බවයි. ඊට එරෙහිව පැවති විරෝධතා අතරතුර 1000කට අධික විරෝධතාකරුවන් පිරිසක් අත්අඩංගුවට ගැනුණි. කෙසේ වෙතත් විපක්ෂ නායක ඇලෙක්සි නවාල්නි රෝහල්ගත කළ බව වාර්තා වීමත් සමඟ ඔහුගේ ආධාරකරුවන් කුපිත වී තිබේ. බන්ධනාගාර ගතකර සිටියදී ඇති වූ අසාත්මිකතාවයක් හේතුවෙන් ඔහු රෝහල්ගත කර තිබුණි. මීටපෙර ඔහු එවැනි තත්ත්වයකට මුහුණ පා නොමැති බව ඒත්තු ගන්වමින් ඔහුගේ නීතිඥවරිය සමාජ ,මාධ්‍ය ජාලයකට සටහනක් ද එක්කර තිබේ. විදෙස් මාධ්‍ය වාර්තා කළේ ඇලෙක්සි නවාල්නි මේ වනවිට මොස්කව් රෝහලේ වැඩිදුර ප්‍රතිකාර ලබමින් සිටින බවයි. ඒ අසළට එක් වූ විපක්ෂ ආධාරකරුවන් ඔහුට සහය පළකරමින් විරෝධතාවේ නියැලුණු අතර විරෝධතාකරුවන් අත්අඩංගුවට ගැනීමට පොලිසිය පියවර ගෙන තිබේ.", "URL": "https://sinhala.adaderana.lk/news.php?nid=115257", "Category": null, "Parent URL": null}