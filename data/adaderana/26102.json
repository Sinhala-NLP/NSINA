{"Source": "Adaderana", "Timestamp": "July 27, 2012 09:24 am", "Headline": "ක්‍රීඩා ලොවේ මහා මංගල්‍යය - ඔලිම්පික් අද ඇරඹෙයි", "News Content": "විශ්වයේ අසමසම ක්‍රීඩා උළෙල වන ඔලිම්පික් ක්‍රීඩා මංගල්‍යය අද (27) ලන්ඩන්හිදී ආරම්භ විමට නියමිතය. ශ්‍රී ලංකා‍වේ වේලාවෙන් අද මධ්‍යම රාත්‍රියේ දී ක්‍රීඩා උළෙල ආරම්භ වීමට නියමිතව ඇත. 30 වන වරට පැවැත්වෙන මෙවර ඔලිම්පික් ක්‍රීඩා උළෙල සඳහා රටවල් 204 ක් නියෝජනය කරමින් ක්‍රීඩක ක්‍රීඩිකාවන් දස දහස් 500 දෙනෙකු පමණ එක්ව සිටියි. තරග ඉසව් 302 ක් සඳහා පදක්කම් 2,100 ක් වෙනුවෙන් එම ක්‍රීඩක ක්‍රීඩිකාවන් තරග වැදීමට නියමිතව ඇත. ශ්‍රී ලංකාව නියෝජනය කරමින් මෙවර ඔලිම්පික් ක්‍රීඩා උළෙල සඳහා ක්‍රීඩක ක්‍රීඩිකාවන් 7 දෙනෙකු සහභාගීවෙයි. එහිදී බැඩ්මින්ටන් ඉසව්ව සඳහා නිලූක කරුණාරත්න සහ තිළිණි ජයසිංහ අනිද්දා තරග වැදීමට නියමිතය. ලන්ඩන් හිදී ඔලිම්පික් ක්‍රීඩා උළෙලක් පැවැත්වෙන තෙවන අවස්ථාව මෙය වන අතර 1948 වස‍රේ පැවති ඔලිම්පික් උළෙලේ දී ශ්‍රී ලංකාව නියෝජනය කරමින් සහභාගි වු ඩන්කන් වයිට් මීටර් 400 කඩුලු මත දිවීමේ ඉසව්වෙන් රිදී පදක්කම දිනාගත්තේය. එය ශ්‍රී ලංකාව ඔලිම්පික් ක්‍රීඩා උළෙලක දී ලැබූ පළමු පදක්කමයි.", "URL": "https://sinhala.adaderana.lk/news.php?nid=26102", "Category": null, "Parent URL": null}