{"Source": "Adaderana", "Timestamp": "June 13, 2019 01:06 pm", "Headline": "උදර්පණ නීතිවලට එරෙහි විරෝධතා දරුණු අතට", "News Content": "නව උදර්පණ නීතියට එරෙහිව හොංකොංහි පැවති විරෝධතා ප්‍රචණ්ඩකාරී මුහුණුවරක් ගෙන තිබේ. එහිදී පුද්ගලයන් බොහෝ පිරිසක් තුවාල ලබා ඇතැයිද විදෙස් වාර්තා සඳහන් කළේය. හොංකොං බලධාරීන් අළුතින් හඳුන්වාදුන් උදර්පණ නීතිය මගින් බරපතල අපරාධ පිළිබඳ නඩු විභාග කිරීම සඳහා ඒවාට අදාළ සැකකරුවන් චීනය වෙත යැවීමට යෝජනා කර තිබේ. ඊට විරෝධය පල කරමින් හොංකොං වැසියන් දහස් සංඛ්‍යාත පිරිසකගේ සහභාගිත්වයෙන් දැවැන්ත විරෝධතාවක් ආරම්භ විය. එම විරෝධතාව සංවිධාන කර තිබුණේ එරට ක්‍රියාත්මක සිවිල් මානව හිමිකම් පිළිබඳ සංවිධානයක් විසින්. මේ හේතුවෙන් මාර්ග රැසක්ද අවහිර වී තිබූ අතර වර්ෂාව මධ්‍යයේ වුවද විශාල ජනකායක් වීථි පුරා රැස්ව සිටින ආකාරයත් දක්නට ලැබුණි. විරෝධතාකරුවන් විසුරුවාහැරීම සඳහා හොංකොං පොලිසිය කඳුළු ගෑස්, රබර් උණ්ඩ ප්‍රහාර මෙන්ම ගම්මිරිස් දියර ප්‍රහාරද එල්ල කර ඇති බව සඳහන් වෙයි. එමෙන්ම ඇතැම් අවස්ථාවල විරෝධතාකරුවන් වෙතට පොලිසිය බැටන් පොලුවලින් පහරදී ඇති බවද විදෙස් වාර්තාවල දැක්වෙයි. එහිදී තුවාල ලැබූවන්ගෙන් කිහිපදෙනෙකු අසාධ්‍ය තත්ත්වයේ පසුවන බව රෝහල් වාර්තා සඳහන් කළේය. මේ අතර නව උදර්පණ නීතියට එරෙහි විරෝධතාව එරට නායිකා කැරී ලෑම්ගේ දෝෂදර්ශනයට ලක්ව තිබෙනවා. මෙය සංවිධානාත්මක කැරැල්ලක් බව පැවසූ ඇය විරෝධතාකරුවන් හා පොලිසිය අතර ඇතිවූ ගැටුම කිසිදු සිවිල් සමාජයක් අනුමත නොකරන බවද ප්‍රකාශ කර තිබුණි.", "URL": "https://sinhala.adaderana.lk/news.php?nid=111891", "Category": null, "Parent URL": null}