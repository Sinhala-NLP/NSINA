{"Source": "Adaderana", "Timestamp": "March 6, 2016 01:16 pm", "Headline": "‍තුර්කියේ ප්‍රබලතම සමාන් පුවත්පත රජයට පවරාගනියි", "News Content": "තුර්කියේ ප්‍රබලතම සහ විශාලතම පුවත් පත් ආයතනය වන සමාන් පුවත්පත රජයට පවරාගෙන තිබේ.එරට රජයට එරෙහි හිස්මෙත් සංවිධානය සමඟ සමීප සබඳතා පවතින බවට චෝදනා කරමින් එම පුවත්පත රජයට පවරාගෙන ඇති බව සඳහන්ය.තුර්කි අග්‍රාමාත්‍ය අහමත් ඩව්ටෝග්ලු එරට රූපවාහිණී නාලිකාවක් සමඟ සම්මුඛ සාකච්ඡාවකට එක්වෙමින් පවසා ඇත්තේ මෙය දේශපාලන නොවන නිත්‍යානුකූල පවරා ගැනීමක් බවයි.අධිකරණ නියෝගයක් මත සමාන් පුවත්පත පවරාගත් බව තුර්කි ජනාධිපති රිසෙක් තායිප් එර්ඩෝගන් ද ප්‍රකාශ කර තිබේ.කෙසේ වෙතත් සමාන් පුවත්පතේ මූලස්ථාන කාර්යාලයට රජයේ ආරක්ෂක අංශ ඇතුළුවීමට එරෙහිව 500ක පමණ විරෝධතාවයේ නිරත වී ඇති අතර ඔවුන් විසුරුවා හැරීමට ගත් උත්සහයේදී දෙපාර්ශ්වය අතර ගැටුම්කාරී තත්ත්වයක් ද හට ගෙන ඇත.සමන් පුවත්පත රජයට පවරා ගැනීමට පෙර එහි අවසන් මුද්‍රණය නිකුත් කිරීමට එහි කාර්ය මණ්ඩලයට හැකි වී ඇති බව වාර්තා වෙයි.තුර්කි ඉතිහාසයේ අඳුරුතම දිනවලින් එකක් තුර්කි ජනමාධ්‍ය අත්විදි බව එහි අවසන් සංස්කරණයේ දක්වා තිබේ.මේ වන විට සමාන් පුවත් පතේ පාලන අධිකාරිය සඳහා රජයට පක්ෂපාති පිරිසක් පත් කර ඇති අතර ඔවුන්ගේ පාලනය යටතේ පුවත්පත යළි ආරම්භ කර ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=57936", "Category": null, "Parent URL": null}