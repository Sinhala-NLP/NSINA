{"Source": "Adaderana", "Timestamp": "November 4, 2011 08:28 am", "Headline": "ආහාර පරිහරණ ස්ථාන පරීක්ෂා කිරීමේ වැඩපිළිවෙළක්", "News Content": "මෙරට සියලු මහජන සෞඛ්‍ය ‍පරීක්ෂක කොට්ඨාශ ආවරණය වන පරිදි ආහාර පරිහරණ ස්ථාන පරීක්ෂා කිරීමේ වැඩපිළිවෙළක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. මෙම මස 28,29 සහ 30 යන තෙදින තුළ මෙම පරීක්ෂා කිරීමේ වැඩපිළිවෙළ ක්‍රියාත්මක කිරීමට නියමිතය. ඒ සම්බන්ධයෙන් පළාත් සෞඛ්‍ය අධ්‍යක්ෂකවරුන්, දිස්ත්‍රික් සෞඛ්‍ය අධ්‍යක්ෂකවරුන් සහ මහජන සෞඛ්‍ය පරීක්ෂකවරුන් දැනුවත් කර ඇති බව සෞඛ්‍ය අමාත්‍යාංශය සඳහන් කරයි. අදාළ දින තුන තුළ දිවයිනේ සෑම මහජන සෞඛ්‍ය පරීක්ෂක කොට්ඨාශයකම ඇති ආපනශාලා, හෝටල් සහ බේකරි පරීක්ෂාවට ලක්කිරීමට නියමිතය. එම පරීක්ෂා කිරීමෙන් අනතුරුව අදාළ ආහාර පරිහරණ ආයතන A, B, C, D යනුවෙන් වර්ගීකරණයකට ලක්කරන බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=19775", "Category": null, "Parent URL": null}