{"Source": "Adaderana", "Timestamp": "May 27, 2014 05:19 pm", "Headline": "ගෝලීය වේදිකාවේදී සිය ස්ථාවරය පිළිබිඹු කළ යුතුයි", "News Content": "සාර්ක් ක්‍රියාකාරීත්වය ඉදිරියට ගෙන යාමේ දී ඉන්දියාව සමඟ එක්ව කටයුතු කිරීමට ශ්‍රී ලංකාව බලාපොරොත්තු වන බව ජනාධිපති මහින්ද රාජපක්ෂ මහතා පවසයි. සාර්ක් ව්‍යාපෘතීන්ගේ සාර්ථකත්වයට ඉන්දියාවේ නායකත්වය තීරණාත්මක සාධකයක් බව ජනාධිපතිවරයා සඳහන් කරයි. ඉන්දියාවේ නව අග්‍රාමාත්‍යවරයා ලෙස දිවුරුම්දුන් නරෙන්ද්‍ර මෝඩි සහ ජනාධිපති මහින්ද රාජපක්ෂ මහතා අතර ද්වීපාර්ශවික සාකච්ඡා නවදිල්ලි අගනුවර හයිද්‍රාබාද් මන්දිරයේ දී අද පෙරවරුවේ පැවැත්වුණි. එහිදී ජනාධිපතිවරයා මෙම අදහස් පළ කර ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. නායකයින් දෙදෙනා අන්‍යෝන්‍ය වැදගත්කමක් සහිත විෂයන් පිළිබඳ ගැඹුරින් අදහස් හුවමාරුකරගෙන ඇති අතර දෙරටේ ධීවර ගැටලුව සඳහා ස්ථිරසාර විසඳුමක් සෙවීමට ගත හැකි ක්‍රියාමාර්ග පිළිබඳ මෙහිදී සාකච්ඡා කර තිබේ. ධීවරයන් අතර සාකච්ඡා සහ නිලධාරීන්ගේ ඒකාබද්ධ කමිටු රැස්වීම් අඛණ්ඩව සිදුකළ යුතු බවට දෙරටේ නායකයින් දෙදෙනා මෙහිදී එකඟතාව පළ කර ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. සිය දිවුරුම්දීමේ උත්සවයට පැමිණීම පිළිබඳව ජනාධිපති මහින්ද රාජපක්ෂ මහතාට ස්තූතිය පළ කළ ඉන්දීය අග්‍රාමාත්‍ය නරේන්ද්‍ර මෝඩි ගෝලිය වේදිකාවෙ හි සිය ස්ථාවරය පිළිබිඹු කළ යුතු බව පවසා ඇත.", "URL": "https://sinhala.adaderana.lk/news.php?nid=43519", "Category": null, "Parent URL": null}