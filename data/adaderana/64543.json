{"Source": "Adaderana", "Timestamp": "September 29, 2016 03:04 pm", "Headline": "  ලසන්ත ඝාතන සැකකරු තවදුරටත් රිමාන්ඩ්", "News Content": "මාධ්‍යවේදී ලසන්ත වික්‍රමතුංග ඝාතන සිද්ධිය සම්බන්ධයෙන් අත්අඩංගුවට ගෙන සිටින යුධ හමුදා සාජන් මේජර්වරයා තවදුරටත් රක්ෂිත බන්ධනාගාර ගත කර තිබේ.ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඔහු ලබන මස 13 වැනිදා දක්වා රක්ෂිත බන්ධනාගාර ගත කිරීම ගල්කිස්ස ප්‍රධාන මහේස්ත්‍රාත් මොහොමඩ් සහබ්දීන් මහතා නියෝග කළ බව අද දෙරණ අධිකරණ වාර්තාකරු සඳහන් කළේය.මේ අතර අදාළ සාජන් මේජර්වරයාට එල්ල වී ඇති චෝදනාව සම්බන්ධයෙන් සොයාබැලීමට යුධ හමුදාව විසින් විශේෂ අධිකරණයක් පත් කළ අතර එහි වාර්තාව අද(29) ගල්කිස්ස මහේස්ත්‍රාත් අධිකරණය වෙත ඉදිරිපත් කරනු ලැබීය.සැකකාර හමුදා සාජන් මේජර්වරයා කොහුවල යුධ හමුදා කඳවුරට අනුයුක්තව සේවය කර ඇති අතර ලසන්ත වික්‍රමතුංග මහතා ඝාතන වු කාලසීමාවන්ට අදාළ නිවාඩු ලේඛන අස්ථානගතව ඇති බව එම වාර්තාවෙන් අනාවරණය කර ඇත. එමෙන්ම හමුදා කඳවුරෙන් අවි ආයුධ ලබාගැනීම පිළිබඳ ලියකියවිලි ද අස්ථානගතව ඇති බව එම වාර්තාවෙන් පෙන්වාදී තිබේ.ජර්මනියේ ශ්‍රී ලංකා තානාපති කාර්යාලයේ ආරක්ෂක ලිපිකරු තනතුරක් සඳහා සැකකාර සාජන් මේජර්වරයා සහ ඔහුගේ පවුලේ සාමාජිකයන් ජර්මනියට යවා ඇති බව ද අදාළ වාර්තාවේ දැක්වෙයි.එමෙන්ම ලසන්ත වික්‍රමතුංග මහතාගේ රියදුරු පැහැරගෙන ගොස් තර්ජනය කිරීමේ සිද්ධියට අදාළව සැකකරු වසර එකහමාරක සිරදඞුවම් ලැබු අතර එම කාලසීමාවේ ඔහුට වැටුප් සහ දීමනා ලබා දී ඇති බව අදාළ හමුදා අධිකරණය ප්‍රකාශ කර ඇත.ඒ අනුව එම වැටුප් සහ දීමනා සැකකාර හමුදා සාජන් මේජර්වරයාගෙන් නැවත අය කරගැනීමට හමුදා අධිකරණය නියෝග කර ඇති බව ද අද ගල්කිස්ස මහසේත්‍රාත් අධිකරණයට ඉදිරිපත් කළ වාර්තාවේ දක්වා ඇති බව සඳහන්ය.", "URL": "https://sinhala.adaderana.lk/news.php?nid=64543", "Category": null, "Parent URL": null}