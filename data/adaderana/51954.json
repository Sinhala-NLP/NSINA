{"Source": "Adaderana", "Timestamp": "June 12, 2015 12:29 pm", "Headline": "225 මන්ත්‍රීන් ගණන 237 කරන්න කැබිනට් අනුමැතිය -  20 අද ගැසට් කරයි", "News Content": "පාර්ලිමේන්තු මන්ත්‍රී ආසන 237කින් සැදුම්ලත් නව මැතිවරණ ක්‍රමයක් සඳහා වන 20 වන ව්‍යවස්ථා සංශෝධන කෙටුම්පතට කැබිනට් මණ්ඩල අනුමැතිය හිමි වී තිබේ.ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද පෙරවරුවේ රැස්වූ කැබිනට් මණ්ඩල රැස්වීමේදී ඊට අදාළ අනුමැතිය හිමිවූ බව අධිකරණ ඇමති විජයදාස රාජපක්ෂ මහතා පැවසීය.පසුගියදා අග්‍රමාත්‍ය රනිල් වික්‍රමසිංහ මහතා විසින් කැබිනට් මණ්ඩලයට ඉදිරිපත් කළ නව මැතිවරණ ක්‍රමයක් හඳුන්වා දීම සඳහා වන යෝජනාව මගින් සඳහන් කර තිබුණේ දැනට පවත්නා පාර්ලිමේන්තු මන්ත්‍රී ආසන 225 වැඩි නොකිරීමටයි.එසේම එමගින් ආසන මට්ටමින් මන්ත්‍රීන් 125ක්ද, සමානුපාතික නියෝජනය යටතේ 75ක්ද, ජාතික ලැයිස්තුවෙන් 25ක්ද වශයෙන් පත් කිරීමට යෝජනා කළ අතර ඊට කැබිනට් අනුමැතිය හිමිවිය.එසේ වුවද අද රැස්වූ කැබිනට් මණ්ඩලය ආසන මට්ටමින් මන්ත්‍රීන් 145ක් තෝරාගැනීම සඳහා කැබිනට් අනුමැතිය ලබාදෙමින් දැනට පවත්නා මන්ත්‍රී ආසන සංඛ්‍යාව 225 සිට 237 දක්වා වැඩි කිරීමට අනුමැතිය ලබාදී ඇත්තේ මෙතෙක් මහජන නියෝජිතයින් 225ට ඉඩ තිබූ පාර්ලිමේන්තුවට තවත් මන්ත්‍රීන් 12 දෙනෙකුට පිවිසීමේ අවස්ථාව හිමිකර දෙමිනි.කැබිනට් අනුමැතිය ලැබුණු20 වන ව්‍යවස්ථා සංශෝධනය අද දිනයේ ගැසට් කිරීමට නියමිත බව පැවසෙයි.", "URL": "https://sinhala.adaderana.lk/news.php?nid=51954", "Category": null, "Parent URL": null}