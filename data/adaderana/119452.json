{"Source": "Adaderana", "Timestamp": "September 19, 2019 08:22 am", "Headline": "දෙවන විස්සයි විස්ස තරගය ජය ඉන්දියාවට", "News Content": "සංචාරක දකුණු අප්‍රිකානු කණ්ඩායම සහ ඉන්දීය කණ්ඩායම අතර විස්සයි විස්ස තරගාවලියේ දෙවන තරගය කඩුලු 7කින් ජය ගැනීමට ඉන්දීය කණ්ඩායම සමත් වුණි. ඒ අනුව තරග 3කින් සමන්විත විස්සයි විස්ස තරගාවලිය 1ට 0ක් ලෙස ඉන්දීය පිල පෙරමුණේ පසුවෙයි. මොහාලි හිදී පැවැති තරගයේ කාසියේ වාසිය දිනූ ඉන්දීය කණ්ඩායම ප්‍රථමයෙන් පන්දුවට පහරදීම සඳහා දකුණු අප්‍රිකානු කණ්ඩායමට ආරාධනා කළේය. ඒ අනුව පිටියට පිවිසි දකුණු අප්‍රිකානු කණ්ඩායම නියමිත පන්දුවාර 20 අවසානයේදී කඩුලු 5ක් දැවී ලකුණු 149ක් රැස් කළේය. දකුණු අප්‍රිකානු කණ්ඩායම වෙනුවෙන් ක්වින්ටන් ඩිකොක් පන්දු 37කදී හතරේ පහර 8ක් සමඟින් ලකුණු 52ක් රැස් කිරීමට සමත් වුණි. ටෙම්බා බවුම් ලකුණු 49යි. පන්දු යැවීමේදී දීපක් චහාර් ලකුණු 22කට කඩුලු 2ක් දවා ගත්තේය. ලකුණු 150ක ජයග්‍රාහී ඉලක්කය හඹායාම සඳහා පිටියට පිවිසි ඉන්දීය කණ්ඩායම පන්දුවාර 19ක් අවසානයේදී කඩුලු 3ක් දැවී එම ඉලක්කය පසු කර ගියේය. ඉන්දියාව වෙනුවෙන් නායක විරාත් කෝලි පන්දු 52කදී හයේ පහර 3ක් සහ හතරේ පහර 4ක් සමඟින් නොදැවී රැස් කළ ලකුණු සංඛ්‍යාව 72කි. ශිකර් ධවාන් ලකුණු 40යි. ඒ අනුව එම ජයත් සමඟින් ඉන්දීය කණ්ඩායම විස්සයි විස්ස තරගාවලිය තරග 1ට 0ක් ලෙස පෙරමුණ ගැනීමට සමත් වුණි.", "URL": "https://sinhala.adaderana.lk/news.php?nid=119452", "Category": null, "Parent URL": null}