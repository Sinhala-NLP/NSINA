{"Source": "Adaderana", "Timestamp": "November 27, 2015 04:05 pm", "Headline": "FCID අලුත් ගොඩනැඟිල්ලකට ගෙනයයි", "News Content": "මූල්‍ය අපරාධ කොට්ඨාසය අද දින නව ගොඩනැගිල්ලක ස්ථාපිත කළ බව පොලිසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සදහන් කළේ නව ගොඩනැගිල්ල කොළඹ 01, චතැම්විදිය, අංක 54 යන ලිපිනයේ පිහිටි සෙන්ට්‍රල් පොයින්ට් ගොඩනැගිල්ල වෙත රැගෙන ගිය බවයි.පොලිස්පති එන්.කේ. ඉලංගකෝන් මහතා විසින් මූල්‍ය අපරාධ විමර්ශන කොට්ඨාසය පිහිටි නව ගොඩනැගිල්ල විවෘත කර තිබේ.මේ වන විට මූල්‍ය අපරාධ විමර්ශන කොට්ඨාසය වෙත පැමිණිලි 204 ක් ලැබී ඇති අතර ඉන් පැමිණිලි 100කට අධික සංඛ්‍යාවක් සම්බන්ධයෙන් අධිකරණයට කරුණු වාර්තා කර ඇති බව පොලිස් මාධ්‍ය ප්‍රකාශකවරයා සඳහන් කළේය.එමෙන්ම පැමිණිලි 27 ක් සම්බන්ධයෙන් විමර්ශන අවසන් කර ඉදිරි කටයුතු සඳහා නීතිපතිවරයා වෙත භාරදී ඇති බව ද පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=55365", "Category": null, "Parent URL": null}