{"Source": "Adaderana", "Timestamp": "November 3, 2013 05:31 pm", "Headline": "බ්‍රිතාන්‍යය පවුම් 3000 බැඳුම්කරය හකුළාගනියි", "News Content": "ශ්‍රී ලංකාව ඇතුළු ඇතුළු රටවල් 6 ක වැසියන් බ්‍රිතාන්‍යයට ඇතුළුවීමේදී ස්ටර්ලින් පවුම් 3000 ක බැදුම්කරයක් තැන්පත් කළ යුතු බවට ගෙනා යෝජනාව එරට විසින් හකුළා ගෙන තිබේ. ශ්‍රී ලංකාව, ඉන්දියාව, පකිස්ථානය, බංග්ලාදේශය, නයිජීරියාව සහ ඝානාව යන රටවල් 6ක අවුරුදු 18ට වැඩි පුද්ගලයින් බ්‍රිතාන්‍යයට ඇතුළු වීමේදී මෙම බැඳුම්කරය තැන්පත් කළ යුතු බවට යෝජනා කර තිබුණි. බ්‍රිතාන්‍යයේ මාස 6ක වීසා ලබා දීම සඳහා අදාළ මුදල අය කිරීමට තීරණය කර තිබූ අතර එම යෝජනාව මේ මා‍සයේ සිට ක්‍රියාත්මක කිරීමට ද එරට තීරණය කර තිබිණ. කෙසේ වෙතත් එකී යෝජනාව ඉවත් කර ගැනීමට බ්‍රිතාන්‍යය රජය පියවර ගෙන ඇත. මීට පෙර එරට “ද සන් පුවත්පත” වාර්තා කර තිබුණේ බ්‍රිතාන්‍යයේ ස්වදේශ කටයුතු ලේකම් තෙරේසා මහත්මිය විසින් මෙම ක්‍රමවේදය සැලසුම් කර තිබූ බවකි. ඒ අනූව එහි පළමු අදියර යටතේ අදාළ රටවල් 6 න් පැමිණෙන්නන් මාස 6ක වීසා සඳහා මෙම මාසයේ සිට බැදුම්කර තැන්පත් කිරීම අනිවාර්ය කර තිබිණ. බ්‍රිතාන්‍යයට පැමිණෙන විදේශිකයින් ආගමන නීති කඩකරමින් එරට රැදී සිටීම වළක්වාළිම මෙම වැඩපිළිවෙළේ අරමුණ බවද ඇය පවසා තිබුණි.", "URL": "https://sinhala.adaderana.lk/news.php?nid=38588", "Category": null, "Parent URL": null}