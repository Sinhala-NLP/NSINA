{"Source": "Adaderana", "Timestamp": "May 26, 2011 09:19 am", "Headline": "විසඳුමක් නැතිව වෘත්තීය සමිති ක්‍රියාමාර්ගය අකුලාගන්නේ නෑ", "News Content": "විශ්ව විද්‍යාල ආචාර්ය සංගමය සහ ජනාධිපති මහින්ද රාජපක්ෂ මහතා අතර පැවති සාකච්ඡා විසඳුමකින් තොරව අවසන් වී තිබේ. විශ්ව විද්‍යාල ආචාර්යවරුන්ගේ සංගමය ඔවුන්ට පවතින ගැටලු සම්බන්ධයෙන් ඊයේ(25) පස්වරුවේ පැවති මෙම සාකච්ඡාවේ දී ජනාධිපතිවරයා දැනුවත් කර ඇති බව ජනාධිපති මාධ්‍ය අංශය සඳහන් ‍කරනු ලැබීය. තවදුරටත් අදාළ සාකච්ඡා ඉදිරියට ගෙන යාම සඳහා දෙපාර්ශවය එකඟ වී ඇති අතර ඒ අනුව ලබන ජුනි මස තුන් වැනිදා යළි සාකච්ඡා වටයක් පැවැත්වීමට නියමිතව ඇත. රටේ පවත්නා තත්ත්වය පිළිබඳ සලකා තමන් සිටින ස්ථාවරයෙන් මදක් ඔබ්බට ගොස් යම් එකඟතාවකට පැමිණීමට විශ්ව විද්‍යාල ආචාර්යවරුන් අදාළ සාකච්ඡාවේ දී එකඟත්වය පළ කර ඇති බව ජනාධිපති මාධ්‍ය අංශය සඳහන් කරනු ලැබීය. එහෙත් මෙම සාකච්ඡාව කිසිදු ආකාරයකින් විසඳුමක් හෝ විසඳුමක ඉඟියක් පෙන්නුම් කළ සාකච්ඡාවක් නොවූ බව විශ්ව විද්‍යාල ආචාර්යවරුන්ගේ සමිති සම්මේලනයේ මාධ්‍ය ප්‍රකාශක ආචාර්ය මහීන් මෙන්ඩිස් මහතා ප්‍රකාශ කළේය. මේ මොහොතේ වෘත්තීය සමිති ක්‍රියාමාර්ගය කිසිදු ආකාරයකින් හකුලාගැනීමට සූදානම් නොමැති බව ඒ මහතා අවධාරණය කර සිටියේය. මන්ද යත් දැඩි ලෙස පීඩනයට පත්වූ ආචාර්යයවරුන්ගේ ප්‍රශ්නයට විසඳුමක් නොමැතිව සාමාජිකත්වයට මුහුණදිය නොහැකි බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=16332", "Category": null, "Parent URL": null}