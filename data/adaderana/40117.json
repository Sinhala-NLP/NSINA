{"Source": "Adaderana", "Timestamp": "January 5, 2014 05:22 pm", "Headline": "පීඩන අවපාතය තවමත්! - මුහුදේ වැඩ අවදානම්", "News Content": "දිවයින ආසන්නයේ පැවති ගැඹුරු පීඩන අවපාතය පීඩන අවපාතයක් වී දැනට දිවයිනේ ඊසාන දිග වෙරළට ආසන්නයේ නැගෙනහිර දෙසින් පවතින බව කාලගුණ විද්‍යා දෙපාර්තමේන්තුව පවසයි. එය අද (05) යාපනය අර්ධද්වීපය හරහා හෝ ඉතා ආසන්නයෙන් ගමන් කරනු ඇති බව අපේක්ෂා කෙරේ. මේ නිසා දිවයිනේ උතුරු කොටසේ සහ දිවයිනට උතුරු දෙසින් වන මුහුදු ප්‍රදේශ වල පැ.කි.මී. 100 පමණ ඉතා තද සුළං සහ තද වැසි (මි.මි. 100 පමණ) බලාපොරොත්තු වන බවද කාලගුණ විද්‍යා දෙපාර්තමේන්තුව කියයි. උතුරු පළාතේ සහ පුත්තලම සිට කන්කසන්තුරේ හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශ වල නිරන්තර වැසි ඇති වන අතර පුත්තලම සිට කන්කසන්තුරේ හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශ ඉතා රළු සහ අනතුරුදායක වේ. ඉහත වෙරළ ආසන්නව මීටර් 3ක් පමණ උසට රළ ඇතිවිය හැකි බැවින් ඒ පිළිබඳව වඩා සැලකිලිමත් වන ලෙස වෙරළ ආශ්‍රිතව සිටින ජනතාවගෙන් කාලගුණ විද්‍යා දෙපාර්තමේන්තුව ඉල්ලා සිටියි. දිවයිනේ සෙසු ප්‍රදේශ හරහාත් විටින් විට තරමක තද සුළං තවදුරටත් බලාපොරොත්තුවේ. දිවයිනේ උතුරුමැද සහ නැගෙනහිර පළාත්වලද විටින් විට වැසි හෝ ගිගුරුම් සහිත වැසි ඇති වන අතර අපරභාගයේ දී සහ රාත්‍රී කාලයේ දී සබරගමුව, මධ්‍යම සහ ඌව පළාත්වලත් තැනින් තැන ගිගුරුම් සහිත වැසි වර්ධනය වන බව එම දෙපාර්තමේන්තුව කියයි.", "URL": "https://sinhala.adaderana.lk/news.php?nid=40117", "Category": null, "Parent URL": null}