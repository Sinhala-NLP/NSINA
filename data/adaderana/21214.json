{"Source": "Adaderana", "Timestamp": "January 6, 2012 04:53 pm", "Headline": "අහස් කූරක් වැදී කතක් රෝහලේ -දෙදෙනෙක් රිමාන්ඩ්", "News Content": "මිනිස් ජිවිතයකට අනතුරුදායක අයුරින් රතිඤ්ඤා දැල්වීමේ චෝදනා මත කෙසෙල්වත්ත ප්‍ර‍දේශයේ දී අත්අඩංගුවට ගත් පුද්ගලයින් දෙදෙනෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. පසුගිය 03 වැනිදා මෙම සැකකරුවන් බීමත්ව අපරික්ෂාකාරී අයුරින් රතිඤ්ඤා සහ අහස්කූරු දල්වා ඇති බව පොලිසිය අධිකරණයට වාර්තාවක් ඉදිරිපත් කරමින් පැවසීය. ඔවුන් විසින් දල්වන ලද අහස් කූරක් වැදීමෙන් කාන්තාවකගේ ඇසකට තුවාල වී ඇති අතර ඇය මේ වන විට කොළඹ ජාතික රෝහලේ ප්‍රතිකාර ලබන බව පොලිසිය අධිකරණය හමුවේ සඳහන් කර ඇත. ඉදිරිපත් වු කරුණු සලකා බැලූ කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා සැකකරුවන් ලබන 09 වැනිදා දක්වා රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය වාර්තා කරන ලෙස ද පොලිසියට නියම කළේය.", "URL": "https://sinhala.adaderana.lk/news.php?nid=21214", "Category": null, "Parent URL": null}