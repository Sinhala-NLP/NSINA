{"Source": "Adaderana", "Timestamp": "July 11, 2012 01:34 pm", "Headline": "මෙවර මැතිවරණයේදි මුස්ලීම් ප්‍රජාව බුද්ධිමත් විය යුතුයි", "News Content": "මෙවර පලාත් පාලන මැතිවරණයේදි මුස්ලීම් ප්‍රජාව බුද්ධිමත්ව කටයුතු කළ යුතු බව එක්සත් ජාතික පක්ෂය පවසයි. විශේෂයෙන් නැගෙනහිර පළාතේ මුස්ලීම් ප්‍රජාවගේ සහය මෙවර පළාත් පාලන මැතිවරණයේදි ආණ්ඩුවට ලබා ගැනීම සඳහා කූට ව්‍යාපාරයක් ක්‍රියාත්මක වන බව එම පක්ෂයේ පාර්ලිමේන්තු මන්ත්‍රී කබීර් හෂීම් මහතා අද (11) කොළඹ පැවැති මාධ්‍ය හමුවකදී කියා සිටියේය. අමාත්‍ය රවුෆ් හකීම්, අමාත්‍ය රිෂාද් බදියුදින් වැනි ඇමතිවරුන්ගේ දේශපාලන පක්ෂ එකම වේදිකාවකට ගෙන ඒමට ඇතැම් මුස්ලීම් ආගමික නායකයින් ඇතුළු පිරිස් ක්‍රියාකරන බව ඔහු පෙන්වා දෙයි. ඒ අනුව මෙවර පළාත් පාලන මැතිවරණයේදි මුස්ලීම් ප්‍රජාවගේ සහය ආණ්ඩුවට ලබා ගැනීමට ක්‍රියාකරන පිරිස්වලට අසුනොවන ලෙස ඔහු නැගෙනහිර පළාතේ ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=25688", "Category": null, "Parent URL": null}