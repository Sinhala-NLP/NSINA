{"Source": "Adaderana", "Timestamp": "November 3, 2010 05:11 pm", "Headline": "පාසල් ප්‍රචණ්ඩත්වයට මත් ද්‍රව්‍යයත් හේතුවක්", "News Content": "පාසල්වල සිසු ප්‍රචණ්ඩත්වය ඇතිවන්නට පාසල් ළමුන් මත්ද්‍රව්‍ය වලට ඇබ්බැහි වීමත් හේතුවක් බව අධ්‍යාපන අමාත්‍ය බන්දුල ගුණවර්ධන මහතා පවසයි. පාසල් අවට මත්පැන් හා මත් ද්‍රව්‍ය අලෙවි කරන පුද්ගලයන්ට එරෙහිව දැඩි ක්‍රියා මාර්ග ගන්නා බව ද ඒ සඳහා විදුහල්පතිවරුන් දැනුවත් කර ඇති බවද හෙතෙම කියා සිටියේ අද කොළඹ පැවති මාධ්‍ය හමුවකට එක්වෙමිනි. ඊට අමතරව අධ්‍යාපන අමාත්‍යංශයෙන් මත් ද්‍රව්‍ය නිවාරණ කමිටු ස්ථාපිත කරන්නට තීරණය කර ඇති බවද අධ්‍යාපන අමාත්‍යවරයා කියා සිටියේය. පසුගිය වසර වල කරන ලද අධ්‍යයනයන් මගින් පාසල් ළමුන් විවිධ පෝෂණ ගැටලු හා වැරදි ආහාර පුරුදු වලට ලක්වී ඇති බවත් ඒ බැවින් එකී තත්ත්වයන් මගහරවා ගැනීමට වහා ක්‍රියා කළ යුතු බවත් අධ්‍යාපන අමාත්‍යවරයා පෙන්වාදෙයි. මන්දපෝෂණ තත්ත්වයෙන් සිසුන් 21% ක්ද,ස්ථූලතාවයෙන් 10% ක් ද, වයසට නියමිත උස නැති සිසුන් 15.1% ද, වයසට නියමිත බර නොමැතිකම සිසුන්29% ද ,වන බව හා පාසල් යන වයසේ පසුවන යෞවනයන් සම්බන්ධයෙන් මෙම ගැටලුව වඩාත් උග්‍ර වී ඇතැයිද බන්දුල ගුණවර්ධන අමාත්‍යවරයා සඳහන් කළේය. එළඹෙන ජනවාරි මාසයේ එළඹෙන නව පාසල් වාරයත් සමග පාසල්වල ආපනශාලා පවත්වාගෙන යාමට ටෙන්ඩර් කැඳවීමේදී වඩා සෞඛ්‍යාරක්ෂිත ලෙස සිසුන්ට ආහාර ද්‍රව්‍ය ලබාදීමට කටයුතු කළ යුතු බව ද අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=11916", "Category": null, "Parent URL": null}