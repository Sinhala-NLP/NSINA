{"Source": "Adaderana", "Timestamp": "December 19, 2013 07:48 am", "Headline": "අතුරුදහන්වූ කැස්බෑවා තාමත් නෑ - තවත් සුදු කැස්බෑවෙක් අතුරුදහන් වෙන්න ළඟයි", "News Content": "කොස්ගොඩ ප්‍රදේශයේ දී සොරකම් කරන ලද දුර්ලභ ගණයේ ඇලි කැස්බෑවා සම්බන්ධයෙන් මෙතෙක් කිසිදු තොරතුරක් අනාවරණය වී නොමැති බව පොලිසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා කියා සිටියේ අදාළ චෝදනාව සම්බන්ධයෙන් චෝදනා එල්ල වී සිටින ජනප්‍රිය ගායකයා අද දිනයේ ප්‍රකාශයක් ලබා දීමට නියමිත බවයි. කොස්ගොඩ ප්‍රදේශයේ කැස්බෑ සංරක්ෂණ මධ්‍යස්ථානයක සිටි මෙම සුදු කැස්බෑවා පසුගිය ඉරිදා රාත්‍රීයේ සිට අතුරුදහන්ව ඇති බව සඳහන්ය. කැස්බෑවා අතුරුදන් වීම සම්බන්ධයෙන් ප්‍රකාශයක් ලබා දීම සඳහා ප්‍රවීණ ගායන ශිල්පී අමල් පෙරේරා මහතාට කොස්ගොඩ පොලිසිය හමුවේ ඊයේ දිනයේ පෙනී සිටින ලෙස දැනුම් දී තිබුණි. එහෙත් ඔහු ඊයේ දිනයේ පොලිසිය වෙත නොපැමිණි බව අජිත් රෝහණ මහතා කියා සිටියේය. කෙසේ වෙතත් අද දෙරණ කළ විමසීමකදී ගායන ශිල්පී අමල් පෙරේරා කියා සිටියේ අද පෙරවරු 07.30ට තමා කොස්ගොඩ පොලිස් ස්ථානය වෙත ගොස් ප්‍රකාශයක් ලබා දෙන බවයි. මේ අතර කොස්ගොඩ ප්‍රදේශයේ තවත් කැස්බෑ සංරක්ෂණ මධ්‍යස්ථානයක සිටින සුදු කැස්බෑවකු සොරකම් කිරීමේ උත්සහයක් පවතින බව වාර්තා වේ. අදාළ මධ්‍යස්ථානයේ භාරකරුවන අමරසේන ප්‍රනාන්දු මහතා ඒ පිළිබඳ අද දෙරණට කියා සිටියේ තමා භාරයේ සිටින සුදු කැස්බෑවාද අදාළ ගායකයා විසින් අවස්ථා කිහිපයකදීම ඉල්ලා සිටි බවයි. එහෙත් ඒ ඉල්ලීම ප්‍රතික්ෂේප කිරීමත් සමග කැස්බෑවා සොරකම් කිරීමේ උත්සාහයක් පවතින බව හෙතෙම අවධාරණය කළේය. එසේම ඊයේ පැවති මාධ්‍ය හමුවකදී පසුගියදා අතුරුදහන්වු සුදු කැස්බෑවා සම්බන්ධයෙන් වනජීවි සම්පත් සංරක්ෂණ අමාත්‍ය විජිත් විජිතමුණි සොයිසා මහතා කියා සිටියේ කැස්බෑවා සෙවීම සඳහා ජාත්‍යන්තර පොලීසියේ සහය ලබා ගන්නා බවයි. එහෙත් ජාත්‍යන්තර පොලීසිය යනු ඒ ඒ රටවල අතුරුදහන්වන සතුන් පිළිබඳ සෙවීමේ රාජකාරිය ඉටුකරනු ලබන ආයතනයක් නොව ජාත්‍යන්තර අපරාධකරුවන් නීතියේ රැහැනට හසුකර ගැනීමට කටයුතු කරන ආයතනයකි. කෙසේ වෙතත් ජාත්‍යන්තර පොලිසියට අදාළ සිද්ධිය සම්බන්ධයෙන් පරීක්ෂණ පැවැත්වීමේ හැකියාවක් නොමැති බව ශ්‍රී ලංකා පොලිසියද පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා කියා සිටියේ ජාත්‍යන්තර පොලිසියේ සහය ලබා ගත හැක්කේ ත්‍රස්තවාදී, මත්ද්‍රව්‍ය ජාවාරම් හෝ සංවිධානාත්මක අපරාධ සම්බන්ධ සිද්ධීන් වලට පමණක් බවයි.", "URL": "https://sinhala.adaderana.lk/news.php?nid=39695", "Category": null, "Parent URL": null}