{"Source": "Adaderana", "Timestamp": "January 28, 2018 10:51 am", "Headline": "පෙර පාසල් දරුවා පැහැර ගන්නවා කියලා කප්පම් ඉල්ලූ කාන්තාවන් 2 ක් ඇතුළු 4 ක් අත්අඩංගුවට", "News Content": "දරුවෙකු පැහැර ගන්නා බවට තර්ජනය කර කප්පම් ලබාගැනීමට උත්සාහ කළ කාන්තාවන් දෙදෙනෙකු ඇතුලු 4 දෙනෙකු පොලිස් අත්අඩංගුවට ගෙන තිබේ. පසුගිය 18 වන දින අවිස්සාවේල්ල පොලිසියට ලැබුණු පැමිණිල්ලකට අනුව සිදු කළ විමර්ශණයකදීයි මෙම පිරිස අත්අඩංගුවට ගෙන ඇති බව සඳහන්ය. තම පෙර පාසල් වයසේ සිටින දරුවා පැහරගන්නා බවට තර්ජනය කර රුපියල් ලක්ෂ 5 ක් කප්පම් වශයෙන් කිසියම් පිරිසක් ඉල්ලා සිටින බවට දරුවාගේ මව විසින් පැමිණිලි කර තිබූ අතර ඒ අනුව කළ විමර්ශණයේදී 26 වන දින සවස සිද්ධියට සම්බන්ධ සැකකරුවන් දෙදෙනෙකු සහ සැකකාරියන් දෙදෙනෙකු අත්අඩංගුවට ගෙන ඇත. අවුරුදු 26, 36,43 සහ 54 වයස්වල පසුවන මෙම සැකකරුවන් අවිස්සාවේල්ල සහ දෙහිඕවිට ප්‍රදේශවල පදිංචිකරුවන් වේ. මෙම පිරිස අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමෙන් පසු කාන්තාවන් දෙදෙනා ලබන 30 වනදා දක්වා රක්ෂිත බන්ධනාගාර ගතකර ඇති අතර සැකකරුවන් දෙදෙනා රුපියල් ලක්ෂ 2 බැගින් වූ ශරීර ඇප මත නිදහස් කර තිබේ. සිද්ධියට අදාළ නඩුව ලබන 30 වනදා යළි විභාගයට ගැනීමට නියමිතව ඇති අතර අවිස්සාවේල්ල පොලිසිය මේ සම්බන්ධයෙන් වැඩිදුර විමර්ශණ සිදුකරයි.", "URL": "https://sinhala.adaderana.lk/news.php?nid=83658", "Category": null, "Parent URL": null}