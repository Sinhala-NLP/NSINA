{"Source": "Adaderana", "Timestamp": "April 3, 2017 09:25 pm", "Headline": "ධීවරයින්ගේ ජීවනෝපාය නැංවීමට මූල්‍ය ප්‍රතිපාදන ලබාදීම අරඹයි", "News Content": "වරාය නගරය සංවර්ධන ව්‍යාපෘතිය මඟින් ධීවර ජනතාවගේ ජීවනෝපාය නැංවීම සඳහා මූල්‍ය ප්‍රතිපාදන ලබා දීමේ වැඩපිළිවෙළ ආරම්භ කර තිබේ. එම ව්‍යාපෘතිය ඉඳිකිරීම සඳහා වැලි ලබා ගන්නා ස්ථානවල ඇති කොරල්පර හා මත්ස්‍ය අභිජනන කලාපවලට හානි සිදුවන බවට ධීවරයෝ පසුගියදා චෝදනා එල්ල කර තිබේ. එහෙත් නාරා ආයතනය විසින් මේ සම්බන්ධයෙන් සිදුකළ පර්යේෂණවලදී අනාවරණය වී ඇත්තේ වැලි ලබා ගන්නා ස්ථාන අවට මුහුදු පතුලේ මත්ස්‍ය අභිජනනයට ගැටළුවක් නොමැති බවය. එමෙන්ම අදාළ ස්ථානවල කොරල් පර හෝ වෙනත් ගල් පර නොමැති බවටද අනාවරණය වී ඇති බව ධීවර අමාත්‍යාංශය සඳහන් කළේය. කෙසේ වෙතත් කිසියම් ධීවර ප්‍රජාවකගේ ජීවනෝපාය මාර්ගවලට මෙමගින් හානි සිදුවන්නේ නම් ඔවුන්ගේ ජීවනෝපාය සංවර්ධනය කිරීම සඳහා වැඩපිළිවෙලක් ක්‍රියාත්මක කළ යුතු බවට සහ ඒ සඳහා මූල්‍ය ප්‍රතිපාදන වෙන්කරන ලෙසද අමාත්‍යවරයා විසින් වරාය නගර සංවර්ධන ව්‍යාපෘතියෙන් ඉල්ලීමක් කර තිබේ. ඒ අනුව වරාය නගර සංවර්ධන ව්‍යාපෘතිය මඟින් රුපියල් මිලියන 500ක මුදලක් ලබාදුන් බවද ධීවර අමාත්‍යාංශය සඳහන් කළේය. එම මූල්‍ය ප්‍රතිපාදන බස්නාහිර හා දකුණු පළාත තුළ ධීවර සංවිධානවලට බෙදා දීමට නියමිතය. එය වන්දි මුදලක් වශයෙන් ලබා දෙන්නක් නොව ධීවර ජීවනෝපාය මාර්ග නැංවීම සඳහා යෙදවීමට පියවර ගත යුතු බවට අමාත්‍යවරයා විසින් ධීවර ප්‍රජාවට දැනුම් දී තිබේ", "URL": "https://sinhala.adaderana.lk/news.php?nid=71685", "Category": null, "Parent URL": null}