{"Source": "Adaderana", "Timestamp": "November 12, 2018 06:42 pm", "Headline": "අනතුරකින් මල් කැකුලක් මිලිනවෙයි", "News Content": "හලාවත, මාදම්පේ රෝහලට ආසන්නයේ ප්‍රධාන මාර්ගයේ දී අද( 12) පස්වරු 5ට පමණ සිදුවූ අනතුරකින් අවුරුදු දෙකක කුඩා දරුවෙකු මියගොස් තවත් පස් දෙනෙකු තුවාල ලබා රෝහල ගත කර ඇති බව අද දෙරණ වාර්තාකරු පවසයි. මෙසේ මියගොස් ඇත්තේ මාදම්පේ වතුවත්ත ප්‍රදේශයේ පදිංචිව සිටි රනේෂ් නිමල්ෂ නමැති කුඩා දරුවෙකි. මේ දරුවා සිය දෙමාපියන් සමඟ මාරවිල ප්‍රදේශයේ පෞද්ගලික වෛද්‍ය සායනයකට යමින් සිටියදී මේ අනතුර සිදුව ඇති බව වාර්තා වෙයි. මේ දරුවා රැගත් ත්‍රිරෝද රථය මාර්ගයේ පටු ස්ථානයකදී එකවර ලොරි රථයකට ඉස්සර කිරීමට යාමේදී මේ අනතුර සිදුව ඇත. මේ අනතුර සිදුවන අයුරු ඒ අසළ පිහිටි වෙළද සැලක සී.සී.ටී.වී කැමරා පද්ධතියේ සටහන්ව තිබේ. මියගිය දරුවාගේ මළ සිරුර මාදම්පේ රෝහලේ තැන්පත් කර ඇති අතර තුවාලකරුවන් හලාවත මහ රෝහල වෙත මාරු කර යවා තිබේ. සිද්ධිය සම්බන්ධයෙන් මාදම්පේ පොලීසිය වැඩිදුර විමර්ශන සිදු කරයි", "URL": "https://sinhala.adaderana.lk/news.php?nid=99106", "Category": null, "Parent URL": null}