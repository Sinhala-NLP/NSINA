{"Source": "Adaderana", "Timestamp": "March 15, 2013 09:32 am", "Headline": "ගුරුතුමියගේ මඟුලට පාසලේ දොර වැසේ", "News Content": "ගාල්ල, ඇල්පිටිය පෝද්දිවල මහා විද්‍යාලය හදිසියේ වසා දැමීම පිළිබඳ මාපියන් සිය විරෝධය පළ කරයි. සිසුන් 2500 ක් පමණ ඉගෙනුම ලබන අදාළ පාසලේ ගුරුවරියකගේ විවාහ මංගල උත්සවයක් ඊයේ (14) දිනයට යෙදී තිබීම හේතුවෙන් පාසලට නිවාඩු ලබා දී ඇති බව මාපියන් පවසයි. මේ සම්බන්ධයෙන් අද දෙරණ පොද්දිවල මහාවිද්‍යාලයේ විදුහල්පතිවරයාගෙන් විමසූ අතර ගුරුවරුන්ගෙන් වැඩි පිරිසක් අදාළ මංගල උත්සවයට සහභාගී වීමට තීරණය කර තිබීම හේතුවෙන් ඊයේ දිනයට පමණක් පාසල වසා දැමීමට තීරණය කළ බව එහිදී හෙතෙම සඳහන් කළේය. ඒ වෙනුවට ලබන සෙනසුරාදා පාසලේ අධ්‍යයන කටයුතු සිදුකරන බව විදුහල්පතිවරයා පැවසීය. ඇල්පිටිය කලාප අධ්‍යාපන කාර්යාලයෙන් සහ පළාත් අධ්‍යාපන දෙපාර්තමේන්තුවෙන් ‍ඊට අවසරය හිමිවූ බව ද හෙතෙම සඳහන් කළේය. කෙසේ වුව ද ගුරුවරියකගේ විවාහ මංගල්‍යයක් සඳහා පාසල වසා දැමීම හේතුවෙන් තමන් දුෂ්කරතාවට පත්වූ බව මව්පියන් පැවසීය.", "URL": "https://sinhala.adaderana.lk/news.php?nid=32426", "Category": null, "Parent URL": null}