{"Source": "Adaderana", "Timestamp": "September 5, 2012 09:48 am", "Headline": "ලාංකික වන්දනාකරුවෝ යළි දිවයිනට පැමිණෙති", "News Content": "ඉන්දියාවේ තමිල්නාඩුවේ දී හිරිහැර කිරීමකට ලක් වූ ශ‍්‍රී ලාංකික වන්දනාකරුවන් පිරිස ශ‍්‍රී ලංකාවට පැමිණ තිබේ. ඔවුන් ඊයේ (04) මධ්‍යම රාත‍්‍රියේ ඉන්දියාවේ ටි‍්‍රචි ගුවන්තොටුපලේ සිට මිහින්ලංකා විශේෂ ගුවන් යානයකින් දිවයිනට පැමිණ ඇත. ඉන්දියාවේ තමිල්නාඩු ප‍්‍රාන්තයේ තන්ජාවූර් ප‍්‍රදේශයේ පිහිටි පූන්ඩි මාතා කතෝලික දේවස්ථානය වැඳ පුදා ගැනීමට පසුගිය තුන්වැනිදා ගිය අවස්ථාවේ දී ශ‍්‍රී ලාංකික බැතිමතුන් පිරිස හිරිහැර කිරීමට ලක්විණි. අදාළ දේවස්ථානයෙන් පිටව යන ලෙස බල කරමින් උද්ඝෝෂණකරුවන් ශ‍්‍රී ලාංකික වන්දනාකරුවන්ට හිරිහැර කරමින් උද්ඝෝෂණයෙහි නිරත වී තිබේ. පසුව ඊයේ දිනයේ මෙම වන්දනාකරුවන් වෙලන්කන්නි දේවස්ථානය වැඳ පුදා ගැනීමට ගොස් ඇති අතර එහි දී ද ඔවුන්ට හිරිහැර කරමින් විරෝධතා දක්වා ඇති බව සඳහන්ය. වන්දනාකරුවන් ගමන් කරන සෑම ස්ථානයකම විරෝධතාකරුවන් ද ගැවසෙමින් සිට ඇති බව වාර්තා වේ. මේ පිළිබඳ අවධානය යොමු කළ ඉන්දියාවේ පිහිටි ශ‍්‍රී ලංකා මහ කොමසාරිස් කාර්යාලය අදාළ වන්දනාකරුවන් පිරිස ශ‍්‍රී ලංකාවට එවීමට පියවර ගත්තේය. මෙම වන්දනාකරුවන් බස් රථ 5 ක් ටි‍්‍රචි ගුවන්තොටුපල වෙත ගමන් කරමින් තිබිය දී එම බස් රථවලට පහර දී වන්දනාකරුවන්ට ද පහර දීමට උද්ඝෝෂණකරුවන් උත්සාහ දරා තිබිණි. පසුව එරට ආරක්ෂක අංශ මැදිහත් වී වන්දනාකරුවන් පිරිස ශ‍්‍රී ලංකාවට එවීම සඳහා කටයුතු කර ඇති බව සඳහන්ය. වන්දනාකරුවන් පිරිසට කාන්තාවන් 83 දෙනෙකු සහ ළමුන් 36 දෙනෙක් ඇතුළත් විය. වන්දනාකරුවන් 184 දෙනා මිහින් ලංකා ගුවන් යානයෙන් ඊයේ මධ්‍යම රාත‍්‍රියේ දිවයිනට පැමිණි බව කටුනායක බණ්ඩාරනායක ගුවන්තොටුපළේ ප‍්‍රකාශයෙකු පැවසීය. ඔවුන් අතර කිසිදු තුවාලකරුවෙකු නොසිටි බවද එම ප‍්‍රකාශකයා තහවුරු කළේය.", "URL": "https://sinhala.adaderana.lk/news.php?nid=27145", "Category": null, "Parent URL": null}