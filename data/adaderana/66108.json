{"Source": "Adaderana", "Timestamp": "November 17, 2016 12:41 pm", "Headline": "ඉන්දියාවේ මුදල් නෝට්ටු කතන්දරෙන් විදේශිකයින් අමාරුවේ", "News Content": "රුපියල් දහසේ සහ පන්සියයේ මුදල් නෝට්ටු ඉන්දියාව තුළ අවලංගු කිරීම හේතුවෙන් එරට සංචාරය කරන ශ්‍රී ලාංකිකයින් ඇතුළු විදේශීකයන්ට ගැටලු රැසකට මුහුණ දීමට සිදුව ඇති බව වාර්තා වේ.විශේෂයෙන්ම මුදල් නෝට්ටු අවලංගු කිරීම නිවේදනය කරන අවස්ථාවේ ඉන්දියාවට පැමිණ සිටි විදේශිකයින් වෙනුවෙන් කිසිදු විශේෂ පහසුකමක් ඉන්දීය රජය විසින් සම්පාදනය නොකිරීම හේතුවෙන් මෙම ගැටලු මතුව ඇති බව වාර්තා වේ.එරට බැංකු මගින් හුවමාරු කෙරෙන මුදල් ප්‍රමාණය මේ වන විට සීමා කර ඇති අතර එම මුදල් හුවමාරු කරගැනීම සඳහා ඉන්දියාවේ බැංකු සහ ඒ.ටී.එම් යන්ත්‍ර අසළ ඉතා දිගු පෝලිම් පවතින බව ද සඳහන්ය.මේ පිළිබඳව අද දෙරණ ඉන්දීයාවේ ශ්‍රී ලංකා මහකොමසාරිස් චිත්‍රාංගණී වාගීෂ්වර මහත්මියගෙන් විමසීමක් ක‍ළේය.එහිදී ඇය සඳහන් කළේ මෙම ගැටලුකාරී තත්ත්වයට ඉන්දියාවට පැමිණ සිටින විදේශිකයින් මෙන්ම තානාපති කාර්යාල නිළධාරීන් පවා මුහුණ දී සිටින බවයි.ඒ අනුව විදේශිකයින්ට පමණක් හෝ විශේෂ පහසුකම් සළසන ලෙස ඉන්දියාවේ සියලු විදෙස් තානාපති කාර්යාල ඉන්දීය විදේශ කටයුතු අමාත්‍යංශයෙන් ඉල්ලීම් සිදුකර ඇති බව චිත්‍රාංගණී වාගීෂ්වර මහත්මිය කියා සිටියාය.", "URL": "https://sinhala.adaderana.lk/news.php?nid=66108", "Category": null, "Parent URL": null}