{"Source": "Adaderana", "Timestamp": "November 22, 2018 08:25 pm", "Headline": "අතුරු සම්මත ගිණුම පරාජය වුනොත් සිදුවන දේ ගැන දයාසිරි කියයි", "News Content": "ලබන වසරට අදාළ අතුරු සම්මත ගිණුම විපක්ෂය විසින් පරාජය කරනු ලැබුවහොත් සිදුවන්නේ ආණ්ඩුව වෙනස් වීම මිස පාර්ලිමේන්තුව විසුරුවා හැරීම නොවන බව රජය පවසයි. අද(22) පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී මාධ්‍යෙව්දීන් ඇසූ ප්‍රශ්න වලට පිළිතුරු දෙමින් අමාත්‍ය දයාසිරි ජයසේකර මහතා මේ බව සඳහන් කළේය. මේ අතර ශ්‍රී ලංකාව විදේශ ණය ලබාගෙන තිබෙන්නේ රට වෙනුවෙන් බවත් ආණ්ඩුවකට නොවන බවත් අප කටයුතු කළ යුතු වන්නේ රට පළමු තැන තබාගෙන බවත් සම කැබිනට් මාධ්‍ය ප්‍රකාශක, වරාය හා නාවික කටයුතු අමාත්‍ය මහින්ද සමරසිංහ මහතා සඳහන් කළේය. මේ අතර වැඩි දුරටත් අදහස් දක්වමින් අමාත්‍ය මහින්ද සමරසිංහ මහතා මේ බව පැවසීය. “අපේ රටට ණය දෙන්න එපා යැයි විදෙස් රටවලින් ඉල්ලන අය රටට දෝහීන් වෙනවා.දේශපාලන මත කුමක් වුවත් රට පාවා දෙන්න එපා යැයි ද අමාත්‍යවරයා පැවසී ය.ඒ නිසා මේ වේලාවේ බොරදියේ මාළු බාන්න එපා යැයි ඉල්ලා සිටින බව ද අමාත්‍යවරයා වැඩිදුරටත් පැවසීය.“ එමෙන්ම ලබන වසර තුළ ශ්‍රී ලංකා රජයට ණය ගෙවීම් සම්බන්ධයෙන් ගැටලු ඇති විය හැකි බවට පැතිර යන ප්‍රචාර මුදල් හා ආර්ථික කටයුතු අමාත්‍යංශය නිවේදනයක් නිකුත් කරමින් ප්‍රතික්ෂේප කරයි. ශ්‍රී ලංකා රජයට ණය ගෙවීම් සම්බන්ධයෙන් ගැටලු ඇති විය හැකි බවට පැතිර යන ප්‍රචාර ප්‍රතික්ෂේප කරමින් මුදල් හා ආර්ථික කටයුතු අමාත්‍යංශය නිකුත් කළ නිවේදනයට අනුව ඉදිරියටත් එකී ගෙවීම් නියමිත දිනට සිදුකරන බව අවධාරණය කර තිබේ. එමෙන්ම ණය ගෙවීම්වලට අදාළ ගෙවීම් ආණ්ඩුක්‍රම ව්‍යවස්ථාවෙන් මෙන්ම සුවිශේෂී නීති යටතේ ඒකාබද්ධ අරමුදලෙන් නීත්‍යානුකූල ලෙස සිදුකල හැකි බවද එහි සඳහන්ය. ශ්‍රී ලංකාව ණය ගෙවීම් සම්බන්ධයෙන් නොකැළල් ඉතිහාසයක් තිබෙන රටක් ලෙස සියලු ආයතනවලින් ලබාගෙන ඇති ණය නිසි පරිදි ගෙවන බව ද එහි වැඩිදුරටත් සඳහන් වෙයි. 2019 වසරේදී කල්පිරෙන අමෙරිකානු ඩොලර් මිලියන 1500. ක ජාත්‍යන්තර ස්වෛරී බැඳුම්කරය ද ඇතුළත්ව සියලු ණය ගෙවීම් සඳහා ප්‍රමාණවත් මුදල් සංචිතයක් රැස්කර පවත්වාගෙන යාමට මුදල් හා ආර්ථික කටයුතු අමාත්‍යංශය ශ්‍රී ලංකා මහ බැංකුව සමඟ ඉතා සමීපව කටයුතු කරමින් සිටින බව ද එම නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=99614", "Category": null, "Parent URL": null}