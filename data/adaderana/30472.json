{"Source": "Adaderana", "Timestamp": "January 3, 2013 08:56 pm", "Headline": "අගවිනිසුරුට කරදර නොකරන ලෙස ඇමති අනුරට තර්ජනලු?", "News Content": "අමාත්‍ය අනුර ප්‍රියදර්ශන යාපා මහතාට ලැබුණු බව කියන තර්ජනාත්මක දුරකතන ඇමතුමක් සම්බන්ධයෙන් කොළඹ අපරාධ කොට්ඨාසය විසින් පරීක්ෂණ ආරම්භ කර තිබේ. අමාත්‍යවරයාගේ බිරිඳගේ ජංගම දුරකතනයට මෙම තර්ජනාත්මක දුරකතන ඇමතුම ලැබී ඇතැයි සඳහන්ය. එම දුරකතන ඇමතුම ලබාදුන් තැනැත්තා තමන් ප්‍රශාන්තන් ලෙසින් හඳුන්වා දී ඇති බවත්, අගවිනිසුරුවරියට කරදර කිරීමෙන් වළකින ලෙසට එම තර්ජනාත්මක දුරකතන ඇමතුම ලබාදුන් තැනැත්තා විසින් ප්‍රකාශ කර ඇති බවත් කියැවෙයි. අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග චෝදනා විමසා බලන ලද පාර්ලිමේන්තු තේරීම් කාරක සභාවේ සභාපතිවරයා ලෙස කටයුතු කරනු ලැබුවේ අමාත්‍ය අනුර ප්‍රියදර්ශන මහතා යි. අගවිනිසුරුවරිය විසින් ගොනු කරන ලද පෙත්සම් දෙකක් විභාගයට ගත් අභියාචනාධිකරණය අද(03) දහවල් එකී පාර්ලිමේන්තු තේරීම් කාරක සභාවට කිසිදු අධිකරණ බලයක් නොමැති බවට නියෝග කරන ලදී.", "URL": "https://sinhala.adaderana.lk/news.php?nid=30472", "Category": null, "Parent URL": null}