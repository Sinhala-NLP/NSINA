{"Source": "Adaderana", "Timestamp": "September 29, 2010 12:21 pm", "Headline": "අඩි 40 උස කණුවේ විරෝධතාකරුට ඇප දී යළිත් රිමාන්ඩ් කරයි", "News Content": "කොළඹ -විහාරමහාදේවි උද්‍යානය අසල කණුවක නැඟී ජනාධිපතිවරයාගේ ඇමතුමක් ලැබෙනතුරු නොබසින බව සඳහන් කරමින් උපවාසයක නිරත වූ පුද්ගලයා රු.ලක්ෂය බැගින් වූ ශරීර ඇප දෙකක් මත නිදහස් කිරීමට කොළඹ ප්‍රධාන මහේස්ත්‍රාත් අධිකරණය විසින් අද(29) තීරණය කර තිබේ. මහජනයාට අවහිර වන සේ හැසිරුණු බවට චෝදනා කරමින් කුරුඳුවත්ත පොලීසිය විසින් මෙම පුද්ගලයා අත්අඩංගුවට ගෙන අධිකරණයට ඉදිරිපත් කරන ලදී. මෙම පුද්ගලයා පිළිබඳ දිගින් දිගටම පරීක්ෂණ සිදුකරන මුත් සැකකරු ඇප මත නිදහස් කිරීමට විරෝධයක් නොමැති බවද පොලීසිය විසින් සඳහන් කර තිබේ. ඒ අනුව කොළඹ අතිරේක මහේස්ත්‍රාත් රශ්මි සිංගප්පුලි මහතා විසින් මෙම පුද්ගලයා රු.ලක්ෂය බැගින් වූ ශරීර ඇප දෙකක් මත නිදහස් කිරීමට නියෝග කරන ලද බව අද දෙරණ අධිකරණ වාර්තාකරු සඳහන් කරයි. එසේ වුවද රථ වාහන වංචාවක් සිදුකිරීම සම්බන්ධයෙන් චෝදනා ලැබ කොටුව මහේස්ත්‍රාත් අධිකරණය විසින් මෙම සැකකරු රිමාන්ඩ් භාරයේ තැබීමට නියෝග කර ඇති බැවින් මොහු තවදුරටත් රිමාන්ඩ් භාරයේ තැබීමට ද කොළඹ ප්‍රධාන මහේස්ත්‍රාත් අධිකරණය නියෝග කරනු ලැබ ඇත. පසුගිය 14 වෙනි දින තමන්ට සිදුවූ දැවැන්ත අසාධාරණයක් ජනාධිපතිතුමන්ට දැන්වීමට වෙනත් මගක් නොමැති නිසා අඩි 40 ක් උස යකඩ කණුවක නැඟ උපවාසයක් ආරම්භ කිරිමට සිදුවූ බව කියමින් මෙම පුද්ගලයා විරෝධතාවයක නිරත විය. එසේ වුවද ඔහු එදිනම පස්වරුවේ ගිනි නිවන හමුදාව හා පොලීසිය එක්ව මෙම පුද්ගලයා බිමට බැස්සවීමට කටයුතු කළ අතර අනතුරුව ඔහු රෝහල් ගත කරවීමට පියවර ගත් බවත් කුරුඳුවත්ත පොලීසියේ ස්ථානාධිපතිවරයා සඳහන් කර තිබිණි. එසේ වුවද එදිනම රාත්‍රීයේ මොහු රෝහලෙන් පිටව ගොස් තිබුණු අතර පසුව පොලීසිය විසින් අත්අඩංගුවට ගෙන අධිකරණයට ඉදිරිපත් කරනු ලැබ රිමාන්ඩ් භාරයට පමුණුවනු ලැබිණි.", "URL": "https://sinhala.adaderana.lk/news.php?nid=11171", "Category": null, "Parent URL": null}