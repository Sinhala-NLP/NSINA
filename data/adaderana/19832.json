{"Source": "Adaderana", "Timestamp": "November 7, 2011 09:25 am", "Headline": "ද්‍රවිඩ සරණාගතයින් 49 දෙනෙකු යළි මව්බිමට", "News Content": "ඉන්දියාවේ සිට ශ්‍රී ලාංකික සරණාගතයින් 49 දෙනෙකු නැවත ශ්‍රී ලංකාවට පැමිණීමට නියමිත බව ඉන්දීය මාධ්‍ය වාර්තා පවසයි. මෙම පිරිස හෙට තූත්තුකුඩියේ සිට වෙළඳ යාත්‍රාවකින් ශ්‍රී ලංකාව බලා පැමිණෙන බව එක්සත් ජාතීන්ගේ සරණාගතයින් පිළිබඳ ආයතනයේ මාධ්‍ය ප්‍රකාශකවරයා සඳහන් ක‍ර තිබේ. ඉන්දියාවේ තූත්තුකුඩිය, මණ්ඩපම්, විරුධුනගර් සහ වෙනත් ස්ථාන කිහිපයක සරණාගත කඳවුරුවල රැඳීසිටි පවුල් 12 ට අයත් පිරිසක් මෙසේ නැවත ශ්‍රී ලංකාවට පැමිණෙන බව ද සඳහන්ය. සරණාගතයින් පිළිබඳ එක්සත් ජාතීන්ගේ මහ කොමසාරිස් කාර්යාලයේ සහයෝගය මත නැවත ශ්‍රී ලංකාවට පැමිණෙන දෙවන කණ්ඩායම මෙම පිරිස බව එම කාර්යාලයේ චෙන්නායි කාර්යාලයේ නිලධාරියෙකු ඉන්දීය මාධ්‍ය වෙත අදහස් දක්වමින් ප්‍රකාශ කර තිබේ. මෙම වසරේ ආරම්භ වූ තූත්තුකුඩිය හා කොළඹ අතර මුහුදු ප්‍රවාහන සේවය යටතේ සරණාගතයින් 37 දෙනෙකුගෙන් සමන්විත පළමු කණ්ඩායම පසුගිය ඔක්තොම්බර් මාසයේ ශ්‍රී ලංකාවට ළඟාවිය. මෙම සරණාගතයින් පිරිම ශ්‍රී ලංකාවේ නැගෙනහිර පළාතේ ත්‍රිකුණාමලය, උතුරු පළාතේ මන්නාරම හා යාපනය යන නගරවල පදිංචිකරුවන් බව ද ඉන්දීය මාධ්‍ය වාර්තා සඳහන් කරයි. මෙම පිරිස රැගත් මගී ප්‍රවාහන යාත්‍රාව හෙට පස්වරු 6 ට තූත්තුකුඩියෙන් ගමන් ආරම්භ කිරීමට නියමිත බවත්, පැය 14 ක ගමනකින් පසු කොළඹ ළඟාවීමට නියමිත බවත් එම මාධ්‍ය වාර්තා කරයි.", "URL": "https://sinhala.adaderana.lk/news.php?nid=19832", "Category": null, "Parent URL": null}