{"Source": "Adaderana", "Timestamp": "August 2, 2017 03:06 pm", "Headline": " පොලිස් නිලධාරීන්ට පහරදීම-සැකකරුවන් 2 රිමාන්ඩ් ", "News Content": "යාපනය- කෝපායි, කොන්ඩාවිල් ප්‍රදේශයේදී පොලිස් නිලධාරීන් දෙදෙනෙකුට පහරදීමේ සිද්ධියට සම්බන්ධ බවට අත්අඩංගුවට ගත් සැකකරුවන් දෙදෙනා තවදුරටත් රක්ෂිත බන්ධනාගාරගත කර තිබේ.යාපනය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඔවුන් ලබන 10 වනදා දක්වා රක්ෂිත බන්ධනාගාරගත කර ඇති බව සඳහන්ය.පසුගිය ජුලි 30 වනදා කෝපායි, කොන්ඩාවිල් ප්‍රදේශයේදී යතුරුපැදිවලින් පැමිණි පිරිසක් විසින් තියුණු ආයුධවලින් සිදුකළ පහරදීමකින් පොලිස් නිලධාරීන් දෙදෙනෙකු තුවාල ලැබීය. සිද්ධියට අදාළව ඊයේ(01) උදෑසන එක් සැකකරුවෙකු යාපනය පොලීසිය විසින් අත්අඩංගුවට ගෙන තිබූ අතර අනෙක් සැකකරු කෝපායි පොලීසිය විසින් අත්අඩංගුවට ගෙන තිබුණි.අත්අඩංගුවට ගනු ලැබුවේ නල්ලූර් ප්‍රදේශයේ පදිංචිකරුවෙකු වන තිවරාසා මදූෂන් නොහොත් මදූ නැමැති 20 හැවිරිදි තරුණයෙකු සහ මානිප්පායි ප්‍රදේශයේ පදිංචිකරුවෙකු වන විජයරත්නම් සිවරාජ් නැමැති 23 හැවිරිදි තරුණයෙකි.අදාළ පහරදීමේ සිද්ධියට සම්බන්ධ ප්‍රකධාන සැකකරු හිටපු එල්.ටී.ටී.ඊ සාමාජිකයෙකු සහ ආවා කල්ලියේ සාමාජිකයෙකු බවට හඳුනාගෙන ඇති බව පොලිස්පති පූජිත් ජයසුන්දර මහතා පසුගියදා ප්‍රකාශ කළේය.පහරදීමේ සිද්ධියට සම්බන්ධ සැකකරුවන් 6 දෙනෙකු හඳුනාගෙන ඇති අතර ඔවුන් අත්අඩංගුවට ගැනීමට පොලිස් කණ්ඩායම් කිහිපයක් තවදුරටත් විමර්ශන සිදු කරන බව සඳහන්ය.", "URL": "https://sinhala.adaderana.lk/news.php?nid=75897", "Category": null, "Parent URL": null}