{"Source": "Adaderana", "Timestamp": "November 1, 2017 09:51 am", "Headline": "තියුණු ආයුධයකින් කපා කාන්තාවක් හා පුද්ගලයෙක් ඝාතනය වෙයි", "News Content": "ගොකරැල්ල, හැවනතැන්න ප්‍රදේශයේදී තියුණු ආයුධයකින් පහරදී කාන්තාවක් සහ පුද්ගලයෙකු ඝාතනය කර තිබේ. පොලිසිය පැවසුවේ පුද්ගලයෙකු විසින් තියුණු ආයුධයකින් කපා කොටා කාන්තාවකට තුවාල සිදු කර ඇති අතර පසුව එම කාන්තාවගේ ස්වාමිපුරුෂයා විසින් තුවාල සිදු කළ පුද්ගලයාට තියුණු ආයුධයකින් පහරදී ඇති බවයි. බරපතළ තත්ත්වයේ පසු වූ කාන්තාව කුරුණෑගල රෝහලටත් පිරිමි පුද්ගලයා පොල්ගොල්ල රෝහලටත් ඇතුලත් කර ඇති අතර එහිදී දෙදෙනාම මියගොස් තිබේ. මියගොස් ඇත්තේ හැවනතැන්න, පන්ලියද්ද ප්‍රදේශයේ පදිංචිව සිටි 37 හැවිරිදි කාන්තාවක් සහ මැල්සිරිපුර ප්‍රදේශයේ පදිංචිව සිටි 36 හැවිරිදි පුද්ගලයෙක් බව අනාවරණය වී ඇත. ඝාතනය සම්බන්ධයෙන් මියගිය කාන්තාවගේ ස්වාමිපුරුෂයා අත්අඩංගුවට ගෙන ඇති අතර කාන්තාව ඝාතනය කිරිමට හේතුව මෙතෙක් අනාවරණය වී නොමැති බව ගොකරැල්ල පොලිසිය සඳහන් කළේය.", "URL": "https://sinhala.adaderana.lk/news.php?nid=79384", "Category": null, "Parent URL": null}