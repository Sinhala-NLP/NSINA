{"Source": "Adaderana", "Timestamp": "March 13, 2015 05:03 pm", "Headline": "මෝඩි හමුවෙන්න බලාපොරොත්තු වෙනවා", "News Content": "සී.අයි.ඒ. සහ එම්.අයි.සික්ස් යන බටහිර ඔත්තු සේවාවන් සමග එක්ව ඉන්දියාවේ “රෝ“ රහස් ඔත්තු සේවය පසුගිය ජනාධිපතිවරණයේ දී තමා පරාජය කිරීමට කටයුතු කළ බව හිටපු ජනාධිපති මහින්ද රාජපක්ෂ මහතා පවසයි. “ද හින්දු“ පුවත්පත සමග සම්මුඛ සාකච්ඡාවකට එක්වෙමින් මහින්ද රාජපක්ෂ මහතා පැවසුවේ “රෝ“ රහස් ඔත්තු සේවය තමාට එරෙහිව විපක්ෂය සංවිධානය කළ බවයි.කෙසේ වෙතත් “රෝ“ ඔත්තු සේවයේ එම ක්‍රියාවන්හි වගකීම ඉන්දීය අග්‍රාමාත්‍ය නරේන්ද්‍ර මෝදී මහතා භාරගත යුතු බවට තමා ප්‍රකාශ නොකරන බව ඔහු ප්‍රකාශ කර ඇත.තමාට එරෙහි “රෝ“ ඔත්තු සේවයේ කුමන්ත්‍රණය දීර්ඝ කාලීනව ක්‍රියාත්මක වූවක් බව හිටපු ජනාධිපතිවරයා පවසා තිබේ.මේ පිළිබඳ අනාවරණය වීම හේතුවෙන් “රෝ“ ඔත්තු සේවයේ නියෝජිතයෙකු වශයෙන් කටයුතු කළ මෙරට ඉන්දීය මහකොමසාරිස් කාර්යාල නිලධාරියෙකු ඉවත් කිරීමට තමා දැනුම්දුන් බව ඔහු ප්‍රකාශ කර ඇත.කෙසේ වෙතත් එම අවස්ථාව වන විට තමාට එරෙහි කුමන්ත්‍රණය සිදුකර අවසන් බව හිටපු ජනාධිපති මහින්ද රාජපක්ෂ මහතා හින්දු පුවත්පත සමග පැවති සම්මුඛ සාකච්ඡාවකදී ප්‍රකාශ කර තිබේ.ඉන්දීය වත්මන් අගමැතිවරයා බලයට පැමිණීමට පෙර සිටම මෙම කුමන්ත්‍රණය සිදුවු බව පවසන හිටපු ජනාධිපතිවරයා චීනය සම්බන්ධයෙන් තමාගේ ක්‍රියා පිළිවෙත වැරදි ආකාරයට වටහා ගැනීම මෙම කුමන්ත්‍රණයට හේතු වු බව පෙන්වා දී ඇත.මේ අතර වත්මන් රජය විසින් තමාට සහ තම පවුලේ ඥාතීන්ට එරෙහිව විවිධ චෝදනා ඉදිරිපත් කර ඇති බව ද මහින්ද රාජපක්ෂ මහතා එම සාකච්ඡාවේ දී ප්‍රකාශ කර තිබේ.තමා ක්‍රියාකාරී දේශපාලනයෙන් සමුගන්නා බව කිසිදු අවස්ථාවක සඳහන් කර නොමැති බවත්, මෙම අවස්ථාවේ තමා විවේකීව කල් ගත කරන බවත්, හිටපු ජනාධිපතිවරයා එම සාකච්ඡාවේ දී ප්‍රකාශ කර ඇත.මේ අතර දෙදින නිල සංචාරයක් සඳහා දිවයිනට පැමිණ සිටින ඉන්දීය අග්‍රාමාත්‍යවරයා හමුවීමට ද තමා බලාපොරොත්තු වන බව මහින්ද රාජපක්ෂ මහතා එහිදී සඳහන් කර තිබේ.", "URL": "https://sinhala.adaderana.lk/news.php?nid=49951", "Category": null, "Parent URL": null}