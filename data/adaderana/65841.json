{"Source": "Adaderana", "Timestamp": "November 8, 2016 01:52 pm", "Headline": "යාපනයේ ප්‍රචණ්ඩ ක්‍රියා - තිදෙනෙක් 16 තෙක් රිමාන්ඩ්", "News Content": "යාපනය ප්‍රදේශයේ පසුගියදා සිදුවු ප්‍රචණ්ඩකාරී සිදුවීම් සම්බන්ධයෙන් අත්අඩංගුවට පත් පුද්ගලයින් තිදෙනෙකු රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. සැකකරුවන් අද අධිකරණය වෙත ඉදිරිපත් කළ අවස්ථාවේ ඔවුන් ලබන 16 වන දින දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් නිශාන්ත පීරිස් මහතා නියෝග කර ඇත.ත්‍රස්ත මර්දන කාර්යාංශය විසින් අත්අඩංගුවට ගෙන තිබූ අදාළ සැකකරුවන් තිදෙනා අද අධිකරණය වෙත ඉදිරිපත් කර තිබූ බව සඳහන්ය.එහිදි ත්‍රස්ත මර්දන කාර්යාංශය අධිකරණයට දැනුම් දී ඇත්තේ සිද්ධිය සම්බන්ධයෙන් තවදුරටත් පරීක්ෂණ පැවැත්වෙන බවයි. පරීක්ෂණ කටයුතු අවසන් කර නොමැති බැවින් සැකකරුවන් රිමාන්ඩ් බාරයට පත් කරන ලෙස එම කාර්යාංශය අධිකරණයෙන් ඉල්ලා සිටි බව අප වාර්තාකරු පවසයි.ඉදිරිපත් වු කරුණු සලකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා සැකකරුවන් තිදෙනා රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=65841", "Category": null, "Parent URL": null}