{"Source": "Adaderana", "Timestamp": "June 8, 2016 03:26 pm", "Headline": " බැසිල්ගේ පෙත්සම කුණු කූඩයට", "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂ මහතා විසින් ඉදිරිපත් කර තිබූ මූලික අයිතිවාසිකම් පෙත්සමක් විභාගයට නොගෙනම ප්‍රතික්ෂේප කිරීමට ශ්‍රේෂ්ඨාධිකරණය තීරණය කර තිබේ. තමන්ව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන මෙන් ඉල්ලා බැසිල් රාජපක්ෂ හිටපු අමාත්‍යවරයා මෙම මුලික අයිතිවාසිකම් පෙත්සම ඉදිරිපත් කර තිබුණි.අදාළ පෙත්සමේ වගඋත්තරකරුවන් ලෙස මුල්‍ය අපරාධ කොට්ඨාශයේ ප්‍රධානීන් සහ පොලිස්පතිවරයා නම් කර තිබුණි. අදාළ පෙත්සම ඉදිරිපත් කරමින් හිටපු ආර්ථික සංවර්ධන අමාත්‍යවරයා ශ්‍රේෂ්ඨාධිකරණය හමුවේ පවසා තිබුණේ මුදල් විශුද්ධිකරණ පනත යටතේ තමන්ට එරෙහිව අධිකරණ කිහිපයක පොලිස් මූල්‍ය අපරාධ විමර්ශන කොට්ඨාශය විසින් කරුණු වාර්තා කර ඇති බවයි.කෙසේවෙතත් සාවද්‍ය කරුණු අධිකරණය වෙත ඉදිරිපත් කර තමන්ව අත්අඩංගුවට ගැනීමට පොලීසිය සූදානම් වන බව ද අදාළ පෙත්සම මගින් ඉදිරිපත් කර තිබේ.අදාළ පෙත්සම් අද(08) දිනයේ අගවිනිසුරු කේ.ශ්‍රී පවන් මහතා ප්‍රමුඛ ත්‍රිපුද්ගල විනිසුරුමඩුල්ලක් හමුවේ සළකා බැලුණි. දීර්ඝ කරුණු සළකා බැලීමකින් අනතුරුව ශ්‍රේෂ්ඨාධිකරණය පවසා සිටියේ අදාළ පෙත්සම පවත්වාගෙන යාමට තරම් නීතිමය පදනමක් නොමැති බවයි.එම නිසා එය විභාගයට නොගෙනම ප්‍රතික්ෂේප කරන බව ද අධිකරණය ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=60911", "Category": null, "Parent URL": null}