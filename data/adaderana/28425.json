{"Source": "Adaderana", "Timestamp": "October 19, 2012 01:58 pm", "Headline": "එ.ජා.ප. සාමාජිකත්වය අත්හිටවු වූ බව ලිපි මගින් දන්වයි", "News Content": "පක්ෂ සාමාජිකත්වය තාවකාලිකව අත්හිටවු මන්ත්‍රීවරුන් වෙත ඊට අදාළ ලිපි යොමුකර ඇති බව එක්සත් ජාතික පක්ෂය පවසයි. කෘත්‍යාධිකාරී මණ්ඩලය රැස්ව අදාළ මන්ත්‍රීවරුන් සම්බන්ධයෙන් ඉදිරි පියවර ගැනීමට නියමිත බව එම පක්ෂයේ මහලේකම් තිස්ස අත්තනායක මහතා සඳහන් කළේය. රටේ ආණ්ඩුක්‍රම ව්‍යවස්ථාව උල්ලංඝණය කරමින් රනිල් වික්‍රමසිංහ මහතා‍ ගෙන යන ක්‍රිය කලාපයට එරෙහිව නීතිමය ක්‍රියාමාර්ග ගැනීමටත් තානාපති කාර්යාල දැනුවත් කිරීමටත් පියවර ගන්නා බව මෙම පක්ෂ සාමාජිකත්වය අහෝසි කිරීම සම්බන්ධයෙන් අදහස් දැක්වූ මෛත්‍රී ගුණරත්න මහතා සඳහන් කළේය. ඊයේ (18) දිනයේ සරත් ෆොන්සේකා මහතාගේ ප්‍රධානත්වයෙන් හයිඩ් පිටියේ දී පැවති රැළියට සහභාගී නොවිය යුතු බවට එක්සත් ජාතික පක්ෂයේ කෘත්‍යාධිකාරී මණ්ඩලය විසින් තීරණය කර තිබිය දී එකී තහනම නොතකා මෙම රැස්වීමට සහභාගීවීම ‍ඔවුන්ගේ පක්ෂ සාමාජිකත්වය අහෝසි කිරීමට හේතුවී තිබේ. පාර්ලිමේන්තු මන්ත්‍රීවරුන් වන පාලිත තෙවරප්පෙරුම, පාලිත රංගේ බණ්ඩාර, අශෝක අ‍බේසිංහ යන මහත්වරුන් මෙන්ම පළාත් සභා මන්ත්‍රීවරුන් වන මෛත්‍රී ගුණරත්න සහ ශිරාල් ලක්තිලක යන අයගේ ද පක්ෂ සාමාජිකත්වය අහෝසි කර ඇත. එසේම පක්ෂ තීරණයට පිටුපා මෙම රැස්වීමට සහභාගී වූ පළාත් පාලන ආයතන කිහිපයක මන්ත්‍රීවරුන් 15 ‍දෙනෙකුගේ පක්ෂ සාමාජිකත්වය තාවකාලිකව අහෝසි කිරීමට පියවර ගෙන තිබේ.", "URL": "https://sinhala.adaderana.lk/news.php?nid=28425", "Category": null, "Parent URL": null}