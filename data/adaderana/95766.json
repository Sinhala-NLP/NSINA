{"Source": "Adaderana", "Timestamp": "September 8, 2018 01:14 pm", "Headline": "රජරට ඉඩෝරයට වියළි ගිය ජීවිත", "News Content": "රජරටට බලපා ඇති වියළි කාලගුණික තත්ත්වය හමුවේ සිය පානීය ජල අවශ්‍යතාව සපුරාගත නොහැකිව දැඩි අපහසුතාවට පත්ව ඇති පිරිසක් පිළිබඳව මැදිරිගිරිය උදාරගම ප්‍රදේශයෙන් අපට වාර්තා විය. රජරටට බලපා ඇති වියළි කාලගුණික තත්ත්වයත් සමඟ මැදිරිගිරිය ප්‍රාදේශීය ලේකම් කොට්ඨාසයට අයත් උදාරගම ගම්මානයේ ජනතාව මේ දිනවල සිය පානීය ජල අවශ්‍යතාව සපුරාගත නොහැකිව දැඩි අපහසුතාවට පත්ව සිටියි. මෙතෙක් පානීය ජල අවශ්‍යතාව ඇතුළු සෙසු ජල අවශ්‍යතාවන් පසුරාගත් ළිං සියල්ලක්ම පාහේ මේ වන විට සිදීයාම හේතුවෙන් ගම්මානයේ පවුල් 30 කට අයත් 150 පිරිසක් මෙලෙස අපහසුතාවට පත්ව ඇති බවයි අප වාර්තාකරු සඳහන් කළේය. ඒ අනුව ඔවුන්ට අද වන විට සිය ජල අවශ්‍යතා සපුරා ගැනීමට කිලෝමීටර් 3කට වැඩි දුරක් ගමන් කිරීමට සිදුව තිබේ. මේ අතර පවතින වියළි කාලගුණය හමුවේ විල්පත්තු ජාතික වනෝද්‍යානයේ විල්ලු බොහෝ ප්‍රමාණයක ජලය සිඳී ගොස් තිබේ. ඒ හේතුවෙන් ජලය සොයා පැමිණෙන වන සතුන්ගේ ජල අවශ්‍යතාව වෙනුවෙන් සිඳී ගිය විල්ලු ආශ්‍රිතව සකස් කර ඇති කෘත්‍රිම පොකුණු සඳහා බවුසර් ආධාරයෙන් ජලය සැපයීමට වනජීවී නිලධාරීන් ක්‍රියාකරන ආකාරය දැකගත හැකිවිය.", "URL": "https://sinhala.adaderana.lk/news.php?nid=95766", "Category": null, "Parent URL": null}