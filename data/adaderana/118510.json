{"Source": "Adaderana", "Timestamp": "September 7, 2019 12:35 pm", "Headline": "මානව හිමිකම් කොමිසමෙන් පැහැදිලි කිරීමක්", "News Content": "එක්සත් ජාතීන්ගේ සාම සාධක මෙහෙයුම් සඳහා යවනු ලබන හමුදා බල ඇණි ආශ්‍රිතව සිදු කෙරෙන මානව හිමිකම් නිෂ්කාශන ක්‍රියාවලිය පිළිබඳව මානව හිමිකම් කොමිශන් සභාව පැහැදිලි කිරීමක් සිදු කර ඇත. නිෂ්කාශන කටයුතු සිදු කිරීමේදී ප්‍රමාද දෝෂයන් සිදුවන බවපවසමින් පලවන වාර්තා අසත්‍ය වන අතර අදාල කටයුතු සඳහා සැලකිය යුතු කාලයක් ගත වන බව එම කොමිශන් සභාව පවසයි. එක්සත් ජාතීන්ගේ සාම සාධක මෙහෙයුම් සදහා යවනු ලබන බල ඇණි ආශ්‍රිතව සිදු කෙරෙන මානව හිමිකම් නිෂ්කාශන ක්‍රියාවලිය සම්බන්ධයෙන් වාර්තා වූ අසත්‍ය ප්‍රචාරවලට පිළිතුරු දෙමින් මානව හිමිකම් කොමිශන් සභාව නිවේදනයක් නිකුත් කරමින් මේ බව සඳහන් කර ඇත. අදාල භට පිරිසට සාධාරණයක් ඉටු කිරීමට සහ එම ක්‍රියාවලියේ විශ්වාසනීයත්වය පළුදු නොවන ආකාරයට කටයුතු කිරීම සඳහා දැඩි අවධානයකින් යුතුව නිශ්කාශන කටයුතු සිදුකළ යුතු බව එම කොමිශන් සභාව පවසයි. එම ක්‍රියාවලියේ විශ්වාසනීයත්වය බිද වැටුණහොත් මෙරටට සාම සාධක කටයුතු සඳහා සහභාගී වීමට ලබා දී ඇති අවස්ථාවන් එහිදී අවධානමකට ලක්වන බව මානව හිමිකම් කොමිශන් සභාව සඳහන් කළේය. එමෙන්ම නිෂ්කාශන කටයුතුවල අවසන් තීරකයා වන්නේ එක්සත්ජාතීන්ගේ සංවිධානය වන අතර එක්සත් ජාතීන්ගේ මානව හිමිකම් මහ කොමසාරිස් කාර්යාලය සහමානව හිමිකම් කොමිශන් සභාව විසින් එම කටයුතු සිදු කළ යුතු බව සඳහන්. ඒ අනුව මේ වන විට කණ්ඩායම් 6 කට අදාල නිලධාරීන් 632 ක්හට නිෂ්කාශන ලබාදී භට පිරිස් සාම සාධක මෙහෙයුම් සඳහා යොමු කර ඇති බවමානව හිමිකම් කොමිශන් සභාව සඳහන් කළේය.", "URL": "https://sinhala.adaderana.lk/news.php?nid=118510", "Category": null, "Parent URL": null}