{"Source": "Adaderana", "Timestamp": "November 22, 2012 06:03 pm", "Headline": "කුස්සියේ ගැටුම වඩා ප්‍රබලයි", "News Content": "රාජපක්ෂ රෙජිමයට එරෙහිව ජනතා විරෝධයක් නැඟිය යුතුව ඇති බව විපක්ෂ නායක රනිල් වික්‍රමසිංහ මහතා පවසයි. විපක්ෂය නියෝජනය කරන දේශපාලන පක්ෂවලට විවිධ දේශපාලන මතිමතාන්තර තිබුණද, ප්‍රජාතන්ත්‍රවාදය හා මහජන නිදහස යන පොදු සාධකවලට අදාළව එක්ව කටයුතු කළ හැකි බව ඔහු පෙන්වාදෙයි. මේවන විට නීතිය හා අවනීතිය අතරත්, ව්‍යවස්ථාදායකය හා අධිකරණය අතරත්, අධ්‍යාපන ක්ෂේත්‍රය තුළත්, සෞඛ්‍ය ක්ෂේත්‍රය තුළත් ගැටුම් ඇතිවී ඇති බවත්, එකී ගැටුම් හමුවේ ආණ්ඩුව නිහඬ පිළිවෙතක් අනුගමනය කරන බවත් වික්‍රමසිංහ මහතා චෝදනා කරයි. මෙකී සියලු ගැටුම්වලට වැඩියෙන් ජීවන වියදම ඉහළයාම නිසා කුස්සියේ ගැටුම වඩාත් උග්‍රවී ඇති බව වික්‍රමසිංහ මහතා කියා සිටියේ අද(22) විපක්ෂයේ දේශපාලන පක්ෂ නියෝජනය කරන නියෝජිතයින් හා එක්ව \"මහජන මන්ත්‍රණ සභාව\" පිහිටුවා ගැනීමේ අවස්ථාවට එක්වෙමිනි. අගවිනිසුරුවරියට එරෙහිව ගෙනවිත් ඇති දෝෂාභියෝග යෝජනාවත් සමග අධිකරණය හා ව්‍යවස්ථාදායකය අතර ගැටුමක් ඇති නොවන තැනට වග බලාගත යුතුව ඇති බවද විපක්ෂ නායකවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29408", "Category": null, "Parent URL": null}