{"Source": "Adaderana", "Timestamp": "April 28, 2015 06:27 pm", "Headline": "විපක්ෂයේ යෝජනා 2ට සාධනීය ප්‍රතිචාරයක් - ඡන්ද විමසීම තවත් පමාවන ලකුණු!", "News Content": "19 වැනි ව්‍යවස්ථා සංශෝධනය සම්බන්ධයෙන් විපක්ෂය විසින් ඉදිරිපත් කළ යෝජනා දෙකක් සම්බන්ධයෙන් දෙපාර්ශවය යම් කිසි එකඟතාවකට පැමිණ ඇතැයි පාර්ලිමේන්තු ආරංචි මාර්ග සඳහන් කරයි.ජනාධිපතිවරයා විසින් ඇමතිවරුන් පත් කිරීමේදී අගමැතිවරයාගෙන් විමසා කටයුතු කිරීම හා ව්‍යවස්ථාදායක සභාවට සාමාජිකයින් පත් කිරීමේදී ස්වාධීන පුද්ගලයින් ගණනට වඩා මන්ත්‍රීන් 7 දෙනෙකු පත් කළ යුතු බවට විපක්ෂය විසින් ගෙන එන ලද එම යෝජනා දෙකට දෙපාර්ශවය එකඟ වී ඇතැයි එම ආරංචි මාර්ග අනාවරණය කරයි.ව්‍යවස්ථාදායක සභාවේ දැනට සංයුතිය මන්ත්‍රීවරුන් සහ ස්වාධීන පුද්ගලයන් ගණන 10ක් වන අතර එය දෙපාර්ශවයෙන් සම සමව පත් කළ යුතුය.ඒ අනූව ව්‍යවස්ථා දායක සභාව සඳහා මන්ත්‍රීන් 7 දෙනෙකු හා ස්වාධීන පුද්ගලයින් තිදෙනෙකු පත් කිරීමට විපක්ෂය ගෙනා යෝජනාවට අවසානයේදී අග්‍රාමාත්‍යවරයා එකඟතාවය පළ කර ඇත.19 වැනි ආණ්ඩුක්‍රම ව්‍යවස්ථා සංශෝධනයට අදාළව විපක්ෂය විසින් ගෙන එන ලද එම යෝජනා දෙක හේතුවෙන් පාර්ලිමේන්තුවේ පක්ෂ නායකයින්ගේ විශේෂ රැස්වීමක්ද අද පස්වරුවේ පැවැත්විණ.මේ අතර මෙම යෝජනාවට අදාළ ඡන්ද විමසීම අද පස්වරු 6.00ට පැවැත්වීමට නියමිතව තිබුණද එය තවත් පැය භාගයක් හෝ පැයක් පමා වීමට ඉඩ ඇතැයි ද පාර්ලිමේන්තු ආරංචි මාර්ග අනාවරණය කරයි.", "URL": "https://sinhala.adaderana.lk/news.php?nid=50966", "Category": null, "Parent URL": null}