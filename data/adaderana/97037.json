{"Source": "Adaderana", "Timestamp": "October 2, 2018 11:22 am", "Headline": "ධීවරයින්ට හා නාවිකයින්ට අනතුරු ඇඟවීමක්", "News Content": "අද (02) උදෑසන මාතර සිට හම්බන්තොට හරහා පොතුවිල් දක්වා පුත්තලම සිට මීගමුව දක්වා වු වෙරළට ඔබ්බෙන් වු මුහුදු සීමාවේ තද වැසි හෝ ගිඟුරුම් සහිත වැසි ඇති වීය හැකි බැවින් ධීවරයින්ට හා නාවිකයින්ට අනතුරු ඇඟවීමක් ආපදා කළමනාකරණ මධ්‍යස්ථානය විසින් නිකුත් කර තිබේ. මේ අතර, පැයට 70-80 තද සුළං ද බලාපොරොත්තු විය හැකි බවත්, ඔවුන්ගේ දෛනික කටයුතු සඳහා මෙම තත්ත්වය මත බාධා ඇති විය හැකි බැවින් කල්පනාකාරී වෙන ලෙස ද ආපදා කළමනාකරණ මධ්‍යස්ථානය පවසයි. මේ වන විට කාලගුණ විද්‍යා දෙපාර්තමේන්තුව මඟින් නිකුත් කළ දත්ත අනුව පළාත් කීපයක වැසි සහිත තත්ත්වයක් දක්නට ලැබෙන බවත්, උතුරු,උතුරු මැද, බස්නාහිර, දකුණ, වයඹ තද වැසි බලාපොරොත්තු විය හැකි බවත් එම මධ්‍යස්ථානය නිවේදනය කරයි. මධ්‍යම හා කඳුකර ප්‍රදේශවල අයට නායයෑම් ලක්ෂ දුටු වහාම ඒ පිළිබඳව කල්පනාකාරී වෙන ලෙසත් හැකි ඉක්මනින් එම ප්‍රදේශයන්ගෙන් ඉවත් වෙන ලෙසත් ආපදා කළමනාකරණ මධ්‍යස්ථානය වැඩිදුරටත් සඳහන් කරයි. සහන කණ්ඩායම් හා ත්‍රිවිධ හමුදාව මෙම ආපදා තත්ත්වය හමුවේ සීරුවෙන් තබා ඇති බවත්, ඊයේ(01)රාත්‍රියේ ආනමඩුව ප්‍රදේශයේ හමාගිය තද සුළං හේතුවෙන් අර්ධ හානි වු නිවාස 100 ක් පමණ හඳුනාගෙන ඇති බවත් එම මධ්‍යස්ථානය පවසයි. කෙසේ වෙතත් මෙම ආපදාවට ලක්වු නිවැසියන් වෙත ඊයේ රාත්‍රීයේම අමාත්‍යවරුන්ගේ උපදෙස් මත සහන යාත්‍රාවක් පිටත් කර යැවූ බව ද ආපදා කළමණාකරණ මධ්‍යස්ථානයේ, සහකාර අධ්‍යක්ෂ, ප්‍රදීප් කොඩිප්පිලි මහතා සඳහන් කරයි. ආපදා කළමනාකරණ මධ්‍යස්ථානයේ හදිසි දුරකථන 117 පැය 24 පුරා මහජනතාව සඳහා විවෘතව ඇති බව ද ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=97037", "Category": null, "Parent URL": null}