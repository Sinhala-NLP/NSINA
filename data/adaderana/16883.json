{"Source": "Adaderana", "Timestamp": "June 20, 2011 04:55 pm", "Headline": "ගෙන්වන ඉන්ධන සඳහා අධික බදු නෑ-සහන දෙන්න ගිහින් අමාරුවෙ වැටුණා", "News Content": "මෙරටට ගෙන්වන ලද ඉන්ධන සඳහා රජය අධික බදු අය කරන්නේ නැතැයි ඛනිජ තෙල් කර්මාන්ත අමාත්‍ය සුසිල් ප්‍රෙම්ජයන්ත් මහතා පවසයි. මෙරට ගෙන්වන ඉන්ධන අතුරින් පෙට‍්‍රල් සඳහා පමණක් රුපියල් 25 ක බද්දක් අයකරන බවත්, භූමිතෙල් හා ඞීසල් සඳහා කිසිදු බද්දක් අය නොකරන බවත් ඒ මහතා පෙන්වා දෙයි. එහෙයින් මෙරට තෙල් මිල ඉහළ අගයක් ගැනීමට හේතුව ශ‍්‍රී ලංකාවට ගෙන්වන තෙල් සඳහා රජය අධික බදු මුදලක් අයකිරීම යැයි ඇතැමුන් නගන චෝදනාව අසත්‍යයක් බව ඛනිජ තෙල් කර්මාන්ත අමාත්‍යාංශය වෙනුවෙන් නිකුත් කරන ලද නිවේදනයක් මගින් අමාත්‍යවරයා පෙන්වාදෙයි. ශ‍්‍රී ලංකාවට ගෙන්වන ඉන්ධන නිෂ්පාදන වරායෙන් ගොඩබාන මිලට එකතු වන්නේ වරාය ගාස්තු, බෙදුම්කාර කුලී, ගබඩා ගාස්තු හා ඉන්ධන පිරවුම්හල් හිමියන්ගේ කොමිස් මුදල පමණක් බව ඔහු සඳහන් කරයි. මේ අතර ලෝක වෙළඳපොළේ ඉන්ධන මිල ගණන්වලට සාපේක්‍ෂව මෙරට ඉන්ධන මිල ඉහළ නොදැමීම නිසා ලංකා ඛනිජ තෙල් නීතිගත සංස්ථාව ලබන අලාභය 2009 වර්ෂයට සාපේක්‍ෂව 2010 වර්ෂයේ දී දෙගුණයක් වී ඇතැයි ද අමාත්‍යවරයා පෙන්වා දෙයි. 2009 වර්ෂයේ දී ලංකා ඛනිජ තෙල් සංස්ථාවේ අලාභය රුපියල් කෝටි 1232.4 වූ අතර එය 2010 වසරේ දී රුපියල් කෝටි 2692 දක්වා වැඩි වී ඇති බවත්, ලංකා විදුලි බල මණ්ඩලය ඇතුළු අනෙකුත් පෞද්ගලික විදුලිබල නිෂ්පාදන සමාගම්වලට දැවිතෙල් සහන මිලට සැපයීම නිසා 2010 වර්ෂයේ දී රුපියල් කෝටි 2007.4 ක් ද එම වර්ෂයේ දී භූමිතෙල් සහන මිලට අලෙවි කිරීමෙන් රුපියල් කෝටි 1023.6 ක පාඩුවක් ද ලංකා ඛනිජ තෙල් නීතිගත සංස්ථාවට වී තිබේ. ලෝක වෙළඳපොළේ ඉන්ධන මිල ඉහළ ගිය ද මෙරට තෙල් මිල ඉහළ නොදැමීම නිසා මේ වන විටත් භූමිතෙල් ලීටරයකින් රුපියල් 41 ක් පමණ, ඞීසල් ලීටරයකින් රුපියල් 33 ක් පමණ හා පෙට‍්‍රල් ලීටරයකින් රුපියල් 2 ක් පමණ පාඩුවක් ලංකා ඛනිජ තෙල් නීතිගත සංස්ථාව දරාගැනීමට සිදු වී ඇති බව අමාත්‍යවරයා කියා සිටියි. එමෙන්ම ලංකා විදුලි බල මණ්ඩලය ඇතුළු අනෙකුත් පෞද්ගලික විදුලි බලාගාරයන් වෙත ලබාදෙන සෑම දැවිතෙල් ලීටරයක් සඳහා රුපියල් 30 ක් පමණ පාඩුවක් ලංකා ඛනිජ තෙල් සංස්ථාවට සිදුවන බවත්, යුගදනවි බලාගාරයට වෙත සල්ෆර් ප‍්‍රතිශතය අඩු තෙල් සහන මිලට ලබාදීම නිසා සෑම ලීටරයකින්ම රුපියල් 30 ක් පමණ පාඩුවක් සංස්ථාවට සිදුවන බවත් අමාත්‍යවරයා සඳහන් කරයි.. තව ද පසුගිය වසර වලදී ලංකා විදුලිබල මණ්ඩලය ඇතුළු රාජ්‍ය ආයතන රාශියකට ඉන්ධන සැපයීම වෙනුවෙන් එම ආයතනවලින් රුපියල් කෝටි 8000 ක පමණ මුදලක් ලංකා ඛනිජ තෙල් නීතිගත සංස්ථාවට අයවිය යුතුව ඇති බවත්, මින් රුපියල් කෝටි 6000 ක් සඳහා සංස්ථාව වෙත භාණ්ඩාගාර බැදුම්කර නිකුත් කිරිමට මහා භාණ්ඩාගාරය තීරණය කර ඇති බවත් අමාත්‍යවරයා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=16883", "Category": null, "Parent URL": null}