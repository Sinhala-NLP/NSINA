{"Source": "Adaderana", "Timestamp": "January 21, 2016 10:01 am", "Headline": " විදේශිකයින්ට වකුගඩු ශල්‍යකර්ම අත්හිටුවයි - 6 ක් ගැන පරීක්ෂණ", "News Content": "මෙරට රජයේ හා පුද්ගලික රෝහල්වල විදේශික ජාතිකයින්ට වකුගඩු බද්ධ කිරීමේ ශල්‍යකර්ම සිදුකිරීම තාවකාලිකව අත්හිටුවා ඇති බව සෞඛ්‍ය අමාත්‍යංශය පවසයි.ඉකුත් සතියේ සිට ක්‍රියාත්මක වන පරිදි මෙම තීරණය ගෙන ඇති බව සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතා අද දෙරණට කියා සිටියේය.සෞඛ්‍ය,පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ උපදෙස් පරිදි මෙම තීරණය ගෙන ඇති බව ද ඔහු පෙන්වා දුන්නේය.නීති විරෝධී ලෙස සිදුකරනු ලැබූ වකුගඩු ජාවාරමට අදාළව චෝදනා ලැබ ඇති වෛද්‍යවරුන් 6 දෙනෙකු සම්බන්ධයෙන් පරීක්ෂණ ආරම්භ කර ඇති බවද ඔහු සඳහන් කළේය.එම පරීක්ෂණවල ප්‍රතිඵල අනුව ‍ඔවුන් සම්බන්ධයෙන් ඉදිරි ක්‍රියාමාර්ග ගන්නා බවද මහීපාල මහතා කියා සිටියේය.කෙසේ වෙතත් දිවයිනපුරා පවත්නා රජයේ හා පුද්ගලික රෝහල්වලින් ශ්‍රී ලාංකිකයින්ට වකුගඩු බද්ධ කිරීමේ සැත්කම් කර ගැනීමට කිසිදු බාධාවක් නොමැති බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56517", "Category": null, "Parent URL": null}