{"Source": "Adaderana", "Timestamp": "June 17, 2014 10:58 am", "Headline": "පිල්ලෙගෙ අඩුව පුරවන්න ෂෙයිඩ්-අල් හුසෙයින් කුමරු එයි", "News Content": "එක්සත් ජාතීන්ගේ මානව හිමිකම් කවුන්සිලයේ ප්‍රධානියා ලෙස ජෝර්දානයේ ෂෙයිඩ්-අල් හුසෙයින් කුමරුගේ නම්කිරීම මහ සමුළුවෙන් අනුමත වී තිබේ. අරාබි ලෝකය හා මුස්ලිම් ප්‍රජාව නියෝජනය කරමින් මානව හිමිකම් කවුන්සිලයේ ප්‍රධාන තනතුරට පුද්ගලයෙකු පත්වන ප්‍රථම අවස්ථාව මෙය බව සඳහන්ය. එක්සත් ජාතීන්ගේ මහ ලේකම් බෑන්කී මූන් විසින් නම්කරන ලද ෂෙයිඩ්ට සඳුදා පැවති එක්සත් ජාතීන්ගේ මහ සමුළුවේදී අනුමැතිය හිමිවූ බවත්, මේවන විට ඔහු ජෝර්දානයේ අම්මාන්හි තානාපතිවරයෙකු ලෙස කටයුතු කරන බවත් කියැවෙයි. දකුණු අප්‍රිකාව නියෝජනය කරමින් වත්මන්හි මානව හිමිකම් කවුන්සිලයේ මහකොමසාරිස් ධූරය දරන නවිපිල්ලෙයිගේ නිල කාලය එළඹෙන සැප්තැම්බර් මස 01 වන දිනයෙන් අවසන් වන අතර එදින සිට ෂෙයිඩ්-අල් හුසෙයින් කුමරු එකී තනතුරෙහි කටයුතු කරනු ඇත. හෙතෙම කේම්බ්‍රිජ් විශ්වවිද්‍යාලයේ දර්ශනශූරි උපාධිධරයෙකු වන අතර කීර්තිමත් රාජ්‍ය තාන්ත්‍රිකයෙකු ලෙස ප්‍රසිද්ධියක් උසුලයි.", "URL": "https://sinhala.adaderana.lk/news.php?nid=44018", "Category": null, "Parent URL": null}