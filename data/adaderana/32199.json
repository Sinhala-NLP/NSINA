{"Source": "Adaderana", "Timestamp": "March 7, 2013 05:43 pm", "Headline": " පනින්න ගිය පිරිස 54 යි - වැඩිදුර විමර්ශන සී.අයි.ඩීයට බාරයි", "News Content": "නීති විරෝධී ලෙස ඔස්ට්‍රේලියාවට යමින් සිටි 54 දෙනකුගෙන් යුතු පිරිසක් නාවික හමුදාව විසින් අත්අඩංගුවට ගෙන තිබේ. මාතර, වැලිගම මුහුදු තීරයට නාවික සැතපුම් 20 ක් පමණ දුරින් ගමන් කරමින් සිටිය දී අදාළ පිරිස අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. අද පස්වරුවේ ප්‍රථමයෙන් වාර්තාවූයේ පුද්ගලයින් 30 දෙනෙකු මෙලෙස අත්අඩංගුවට ගනු ලැබූ බවයි. කෙසේ වෙතත් මේවන විට එම පිරිස ගාල්ල වරාය වෙත රැගෙන විත් ඇති අතර එතැන සිටින 54 දෙනකුගෙන් යුතු පිරිසේ ද්‍රවිඩ ජාතිකයින් 51 දෙනකුද සිංහල ජාතිකයින් 3 දෙනකුද වන බව සඳහන්ය. එසේම අත්අඩංගුවට පත්වූ ද්‍රවිඩ ජාතික 51 දෙනා අතර පිරිමි උදවිය 33 ක්, ස්ත්‍රීන් 7 ක්, ළමුන් 11 ක් සිටින බව නාවික හමුදා මාධ්‍ය ප්‍රකාශකවරයා කියා සිටියේය. මෙම පිරිස ගමන් කරමින් සිටි යාත්‍රාව මාතර ප්‍රදේශයේ ලියාපදිංචි කරන ලද යාත්‍රාවක් බවත්, අත්අඩංගුවට ගනු ලැබූ පිරිස් මුලතිව් හා යාපනය යන ප්‍රදේශවල පදිංචිකරුවන් බවත් කියැවෙයි. අත්අඩංගුවට ගත් පිරිස මේ වන විට ගාල්ල වරාය වෙත රැගෙන විත් ඇති බව ඔහු වැඩිදුරටත් සඳහන් කළේය. මෙම පිරිස වැඩිදුර විමර්ශන කටයුතු සඳහා අපරාධ පරීක්ෂණ දෙපාර්තමේන්තුවට යොමුකරන බව කෝසල වර්ණකුලසූරිය මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32199", "Category": null, "Parent URL": null}