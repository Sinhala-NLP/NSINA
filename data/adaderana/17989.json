{"Source": "Adaderana", "Timestamp": "August 11, 2011 09:14 am", "Headline": "අපේක්ෂකයින් තේරීමේදී වඩාත් සැලකිලිමත්වන්න -පැෆ්රල්", "News Content": "ඉදිරි පළාත් පාලන ඡන්ද විමසීම සඳහා අපේක්ෂකයින් තේරීමේදී වඩාත් සැලකිලිමත් වන ලෙස පැෆ්රල් සංවිධානය දේශපාලන පක්ෂ වලින් ඉල්ලා සිටියි. මේ සම්බන්ධයෙන් ඒ ඒ දේශපාලන පක්ෂ දැනුවත් කිරීමට කටයුතු කළ බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. ප්‍රචණ්ඩකාරී පිරිස් තෝරා නොගැනීමටත්, එමෙන්ම අල්ලස්, දූෂණ සහ අක්‍රමිකතා පිළිබඳ චෝදනා නොලැබූ, පළාත් පාලනය විෂය පිළිබඳව යම් අවබෝධයක් සහිත එමෙන්ම ප්‍රාදේශීයව ජනතාවට සේවය කිරීමට සූදානමින් සිටින, යහපත් චරිතයකින් හෙබි අපේක්ෂකයින් තෝරාගැනීමට උනන්දු වන ලෙස සියලු දේශපාලන පක්ෂවලින් ලිඛිතව ඉල්ලීමක් කළ බව ඒ මහතා පෙන්වාදුන්නේය. යහපත් පළාත් පාලනයක් සහ මැතිවරණ කාලය තුළ ප්‍රචණ්ඩකාරී තත්ත්වයන්ගෙන් තොරව මැතිවරණය පැවැත්වීමට නම් ඒ සඳහා සුදුසු අපේක්ෂකයින් තෝරාගැනීම වැදගත් වන බව ද හෙතෙම අවධාරණය කර සිටියේය. නාම යෝජනා ප්‍රතික්ෂේප වීම කෙරෙහි බලපෑ හැකි කරුණු 13ක් කෙරෙහි ද දේශපාලන පක්ෂ දැනුවත් කිරීමට පියවර ගත් බව රෝහණ හෙට්ටිආරච්චි මහතා වැඩිදුරටත් කියා සිටියේය. එමනිසා ඒ සම්බන්ධව නාම යෝජනා සකස්කරන මණ්ඩල දැනුවත් කර මෙවර නාම යෝජනා ප්‍රතික්ෂේප නොවන ආකාරයට නාම යෝජනා ඉදිරිපත් කිරීමට කටයුතු කරනු ඇති බව බලාපොරොත්තු වන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17989", "Category": null, "Parent URL": null}