{"Source": "Adaderana", "Timestamp": "March 14, 2017 12:00 pm", "Headline": "ඩෙංගු වැළඳී ගැබිණියක් මිය යාම ගැන විමර්ශනයට කමිටුවක්", "News Content": "ඩෙංගු රෝගය වැළඳුණු ගැබිණි කාන්තාවක් දකුණු කොළඹ ශික්ෂණ රෝහලේදී මියයාමේ සිද්ධියට අදාළව එල්ල වන චෝදනා සම්බන්ධයෙන් විමර්ශන සිදු කිරීම සඳහා ත්‍රි පුද්ගල කමිටුවක් පත් කර ඇති බව සෞඛ්‍ය අමාත්‍යාංශය පවසයි.වැඩබලන සෞඛ්‍ය සේවා අධ්‍යක්ෂ ජනරාල් ජයසුන්දර බණ්ඩාර මහතා විසින් අදාළ විමර්ශන කමිටුව පත් කර ඇති බව සෞඛ්‍ය අමාත්‍යාංශය පවසයි.ඒ අනුව නියෝජ්‍ය අධ්‍යක්ෂ ජනරාල් හේමන්ත බෙනරගම මහතාගේ සභාපතීත්වයෙන් යුතු කමිටුවේ සෙසු සාමාජිකයින් ලෙස ඩෙංගු මර්ධන ව්‍යාපාරයේ ජාතික සම්බන්ධීකාරක වෛද්‍ය හසිත තිසේරා , ඩෙංගු රෝග විශේෂඥ වෛද්‍ය ආනන්ද විජේවික්‍රම යන මහත්වරුන් කටයුතු කරයි.දකුණු කොළඹ ශික්ෂණ රෝහලේදී ඩෙංගු රෝගය වැළඳුණූ ගැබිණි කාන්තාවක් පසුගියදා ජීවිතක්ෂයට පත්වූ අතර ඒ සම්බන්ධයෙන් වෛද්‍යවරුන්ට චෝදනා එල්ල විය.ඒ අනුව එම චෝදනා පිළිබඳව විමර්ශනය කර ඒ පිළිබඳ වාර්තාවක් සෞඛ්‍ය අමාත්‍යාංශයට ලබා දෙන ලෙස වැඩබලන සෞඛ්‍ය අධ්‍යක්ෂ ජනරාල්වරයා අදාළ කමිටුවට දැනුම්දී ඇත.", "URL": "https://sinhala.adaderana.lk/news.php?nid=70869", "Category": null, "Parent URL": null}