{"Source": "Adaderana", "Timestamp": "April 5, 2019 07:41 am", "Headline": "කරූ සහ හානිපූර්ණ සඳහා වන කාර්යාලයේ සාමාජිකයින් අතර හමුවක්", "News Content": "කතානායක කරූ ජයසූරිය මහතා සහ හානිපූර්ණ සඳහා වන කාර්යාලයේ සාමාජිකයින් අතර හමුවක් පවත්වා ඇත. එහිදී කතානායකවරයා සඳහන් කර ඇත්තේ ශිෂ්ඨ සම්පන්න සමාජයක් ලෙස ජනතාවට ආත්ම ගරුත්වය හා සුරක්ෂිතභාවය සහිත ජිවිතයක් ලබාදීම වෙනුවෙන් විශාල කාර්යභාරයක් ඉටු කිරීමට මෙම කාර්යාලයට හැකිවනු ඇති බවය. ආණ්ඩුක්‍රම ව්‍යවස්ථා සභාවේ නිර්දේශ මත ජනාධිපති මෛත්‍රීපාල සිරිසේන මහතා විසින් අප්‍රේල් පළමුවන දින සිට ක්‍රියාත්මක වන පරිදි එම කාර්යාලය සඳහා වන සාමාජිකයින් පත් කරනු ලැබුවේය. ඒ අනුව එහි සභාපතිනිය ලෙස ධරණි විජේතිලක මහත්මිය පත්ව ඇති අතර විශ්‍රාමික ලුතිනන් කර්නල් ඩබ්ලිව්.ඩබ්ලිව්. රත්නප්‍රියබන්දු මහතා, ජයන්ත මුතතම්බි ස්වාමිනාදන් මහතා, සෙල්ලතම්බි සුමිත්‍රා මෙනවිය සහ ඒ.ඒ.එම් ෆදීහු මහතා එහි සෙසු සමාජිකයන් වෙයි. පීඩාවට පත් තැනැත්තන් වෙත සිදුකළ යුතු හානිපූර්ණයන්ට අදාල නිර්දේශ ලබා ගැනීම, හානිපූර්ණ ප්‍රතිපත්ති හා මාර්ගෝපදේශ සකස් කිරීම හා අමාත්‍ය මණ්ඩලයේ අනුමැතිය මත ඒවා ක්‍රියාත්මක කිරීම හානිපූර්ණ සඳහා වන කා‍ර්යාලයේ ප්‍රධාන කාර්යයන් වී ඇත.", "URL": "https://sinhala.adaderana.lk/news.php?nid=107412", "Category": null, "Parent URL": null}