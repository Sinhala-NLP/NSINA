{"Source": "Adaderana", "Timestamp": "July 16, 2013 10:34 am", "Headline": " උතුරේ අවතැන්වූවන්ගේ ඡන්ද 51% ක් ප්‍රතික්ෂේපයි", "News Content": "උතුරු පළාතේ අවතැන්වුවන්ගේ ඡන්ද අයදුම්පත් 51% ක් ප්‍රතික්ෂේප වීම බරපතළ තත්ත්වයක් බව නිදහස් හා සාධාරණ මැතිවරණ ව්‍යාපාරයක් සඳහා වු ජනතා ව්‍යාපාරය (කැෆේ) සංවිධානය පවසයි. 2012 වසරේ ඡන්දහිමි නාම ලේඛනයේ ලියාපදිංචිය සඳහා අයදුම් කර ඇති අවතැන්වු අයදුම්පත් මෙලෙස ප්‍රතික්ෂේප වී තිබේ. 2013 අංක 27 දරණ මැතිවරණ ලියාපදිංචි කිරීමේ විශේෂ විධිවිධාන පනත යටතේ මැතිවරණ කොමසාරිස්වරයා විසින් ලබාදී තිබු කාල සීමාව තුළ ලැබුණු අයදුම්පත් 10243න් අතුරින් 5254ක්ම ප්‍රතික්ෂේප වී ඇති බව කැෆේ සංවිධානය පෙන්වාදෙයි. 2009 වසරේ සිට කැෆේ සංවිධානය උතුරේ අවතැන්වුවන් ඡන්දහිමි නාම ලේඛණයේ ලියාපදිංචි කරන ලෙස ඉල්ලීම් ගනණාවක් කළ අතර ඔවුන්ට වහා ඡන්ද අයිතිය ලබාදිය යුතු බව අවධාරණය කරන ලදී. එමෙන්ම අයදුම්පත් ප්‍රතික්ෂේප වු 4989 දෙනාගේ අයදුම්පත් පිළිගන්නා ලෙසට විශේෂ ඉල්ලීමක්ද සිදුකළ අතර නොදැනුවත් භාවය නිසා අයදුම්පත්වල යම් වරදක් සිදුව තිබේ නම් ඒවා නිවැරදි කර ඡන්ද හිමි නාම ලේඛණයේ ලියාපදිංචි කරගන්නා ලෙසටද ඉල්ලීම් කර තිබුණි. එමෙනේම එලෙස ලියාපදිංචි නොවු පිරිස 2013 ඡන්ද හිමි නාම ලේඛණයේ ලියාපදිංචි කිරීමට අවස්ථාව තිබු බවත් කැෆේ සංවිධානය සඳහන් කරයි. මීට අමතරව තවත් 35000 ක පමණ පිරිසක් ඡන්ද හිමි නාම ලේඛණයේ ලියාපදිංචි වීමට ලබාදී තිබු කාලයේ උත්සහ කර නොමැති බවත් ,ඔවුන් ලියාපදිංචි කර ගැනීමේ විශේෂ වැඩපිළිවෙලක් අවශ්‍යය බවත් එම සංවිධානය අවධාරණය කර සිටියි. මැතිවරණ දෙපාර්තමේන්තුව මෙම පිරිස හඳුනාගෙන ඔවුන් ලියාපදිංචි කරවා ගැනීමට කටයුතු කරන්නේ නම් මෙම පිරිසට ඉදිරි මැතිවරණ වලදී සිය ඡන්දය ප්‍රකාශ කිරීමට අවස්ථාව හිමිවනු ඇති බව කැෆේ සංවිධානය විසින් නිකුත් කළ නිවේදනයක වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=35819", "Category": null, "Parent URL": null}