{"Source": "Adaderana", "Timestamp": "July 25, 2010 02:53 pm", "Headline": "භික්ෂු සමාජය හා අපේකම රැකගන්න යුද්ධයක් කරන්න සිදුවෙලා", "News Content": "වත්මන් සමාජ වපසරිය තුළ මෙරට භික්ෂු සමාජය සහ අපේකම රැක ගැනීම සඳහා විශාල යුද්ධයක් කිරීමට සිදුව ඇතැයි උසස් අධ්‍යාපන අමාත්‍ය එස්. බී. දිසානායක මහතා පවසයි. ලෝකයට ආදර්ශමත් භික්ෂු පරපුරක් බිහිකිරීමට ස්ථාපිත කරන ලද බෞද්ධ හා පාලි විශ්ව විද්‍යාලය මෙන්ම අනුරාධපුර භික්ෂු ශ්‍රාවක විශ්ව විද්‍යාලයේ ද අද තත්ත්වය ඉතා කණගාටුදායක බව ඔහු සඳහන් කළේය. හඟුරන්කෙත මාදන්වල රජමහා පිරිවෙනේ ස්වර්ණ ජයන්ති සැමරුම් උත්සව මාලාවේ සමාරම්භක උත්සවය අමතමින් ඔහු මෙම අදහස් පළ කළේය. ඇතැම් භික්ෂු අධ්‍යාපන ‍ආයතනවල මෙන්ම විශ්ව විද්‍යාලවල භික්ෂූන් වහන්සේ සිවුරු අත්හැරීමේ ප්‍රතිශතය 80% ක් දක්වා ඉහළ ගොස් ඇති බව අමාත්‍යවරයා එහිදි තවදුරටත් සඳහන් කළේය. ඒ අනුව මෙම තත්ත්වය වෙනසකට භාජනය කලයුතු කාලය එළඹ ඇතැයි ද ඔහු එහිදි පෙන්වා දුන්නේය.", "URL": "https://sinhala.adaderana.lk/news.php?nid=9829", "Category": null, "Parent URL": null}