{"Source": "Adaderana", "Timestamp": "August 29, 2017 01:21 pm", "Headline": "  අලි බලන්න ගිහින් අවසන් ගමන් යයි", "News Content": "යාපනය,වඩමාරචිචි - නැගෙනහිර මරුදන්කේනි ප‍්‍රදේශයේදී වන අලි පහරදීමකින් පුද්ගලයෙකු ජීවිතක්ෂයට පත්ව තිබේ.ඊයේ(28) සවස මෙම පහරදීම සිදු කර ඇති අතර එහිදී තවත් පුද්ගලයින් දෙදෙනෙකු තුවාල ලබා ඇති බව යාපනය පලෙයි පොලීසිය පවසයි.පලෙයි පොලීසිය පැවසූවේ මීට දින දෙකකට පමණ පෙර අදාළ ප‍්‍රදේශයට වන අලින් පැමිණ ඇති අතර, අලි නැරඹීමට ගිය පිරිසක් ඊයේ උදැසන මෙම පහරදීමට ලක්ව ඇති බවයි.එහිදී වන ජීවි නිලධාරීන්,පොලිස් නිලධාරීන්,යුද හමුදා නිලධාරීන්, ප‍්‍රදේශවාසීන් එක්ව වන අලි එළවීමෙන් අනතුරුව ඊයේ සවස අදාළ මළ සිරුර සොයාගත් බවද පොලීසිය සඳහන් කළේය.මෙම පහරදීම හේතුවෙන් එක් පුද්ගලයෙකු අදාළ ස්ථානයේම ජීවිතක්ෂයට පත්ව ඇති අතර, තවත් පුද්ගලයින් දෙදෙනෙකු තුවාල ලබා තිබේ.පොලීසිය පැවසුවේ මියගිය පුද්ගලයාගේ සිරුර යාපනය රෝහලේ තැන්පත් කොර ඇති අතර, තුවාලකරුවන් යාපනය රෝහල වෙත ඇතුළත් කර ඇති බවයි.ඉන් එක් පුද්ගලයෙකුගේ තත්ත්වය බරපතළ බවද පොලීසිය සඳහන් කළේය.සිද්ධිය සොයා බැලීම වෙනුවෙන් දෙමළ ජාතික සන්ධාන පාර්ලිමේන්තු මන්ත‍්‍රී එම්.ඒ.සුමන්තිරන් මහතාද අදාළ ස්ථානය වෙත පැමිණ ඇති බව වාර්තා වෙයි.සිද්ධිය සම්බන්ධයෙන් පලෙයි පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=76853", "Category": null, "Parent URL": null}