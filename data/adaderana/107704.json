{"Source": "Adaderana", "Timestamp": "April 9, 2019 03:57 pm", "Headline": "කොලරාව හිස ඔසවයි-මරණ 327ක්", "News Content": "යේමනයේ පැතිර යන කොලරා වසංගතය හේතුවෙන් රට තුළ හදිසි තත්ත්වයක් ප්‍රකාශයට පත් කර තිබේ. කොලරාව වැලඳිමෙන් මෙම කාල සීමාව එරටින් වාර්තා වී ඇති පුද්ගල මරණ සංඛ්‍යාව තුන්සිය විසි හතක්. සිවිල් යුද්ධයකින් මෙන්ම ආහාර හිඟයකින්ද බැටකමින් සිටින යේමන් ජනතාව, එරටේ පැතිර යන කොළරා වසංගය හේතුවෙන් තවදුරටත් පීඩාවට පත්ව තිබේ. කොළරාව වැළඳුණු බවට සැක කෙරෙන පුද්ගලයන් එක්ලක්ෂ හැටදහසක් පමණ මේ වන විට සොයාගෙන ඇති බව එරට සෞඛ්‍ය බලධාරීන් පවසයි. ඔවුන් අතරින් සියයට තිහක් පමණ දරුවන් බවද සඳහන් වෙයි. පසුගිය සති කිහිපයේ පැවති උණුසුම් කාලගුණය හේතුවෙන් වසංගතය දරුණු ලෙස පැතිර යමින් ඇතැයිද විදෙස් වාර්තා සඳහන් කළේය. මෙම තත්ත්වය සැලකිල්ලට ගනිමින් හදිසි ප්‍රතිකාර ඒකක විසි නවයක් ස්ථාපිත කිරීමටත් බලධාරීන් පියවර ගෙන තිබේ. දූෂිත ජලය, ආහාර සහ පරිසරය යේමනය තුළ මෙවැනි වසංගත පැතිර යාමට ප්‍රධාන හේතුවයි.", "URL": "https://sinhala.adaderana.lk/news.php?nid=107704", "Category": null, "Parent URL": null}