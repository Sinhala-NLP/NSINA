{"Source": "Adaderana", "Timestamp": "August 12, 2019 12:56 pm", "Headline": "බීමත් පියාගේ පොලු පහරින් ICU සිටි පුතා මරුට", "News Content": "බලංගොඩ පොලිස් වසමේ වලව්වත්ත, උඩුමුල්ල ප්‍රදේශයේ නිවසක දී බීමත් පියෙකුගේ පොලු පහරින් බරපතළ තුවාල ලබා සිටි පුතා ජීවිතක්ෂයට පත්ව තිබේ. බරපතළ තුවාල ලබා සිටි පුතා ප්‍රතිකාර සඳහා බලංගොඩ රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා රත්නපුර රෝහලට මාරු කර දැඩි සත්කාර ඒකකයේ ප්‍රතිකාර ලබමින් සිටියේය. අද(12) අළුයම 4.30ට පමණ මෙම තරුණයා මිය ගොස් ඇතැයි පොලීසිය පවසයි. මෙසේ මිය ගොස් ඇත්තේ වයස අවුරුදු 17 ක් වු වලව්වත්ත, උඩුමුල්ල, බලංගොඩ ලිපිනයේ පදිංචිව සිටි වඩුදුර අවන්තගේ කවීන් ධනංජය ජයරත්න නම් අයෙකි. වයස අවුරුදු 39 ක් වු සැකකරු 2019.08.08 වන දින පහර දීම සම්බන්ධයෙන් අත්අඩංගුවට පත්ව ඊට පසු දින බලංගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මේ මස 20 වන දින තෙක් රක්ෂිත බන්ධනාගාර ගත කර තිබේ. මෙම ඝාතනය සම්බන්ධයෙන් බලංගොඩ පොලීසිය වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=116371", "Category": null, "Parent URL": null}