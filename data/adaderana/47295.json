{"Source": "Adaderana", "Timestamp": "November 10, 2014 02:40 pm", "Headline": " හකීම් මේ යන්නේ තවත් කළු ජූලියක් ඇති කරන්නද?", "News Content": "ශ්‍රී ලංකා මුස්ලිම් කොංග්‍රසය නැගෙනහිර මුස්ලිම් ජනතාවගේ කිසිදු ගැටළුවකට විසඳුම් ලබාදීමට සමත්වී නොමැති බව ජාතික නිදහස් පෙරමුණ පවසයි. මේ හේතුවෙන් මුස්ලිම් ජනයා තුළ ගැටුම්කාරී තත්ත්වයක් ඇති කොට ඡන්ද ලබාගැනීමේ සූදානමක් පවතින බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. අද(10) කොළඹ පැවති මාධ්‍ය හමුකට එක්වෙමින් හෙතෙම මේ බව සඳහන් කළේය. එහිදී ඔහු මෙසේද කියා සිටියේය. අපේ රටේ සිංහල, මුස්ලිම්, දෙමළ ජනතාව ඉතා සමගියෙන් ජීවත් වෙනවා. මුස්ලිම් ජනතාවත් ශ‍්‍රී ලංකාව පුරා අනෙකුත් ජනතාව සමග සමගියෙන් ජීවත් වෙනවා. එසේ ජීවත් වන මුස්ලිම් ජනතාව තුළ ගැටළුකාරී තත්ත්වයක් ඇති කරන්න දැන් මුස්ලිම් කොංග‍්‍රසය සූදානම් වෙනවා. නැඟෙනහිර පළාත තුළ මුස්ලිම් ජනතාවට වෙනම පරිපාලන දිස්ත‍්‍රික්කයක් ඉල්ලීම හසන් අලී මහතාගේ උවමනාවට කෙරෙන එකක් නොවෙයි. මුස්ලිම් කොංග‍්‍රසයේ නායක රාවුෆ් හකිම් මහතාගේ පූර්ණ අනුදැනුම මත සිදු කරන එකක්. මුස්ලිම් කොංග‍්‍රසය අද නැඟෙනහිර මුස්ලිම් ජනතාවගේ සැබෑ ගැටළු කිසිවකට පිළිතුරු ලබා දීමට අසමත් වෙලා තිබෙනවා. ඉඩම්, ජීවනෝපාය මාර්ගයන් පිළිබඳ ගැටළු තිබෙනවා. නමුත් කවර ආණ්ඩුව බලයට ආවත් ඒ ආණ්ඩුවලට හේත්තු වෙලා ඇමතිධුර හා වරප‍්‍රසාද ලබා ගනිමින් කටයුතු කළ මුස්ලිම් කොංග‍්‍රසය නැඟෙනහිර මුස්ලිම් ජනතාවට ඉටු කළ සේවයක් නැහැ. මධ්‍යම රජයෙන් ඉටු කළ සේවාවන් හැර මුස්ලිම් කොංග‍්‍රස් මැති ඇමතිවරු මේ ජනතාවට ඉටු කළ සේවයක් නැහැ. ඒ නිසා එළඹෙන පාර්ලිමේන්තු මැතිවරණයේදී නැඟෙනහිර මුස්ලිම් ජනතාවගේ ඡන්ද ටික යළිත් කොල්ල කන්න නම් ජාතිවාදය වැපිරීම හෝ සිදු කළ යුතුව තිබෙනවා. ඒ නිසයි අම්පාර දිස්ත‍්‍රික්කයේ මුස්ලිම් ජනතාව සඳහා වෙනම පරිපාලන දිස්ත‍්‍රික්කයක් ඉල්ලන යෝජනාවක් මෙසේ දේශපාලන කරළියට රැගෙන එන්නේ. ජාතික නිදහස් පෙරමුණ පරිපාලනය ගම දක්වා රැගෙන යනවාට විරුද්ධ නැහැ. පරිපාලනය ගම දක්වා සක‍්‍රිය ලෙස ක‍්‍රියාත්මක වෙනවා දකින්නයි අපි කැමති. නමුත් ජාතිවාදී පදනමින් පරිපාලන බලය හෝ වෙනත් යම් බලයක් ඉල්ලනවා නම් එතැන තියෙන්නේ බෙදුම්වාදය. දෙමළ ජාතික සන්ධානය සමග දිවා - රාත‍්‍රී සාකච්ඡා කරන මුස්ලිම් කොංග‍්‍රසය අද මෙවැනි බෙදුම්වාදී අදහස් ප‍්‍රකාශ කරන්නේ දෙමළ ජාතික සන්ධානයේ බෙදුම්වාදී උවමනාවන් ඉටුකර දෙන්නයි. හඬ, රාවුෆ් හකීම් මහත්තයාගේ වුණාට මේ ඉල්ලීම, දෙමළ ඩයස්පෝරාවේ සහ දෙමළ ජාතික සන්ධානයේ ඉල්ලීමයි. නැඟෙනහිර වෙනම මුස්ලිම් කලාප ඇති කළාම, ජාතිවාදී පදනමින් මුස්ලිම් කලාප පිළිගන්න සිදු වුණාම කොළඹ, මාවනැල්ල, වැලිගම, බදුල්ල, මහනුවර ආදී රට පුරාම ජීවත් වන මුස්ලිම් ජනතාවගේ ඉරණම කුමක්ද? ඒ පිළිබඳව මුස්ලිම් නායකයකු වශයෙන් රාවුෆ් හකීම් මහත්තයාට වගකීමක් නැද්ද? චෙල්වනායගම්ලාගේ, අමිර්තලිංගම්ලාගේ වැනි ජාතිවාදී ඉල්ලීම් ඉදිරිපත් කරමින් මේ හදන්නේ යළිත් මේ රටේ ‘කළු ජූලියක්’ නිර්මාණය කරන්නද? නැඟෙනහිර මුස්ලිම් දිස්ත‍්‍රික්කයක් නීත්‍යනුකූලව පිළිගතහොත් එය ජාතිවාදය නීතිගත කිරීමක් වෙනවා. ඒ විතරක් නොවෙයි, හෙට උතුරේ දෙමළ දිස්ත‍්‍රික්කයක් පිළිගන්න වෙනවා. උතුරු පළාත දෙමළ පළාත ලෙස පිළිගන්න වෙනවා. උතුරු නැඟෙනහිර ඒකාබද්ධ වීම පිළිගන්න වෙනවා. ජනවර්ග මත පදනම්ව ඊළමක් හැදුණාම ඒකත් පිළිගන්න වෙනවා. මේක ඉතාමත් බරපතළ ලෙස බෙදුම්වාදය නීතිගත කර ගන්න දරන උත්සාහයක්. ඒ නිසා අපි මුස්ලිම් ජනතාවගෙන් ඉල්ලා සිටිනවා මේ සිදු වන දෙය ඉතාමත් බුද්ධිමත් ලෙස වටහා ගන්න කියා.’’", "URL": "https://sinhala.adaderana.lk/news.php?nid=47295", "Category": null, "Parent URL": null}