{"Source": "Adaderana", "Timestamp": "August 6, 2019 07:16 pm", "Headline": "ත්‍රස්ත ප්‍රහාරය ගැන කිසිදු තොරතුරක් දැන සිටියේ නෑ-අගමැති", "News Content": "පාස්කු ඉරු දින එල්ල වු ත්‍රස්ත ප්‍රහාරය සම්බන්ධයෙන් තමා හෝ තමාගේ ආරක්ෂක අංශය කිසිඳු තොරතුරක් දැන නොසිටි බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ බව සඳහන් කළේ පාස්කු ඉරු දින ප්‍රහාරය පිළිබඳ සොයා බැලෙන පාර්ලිමේන්තු විශේෂ කාරක සභාව හමුවේ අද සාක්ෂි ලබා දෙමින්. විටින් විට ජාතික ආරක්ෂක මණ්ඩලයේ දී මේ ගැන දැන ගන්න ලැබුණ බවත්, බුද්ධි තොරතුරත් ලැබුණ බව පැවසු අගමැතිවරයා අයි.එස් ත්‍රස්ථයින්ට සහය දක්වන පිරිස් සිටින බවට බව ද අගමැතිවරයා සාක්ෂි දෙමින් පැවසීය. පළමුවෙන්ම සිරියාවේ මැරණ පුද්ගලයෙක් ගැන ඡන්දයෙන් පසුව තොරතුරු ලැබුණ බවත් ඔවුන්ගේ තොරතුරු සොයන්න බුද්ධි අංශයට නියෝගය දුන් බවද අගමැතිවරයා මෙහිදී කියාසිටියේය. නමුත් මොවුන් ත්‍රස්තවාදී ක්‍රියාවල යෙදෙන බවට තොරතුරු නොලැබුණ බවත්, 2018 ඔක්තෝබර් මාසය වන තෙක් ජාතික ආරක්ෂක මණ්ඩලයේ රැස්වීම්වලට සහභාගී වීමට හැකි වුණා නමුත් දෙසැම්බර් මාසයෙන් පසුව එවැනි කැදවීමක් නොමැති බවත් සොයා බැලීමේ දී මෙම ජාතික ආරක්ෂක මණ්ඩලය නැවත රැස්වෙන නැති බව ආරංචි වු බව පැවසීය. ප්‍රහාරයට කලින් යවන ලද බුද්ධි තොරතුරු සම්බන්ධ ලිපිය පවා තමාට නොලැබුණ බවත් එය ආරක්ෂක අංශ වෙත ද නොලැබුණු බවද අගැමතිවරයා මෙහිදී පැවසීය. ප්‍රහාරයට පෙර දිනයේදී මේ ගැන තොරතුරු ලැබී තිබේදැයි අසා සිටිය දී කාරක සභා නියෝජිතයින් අගමැති පවසා සිටියේ, මේ ගැන කිසිදු දැනුම් දීමක් හෝ දැනුවත් කිරීමක් තමා නොදන්නා බවත් අප්‍රේල් 21 වන දින මේ ගැන දැන ගත් බවත් අගමැතිවරයා තරයේ පවසා සිටියේය. මෙවැනි තොරතුරක් අගමැතිවරයාට නොලැබීම බරපතළ තත්ත්වයක් බවද අගමැතිවරයා මෙහිදී පිළිගනු ලැබීය. අවසන් වරට පවත්වා ඇති රැස්වීම සඳහා පොලිස්පතිවරයා පවා කැදවා නොතිබුණු බවද අගැමතිවරයා මෙහිදී කියාසිටියේය. අද එම කාරක සභාව හමුවේ ආරක්ෂ රාජ්‍ය අමාත්‍යවරයා සහ නීතිය හා සාමය පිළිබඳ හිටපු අමාත්‍යවරුන් ද සාක්ෂි ලබා දුන්නේය. පාස්කු ඉරු දින සිදු වූ ප්‍රහාර මාලාව පිළිබඳ සොයා බලන පාර්ලිමේන්තු විශේෂ කාරක සභාව හමුවේ අද පළමුව සාක්ෂි ලබාදුන්නේ ආරක්ෂක රාජ්‍ය අමාත්‍ය රුවන් විජේවර්ධන මහතායි. අනතුරුව කාරක සභාව හමුවේ සාක්ෂි ලබාදුන්නේ නීතිය හා සාමය පිළිබඳ හිටපු අමාත්‍ය හා වත්මන් වරාය හා නාවික කටයුතු සහ දක්ෂිණ සංවර්ධන අමාත්‍ය සාගල රත්නායක මහතායි. නීතිය හා සාමය පිළිබඳ හිටපු අමාත්‍ය සහ වත්මන් රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මහතා අනතුරුව කාරක සභාව හමුවේ සාක්ෂි ලබාදුන්නේය. අග්‍රාමාත්‍ය රනිල් වික්‍රමසිංහ මහතා අද පස්වරු 6.00ට විශේෂ කාරක සභාව හමුවේ පෙනී සිටියේය.", "URL": "https://sinhala.adaderana.lk/news.php?nid=115906", "Category": null, "Parent URL": null}