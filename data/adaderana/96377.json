{"Source": "Adaderana", "Timestamp": "September 20, 2018 08:37 am", "Headline": "නීති විරෝධි මත්පැන් සමඟ කතක් අත්අඩංගුවට", "News Content": "නීති විරෝධී මත්පැන් තොගයක් ළඟ තබාගෙන සිටි කාන්තාවක් මොරගහහේන, පිටවිල ප්‍රදේශයේදී අත්අඩංගුවට ගෙන තිබේ. සැකකාරිය සතුව තිබී නීති විරෝධී මත්පැන් ලීටර 52යි මිලි ලීටර 500ක් අඩංගු බෝතල් 70ක් සොයාගත් බව පොලීසිය සඳහන් කළේය. අත්අඩංගුවට ගෙන ඇත්තේ කුඹුක උතුර, ගෝනපල හන්දිය ප්‍රදේශයේ පදිංචි 30 හැවිරිදි කාන්තාවක් වන අතර ඇය අද(20) හොරණ මහේස්ත්‍රාත් අධිකරණයට ඉදිරිපත් කිරීමට නියමිතයි. මේ අතර හෙරොයින් ග්‍රෑම් 40යි මිලි ග්‍රෑම් 440ක් සමග 41 හැවිරිදි පුද්ගලයෙකු කොළඹ, ග්‍රැන්ඩ්පාස් ප්‍රදේශයේදී අත්අඩංගුවට ගෙන තිබේ. සැකකරු සතුව තිබී හෙරොයින් ජාවාරමෙන් උපයාගත් රුපියල් දෙලක්ෂ 10,100ක මුදලක්ද සොයාගෙන ඇති අතර ඔහු අද මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය සඳහන් කළේය.", "URL": "https://sinhala.adaderana.lk/news.php?nid=96377", "Category": null, "Parent URL": null}