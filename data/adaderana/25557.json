{"Source": "Adaderana", "Timestamp": "July 6, 2012 10:28 am", "Headline": "දික්ඔය වෙළදසැල් කිහිපයක හිමිකරුවන්ට නඩු", "News Content": "හැටන් දික්ඔය නගර සීමාව තුළ සෞඛ්‍යා‍රක්ෂිත නොවන ලෙස පවත්වාගෙන ගිය වෙළදසැල් සහ කල් ඉකුත් වූ භාණ්ඩ අලෙවිකළ වෙළදසැල් කිහිපයක හිමිකරුවන්ට එරෙහිව නීතිමය ක්‍රියාමාර්ග ගැනීමට පියවර ගෙන තිබේ. මහජන සෞඛ්‍ය පරීක්ෂකවරුන් සහ නුවරඑළිය රජයේ ඖෂධ හා ආහාර පාලකවරයාගේ මැදිහත්වීමෙන් අදාළ වෙළදසැල් පරික්ෂාවට ලක් කෙරුණි. එහිදී වෙළදසැල් 150 ක් පරික්ෂාවට ලක්කර ඇති අතර ඉන් වෙළඳසැල් හිමියන් 35 දෙනෙකුට දැඩි ලෙස අවවාද කළ බව වාර්තා වේ. චෝදනා ලැබූවන්ට එරෙහිව හැටන් මහේස්ත්‍රාත් අධිකරණයේ නඩු පවරන බව ‍නුවරඑළිය රජ‍යේ ඖෂධ හා ආහාර පාලක ආර්.ඩබ්ලිව්.එම්.රාජපක්ෂ මහතා ප්‍රකාශ කළේය. නුවරඑළිය දිස්ත්‍රික්කයේ සියලු නගරවල ඉදිරියේ දී මෙවැනි වැටලීම් සිදුකරන බව මහජන සෞඛ්‍ය පරීක්ෂකවරුන් සඳහන් කරයි.", "URL": "https://sinhala.adaderana.lk/news.php?nid=25557", "Category": null, "Parent URL": null}