{"Source": "Adaderana", "Timestamp": "March 16, 2017 12:23 pm", "Headline": " ජෝන් පුල්ලේගේ දේපලවලට අනර්ථයක් සිදුකිරීම-චූදිතයින්ට වසර 19 හමාරක සිරදඬුවම්!", "News Content": "එක්සත් ජාතික පක්ෂයේ අනුරාධපුර දිස්ත්‍රික් හිටපු කළමනාකරු වෛද්‍ය රාජා ජෝන් පුල්ලේ මහතාගේ නිවසට සහ වෛද්‍ය මධ්‍යස්ථානයට ගිනි තබා දේපල අනර්ථයක් සිදුකිරීමේ චෝදනා ලැබූ පුද්ගලයින් දෙදෙනෙකුට වසර දහනමයා හමාරක සිර දඬුවම් නියම වී තිබේ. මෙලෙස සිර දඩුවම් නියම වූයේ මිහින්තලය හිටපු ප්‍රාදේශීය සභා මන්ත්‍රීවරයෙකු වූ අනිල් පුෂ්පානන්ද සහ ගාමිණී ජයසූරිය නැමැති පුද්ගලයින් දෙදෙනෙකුටය. උතුරු මැද පළාත් බද මහාධිකරණ විනිසුරු මංජුල තිරකරත්න මහතා විසින් මෙම දඩුවම නියම කළේය. 2008 වසරේ උතුරු මැද පළාත් ප්‍රචාරක කටයුතු අතරවාරයේදී එක්සත් ජනතා නිදහස් සන්ධාන පෙළපාළියක ගමන් ගත පිරිසක් විසින් මෙම ප්‍රහාරය එල්ල කර ඇති බවට චෝදනා එල්ල වී තිබුණි. චූදිතයින් 06 දෙනෙකුට චෝදනා ගොනු කර තිබූ අතර නඩු විභාගය අතුරතුදී එක් චූදිතයෙකු වූ උතුරු මැද පළාත් හිටපු මන්ත්‍රීවරයෙකු වන ගාමිණී පෙරේරා මියගොස් තිබුණි. සෙසු සැකකරුවන් තිදෙනා නිදොස් කොට නිදහස් කිරීමට මහාධිකරණය නියෝග කළේය.", "URL": "https://sinhala.adaderana.lk/news.php?nid=70951", "Category": null, "Parent URL": null}