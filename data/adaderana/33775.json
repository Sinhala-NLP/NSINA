{"Source": "Adaderana", "Timestamp": "May 3, 2013 01:35 pm", "Headline": "මැ.කො. හා පක්ෂ ලේකම්වරුන්ගේ හමුවක්", "News Content": "මැතිවරණ කොමසාරිස්වරයා සහ දේශපාලන පක්ෂ ලේකම්වරුන් අතර විශේෂ හමුවක් අද (03) පැවැත්වෙයි. අද පස්වරුවේ එම කාර්යාලයේ දී අදාළ හමුව පැවැත්වෙන බව මැතිවරණ මහලේකම් කාර්යාලය ප්‍රකාශ කළේය. මේ මස 15 වැනිදා සිට ක්‍රියාත්මක වීමට නියමිත 2013 වසරට අදාළ ඡන්ද හිමි නාමලේඛන සංශෝධන සම්බන්ධයෙන් එම සාකච්ඡාවේ දී අවධානය යොමුවනු ඇත. ඊට අමතරව ඒ ඒ දේශපාලන පක්ෂවල නිලධාරීන්ගේ නාමලේඛන සම්බන්ධයෙන් ද එහිදී සාකච්ඡාවට ලක් වනු ඇති බව මැතිවරණ මහලේකම් කාර්යාලයේ ප්‍රකාශකයෙකු පැවසීය. ලබන සැප්තැම්බර් මාසයේ දී පැවැත්වීමට නියමිත උතුරු පළාත් මැතිවරණය සම්බන්ධයෙන් පක්ෂ ලේකම්වරුන් සමඟ සාකච්ඡා කරන්නේදැයි මහලේකම් කාර්යාලයෙන් අද දෙරණ විමසීමක් කළේය. කෙසේ වෙතත් අද දිනයේ ඒ සම්බන්ධයෙන් සාකච්ඡා කිරීමට සැලසුම් කර නොමැති බව අදාළ ප්‍රකාශකයා පැවසීය.", "URL": "https://sinhala.adaderana.lk/news.php?nid=33775", "Category": null, "Parent URL": null}