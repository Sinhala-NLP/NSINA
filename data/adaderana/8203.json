{"Source": "Adaderana", "Timestamp": "May 6, 2010 07:58 am", "Headline": "රජයේ ඉඩම්, ඉඩම් නොමැති ගොවීන් අතට", "News Content": "මහවැලි සංවර්ධන අමාත්‍යාංශය යටතේ දැනට වගා ‍කර නොමැති රජයේ ගොවිපළ ඉඩම්, ඉඩම් නොමැති ගොවීන් හට වගාකිරීම සඳහා ලබාදීමට තීරණය කර ඇති බව වාරිමාර්ග හා ජල කලමනාකරණ අමාත්‍යාංශය පවසයි. අක්කර දස දහසකට වැඩි ප්‍රමාණයකින් යුත් ගොවිපොළවල් 38ක් මහවැලි සංවර්ධන අමාත්‍යාංශය යටතේ ක්‍රියාත්මක වන බව අමාත්‍යාංශ නිලධාරීන් පිරිසක් සමග පැවති සාකච්ඡාවක දී නිමල් සිරිපාල ද සිල්වා අමාත්‍යවරයා සඳහන් කළේය. එම ගොවිපළවල්වලින් බහුතරයක් පුද්ගලික සමාගම්වලට බදු දී ඇතත් එම සමාගම් දීර්ඝ කාලයක් පුරා අදාළ බදු ‍මුදල් ගෙවීම පැහැර හැර ඇති බව අමාත්‍යවරයා පවසයි. මේ අනුව අමාත්‍යාංශ නිලධාරීන් සමග සාකච්ඡා කර අදාළ හිඟ මුදල් අයකරගැනීමට නීත්‍යානුකූලව පියවර ගන්නා බව නිමල් සිරිපාල ද සිල්වා මහතා ප්‍රකාශ කළේය. වගා නොකරන ලද ගොවි බිම් ඉඩම් නොමැති ‍ෙගාවි ජනතාවට ලබාදීමටත් ඔවුන්ට අවශ්‍ය පොහොර සහ කෘෂි බීජ නොමිලේ ලබා දීමටත් පියවර ගන්නා බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=8203", "Category": null, "Parent URL": null}