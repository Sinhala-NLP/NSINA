{"Source": "Adaderana", "Timestamp": "July 29, 2018 06:55 pm", "Headline": "අරුන්දිකගේ නිවසට ඇතුළුවෙන්න ගිය රාජ්‍ය ඇමතිගේ රියදුරා රිමාන්ඩ් ", "News Content": "මාදිවෙල මන්ත්‍රී නිවාස සංකීර්ණයේ පිහිටි පාර්ලිමේන්තු මන්ත්‍රී අරුන්දික ප්‍රනාන්දු මහතාට අයත් නිල නිවසට අනවසරයෙන් ඇතුළු වීමට උත්සාහ කිරීම සම්බන්ධයෙන් සැකපිට පාර්ලිමේන්තු මන්ත්‍රී රාජ්‍ය අමාත්‍ය වී.රාධක්‍රිෂ්නන් මහතාගේ රියදුරා පොලිස් අත්අඩංගුවට ගෙන අගෝස්තු මස 10 වන දින දක්වා රක්ෂිත බන්ධනාගාර ගත කර තිබේ. මිරිහාන පොලීසියට ලද තොරතුරක් මත අද (29) අලුයම 3.00ට පමණ මෙම පුද්ගලයා අත්අඩංගුවට ගෙන ඇති බව පොලිස් මූලස්ථානය සදහන් කළේය. අත්අඩංගුවට ගන්නා අවස්ථාවේ දී සැකකරු බීමතින් සිට ඇති බව සඳහන්ය. ඔහු කුමන හේතුවක් මත අරුන්දික ප්‍රනාන්දු මන්ත්‍රීවරයාගේ නිල නිවසට ඇතුළුවීමට උත්සාහ කළේ ද යන්න මෙතෙක් අනාවරණය වී නොමැති බව සඳහන්ය. සිද්ධිය සම්බන්ධයෙන් මිරිහාන පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=93416", "Category": null, "Parent URL": null}