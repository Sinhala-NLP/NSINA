{"Source": "Adaderana", "Timestamp": "May 27, 2014 04:22 pm", "Headline": "ජානක පෙරේරා ඝාතන සැකකරුවන් තවදුරටත් රිමාන්ඩ් ", "News Content": "මරාගෙන මැරෙන බෝම්බ ප්‍රහාරයකින් මේජර් ජනරාල් ජානක පෙරේරා මහතා ඇතුළු 29 දෙනෙකු ඝාතනය කිරීමේ සිද්ධියට අධි චෝදනා ලැබ රක්ෂිත බන්ධනාගාර ගත කර සිටි විත්තිකරුවන් දෙදෙනා තවදුරටත් රක්ෂිත බන්ධනාගාර ගත කිරීමට අධිකරණය නියෝග කර තිබේ. සිද්ධියට අදාළ නඩුව අනුරාධපුර මහාධිකරණය හමුවේ යළි කැඳවු අවස්ථාවේ උතුරු මැද පළාත්බද හිටපු මහාධිකරණ විනිසුරු සුනන්ද කුමාර රත්නායක මහතා විසින් විත්තිකරුවන් ලබන ජුනි මස 27 වන දින දක්වා රක්ෂිත බන්ධනාගාර ගත කරන ලෙස නියෝග කර ඇත. මෙම අපරාධය සිදුකළ බවට මීට පෙර විත්තිකරුවන් පස් දෙනෙකු අනුරාධපුර මහේස්ත්‍රාත් අධිකරණය හමුවේ චෝදනා ලැබ සිට ඇති අතර ඉන් සැකකරුවන් තිදෙනෙකු නිදහස් කර මුදාහැරීමට අනුරාධපුර මහේස්ත්‍රාත්වරයා නියෝග කර තිබුණි. 2008 වසරේ ඔක්තෝබර් 6 වන දින අනුරාධපුර නගරයේ දේශපාලන රැලියක් අතර වාරයේ දී එල්ල වු මරාගෙන මැරෙන බෝම්බ ප්‍රහාරයකින් මේජර් ජෙනරාල් ජානක පෙරේරා මහතා ඇතුළු 29 දෙනෙකු ජීවිතක්ෂයට පත් විය.", "URL": "https://sinhala.adaderana.lk/news.php?nid=43514", "Category": null, "Parent URL": null}