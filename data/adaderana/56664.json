{"Source": "Adaderana", "Timestamp": "January 26, 2016 04:01 pm", "Headline": "අලුත් පක්ෂයකින් තරඟ කරන්න සූදානමක් නෑ", "News Content": "ඉදිරි පළාත් පාලන ආයතන ඡන්ද විමසීමට නව පක්ෂයකින් තරඟ කිරීම සඳහා වන කිසිදු යෝජනාවක් විධායක කාරක සභාවට ඉදිරිපත් නොවු බව ශ්‍රී ලංකා නිදහස් පක්ෂ මහලේකම් දුමින්ද දිසානායක මහතා පවසයි.පසුගිය දිනවල මාධ්‍ය ඉදිරියේ ඒ පිළිබඳ අදහස් පළ කළ පිරිස් පවා අද(26) පැවති විධායක කාරක සභා රැස්වීමේ දී නිහඞව සිටි බව මහලේකම්වරයා කියා සිටියේය.අද පැවති විධායක කාරක සභා රැස්වීම වැඩිම සාමාජිකයින් පිරිසකගේ සහභාගීත්වයෙන් පැවති බවත් එය ඉතා සාර්ථකව පැවැත්වීමට හැකි වු බවත් දුමින්ද දිසානායක මහතා සඳහන් කර තිබේ.ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පැවති විධායක කාරක සභා රැස්වීමට පක්ෂයේ අනුශාසිකාවක් වන හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය සහභාගී වී ඇති අතර පක්ෂයේ අනුශාසක හිටපු ජනාධිපති මහින්ද රාජපක්ෂ මහතා එම අවස්ථාවට සහභාගී නොමැති බව සඳහන්ය.ඉදිරි පළාත් පාලන ආයතන ඡන්ද විමසීමට සියලු දෙනා එකට එක්ව කටයුතු කිරීම සහ පක්ෂය ජයග්‍රහණය කරවීම පිළිබඳ එහිදී දීර්ඝ වශයෙන් සාකච්ඡා කළ බවද දුමින්ද දිසානායක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=56664", "Category": null, "Parent URL": null}