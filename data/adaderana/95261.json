{"Source": "Adaderana", "Timestamp": "August 30, 2018 06:45 pm", "Headline": "කාබනික පොහොරවල ප්‍රමිතිය සොයාබැලීමට කඩිනම් විමර්ශනයක්", "News Content": "නාගරික කසලවලින් නිපදවන කාබනික පොහොරවල ප්‍රමිතිය සොයාබැලීම සඳහා කඩිනම් විමර්ශනයක් සිදුකරන ලෙස කෘෂිකර්ම අමාත්‍ය මහින්ද අමරවීර මහතා උපදෙස් ලබාදී තිබේ. අද (30) පෙරවරුවේ අමාත්‍යවරයාගේ ප්‍රධානත්වයෙන් කෘෂිකර්ම අමාත්‍යංශයේ පැවති පොහොර සමාලෝචන රැස්වීමේදී ජාතික පොහොර ලේකම් කාර්යාලයට අමාත්‍යවරයා මෙම උපදෙස් ලබාදුන් බව කෘෂිකර්ම අමාත්‍යංශය පැවසීය. නාගරික කසල වලින් නිපදවන කාබනික පොහොර වල කැඩ්මියම් ප්‍රතිශතය ඉහළ මට්ටමක පවතින බවට ඇතැම් පාර්ශව විසින් කෘෂිකර්ම අමාත්‍යංශයට කරුණු ඉදිරිපත් කර ඇති අතර ඒ පිළිබඳව අවධානය යොමුකරමින් අමාත්‍යවරයා මෙම උපදෙස් ලබාදී තිබේ. කාබනික පොහොර වල කැඩ්මියම් ඇතුළු බැර ලෝහ ප්‍රතිශතය ඉහළ මට්ටමක පවතින්නේ නම් එමගින් මහජන සෞඛ්‍ය ගැටළු මතුවන බව මහින්ද අමරවීර අමාත්‍යවරයා පෙන්වාදී ඇත.", "URL": "https://sinhala.adaderana.lk/news.php?nid=95261", "Category": null, "Parent URL": null}