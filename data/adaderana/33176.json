{"Source": "Adaderana", "Timestamp": "April 11, 2013 08:22 am", "Headline": "අලුගෝසු තනතුරට සංචිතයක්", "News Content": "අලුගෝසු තනතුර හෙවත් වදක තනතුර සදහා පුද්ගලයින් 15 දෙනෙකුගෙන් යුත් සංචිතයක් පිහිටුවීමට බන්ධනාගාර දෙපාර්තමේන්තුව තීරණය කර තිබේ. අදාළ සංචිතය සඳහා බන්ධනාගාර දෙපාර්තමේන්තුවේම සේවකයින්ගෙන් තෝරා ගැනීමට සැලසුම් කර ඇති බව එහි ප්‍රකාශකයෙකු සඳහන් කළේය. බන්ධනාගාර නියාමකවරුන් සහ බන්ධනාගාර පොලිස් නිලධාරීවරුන් අතරින් 15 දෙනෙකු මේ සඳහා තෝරා ගැනීමට නියමිතය. වදක තනතුරට අදාළ පුහුණු වීම් ඔවුන්ට ලබා දී එම තනතුරේ රාජකාරී කටයුතු කිරීමට අවශ්‍ය වූ විට ඒ සඳහා පුද්ගලයෙකු යෙදවීම සිදුකරන බව බන්ධනාගාර දෙපාර්තමේන්තුව සඳහන් කළේය. මෙම තනතුර සඳහා සම්මුඛ පරීක්ෂණ පවත්වා පුද්ගලයින් දෙදෙනෙකු පසුගියදා බඳවා ගනු ලැබූ අතර ඔවුන් සිය පුහුණුවීම් කාලයේ දී රාජකාරී කටයුතුවලින් බැහැරව සිටීම හේතුවෙන් සේවයෙන් පහකරනු ලැබීය. යළිත් වරක් ඔවුන් සේවයේ පිහිටුවීමට කටයුතු නොකරන බව බන්ධනාගාර දෙපාර්තමේන්තුව සඳහන් කළේය. ඒ අනුව වදක තනතුර සඳහා බන්ධනාගාර දෙපාර්තමේන්තුවේම නිලධාරීන් තෝරා ගැනීමට යෝජනා වී තිබේ.", "URL": "https://sinhala.adaderana.lk/news.php?nid=33176", "Category": null, "Parent URL": null}