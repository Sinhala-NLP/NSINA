{"Source": "Adaderana", "Timestamp": "June 27, 2016 08:01 pm", "Headline": " වසර 10ට වැඩි නම් අලි ළඟ තියාගන්න නීත්‍යානූකූල අවසර?", "News Content": "පෙරහැර සඳහා අවශ්‍ය අලි ප්‍රමාණවත් පරිදි ලබාදීම සඳහා වැඩපිළිවෙළක් ක්‍රියාත්මක කරන බව තිරසාර සංවර්ධන හා වනජීවී අමාත්‍ය ගාමිණී ජයවික්‍රම පෙරේරා මහතා පවසයි.අමාත්‍යවරයා පෙන්වා දෙන්නේ මෙවර දළදා පෙරහැර සඳහා දැනට අලින් කිහිප දෙනෙකුගේ අඩුවක් පවතින බවයි.කෙසේ වුවද නීති විරෝධී ලෙස රඳවාගෙන සිටින අලින් පෙරහැර සඳහා කිසිසේත් ලබා නොදෙන බව ගාමිණී ජයවික්‍රම පෙරේරා අමාත්‍යවරයා අද(27) මහනුවර ප්‍රදේශයේ පැවැති රාජ්‍ය නිලධාරීන් දැනුම්වත් කිරීමේ වැඩසටහනකින් පසු මාධ්‍ය වෙත ප්‍රකාශ කළේය.එහිදී වැඩිදුරටත් අදහස් දැක්වූ අමාත්‍යවරයා සඳහන් කළේ කැබිනට් අනුමැතිය මත වසර 10කට වැඩි කාලයක සිට අලින් ළඟ තබාගෙන සිටින පුද්ගලයින්ට ඒ සඳහා නීත්‍යානූකූල අවසරය ලබාදීමට කටයුතු කරන බවයි.එමෙන්ම පෙරහැර සඳහා අවශ්‍ය අලින් 35 දෙනෙකු පුහුණු කිරීමේ වැඩපිළිවෙළක් ක්‍රියාත්මක කරන බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=61552", "Category": null, "Parent URL": null}