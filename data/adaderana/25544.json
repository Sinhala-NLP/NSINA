{"Source": "Adaderana", "Timestamp": "July 5, 2012 06:02 pm", "Headline": "උග්‍ර ජල හිඟයක් පැවතුණත් විදුලි කප්පාදුවකට සූදානමක් නෑ", "News Content": "ඉතිහාසයේ පළමු වතාවට දිගින් දිගටම තුන්වතාවක් අන්තර් මෝසම් වැසි කඩාකප්පල්වීම හේතුවෙන් මේ වනවිට රට උග්‍ර ජල හිඟයකට මුහුණදී ඇති බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. මේ වනවිට පානීය අවශ්‍යතා මෙන්ම කෘෂි අවශ්‍යතා සඳහාත් ජලය නොමැති තත්ත්වයකට පත්වී ඇති බවත්, 1995 වර්ෂයේදී ජල විදුලි දායකත්වය 100%ක් වූ නමුත් අද වනවිට ජල විදුලි දායකත්වය 13%ක් වැනි අවම මට්ටමකට පත් ඇති බවත්,එසේ වුවත් පැය 24ම අඛණ්ඩ විදුලි සැපයුමක් පවත්වාගෙන යන බව අමාත්‍යවරයා කියා සිටියි. ජල විදුලි දායකත්වය අඩු වෙද්දී වියදම අධික වුවත් ඩීසල් බලාගාර ක්‍රියාත්මක කිරීමෙන් රටේ විදුලිබල අවශ්‍යතාව සම්පූර්ණ කරන බව රණවක මහතා කියා සිටියේ අද (05) දින පෙරවරුවේ,වර්තමාන විදුලිබල අර්බුදය පිළිබඳව විදුලිබල අමාත්‍යාංශ පරිශ්‍රයේදී පැවති මාධ්‍ය සාකච්ඡාවකට සහභාගී වෙමිනි. මෙහිදී වැඩිදුටත් අදහස් දැක්වූ අමාත්‍යවරයා මෙසේද සඳහන් කළේය. \"දැනට පවතින ජල හිඟය පිළිබඳව නොයෙක් නොයෙක් අසත්‍ය ප්‍රචාර පැතිර යනවා. නමුත් ජල හිඟයේ සත්‍ය තත්ත්වය තමයි අන්තර් මෝසම් වැසි කඩාකප්පල්වීම. පසුගිය වසරේ සිටම දිගින් දිගටම තුන් වතාවක් බලාගාර පෝෂක ප්‍රදේශයන්ට අන්තර් මෝසම් වැසි ලැබුණේ නැහැ. සාමාන්‍යයෙන් ජලාශ ජල මට්ටම 35%ක්වත් පැවතිය යුතුයි. මේ වනවිට බලාගාර ආශ්‍රීත ජලාශයන්ගේ ජල මටට්ම 13%ක් වැනි මට්ටමකට පත් වෙලා. විදුලි උත්පාදනයේදී ජල විදුලි ඒකකයක නිෂ්පාදන වියදම වගේ දහගුණයක් වැය වෙනවා ඩීසල් විදුලිබල ඒකකයක් උත්පාදනය කරන්න. ලංවිම වියදමෙන් 80%ක්ම වැය වෙන්නේ ඉන්ධන හා ජනන කටයුතු වලට. පසුගිය පෙබරවාරි මස ඉන්ධන මිල වැඩිවීමත් සමග ලංවිම වියදම් 60%කින් ඉහළ ගියා. 1990 වසරේ සිටම අලුතෙන් විදුලි බලාගාර ඉදිකිරීමේ අවශ්‍යතාව පැවතුනත්, කිසිදු දේශපාලනඥයෙක් ඒ සම්බන්ධයෙන් අනුග්‍රහයක් දැක්වූයේ නැහැ. අතිගරු ජනාධිපතිතුමන් බලයට පැමිණීමත් සමගින් කෙරවලපිටිය, ලක්විජය වගේම ඉහළ කොත්මලේ බලාගාර ඉදිකිරීමට කටයුතු කළා. ඒ තුළින් ඇතිවීමට තිබු විශාල විදුලි අර්බුදයක් සමථයකට පත් වුණා. නමුත් විටින් විට ඇතිවන ස්වභාවික උවදුරු හමුවේ ඇතිවන තත්ත්වයන් පාලනය කරන්න ලංවිම විශාල උත්සාහයක් දරනවා \" ඉදිරියේදී විදුලි අර්බුදයක් ඇති නොවන අයුරින් උපරිම මට්ටමෙන් තාප බලාගාර පවත්වාගෙන යාමටත්, ජනන කටයුතු වඩාත් කාර්යක්ෂම අයුරින් පවත්වාගෙන යාමටත් ලංවිම නිලධාරීන් කටයුතු කරනවා. සෑම නිවසකම, කාර්යාලයකම මෙන්ම ආයතනයකම සිය දෛනික විදුලි පරිභෝජනයෙන් 10%ක ප්‍රමාණයක් ඉතිරි කරගැනීමට උත්සාහ ගත යුතුයි. මෙසේ සැම කෙනෙක්ම විදුලි සංරක්ෂණයට යොමුවී තුළින් ඉදිරි සැප්තැම්බර් මාසයේ අන්තර් මෝසම් වැසි ලැඛෙන තෙක් ජලාශ ජල මට්ටම තුළින් කප්පාදුවකින් තොරව විදුලි සැපයුම පවත්වාගෙන යාමට හැකිවෙනවා. සෑම ජන කණ්ඩායමක්ම ජාති, පක්ෂ, පාට භේද පිළිබඳ නොතකා, විදුලිය අරපිරිමැස්මෙන් භාවිතා කිරීමේ ජාතික මෙහෙවරට සහාය ලබාදෙනු ඇතැයි මා අපේක්ෂා කරනවා. මෙම අවස්ථාවට විදුලිබල නියෝජ්‍ය අමාත්‍ය ප්‍රේමලාල් ජයසේකර, ලංවිම උපසභාපති අනුර විජේපාල, ලංවිම නියෝජ්‍ය සාමාන්‍යාධිකාරි (පද්ධති පාලන) ටී.ඩී. හඳගම යන මහත්වරු සහභාගී වූහ.", "URL": "https://sinhala.adaderana.lk/news.php?nid=25544", "Category": null, "Parent URL": null}