{"Source": "Adaderana", "Timestamp": "May 11, 2015 10:08 pm", "Headline": "මැතිවරණ ක්‍රමය සංශෝධනය ගැන සාකච්ඡාවට සියලු පක්ෂ නායකයින් එයි", "News Content": "මැතිවරණ ක්‍රමය සංශෝධනය කර නව මැතිවරණ ක්‍රමයක් ස්ථාපිත කිරීමට අදාළ විශේෂ සාකච්ඡාවක් ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද (11) පස්වරුවේ ජනාධිපති කාර්යාලයේදී පැවැත්විණි. පාර්ලිමේන්තුව නියෝජනය කරන සියලූම පක්ෂ නායකයින්ගේ සහභාගිත්වයෙන් පැවති මෙම සාකච්ඡාවේදී මැතිවරණ ක්‍රමය සංශෝධනය පිළිබඳව ඉදිරිපත් කෙරුණු යෝජනා පිළිබඳව දීර්ඝ වශයෙන් සාකච්ඡා කෙරිණ.මැතිවරණ ක්‍රමය සංශෝධනය කිරීමට අදාළව අමාත්‍ය මණ්ඩලයට ඉදිරිපත් කළ කැබිනට් පත්‍රිකාවද මෙහිදී සාකච්ඡාවට ලක් විය. මැතිවරණ ක්‍රමය සංශෝධනයට අදාළව ඉදිරිපත් කෙරුණු යෝජනාවන්ගේ සංශෝධන හා තවත් යෝජනා ඇත්නම් ඒවා ලිඛිතව ලබන 13 වනදා දහවල් 12.00 පෙර ජනාධිපති ලේකම් කාර්යාලයට යොමු කරන ලෙසද මෙහිදී ජනාධිපතිපතිවරයා දන්වා සිටියේය.එම යෝජනා පිළිබඳවද නැවත සාකච්ඡා කිරීමට හැකි බව ජනාධිපතිවරයා පක්ෂ නායකයින්ට පෙන්වාදුන්නේ ය. ( ඡායාරූප - ජනාධිපති මාධ්‍ය අංශය )", "URL": "https://sinhala.adaderana.lk/news.php?nid=51260", "Category": null, "Parent URL": null}