{"Source": "Adaderana", "Timestamp": "January 13, 2012 10:15 am", "Headline": "අමෙරිකානු රාජ්‍ය නිලධාරීන් සිව්දෙනෙකු මෙරටට පැමිණෙයි", "News Content": "අමෙරිකානු රාජ්‍ය තාන්ත්‍රික නිලධාරීන් කිහිපදෙනෙකු ඉදිරි සති දෙක තුළ ශ්‍රී ලංකාවේ සංචාරයකට සූදානම්ව සිටියි. නිලධාරීන් සිව්දෙනෙකු ශ්‍රී ලංකාවේ සහ මාලදිවයිනේ සංචාරයේ නිරත වන බව ශ්‍රී ලංකාවේ අමෙරිකානු තානාපති කාර්යාලය නිවේදනයක් නිකුත් කරමින් සඳහන් කරයි. ඔවුන් අදාළ සංචාරය අතරතුර දී රජයේ නිලධාරීන්, දේශපාලන නායකයින්, ව්‍යාපාරිකයින් සහ සිවිල් නියෝජිතයන් හමුවීමට නියමිතය. අමෙරිකානු ආරක්ෂක දෙපාර්තමේන්තුවට අනුබද්ධ ජාතික ආරක්ෂක විශ්ව විද්‍යාලයේ උපායමාර්ගික අධ්‍යයන කටයුතු පිළිබඳ මෑත පෙරදිග දකුණු ආසියා මධ්‍යස්ථානයේ කටයුතු කරන ජේම්ස් ඒ ලාරොකෝ මහතා මේ මස 15 වැනි දින සිට 19 වැනි දින දක්වා ශ්‍රී ලංකාවේ සහ මාලදිවයිනේ සංචාරයේ නිරත වේ. අප්‍රිකා, මැදපෙරදිග සහ දකුණු ආසියාව පිළිබඳ අමෙරිකානු වාණිජ දෙපාර්තමේන්තු නියෝජ්‍ය සහකාර ලේකම් හොලී විනියාර්ඩ් මහත්මිය ජනවාරි 17 සංචාරයට එක්වෙයි. රාජ්‍ය දෙපාර්තමේන්තුවේ දකුණු හා මධ්‍යම ආසියාව පිළිබඳ නියෝජ්‍ය සහකාර ලේකම් ආචාර්ය ඇලීසා එයර්ස් සංචාරය ආරම්භ කරන්නේ ජනවාරි 18 වැනි දිනය. තෝමස් ඕ මේලියා මහතා ජනවාරි 20 වැනි දින මෙරට සංචාරය ආරම්භ කරන අතර ඔහු අමෙරිකානු රාජ්‍ය දෙපාර්තමේන්තුවේ ප්‍රජාතන්ත්‍රවාදය, මානව හිමිකම් හා කම්කරු කටයුතු පිළිබඳ කාර්යාලයේ නියෝජ්‍ය සහකාර ලේකම් ලෙස කටයුතු කරයි.", "URL": "https://sinhala.adaderana.lk/news.php?nid=21349", "Category": null, "Parent URL": null}