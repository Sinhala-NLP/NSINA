{"Source": "Adaderana", "Timestamp": "November 13, 2010 12:27 pm", "Headline": "වැලිකඩ බන්ධනාගාරයේ පහරදීම -පරීක්ෂණ තවමත් අවසන් නෑ", "News Content": "වැලිකඩ බන්ධනාගාරයේ දී පොලිස් නිලධාරීන් පිරිසකට ප්‍රහාරයක් එල්ලවීමේ සිද්ධිය සම්බන්ධයෙන් සිදුකෙරෙන පරීක්ෂණ මෙතෙක් අවසන්ව නොමැති බව බන්ධනාගාර කොමසාරිස් ජනරාල් මේජර් ජෙනරාල් වී. ආර්. ද සිල්වා මහතා පවසයි. එම සිද්ධිය පිළිබඳ විමර්ශනය කරන ත්‍රිපුද්ගල කමිටුව ඊට අදාළ වාර්තාව මෙතෙක් ඉදිරිපත් කර නොමැති බව ඔහු සඳහන් ක‍‍ළේය. වාර්තාව ලැබීමෙන් පසු එය විෂය භාර අමාත්‍යවරයා වෙත ලබාදීමට කටයුතු කරන බව වී ආර් ද සිල්වා මහතා ප්‍රකාශ කළේය. අධිකරණ නියෝගයක් මත වැලිකඩ බන්ධනාගාරයේ රැඳවුම්කරුවන්ගේ කුටි පරීක්ෂා කිරීමට යාමේ දී පොලිස් නිලධාරීන් 48 දෙනෙකු රැඳවුම්කරුවන් එල්ල කළ ප්‍රහාරයකින් තුවාල ලැබීය. ඒ පිළිබඳ බන්ධනාගාරය මට්ටමින් විමර්ශනයක් සිදුකිරීම සඳහා බන්ධනාගාර කොමසාරිස් ‍ජනරාල්වරයා ත්‍රිපුද්ගල කමිටුවක් පත් කර තිබුණි.", "URL": "https://sinhala.adaderana.lk/news.php?nid=12124", "Category": null, "Parent URL": null}