{"Source": "Adaderana", "Timestamp": "May 10, 2011 08:54 am", "Headline": "බස් ගාස්තු ඉහළ නැංවීම ගැන අද විශේෂ සාකච්ඡාවක්", "News Content": "බස් ගාස්තු ඉහළ දැමීම සම්බන්ධයෙන් අද(10) දිනයේ සිය සංගමයේ සාමාජිකයින් අතර විශේෂ සාකච්ඡාවක් පැවැත්වීමට ලංකා පෞද්ගලික බස් හිමියන්ගේ සංගමය තීරණය කර තිබේ. පසුගිය සතියේ බස් ගාස්තු මිල වැඩි කිරීම සම්බන්ධයෙන් ජාතික ගමනාගමන කොමිසන් සභාවෙන් ඉල්ලීම් කළ ද මෙතෙක් ඊට කිසිදු පිළිතුරක් ලැබී නොමැති බව එම සංගමයේ සභාපති ගැමුණු විජේරත්න මහතා ප්‍රකාශ ක‍ළේය. අද පැවැත්වෙන මෙම සාකච්ඡාවේදී බස් ගාස්තු වැඩිකිරීම සම්බන්ධව සිය සංගමයට පවතින නීතිමය හැකියාව පිළිබඳව විමසා බලා අදාළ ක්‍රියා මාර්ග අනුගමනය කිරීම සම්බන්ධව තීරණයකට එළඹෙන බව ඒ පිළිබඳව වැඩිදුරටත් අදහස් දැක් වූ විජේරත්න මහතා පෙන්වා දුන්නේය. බස් ගාස්තු සංශෝධනය සම්බන්ධයෙන් අවසන් තීරණයක් මෙතෙක් ගෙන නොමැති අතර ඉදිරි දින කිහිපය තුළ දී ඒ පිළිබඳව තීරණය කිරීමට නියමිත බව මේ සම්බන්ධයෙන් අද දෙරණ පුද්ගලික ප්‍රවාහන සේවා අමාත්‍ය සී.බී රත්නායක මහතාගෙන් කළ විමසීමකදී ඒ මහතා සඳහන් කළේය.", "URL": "https://sinhala.adaderana.lk/news.php?nid=16000", "Category": null, "Parent URL": null}