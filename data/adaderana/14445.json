{"Source": "Adaderana", "Timestamp": "February 24, 2011 01:27 pm", "Headline": "ලිබියාවේ ශ්‍රී ලාංකිකයන් නැවත ගෙන්වීමට නැවක් යවයි", "News Content": "ලිබියාව සහ අනෙකුත් රට වල විපතට පත්ව සිටින ශ්‍රී ලාංකික ජනතාව නැවත මව්බිම වෙත කැඳවාගෙන ඒම සඳහා ශ්‍රී ලංකා රජය නෞකාවක් පිටත් කර යවා තිබේ. කැබිනට් මාධ්‍ය ප්‍රකාශකවරයා ඒ පිළිබඳව සඳහන් කර ඇති බව රජයේ ප්‍රවෘත්ති දෙපාර්තුමේන්තු ආරංචි මාර්ග සඳහන් කරයි. ලිබියාවේ උද්ගතව ඇති අර්බුදකාරී වාතාවරණය හේතුවෙන් ඕනෑම හදිසි අවස්ථාවකදී එහි සිටින ශ්‍රී ලාංකික ශ්‍රමිකයින් මෙරටට ගෙන්වා ගැනීමට සැලසුම්කර ඇතැයි විදේශ කටයුතු අමාත්‍යාංශය සඳහන් කර තිබිණි. ඒ සඳහා ලිබියාවේ සහ ඊජිප්තුවේ ශ්‍රී ලංකා තානාපති කාර්යාල විමසිල්ලෙන් සිටින බව ද නිවේදනයක් නිකුත් කරමින් අමාත්‍යාංශය ප්‍රකෘශ කරනු ලැබීය. මේ වන විට ශ්‍රී ලාංකිකයන් 1,200ක් පමණ ලිබියාවේ විවිධ රැකියාවල නිරත වෙයි. එම පිරිස සේවා ස්ථානවලින් මුදාහරින ලෙස ශ්‍රී ලංකා තානාපති කාර්යාලය එරට සේවා යෝජකයින්ගෙන් ඉල්ලීමක් ද කර තිබුණි. ලිබියාවේ සිටින ශ්‍රී ලාංකිකයින්ගේ ආරක්ෂාව සහ සුබසාධනය සම්බන්ධයෙන් විදේශ සේවා නියුක්ති කාර්යාංශය ද විමසිල්ලෙන් සිටින බව ශ්‍රී ලංකා විදේශ කටයුතු අමාත්‍යාංශය පැවසීය.", "URL": "https://sinhala.adaderana.lk/news.php?nid=14445", "Category": null, "Parent URL": null}