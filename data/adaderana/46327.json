{"Source": "Adaderana", "Timestamp": "September 25, 2014 04:32 pm", "Headline": "උපාධිධාරීන් ගෙදර - උසස්පෙළ සමත් 50,000ක් ගුරුසේවයට - එහෙම හොඳද?", "News Content": "උපාධිධාරීන් විශාල පිරිසක් සිටියදී ශ්‍රී ලංකා ගුරු සේවා ව්‍යවස්ථාව උල්ලංඝණය කරමින් උසස් පෙළ සමතුන්ගෙන් 50,000ක් ගුරුසේවයට බඳවා ගැනීමට කටයුතු යෙදීම ගැන බලවත් විරෝධය පළ කරන බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසයි. අධ්‍යාපන ඇමති බන්දුල ගුණවර්ධන මහතා වෙත ලිපියක් යවමින් ඔහු පෙන්වාදෙන්නේ මෙම අකටයුත්ත නතර නොකළහොත් ඊට එරෙහිව ක්‍රියාමාර්ගයකට යොමුවන බවයි. මහින්ද ජයසිංහ මහතා විසින් යැවූ එම ලිපිය වැඩිදුරටත් පහත පරිදිය. අධ්‍යාපන අමාත්‍ය, බන්දුල ගුණවර්ධන මැතිතුමා අධ්‍යාපන අමාත්‍යාංශය ඉසුරුපාය බත්තරමුල්ල. අමාත්‍යතුමනි. ගුරු සේවා ව්‍යවස්ථාව උල්ලංඝණය කරමින් ගුරු සේවයට ගුරුවරුන් බඳවා ගැනීම සම්බන්ධවයි. 01. ශී‍්‍ර ලංකා ගුරුසේවා ව්‍යවස්ථාව සම්පූර්ණයෙන්ම උල්ලංඝණය කරමින් ශී‍්‍ර ලංකා ගුරුසේවයට අ.පො.ස. උ/පෙළ සමත් අය 50,000 ක් බඳවා ගැනීමට ඔබ අමාත්‍යාංශය විසින් ගෙන ඇති තීරණයට අප සංගමයේ බලවත් විරෝධය පළකර සිටිමු. 02. ශී‍්‍ර ලංකා ගුරුසේවා ව්‍යවස්ථා සංග‍්‍රහයට අනුව විශ්ව විද්‍යාලයට ඇතුළත්වීමට සුදුසුකම් සහිතව අ.පො.ස උ/පෙළ සමත් අය රාජ්‍ය සේවා කොමිෂන් සභාවේ අධ්‍යාපන සේවා මණ්ඩලය විසින් නියම කරනු ලබන පරිදි හා ඒ වෙනුවෙන් විභාග කොමසාරිස්වරයා විසින් පවත්වනු ලබන තරඟ විභාගයක ප‍්‍රතිඵල මත සුදුසුකම් ලැබ තෝරාගත් අය ගුරුසේවයේ 3 වන පන්තියේ II ශ්‍රේණියේ තනතුරු සඳහා බඳවාගත හැක. 03. එසේ තිබියදී පාසල්වල විදුහල්පතිවරුන් හරහා අවිධිමත් ලෙස හා විනිවිදභාවයකින් තොරව අ.පො.ස උ/පෙළ සමත් අයගෙන් ඉල්ලූම්පත් ඒකරාශි කරගනිම්න් ඔවුන් ගුරුසේවයට බඳවා ගැනීමට කටයුතු කිරීම ශී‍්‍ර ලංකා ගුරුසේවා ව්‍යවස්ථාව මුළුමනින්ම උල්ලංඝණය කිරීමක් වන අතර ඉල්ලූම්පත් විදුහල්පතිවරුන් හරහා ඒකරාශී කිරීමේ මෙම අත්තනෝමතික තීරණය හේතුවෙන් මේ සඳහා ඉල්ලූම් කිරීමට සුදුසුකම් සහිත අයදුම්කරුවන් බහුතරයකට බරපතළ අසාධාරණයක් ද සිදුවේ. එසේ වන්නේ ඉල්ලූම්පත‍්‍ර භාර ගැනීමේ හා එකී ඉල්ලූම්පත් අධ්‍යාපන අමාත්‍යාංශය වෙත යොමු කිරීමේ තීරක බලය විදුහල්පතිවරුන්ට පවරා තිබීම හේතුවෙනි. 04. දිවයින පුරා පාසල්වලට පත්කර තිබෙන විදුහල්පති පත්කිරීම් බහුතරයක් දේශපාලන පත්වීම් බැවින් ද ඔවුන් මෙහිදී ආණ්ඩුවේ දේශපාලන න්‍යාය පත‍්‍රයට අනුව දේශපාලන බලපෑම් සහිත කි‍්‍රයාවලියක නිරත වෙමින් මෙකී ඉල්ලූම්පත් භාරගැනීම සිදුකිරීම හේතුවෙන් ද මෙම ඉල්ලූම්පත් කැඳවීම සම්පූර්ණ දේශපාලන බලපෑම් සහිත එකක් බවට පත්වීම වැළැක්විය නොහැක. 05. මෙවැනි අත්තනෝමතික දේශපාලනික බඳවාගැනීම් හේතුවෙන් ගුරු ක්ෂේත‍්‍රයේ ගෞරවයට හා අභිමානයට බරපතළ හානියක් සිදුවන බවත්, ගුරුසේවයේ ගුණාත්මකභාවය ඉතා කනගාටුදායක ලෙස පිරිහීමට ලක්විය හැකි බවත් අවධාරණය කරන අප සංගමය ගුරුසේවා ව්‍යවස්ථා සංග‍්‍රහයට අනුව විධිමත්ව හා විනිවිදභාවයෙන් යුතුව ගුරු සේවයට බඳවාගැනීම් සිදුකරන ලෙසට ඔබ වෙත බල කර සිටිමු. 06. මීට පෙර පාසල්වලට ගුරු සහායකයින් ලෙස බඳවා ගැනීම් සිදුකිරීමේදී දේශපාලන බලපෑම් සහිතව ඔවුන් බඳවාගත් අතර ඔවුන් ගුරු සේවයට බඳවා ගැනීම පිළිබඳව ද වංචනික බලාපොරොත්තු දෙමින් ආණ්ඩුව ඔවුන් තම දේශපාලන උවමානවන් වෙනුවෙන් යොදාගත් බව ද රහසක් නොවේ. 07. මේ වනවිට ගුරු විභාගය සමත් සැලකියයුතු උපාධිධාරීන් පිරිසක් ද සිටියදී ඔවුන් ගුරුසේවයට බඳවා ගැනීමට ද කටයුතු නොකරමින් මේ ආකාරයට තම දේශපාලන උවමනාවන් මත ගුරුසේවයට බඳවා ගැනීම් සිදුකිරීම බරපතළ වරදක් හා නීති විරෝධී කි‍්‍රයවක් වන බැවින් මෙකී සාවද්‍ය බඳවා ගැනීම් එලෙසම සිදුකළහොත් ඊට එරෙහිව අප සංගමය ගතහැකි ඉදිරි කි‍්‍රයාමාර්ග ගැනීමට කටයුතු කරන බව ද දන්වා සිටිමු. මෙයට මහින්ද ජයසිංහ ප‍්‍රධාන ලේකම් ලංකා ගුරුසේවා සංගමය පිටපත් :- 01. ලේකම් - රජ්‍යසේවා කොමිෂන් සභාව 02. ලේකම් - අධ්‍යාපන අමාත්‍යාංශය", "URL": "https://sinhala.adaderana.lk/news.php?nid=46327", "Category": null, "Parent URL": null}