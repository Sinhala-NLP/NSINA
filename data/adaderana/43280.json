{"Source": "Adaderana", "Timestamp": "May 18, 2014 03:21 pm", "Headline": "වසර පහක පන්ති තහනම ඉවත් කරයි ", "News Content": "වසර පහකට පන්ති තහනම් කර සිටි සිසුන් හත් දෙනෙකුගේ එම පන්ති තහනම ඉවත් කිරීමට තීරණය කර ඇති බව රජරට විශ්වවිද්‍යාලයේ උපකුලපති මහාචාර්ය රංජිත් විජේවර්ධන මහතා පවසයි. ඔහු පවසන්නේ ඊට අමතරව තවත් සිසුන් 11 දෙනෙකුට පනවා තිබු පන්ති තහනම වසරකට සීමා කර ඇති බවයි. විනය විරෝධී ක්‍රියාවන්හි නිරත වීමේ චෝදනා යටතේ විශ්වවිද්‍යාල පාලනාධිකාරිය විසින් පසුගිය වසරේ අවස්ථා කිහිපයකදී සිසුන් 27 දෙනෙකුගේ පන්ති තහනම් කර තිබුණි. එලෙස පන්ති තහනම් කර තිබු තවත් සිසුන් නව දෙනෙකුගේ හය මාසික පන්ති තහනම මේ වන විටත් අවසන් වී ඇති බව උපකුලපති මහාචාර්ය රංජිත් විජේවර්ධන මහතා සඳහන් කළේය. මෙම පන්ති තහනම් කළ සිසුන් සම්බන්ධයෙන් තීරණ ගැනීම සඳහා රජරට විශ්ව විද්‍යාලය මගින් පත් කළ අභියාචනා මණ්ඩලයේ නිර්දේශ මත මෙම සහනය ලබාදී ති‍බේ. කෙසේ වෙතත් මෙම පන්ති තහනමට එරෙහිව රජරට විශ්ව විද්‍යාලයේ සිසුන් විශ්ව විද්‍යාල පරිශ්‍රය ඉදිරිපිට පුරා දින 160ක් තිස්සේ අඛණ්ඩ සත්‍යග්‍රහයක නිරත වී සිටියි‍. කොන්දේසි විරහිතව අදාළ සිසුන්ගේ පන්ති තහනම ඉවත් කරන තුරු මෙම සත්‍යග්‍රහය අඛණ්ඩව ක්‍රියාත්මක කරන බව රජරට විශ්වවිද්‍යාලයේ මහා ශිෂ්‍ය සංගමය ප්‍රකාශ කළේය.", "URL": "https://sinhala.adaderana.lk/news.php?nid=43280", "Category": null, "Parent URL": null}