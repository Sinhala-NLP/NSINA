{"Source": "Adaderana", "Timestamp": "October 11, 2013 01:42 pm", "Headline": "මාතර කොල්ලෝ හොඳට හොඳා  වසට වසා - අවජාතකයොත් නෑ නපුංසකයොත් නෑ", "News Content": "මාතරදී පැවැති රනිල් විරෝධී පා ගමනට ප්‍රභූ ආරක්ෂක අංශයේ නිලධාරීන් පවා සහභාගි වී ඇති බවත් ප්‍රභාකරන් විනාශ කළ හමුදාව පවා එකී විරෝධතා පා ගමනේදී ප්‍රහාරයට ලක්ව ඇති බවත් එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. එසේම තවත් රාජ්‍ය සේවකයින් කිහිප දෙනෙකුද එදින තුවාල ලබා ඇති බව මංගල සමරවීර මහතා අද (11) කොළඹ පැවැති මාධ්‍ය හමුවකදී පැවසීය. මාතරදී පසුගිය 05 වැනිදා පැවැති රනිල් විරෝධී පා ගමනේදී ඇති වූ ගැටුම පිළිබඳව මන්ත්‍රීවරයා එහිදී අදහස් දක්වා සිටියේය. මෙම සිද්ධිය ගැන ආණ්ඩුවට හිතවත් මාධ්‍ය පක්ෂපාති ප්‍රචාරයක් ගෙන ගිය බවත් පැවසූ මන්ත්‍රීවරයා තමන් ඒ සම්බන්ධයෙන් කළ කතා ද සංස්කරණය කර ඇති බවත් කීවේය. මෛත්‍රී ගුණරත්න පළාත් සභා මන්ත්‍රීවරයාගේ පියා ජනාධිපති උපදේශකවරයෙකු බවත් හෙතෙම හෙළ උරුමයෙන් එජාපයට ගොස් යළි ආණ්ඩුවට සම්බන්ධ වී සිටින බවද පැවසීය. එදින සාමකාමි පා ගමනක නිරත වූ තම පාක්ෂිකයින් වුව ද වැරැද්දක් කර ඇති නම් අත්අඩංගුවට ගැනීම ප්‍රශ්නයක් නොවන බව කී මන්ත්‍රීවරයා සමථ මණ්ඩලයට ගොස් විසඳා ගැනීමට තිබූ මෙම ගැටුම ඉහළ නියෝගයකින් පොලීසිය දක්වා රැගෙන ගොස් ඇති බවද පෙන්වාදුන්නේය. “මාතර කොල්ලෝ හොඳට හොඳා වසට වසා - අවජාතකයොත් නෑ නපුංසකයොත් නෑ“ යනුවෙන්ද හෙතෙම පැවසීය. ඒ අනූව මීට ආණ්ඩුව මෙන්ම ආණ්ඩුවට හිතවත් මාධ්‍යය ද සහයදී ඇති බව පැහැදිලි යැයි මන්ත්‍රීවරයා කියා සිටියේය. මාතර පොලීසිය පවා මෙම සිද්ධියට අදාළව කටයුතු කරන්නේ අදාළ මාධ්‍ය ආයතනවලින් පළවන පුවත් සැලකිල්ලට ගෙනදැයි හෙතෙම ප්‍රශ්න කළේය. වයඹ පළාත් සභාවේ සභාපති ලෙස අද (11) පැවැති ඡන්ද විමසීමේදී එක්සත් ජනතා නිදහස් සන්ධානයෙන් ඉදිරිපත් වූ ඉන්ද්‍රානී දසනායක මහත්මිය පරදා එජාපයේ ධර්මසිරි දසනායක එහි සභාපති ධූරයට පත්වීම ගැන මාධ්‍යවේදියෙකු මන්ත්‍රීවරයාගේ අදහස විමසා සිටියේය. ඒ ගැන අදාළ මාධ්‍යවේදියා පවසන තුරු නොදන්නා බව පැවසූ මංගල සමරවීර මන්ත්‍රීවරයා ආණ්ඩුව තුළ අර්බුද ඉන් පැහැදිලි වන බව පෙන්වාදුන්නේය. එසේම වැඩි කාලයක් නොගොස් එක්සත් ජනතා නිදහස් සන්ධානයේ ගිනි කන්ද පුපුරායාමේ ප්‍රතිඵලද බැලිය හැකි බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=38067", "Category": null, "Parent URL": null}