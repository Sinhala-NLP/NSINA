{"Source": "Adaderana", "Timestamp": "June 18, 2010 02:09 pm", "Headline": "ලංකාව හා ඉන්දියාව අතර නැවත බෝට්ටු සේවයකට ඉඩ ", "News Content": "ශ්‍රී ලංකාව හා ඉන්දියාව අතර පැවති බෝට්ටු සේවාව නැවත ආරම්භ කිරීම පිළිබඳව අවධානය යොමුව තිබේ. ඒ අනුව රාමේස්වරම් හා තලෙයිමන්නාරම අතර පැවති මගී ප්‍රවාහන සේවාවත්, තූත්තුකුඩිය හා කොළඹ නගරය කේන්ද්‍ර කොටගෙන පැවති භාණ්ඩ ප්‍රවාහන සේවාවත් නැවත ආරම්භ කිරීම පිළිබඳව අධ්‍යයනයක යෙදෙන ලෙස ඉන්දීය මධ්‍යම රජය තමිල්නාඩු සමුද්‍ර දෙපාර්තමේන්තුව වෙත දන්වා ඇත. පසුගිය දිනෙක ශ්‍රී ලංකා ජනාධිපති මහින්ද රාජපක්ෂ මහතා හා ඉන්දීය අගමැති මන්මෝහන් සිං මහතා අතර නවදිල්ලියේදී පැවති හමුවේදී ද මේ පිළිබඳව සාකච්ඡාවට බඳුන්ව ඇත. තමිල්නාඩු සමුද්‍ර දෙපාර්තමේන්තුව මගින් බෝට්ටු සේවාව නැවත ආරම්භ කිරීම පිළිබඳව විමර්ශනය කිරීම චෙන්නායිහි තවත් ආයතනයකට හා තාක්ෂණ උපදේශන සමාගමකට පවරා ඇති අතර ඒ සම්බන්ධව දත්ත රැස්කිරීම ‍ඔවුන් විසින් ආරම්භ කර ඇත. ඒ අනුව මෙම බෝට්ටු සේවාව ආරම්භ කිරීමේ යෝජනාව පිළිබඳ මහජන ප්‍රතිචාරය, දෙරට අතර ගමනාගමනයෙහි යෙදෙන මගීන් සංඛ්‍යාව, සරණාගත පිරිස් ද ඇතුළුව එම සේවාව ලබාගැනීමට බලාපොරොත්තු වන ශ්‍රී ලාංකිකයින් සංඛ්‍යාව, ප්‍රවාහන සේවාව සඳහා පිරිවැය, බෝට්ටු සේවාව වෙනුවෙන් අයකරන මුදල ආදී කරුණු පිළිබඳව මෙම ආයතන විමර්ශනයක යෙදෙන බව සඳහන්ය. මෙම සේවාව නැවත ඇරඹීම දෙරට අතර වෙළඳ සබඳතා පුළුල් කිරීමට හේතු වනු ඇති බව බොහෝදෙනෙකුගේ මතය වී ඇත.", "URL": "https://sinhala.adaderana.lk/news.php?nid=9079", "Category": null, "Parent URL": null}