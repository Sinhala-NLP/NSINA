{"Source": "Adaderana", "Timestamp": "June 5, 2015 08:42 am", "Headline": "ලෝක පරිසර දිනය අදයි - ජනපතිගෙන් අගමැතිගෙන් පණිවිඩ !", "News Content": "ලෝක පරිසර දිනය අදට යෙදී තිබේ.“තිරසර භාවිතය - සුරකී මිහිතලය“ යන්න මෙවර පරිසර දිනයේ තේමාවයි.1972 වසරේ පැවති පරිසර සමුළුවේදී ගන්නා ලද තීරණයකට අනුව සෑම වසරකම ජුනි මස 05 වනදා ලෝක පරිසර දිනය ලෙස නම්කර, පරිසරය කෙරෙහි ලොව පුරා ජනතාවගේ අවධානය යොමු කරවීමේ වැඩසටහන් ක්‍රියාත්මක වේ.මානව ක්‍රියාකාරකම් හේතුවෙන් මිහිතලය දූෂණයට ලක්ව තිබෙන අතර එය දිනෙන් දින ඉහළ යන තත්ත්වයක් පවතියි. මේ හේතුවෙන් බිලියන 07ක් පමණ වූ ජනතාවගේ සුවපහසු පරිසරයක ජීවත්වීමේ නිදහස අහිමිව යනු ඇති බව පරිසර හිතකාමීන් පෙන්වාදෙයි.සෑම පුද්ගලයෙකුම තනි තනි වශයෙන් මෙන්ම, කණ්ඩායම්, සංවිධාන, රටවල් සහ අවසානයේ සමස්ත ලෝකයම එක්ව පරිසරය සුරැකීමට කටයුතු කිරීමේ කාලය එළඹ තිබේ.මේ අතර ලෝක පරිසර දිනය වෙනුවෙන් නිවේදනයක් නිකුත් කරන ජනාධිපති මෛත්‍රීපාල සිරිසේන මහතා පෙන්වා දෙන්නේ වනාන්තර සහ වන ජීවින්ගේ සුරක්ෂිත පැවැත්ම ආරක්ෂා කිරීම සදහා සහ සංවේදී පරිසර පද්ධති සංරක්ෂණය සදහා නව නීති රීති සම්පාදනයට කටයුතු කරන බවයි. සත්ව හා වෘක්ෂලතා ආඥා පනත දැඩි ලෙස ක්‍රියාත්මක කිරීමත්, සංවර්ධන ව්‍යාපෘති පරිසර හිතකාමී ලෙස ආරම්භ කිරීමත් පරිසරය වෙනුවෙන් ගත හැකි සාධනීය පියවර බව ජනාධිපතිවරයා සිය නිවේදනයෙන් පෙන්වා දෙයි. තමන් අදහන ආගම වෙනුවෙන් ජීවිතය වුවද දීමට සූදානම් මිනිසුන් එම සෑම දහමකම ජීවය වු සොභාදහම නොතකා හැරීම බරපතළ ඛේදවාචකයක් බව අග්‍රාමාත්‍ය රනිල් වික්‍රමසිංහ මහතා ලෝක පරිසර දින පණිවුඩයක් නිකුත් කරමින් පවසයි. ජලය, විදුලිය අරපිරිමැස්මෙන් භාවිතය, පොලිතින් ප්ලාස්ටික් භාවිතය අවම කිරිම සහ පරිසර හිතකාමී විකල්ප මාධ්‍ය භාවිත කිරීම වන වගාව ඇතුළු තම ජීවන රටාවේ සුභවාදී වෙනස්කම් හරහා පරිසරය සුරැකීමට දායකත්වය ලබාදිය හැකි බව අග්‍රාමාත්‍යවරයා පෙන්වාදෙයි. මේ අතර ජගත් පරිසර දින ජාතික සැමරුම් උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මැදිරිගිරිය වටදාගේ අභියසදී පැවැත්වීමට නියමිතය.", "URL": "https://sinhala.adaderana.lk/news.php?nid=51789", "Category": null, "Parent URL": null}