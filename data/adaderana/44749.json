{"Source": "Adaderana", "Timestamp": "July 18, 2014 08:23 am", "Headline": "කුරාම් ෂෙයික් නඩු තීන්දුව අදයි", "News Content": "බ්‍රිතාන්‍ය ජාතිකයෙකු ඝාතනය කර ඔහුගේ පෙම්වතිය සමූහ දූෂණයට ලක් කිරීමේ චෝදනා මත තංගල්ල ප්‍රාදේශිය සභා සභාපතිවරයා ඇතුළු විත්තිකරුවන් 06 දෙනෙකුට එරෙහිව පවරා ඇති නඩුවේ තීන්දුව අද ප්‍රකාශයට පත් කිරීමට නියමිතව තිබේ. කොළඹ මහාධිකරණය හමුවේ අදාළ නඩුව වසර දෙකහමාරක පමණ කලයක් විභාගයට ගැනුණු අතර පසුගියදා පැමිණිල්ලේ හා විත්තියේ දේශන වලින් අනතුරුව තීන්දුව ප්‍රකාශයට පත් කිරීම අදට කල්දැමුණි. තංගල්ල ප්‍රදේශයේ හෝටලයකදී කුරාම් ෂෙයික් නැමැත්තා ඝාතනය කර ඔහුගේ පෙම්වතිය වු රුසියානු ජාතික තරුණියක සමුහ දූෂණයට ලක්කිරීම සම්බන්ධයෙන් තංගල්ල ප්‍රාදේශිය සභාවේ සභාපති සම්පත් චන්ද්‍රපුෂ්ප විදානපතිරණ ඇතුළු විත්තිකරුවන් 06 දෙනෙකුට එරෙහිව චෝදනා එල්ලවී තිබේ. කොළඹ මහාධිකරණ විනිසුරු රෝහිනි වල්ගම මහත්මිය විසින් අද එම තීන්දුව ප්‍රකාශයට පත් කිරිමට නියමිතය. තීන්දුව ප්‍රකාශයට පත් කිරීමේ අවස්ථාවට බ්‍රිතාන්‍ය හා රුසියානු තානාපති කාර්යාලවල නිලධාරින් ද පැමිණිලි පාර්ශවයේ ඥාතීන් ද සහභාගි වනු ඇති බව වාර්තා වේ. අදාළ චෝදනා සම්බන්ධයෙන් වන නඩු විභාගය කොළඹ මහාධිකරණය හමුවේ විශේෂ නඩු කටයුත්තක් ලෙස විභාගයට ගැනුණු අතර නඩු විභාගය පිළිබඳ දෙස් විදෙස් නිරික්ෂකයන්ගේ දැඩි අවධානය යොමුව තිබේ.", "URL": "https://sinhala.adaderana.lk/news.php?nid=44749", "Category": null, "Parent URL": null}