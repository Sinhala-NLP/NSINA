{"Source": "Adaderana", "Timestamp": "November 28, 2017 11:43 am", "Headline": " ජනපති සෝල් නුවරට ගොඩ බසියි-මහත් හරසරින් පිළිගනියි", "News Content": "දකුණු කොරියානු ජනාධිපති මුන් ජෙයින් මැතිතුමාගේ විශේෂ ආරධනය පරිදි තෙදින රාජ්‍ය සංචාරයක් සඳහා දකුණු කොරියාව බලා පිටත්ව ගිය ජනාධිපති මෛතී‍්‍රපාල සිරිසේන මහතා ඇතුළු දුත පිරිස අද (28) අළුයම සෝල් නුවර ඉන්චෝන් (Incheon)ජාත්‍යන්තර ගුවන් තොටුපළ වෙත ළඟා වී ඇත. එහිදී ජනාධිපතිවරයා ඉතා උත්කර්ෂවන් අන්දමින් පිළිගැනීමට දකුණු කොරියානු රජය කටයුතු කර තිබු අතර එරට උප විදේශ අමාත්‍ය Cho Hyun,ජාතික ආරක්ෂාව පිළිබඳ ප‍්‍රධානී Chung Eyi - youn යන මහත්වරුන් ඇතුළු එරට රජයේ ජ්‍යෙෂ්ඨ නියෝජිත පිරිසක් ඊට එක්ව සිටියේය. අන් අනතුරුව ජනාධිපතිවරයා නවාතැන් ගන්නා සෝල් නුවර හෝටලයේදී ද ඒ මහතා පිළිගැනීම වෙනුවෙන් විශේෂ පිළිගැනීමේ උත්සවයක් එරට ශී‍්‍ර ලංකා තානාපති කාර්යාලයේ නිලධාරීන් විසින් සංවිධානය කර තිබුණි. ශ‍්‍රී ලංකාව හා දකුණු කොරියාව අතර රාජ්‍ය තාන්ත‍්‍රික සබඳතා ආරම්භ කර වසර 40ක් සපිරීම නිමිත්තෙන් ජනාධිපතිවරයාගේ මෙම සංචාරය සිදුවන අතර, දෙරට අතර පවත්නා සබඳතා සෑම ක්ෂේත‍්‍රයක් තුළින්ම තවදුරටත් ශක්තිමත් කරගැනීම එහි අරමුණයි. ශ‍්‍රී ලංකාව හා දකුණු කොරියාව අතර ඉතා ඉහළ සබඳතාවක් පවත්නා මෙම අවස්ථාවේ ජනාධිපති මෛත‍්‍රීපාල සිරිසේන මහතාගේ මෙම සංචාරය ඉතා සුවිශේෂී බව දකුණු කොරියානු පුවත්පත් විසින් ද අද වාර්තා කර තිබූ අතර, දකුණු කොරියානු අර්ධද්වීපයේ අර්බුදකාරී වාතාවරණය තුළ ශ‍්‍රී ලංකාව විසින් ලබාදුන් සහය පිළිබඳව ද එහිදී කෘතවේදීත්වය පළකර තිබුණි. ජනාධිපතිවරයා හා දකුණු කොරියානු ජනාධිපති මුන් ජෙයින් මහතා අතර නිල හමුව හෙට (29) දින සිදුවන අතර එහිදි දෙරට අතර සහයෝගීතාවය ඉහළ නැංවෙන ගිවිසුම් කිහිපයකට අත්සන් තැබීමට ද නියමිතය.", "URL": "https://sinhala.adaderana.lk/news.php?nid=80669", "Category": null, "Parent URL": null}