{"Source": "Adaderana", "Timestamp": "June 30, 2013 07:54 am", "Headline": "ජනපති සිෂෙල්ස් යයි", "News Content": "ටැන්සානියාවේ සංචාරය නිම කරමින් ජනාධිපති මහින්ද රාජපක්ෂ මහතා දෙදින නිල සංචාරයක් සඳහා සීෂෙල්ස් රාජ්‍ය වෙත ගොස් තිබේ. මහින්ද රාජපක්ෂ මහතා ඊයේ පස්වරුවේ සීෂෙල්ස් රාජ්‍ය වෙත ළඟා වූ බව ජනාධිපති මාධ්‍ය අංශය සඳහන් කළේය. මේ අතර ජනාධිපති මහින්ද රාජපක්ෂ මහතා ටැන්සානියාවේ ඊයේ පෙරවරුවේ පැවති 2013 ගෝලිය සහයෝගිතා සංවාදයට එක්විය. එහිදී ඔහු සඳහන් කළේ නූතන තාක්ෂණයේ අවසාන ඵලය විය යුත්තේ ජනතාවගේ ජීවන තත්ත්වය ඉහළ නැංවිම සහ තිරසාර සංවර්ධනය බවයි. ශ්‍රී ලංකාව තුළ මෙම අරමුණු සාක්ෂාත් කර ගැනීමට අවශ්‍ය සැලසුම් සම්පාදනය කොට ක්‍රියාත්මක කර ඇති බව ජනාධිපතිවරයා එහිදී ප්‍රකාශ කළේය. අප්‍රිකානු කලාපීය රටවල් රැසක රාජ්‍ය නායකයින් සහ ඉහළ පෙලේ නිලධාරීහු සහයෝගිතා සංවාදයට එක්ව සිටි අතර ජනාධිපතිවරයා ඔවුන් සමඟ ද අදහස් හුවමාරු කර ගත් බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=35353", "Category": null, "Parent URL": null}