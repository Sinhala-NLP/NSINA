{"Source": "Adaderana", "Timestamp": "September 28, 2012 09:29 am", "Headline": "මළ සිරුරු 4 ක්-තවත් අයෙක් අතුරුදන්", "News Content": "දිවයිනේ ප්‍රදේශ කිහිපයක දී මියගිය පුද්ගලයන් සිව්දෙනෙකුගේ මළ සිරුරු සොයාගෙන තිබේ. කැකිරාව, කොටගල, මඩාටුගම ප්‍රදේශයේ නිවසක් තුළ පිරිමි පුද්ගලයෙකු සහ කාන්තාවක මියගොස් සිටිය දී පොලීසිය විසින් සොයා ගැනිණි. කෘමිනාශක ශරීරගතවීමෙන් එම මරණ සිදුවී ඇති බව පශ්චාත් මරණ පරීක්ෂණයේ දී අනාවරණය වී ඇත. මියගිය දෙදෙනා අනියම් ඇසුරක් පැවැත්වූවන් බවට අනාවරණය වී ඇති බව පොලීසිය පැවසුවේය. රඹුක්කන දුම්රිය ස්ථානය ආසන්නයේ දී දුම්රියට පැනීමෙන් මියගිය පුද්ගලයෙකුගේ මළ සිරුරක් ද කෑගල්ල රෝහලේ තැන්පත් කර තිබේ. කොටහේන ෆාතිමා මුස්ලිම් බාලිකා විද්‍යාලය ඉදිරිපිට දී පදික වේදිකාවේ මියගොස් සිටි නාඳුනන පුද්ගලයෙකුගේ මළ සිරුරක් ජාතික රෝහලේ මෘත ශරීරාගාරයේ තැන්පත් කර ඇති බව කොටහේන පොලීසිය පැවසීය. මේ අතර කොච්චිකඩේ තෝප්පුව පාලමෙන් මා ඔයට පැන දියේ ගිලී අතුරුදහන් වූ පුද්ගලයෙකු සෙවීමේ කටයුතු ආරම්භ කර ඇත.", "URL": "https://sinhala.adaderana.lk/news.php?nid=27813", "Category": null, "Parent URL": null}