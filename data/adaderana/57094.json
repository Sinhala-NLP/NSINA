{"Source": "Adaderana", "Timestamp": "February 10, 2016 01:37 pm", "Headline": "වැල්ලම්පිටියේ ඝාතන පිළිබඳ අංශ කිහිපයකින් පරීක්ෂණ", "News Content": "වැල්ලම්පිටිය ප්‍රදේශයේ සිදුවූ ත්‍රිපුද්ගල ඝාතනය සඳහා පුද්ගලයින් තිදෙනෙකු පැමිණ ඇති බවට සිදුකළ මූලික විමර්ශනවලදී අනාවරණය වී ඇති බව පොලීසිය පවසයි. සැකකරුවන් ත්‍රිරෝද රථයකින් අදාළ ස්ථානයට පැමිණ ඇති බව පොලීසිය සඳහන් කළේය.ඊයේ මධ්‍යම රාත්‍රී වැල්ලම්පිටිය පොලිස් වසමේ ගෙවල් 20 ප්‍ර දේශයේ දී පුද්ගලයින් තිදෙනෙකු වෙඩි තබා ඝාතනය කර තිබුණි. 19 හැවිරිදි තරිඳු දිල්ශාන් සේනාරත්න, 24 හැවිරිදි සාලිත නිපුණ නිරාෂ් සහ 49 හැවිරිදි මොහොමඩ් සුබෙහීර් මොහොමඩ් රිස්මි යන අය මෙලෙස ඝාතනයට ලක්වු බව පොලීසිය සඳහන් කළේය. මෙම සිද්ධිය සම්බන්ධයෙන් මේ වන විට වැල්ලම්පිටිය පොලීසිය අංශ කිහිපයක් ඔස්සේ විමර්ශන ආරම්භ කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කර තිබේ. මේ අතර මේ වන විට මෘත ශරීර කොළඹ ජාතික රෝහලේ තැන්පත් කර ඇත. ඝාතනයට ලක්වු 49 හැවිරිදි මොහොමඩ් සුබෙහීර් මොහොමඩ් රිස්මි ඝාතනයට ලක්වු 19 හැවිරිදි තරිඳු දිල්ශාන් සේනාරත්නගේ බිරිඳගේ පියා බව සඳහන්.", "URL": "https://sinhala.adaderana.lk/news.php?nid=57094", "Category": null, "Parent URL": null}