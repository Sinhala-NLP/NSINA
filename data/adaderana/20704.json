{"Source": "Adaderana", "Timestamp": "December 15, 2011 01:38 pm", "Headline": "අතුරුදහන්වූවන් ගැන මට වඩා මාධ්‍යවේදීන් දන්නවා", "News Content": "යාපනයේ අතුරුදහන් වූවන් යළි ඒවි යයි පැවසීම හැර තමන් වෙන මොනවා කියන්නදැයි ජනමාධ්‍ය හා තොරතුරු අමාත්‍ය කෙහෙලිය රඹුක්වැල්ල මහතා සඳහන් කරයි. අද ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුව අවසානයේ මාධ්‍යවේදියෙකු විසින් අසන ලද ප්‍රශ්නයකට පිළිතුරු දෙමින් අමාත්‍යවරයා මේ බව කියා සිටියේය. අතුරුදහන් වී ඇති යාපනයේ ලලිත් කුමාර වීරරාජ් සහ කුගන් මුරුගානන්දන් අය සම්බන්ධයෙන් රජයේ තීරණය කුමක්දැයි මාධ්‍යවේදියා විසින් ප්‍රශ්න කරන ලදී. නීති විරෝධී ලෙස රඳවා තබාගැනීමක් පිළිබඳ පාර්ලිමේන්තුවේදී අසන්නට ලැබුණා විනා අතුරුදහන්වීමක් පිළිබඳ තමන් නොදන්නා බවත්,එහෙත් එසේ වන්නන් පිළිබඳ කිව හැක්කේ යළි ඒවි යයි කියා පමණක් යයිද අමාත්‍යවරයා පෙන්වා දුන්නේය. පැහැරගැනීමට ලක්වූ අමාත්‍ය මර්වින් සිල්වා මහතාගේ සම්බන්ධීකාරකවරයෙකු බව කියන අමල් රොද්‍රගු නමැති අය සම්බන්ධයෙන් කුමක් කිවහැකිදැයි ඇසූ පසු අමාත්‍යවරයා කියා සිටියේ ඒ පිළිබඳවද තමන් නොදන්නා බවයි. එසේම පැහැරගෙන යන්නන් අතුරුදහන්වන්නන් පිළිබඳ තමන්ට වඩා හොඳින් මාධ්‍යය දන්නා බව රඹුක්වැල්ල අමාත්‍යවරයා එහිදී පෙන්වාදුන්නේය. ප්ලාස්ටික් කූඩ නීතිය වෙනස් නොවන බවත්,එය මසකින් නිසි ලෙස ක්‍රියාත්මක වන බවත්,එය මාසයක කාලයකට අත්හිටුවනු ලැබුවේ ඒ පිළිබඳ ගොවීන්ට,වෙ‍ළෙඳුන්ටත් නිසි දැනුවත්වීමක් ලබාදිය යුතුව ඇති බැවින් බවත් රඹුක්වැල්ල මහතා කියා සිටියේය. එසේ වුවද වැටකොළු,පතෝල වැනි එළවළු වර්ග කිහිපයක් සඳහා ප්ලාස්ටික් කූඩ භාවිත නීතිය බලනොපැවැත්විය යුතු බවට ඊයේ කරන ලද සාකච්ඡාවේදී තීරණය කර ඇති බවත් අමාත්‍යවරයා පැහැදිලි කළේය. කිසිවෙකුටත් 100% ක් නිවරදි දේ කළ නොහැකි බවත්,ප්ලාස්ටික් කූඩ භාවිතය පිළිබඳ නිසි දැනුවත් කිරීමකින් තොරව ක්‍රියා කිරිම රජයේ අත්වැරදීමක් බවත් ඔහු පිළිගත්තේය. එහෙත් මෙම වැඩපිළිවෙළ අනිවාර්යයෙන්ම ක්‍රියාත්මක කළ යුතු බවත්,ප්ලාස්ටික් කූඩ සම්බන්ධයෙන් ඇත්තේ ලාබ පරමාර්ථ නොව එළවළු හා පලතුරු විනාශවීම අවමකිරීමේ පරමාර්ථයක් බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20704", "Category": null, "Parent URL": null}