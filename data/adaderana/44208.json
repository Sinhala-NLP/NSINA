{"Source": "Adaderana", "Timestamp": "June 25, 2014 07:26 am", "Headline": "පවුල් සෞඛ්‍ය සේවා නිලධාරිණියන් රාජකාරියෙන් ඉවත්වෙයි", "News Content": "දිවයින පුරා සිය රාජකාරී කටයුතු වලින් ඉවත්වීමට පවුල් සෞඛ්‍ය සේවා නිලධාරිණියන්ගේ සංගමය තීරණය කර තිබේ. එම සංගමයේ සභාපති දේවිකා කොඩිතුවක්කු මහත්මිය සඳහන් කළේ හෙට(26) දිනයේ මෙම වෘත්තීය සමිති ක්‍රියාමාර්ගයේ නිරත වන බවයි. මේ අතර පේරාදෙණිය රෝහලේ සේවය කරන පවුල් සෞඛ්‍ය සේවා නිලධාරිණියක් මාරාන්තික උපවාසයක් ආරම්භ කර තිබේ. රෝහලේ මහල් ගොඩනැගිල්ලක වහලය මතට නැග ඊයේ දිනයේ සිට ඇය මෙලෙස මාරාන්තික උපවාසයේ නිරතව සිටින බවෙ වාර්තා වෙයි. හෙද නිලධාරීන්, පවුල් සෞඛ්‍ය සේවා නිලධාරිණියන්ට බලපෑම් එල්ල කරන බව පවසමින් ඇය මෙලෙස උපවාසයේ නිරත වී සිටියි. කෙසේ වෙතත් මේ සම්බන්ධයෙන් අද දෙරණ කළ විමසීමක දී රෝහල් බලධාරීන් සඳහන් කළේ මෙම ඉල්ලීම් වලට විසඳුම් ලබාදීමට හැකියාවක් නොමැති බවයි. අදාළ ගැටලුව නිරාකරණය කර ගැනීම සඳහා තවදුරටත් සාකච්ජා පවත්වමින් සිටින බව රෝහල් බලධාරීන් සඳහන් කළේය.", "URL": "https://sinhala.adaderana.lk/news.php?nid=44208", "Category": null, "Parent URL": null}