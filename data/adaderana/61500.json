{"Source": "Adaderana", "Timestamp": "June 26, 2016 12:35 pm", "Headline": " ඩෙංගු අවදානමෙන් කොළඹ වැඩබිම්වලට රතු නිවේදන", "News Content": "මේ වසරේ ගත වු කාලය තුළ ඩෙංගු රෝගය වැළදීමෙන් පුද්ගලයින් 31 දෙනෙකු මියගොස් ඇති බව සෞඛ්‍ය අමාත්‍යංශය පවසයි. මේ දක්වා ගත වු කාලය තුළ දිවයින පුරා ඩෙංගු රෝගීන් 20731 දෙනෙකු හදුනාගෙන ඇති බව වාර්තා වෙයි.ඉන් වැඩිම රෝගීන් සංඛ්‍යාවක් බස්නාහිර පළාතෙන් වාර්තා වී තිබේ.දිවයින පුරා ඩෙංගු වසංගත තත්ත්වයක් වාර්තා වී ඇති බැවින් ඩෙංගු මදුරුවන් බෝවීම පාලනය කිරීම සඳහා විශේෂ වැඩපිළිවෙළක් ක්‍රියාත්මක කිරීමට සැළසුම් කර ඇති බව සෞඛ්‍ය අමාත්‍යාංශය සඳහන් කළේය.ඒ අනුව හෙට(27) දිනයේ සිට ත්‍රිවිධ හමුදාව, පොලීසිය සහ සිවිල් ආරක්ෂක සාමාජිකයින්ගේ සහභාගීත්වයෙන් ගෙයින් ගෙට ගොස් පරිශ්‍ර පිරිසිදු කිරීමේ ශ්‍රමදාන වැඩසටහනක් ක්‍රියාත්මක කිරීමට නියමිතව තිබේ. විශේෂයෙන් ජල ගැලීම්වලට ලක්වු කොළොන්නාව, කඩුවෙල, ගම්පහ, දෙහිවල, ගල්කිස්ස යන ප්‍රදේශවල මෙම වැඩසටහන ක්‍රියාත්මක කිරීමට නියමිතය. කොළඹ නගරය ආශ්‍රිතව ඇති වැඩබිම් විශාල ප්‍රමාණයක ඩෙංගු මදුරුවන් බෝ වන ස්ථාන හඳුනාගෙන ඇති බැවින් ඒවාට රතු නිවේදන ද නිකුත් කර ඇති බව සෞඛ්‍ය අමාත්‍යංශය පෙන්වා දෙයි. මෙම මස 30 වන දින සිට ජුලි මස 02 වන දින දක්වා තෙදින ඩෙංගු මර්දන වැඩසටහනක් ද ක්‍රියාත්මක කිරීමට සෞඛ්‍ය අමාත්‍යංශය කටයුතු යොදා තිබේ. අමාත්‍ය රාජිත සේනාරත්න මහතාගේ උපදෙස් පරිදි ත්‍රිවිධ හමුදාව පොලීසිය සහ සිවිල් ආරක්ෂක අංශ සාමාජිකයන්ගේ සහභාගීත්වයෙන් එම වැඩසටහන ක්‍රියාත්මක කිරීමට නියමිතය.පෙර වසරට සාපේක්ෂව මදුරුවන් බෝවීමේ ප්‍රතිශතය ඉහළ ගොස් ඇති බව සෞඛ්‍ය අමාත්‍යංශය පවසයි.ජල ගැලීම් සහ ගංවතුර හේතුවෙන් ආපදාවට පත් වූ ප්‍රදේශවල ඩෙංගු මදුරුවන් බෝවීමේ අවදානම ද ඉහළ ගොස් ඇති බව අනාවරණය වී තිබේ. ඩෙංගු වසංගත තත්ත්වයක් ද සෞඛ්‍ය අමාත්‍යාංශය විසින් පසුගියදා ප්‍රකාශයට පත් කළේය. මේ හේතුවෙන් දිවයින පුරා රෝහල් ආශ්‍රිතව ඇති දූමායන යන්ත්‍ර කොළඹට ගෙන්වා දූමායන කටයුතු සිදුකිරීමේ වැඩසටහනක් ඊයේ සිට ආරම්භ කළ බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=61500", "Category": null, "Parent URL": null}