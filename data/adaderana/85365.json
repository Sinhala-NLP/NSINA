{"Source": "Adaderana", "Timestamp": "March 8, 2018 03:06 pm", "Headline": "හලාවත දස හැවිරිදි දරුවාගේ ඝාතන සැකකරු  යළි රිමාන්ඩ්", "News Content": "හලාවත - ඉරණවිල පදිංචිව සිටි සුසිත් නිර්මාල් දරුවාව කෙලසා ඝාතනය කරන ලද සැකකරුවා මෙම මස 22 වැනිදා දක්වා රක්ෂිත බන්ධනාගාර ගත කරන ලෙසත්, එදිනට ඔහුව හදුනා ගැනීමේ පෙරට්ටුවක් සඳහා ඉදිරිපත් කරන ලෙසත් හලාවත දිසා විනිසුරු හා ප්‍රධාන මහේස්ත්‍රාත් මංජුල රත්නායක මහතා අද (08) නියෝග කර තිබේ. මෙසේ රක්ෂිත බන්ධනාගාර ගත කරන ලද්දේ හලාවත - වැල්ල පදිංචිකරුවෙකු වන ජුඩ් ලෝරන්ස් ෆෝන්සේකා නම්වූ දෙදරුපියෙක්ය. පසුගිය 05 වැනිදා හලාවත පොලීසිය විසින් සැකකරුවා හලාවත මහේස්ත්‍රාත් සහ අතිරේක දිසා විනිසුරු රඛිත පී.අබේසිංහ මහතා වෙත ඉදිරිපත් කිරීමෙන් අනතුරුව මෙම මස 08 වැනිදා දක්වා සැකකරුව රක්ෂිත බන්ධනාගාර ගත කළ අතර සැකකරුව මහේස්ත්‍රාත්වරයා එදිනට හදුනා ගැනීමේ පෙරට්ටුවක් සඳහා ඔහුව ඉදිරිපත් කරන ලෙසද නියෝග කර ඇත. අද දහවල් හලාවත දිසා විනිසුරු හා මහේස්ත්‍රාත් මංජුල රත්නායක මහතා හමුවට බන්ධනාගාර නිලධාරීන් විසින් සැකකරුව ඉදිරිපත් කර තිබේ. හදුනා ගැනීමේ පෙරට්ටුව සඳහා එක් සාක්ෂිකාරයෙකු නොපැමිණීම නිසා සැකකරුව 22 දක්වා රක්ෂිත බන්ධනාගාර ගත කරන ලෙසත් එදිනට හදුනා ගැනීමේ පෙරට්ටුව පවත්වා ලෙසත් දිසා විනිසුරුවරයා නියෝග කර ඇත. පසුගිය පෙබරවාරි මස 25 වැනිදා සුසිත් නිර්මාල් දරුවාව අතුරුදහන් වී තිබුණු අතර 27 වැනිදා පෙරවරුවේ දරුවාගේ මල සිරුර ඉරණවිල - සමිදුගමට ආසන්න‍යෙන් ඇති කැලෑවක තිබී හමුවිය. සිද්ධියෙන් පසුව අතුරුදහන්වී සිටි සැකකරු පසුගිය 03 වැනිදා රාත්‍රීයේ මුලතිව් ප්‍රදේශයේ ධීවර වාඩියක සැගවී සිටියදී නාවුක හමුදා බුද්ධි අංශය විසින් අත්අඩංගුවට ගෙන මුලතිව් පොලීසිය වෙත බාර දී තිබුණි. පසුව හලාවත පොලීසියේ නිලධාරීන් විසින් සැකකරුව තම බාරයට ගෙන ඔහුගෙන් ප්‍රකාශ සටහන් කර ගැනීමෙන් පසුව අධිකරණය හමුවට ඉදිරිපත් කරන ලදි. සැකකරු වෙනුවෙන් කිසිදු නීතිඥයෙකු අධිකරණය හමුවේ පෙනී නොසිටි අතර, අගතියට පත් පාර්ශවය වෙනුවෙන් නීතිඥ හිලරි නීතීඥ පියුමි අයන්තා මෙනවිය පෙනී සිටිඅ ඇත. හලාවත පොලීසියේ අපරාධ විමර්ශණ අංශයේ උප පොලිස් පරීක්ෂක වික්‍රමසිංහ මහතා පැමිණිල්ල වෙනුවෙන් පෙනී සිටියේය.", "URL": "https://sinhala.adaderana.lk/news.php?nid=85365", "Category": null, "Parent URL": null}