{"Source": "Adaderana", "Timestamp": "July 9, 2019 11:36 am", "Headline": "අනිවාර්ය නිවාඩු යැවු පොලිස්පතිට සහ හේමසිරිට ඇප", "News Content": "රක්ෂිත බන්ධනාගාර ගත කර සිටි පොලිස්පති පූජිත් ජයසුන්දර මහතා සහ හිටපු ආරක්ෂක ලේකම් හේමසිරි ප්‍රනාන්දු මහතා ඇප මත මුදා හැරීමට අධිකරණය නියෝග කර තිබේ. අදාළ නඩුව අද(09) කැඳවූ අවස්ථාවේදී ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඔවුන් දෙදෙනා රුපියල් ලක්ෂ 05 බැගින් වූ ශරීර ඇප මත මුදා හැරීමට නියෝග කල බව අද දෙරණ අධිකරණ වාර්තාකරු සඳහන් කළේය. රෝහලින් පිටව යාමෙන් පසුව රහස් පොලිසිය වෙත ගොස් ප්‍රකාශ ලබා දෙන ලෙසත් මහෙස්ත්‍රාත්වරිය විසින් හේමසිරි ප්‍රනාන්දු සහ පූජිත් ජයසුන්දර යන සැකකරුවන්ට නියම කෙළ්ය. ඇප නියෝගය ප්‍රකාශයට පත් කරමින් ප්‍රධාන මහේස්ත්‍රාත්වරිය කියා සිටියේ පාස්කු දින එල්ල වූ මරාගෙන මැරෙන බෝම්බ ප්‍රහාර පිළිබඳව සොයා බැලීම සඳහා ජනාධිපතිවරයා පත් කරන ලද පරීක්ෂණ කමිටුවක් විසින් සිදුකළ නිර්දේශයකට අනුව මෙම විමර්ශනය ආරම්භ කළ බව පැමිණිල්ල විසින් අධිකරණයට දැනුම් දී තිබූ බවයි. ජනාධිපති පරීක්ෂණ කොමිෂන් සභා පනත යටතේ පිහිටවනු ලබන කොමිෂන් සභා වලදී අනාවරණය වන ඇතැම් සාක්ෂි අධිකරණ කටයුතු සඳහා යොදා ගැනීමට හැකියාව තිබුණ ද මෙම ප්‍රහාරය පිළිබඳ සොයා බැලීම සඳහා පත් කළ ජනාධිපති පරීක්ෂණ මණ්ඩලය එවැනි විශේෂ පනතක් යටතේ ස්ථාපිත කරන ලද්දක් නොවන හෙයින් එම පරීක්ෂණ මණ්ඩලය හමුවේ ඉදිරිපත් වූ කරුණු මෙම නඩුවට අදාළ කරගැනීම අපහසු බවද මහෙස්ත්‍රාත්වරිය පෙන්වා දුන්නේය. එම පරීක්ෂණ මණ්ඩලයේ නිර්දේශ මෙම විමර්ශනය ආරම්භ කිරීම සඳහා යොදාගන්නා ලද මුල් තොරතුරක් වශයෙන් පමණක් තමන් නිගමනය කරන බවයි මහෙස්ත්‍රාත් වරිය සඳහන් කළේය. මෙම සැකකරුවන් දෙදෙනා අත්අඩංගුවට ගනු ලබන අවස්ථාව වනවිට ඔවුන්ගෙන් කිසිදු ප්‍රකාශයක් සටහන් කරගෙන නොතිබූ බව පෙන්වාදුන් මහේස්ත්‍රාත්වරිය මිනීමැරුම් වැනි බරපතළ චෝදනා එල්ල කරනු ලබන අවස්ථාවක ඒ පිළිබඳව සැකකරුවන්ගේ ද ප්‍රකාශ ලබා ගැනීම වැදගත් බව කියා සිටියේය. මෙහිදී එවැන්නක් සිදුවී නොමැති බව පෙන්වා දෙන මහේස්ත්‍රාත්වරිය ප්‍රහාරයක් පිළිබඳව තොරතුරු ලැබී තිබියදී එය වළක්වා ගැනීමට කටයුතු නොකිරීම තුළින් ඔවුන් මිනීමැරීමේ වරද සිදු කර ඇති බව පැමිණිල්ල කරුණු දක්වා තිබේ. එසේ නම් සැකකරුවන් අත්අඩංගුවට ගැනීමට පෙර මෙම වරද පිළිබඳව ඔවුන්ගේ කරුණු ද විමසා බැලීම රහස් පොලිසිය විසින් සිදු කළ යුතුව තිබූ බවද මහේස්ත්‍රාත්වරිය පෙන්වා දුන්නේය. රාජ්‍ය බුද්ධි සේවා අධ්‍යක්ෂවරයා විසින් ප්‍රහාරයක් එල්ල වීමට නියමිත බව දැක්වෙන ලිපි කිහිපයක්ම සැකකරුවන් වෙත යොමු කර තිබූ බව පැමිණිල්ල සඳහන් කළ ද එම කිසිදු ලිපියක ඉතාම ආසන්න නුදුරු දිනයකදී එම ප්‍රහාරය එල්ල වන බවට කරුණු දක්වා නොතිබූ බව මහෙස්ත්‍රාත්වරිය පෙන්වා දුන්නේය. එමෙන්ම අදාළ ලිපිවල ප්‍රහාරය එල්ල වීම පිළිබඳව තහවුරු කළ තොරතුරු ඇතුළත්ව නොතිබූ බව ද මහෙස්ත්‍රාත්වරිය සඳහන් කළ බව අද දෙරණ වාර්තාකරු සඳහන් කළේය. එවැනි තහවුරු නොකළ තොරතුරක් පදනම් කරගෙන මෙම සැකකරුවන් දෙදෙනාම එය වැළැක්වීම සඳහා පියවර ගන්නේ කෙසේද යන්න ගැටලු සහගත බව මහේස්ත්‍රාත්වරිය සඳහන් කළේය. මෙවැනි ප්‍රහාරයක් පිළිබඳ තොරතුරු දැනගත් විගසම ඇඳිරි නීතිය ප්‍රකාශයට පත්කිරීම, පාස්කු ඉරු දින දේව මෙහෙයන් නවත්වන ලෙස දැනුම් දීම, පොලිස් මාධ්‍ය ප්‍රකාශකවරයා හරහා මහජනතාව දැනුවත් කිරීම වැනි කටයුතු ඉටු කිරීමට මෙම සැකකරුවන්ට හැකියාව තිබුණු බව ඉකුත් නඩු දිනයේ පැමිණිල්ල මෙහෙයවන රජයේ නියෝජ්‍ය සොලිසිටර් ජෙනරාල්වරයා විසින් සඳහන් කර තිබුණි. එහෙත් යුද්ධය නිමාවී පසුගිය වසර දහයකට අධික කාලයක් තුළ කිසිදු බෝම්බ පිපිරීමේ සිද්ධියක් වාර්තාවී නොතිබූ සාමකාමී පරිසරයක් තුළ මෙවැනි තොරතුරක් මත සැකකරුවන් විසින් පාස්කු ඉරුදින දේව මෙහෙයන් අවලංගු කිරීම සහ ඇඳිරි නීතිය ප්‍රකාශයට පත් කිරීම වැනි පියවර ගෙන තිබුණේ නම් වඩා අර්බුදකාරී තත්වයක් නිර්මාණය වීමට ඉඩ තිබූ බවයි මහේස්ත්‍රාත්වරිය පෙන්වා දෙයි. එවැනි පියවරයන් අනුගමනය කිරීමෙන් පසුව බෝම්බ පිපිරීමක් සිදු නොවිනි නම් මෙම සැකකරුවන්ට බරපතළ චෝදනා එල්ල වීමට හැකියාව තිබූ බව පෙන්වා දුන් මහේස්ත්‍රාත්වරිය එම පියවරයන් ප්‍රායෝගික නොවන බව ද සඳහන් කළේය. ප්‍රහාරය එල්ල වූ දින පෙරවරු 08.46 ට රාජ්‍ය බුද්ධි සේවා ප්‍රධානියා විසින් වට්ස් ඇප් මාර්ගයෙන් මෙම සැකකරුවන් දෙදෙනා වෙත එල්ල වීමට නියමිත ප්‍රහාරය පිළිබඳව තොරතුරු අනාවරණය කර තිබූ බව පැමිණිල්ල විසින් සඳහන් කර තිබුනද මෙවැනි තොරතුරු විධිමත්ව සන්නිවේදනය කිරීමට හැකියාව තිබුණ බව මහෙස්ත්‍රාත්වරිය සඳහන් කළේය. වට්ස්ඇප් වැනි විවේකී අවස්ථාවල පණිවිඩ පරික්ෂා කරන මාධ්‍යයක් හරහා මෙවැනි අතිශය වැදගත් තොරතුරක් යොමු කිරීම කොතරම් ප්‍රායෝගිකදැයි ප්‍රශ්න කළ මහේස්ත්‍රාත්වරිය එම පණිවිඩය ලැබෙන අවස්ථාව වන විටත් පළමු මරාගෙන මැරෙන බෝම්බ ප්‍රහාරය එල්ල වී ජීවිත හා දේපළ හානි සිදු වූ තිබූ හෙයින් සැකකරුවන් දෙදෙනා ඒ කෙරෙහි අවධානය යොමු කළ බව ඔවුන්ගේ නීතිඥවරු ඉදිරිපත් කළ කරුණුවලින් පෙනී යන්නේ යැයි ද කියා සිටියේය. මෙම ප්‍රහාරය පිළිබඳ තොරතුරු ලැබීම සහ එය වලක්වා ගැනීමට මෙම සැකකරුවන් දෙදෙනාම සියයට සියයක් නිවැරදි පියවර ගෙන ඇති බව පෙනී නොයන මුත් ඔවුන්ගේ නොසැලකිල්ල හරහා මිනීමැරුම් සිදු වූ බවට තහවුරු කළ හැකි කරුණු කිසිවක් ඉදිරිපත් වී නොමැති බවයි මහේස්ත්‍රාත්වරිය පෙන්වා දුන්නේය. ආරක්ෂක හමුදා සහ බුද්ධි අංශ සම්බන්ධයෙන් කටයුතු කිරීමට අදාළව ආරක්ෂක අමාත්‍යවරයා සතු බලතල ආරක්ෂක ලේකම්වරයා වෙත හිමි නොවන බව පෙන්වා දුන් මහේස්ත්‍රාත්වරිය යම්කිසි පුද්ගලයෙකුගේ නොසලකා හැරීමක් මෙම සැකකරුවන් දෙදෙනා වෙත යොමු කළ නොහැකි බව ද පෙන්වා දුන්නේය. පැමිණිල්ල සඳහන් කරන ආකාරයට නොසැලකිල්ල සහ රාජකාරිය පැහැර හැරීම මත මෙම සැකකරුවන් දෙදෙනා විසින් මිනීමැරුම් සහ බරපතළ දේපළ හානි සිදු කිරීමට ඉඩ හැර ඇති බවට තහවුරු කරන සාක්ෂි තමන් හමුවේ ඉදිරිපත් වී නොමැති බවයි මහේස්ත්‍රාත්වරිය විවෘත අධිකරණය පෙන්වා දුන්නේය. ඒ අනුව මෙම සැකකරුවන් ඇප මත මුදා හැරීමට තමන් තීන්දු කරන බවද ප්‍රධාන මහේස්ත්‍රාත් ලංකා ජයරත්න මෙනවිය නියෝග කළේය. අනතුරුව වැඩිදුර නඩු විභාගය ලබන 22 වනදාට කල් දැමූ මහේස්ත්‍රාත්වරිය එදින පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් ද රහස් පොලිසියට දැනුම් දුන්නේය. මෙම නඩුව කැඳවූ අවස්ථාවේදී හේමසිරි ප්‍රනාන්දු සහ පූජිත් ජයසුන්දර යන සැකකරුවන් අධිකරණයට ඉදිරිපත් කර නොතිබූ අතර ඔවුන් රෝහල්ගතව සිටින බව තහවුරු කරමින් බන්ධනාගාර නිලධාරින් විසින් අධිකරණය වෙත වෛද්‍ය වාර්තා ද ඉදිරිපත් කර තිබුණි.", "URL": "https://sinhala.adaderana.lk/news.php?nid=113709", "Category": null, "Parent URL": null}