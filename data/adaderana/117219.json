{"Source": "Adaderana", "Timestamp": "August 22, 2019 03:39 pm", "Headline": "ගෝඨා දැන් දිනුවට ඡන්දෙ ළං වෙද්දි පරදිනවා-මාන්නප්පෙරුම", "News Content": "මැතිවරණයක් ප්‍රකාශයට පත් වීමට පෙර අපේක්ෂකයෙකු ඉදිරිපත් කිරීම හාස්‍යට කරුණක් බව මහවැලි සංවර්ධන හා පරිසර රාජ්‍ය අමාත්‍ය අජිත් මාන්නප්පෙරුම මහතා පවසයි. ඒ මහතා මෙම අදහස් පල කළේ අද (22) මිනුවන්ගොඩ ප්‍රදේශයේ පැවති උත්සවයකින් අනතුරුව මාධ්‍යවේදීන් නැඟූ ප්‍රශ්නවලට පිළිතුරු සපයමිනි. ඒ මහතා වැඩිදුරටත් ප්‍රකාශ කළෙ එක්සත් ජාතික පක්ෂයේ අපේක්ෂකයා නිසි වේලාවට ඉදිරිපත් කිරීමට නියමිත බවයි. එසේම පොදුජන පෙරමුණු අපේක්ෂක ගෝඨාභය රාජපක්ෂ මහතා අපේක්ෂකයෙකු ලෙස ඉදිරිපත් වී ජයග්‍රහණය කර ඇතැයි සිතුව ද ඡන්දය ආසන්න වන විට පරාජයට පත් වන බවයි. එක්සත් ජාතික පක්ෂය යනු පවුලක් වෙනුවෙන් වැඩ කරන පක්ෂයක් නොවන බවත් රටට වැඩ කළ හැකි නිවැරදි අපේක්ෂකයෙක් ඉදිරියේ දී ඉදිරිපත් කරන බවත් අජිත් මාන්නප්පෙරුම මහතා වැඩිදුරටත් පැවසීය. ඒ සඳහා එක් අයෙකුගේ මතයට පමණක් ඉඩ නොදී පක්ෂයේ සියලු දෙනාම ඒකමතිකව තීරණයක් ගනු ලබන බවත් ඔහු පැවසීය. එසේම සජිත් ප්‍රේමදාස මහතා කිසිවිටෙකත් පක්ෂය පාවා නොදෙන බවත් වත්මන් අගමැතිවරයාගෙන් පක්ෂ නායකත්වය ලබා ගන්නා ලෙස ඔහුට ඉල්ලීම් කර තිබුණ ද ඔහු ඒවා ප්‍රතික්ශේප කළ බවත් මාන්නප්පෙරුම මහතා ප්‍රකාශ කළේය. අපේක්ෂකයා නම් කිරීම පිළිබඳ තීරණය රනිල් වික්‍රමසිංහ මහතාට ගත නොහැකි බවත් එය තීරණය කරනු ලබන්නේ පක්ෂයේ කෘත්‍යාධිකාරී මණ්ඩලය විසින් බවත් ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=117219", "Category": null, "Parent URL": null}