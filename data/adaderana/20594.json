{"Source": "Adaderana", "Timestamp": "December 11, 2011 07:38 am", "Headline": "චීන බලපෑම ඉහළ ගියත් තර්ජනයක් නෑ", "News Content": "ඉන්දියන් සාගරය තුළ චීනයේ බලපෑම ඉහළ ගිය ද ඉන්දීය උපමහද්වීපයට එමගින් කිසිදු ආකාරයක තර්ජනයක් නොමැති බව යුධ හමුදාපති ලුතිනන් ජනරාල් ජගත් ජයසුරිය මහතා පවසයි. එවැනි තර්ජනයක් පවතින බවට පිළිගැනීම වැරදි සහගත බව ඔහු පෙන්වා දෙයි. ඉන්දීය යුධ හමුදා පුහුණු විද්‍යායතනයේ පුහුණුව ලැබු නිලධාරීන් පිරිසක් විසිර යාමේ පෙළපාලියකට සහභාගී වීමෙන් අනතුරුව ශ්‍රී ලංකා යුධ හමුදාපතිවරයා මේ බව ප්‍රකාශ කර තිබේ. ශ්‍රි ලංකා යුධ හමුදා නිලධාරීන් 120 දෙනෙකු පමණ ද අදාළ ආයතනයේ පුහුණුව ලබා ඇති බව යුධ හමුදාපතිවරයා ප්‍රකාශ කර ඇත. ටයිම්ස් ඔෆ් ඉන්දියා පුවත්පත පෙන්වා දෙන්නේ ඉන්දීය සංචාරයක නිරතව සිටින යුධ හමුදාපති ලුතිනන් ‍ජනරාල් ජගත් ජයසුරිය මහතා ඉන්දීය යුධ හමුදා කාර්ය මණ්ඩල ප්‍රධානී ජනරාල් වි‍.කේ.සිං මහතා හමුවීමට නියමිත බවයි.", "URL": "https://sinhala.adaderana.lk/news.php?nid=20594", "Category": null, "Parent URL": null}