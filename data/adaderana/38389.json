{"Source": "Adaderana", "Timestamp": "October 26, 2013 11:29 am", "Headline": "ටී.එන්.ඒ. පොදුරද සමුළුව වර්ජනය කිරීමට තීරණය කරයි ", "News Content": "මෙවර ශ්‍රී ලංකාවේදී පැවැත්වෙන පොදුරාජ්‍ය මණ්ඩලයීය සමුළුවට සහභාගි නොවීමට ද්‍රවිඩ ජාතික සන්ධානය තීරණය කර ත‍ිබේ. ද්‍රවිඩ ජාතික සන්ධානයේ නායක ආර්. සම්බන්ධන් මහතාගේ ප්‍රධානත්වයෙන් විශේෂ සාකච්ඡාවක් යාපනයේදී ඊයේ සවස පැවැත්විණ. එම සාකච්ඡාවේදී මෙම තීරණය ගත් බව එම පක්ෂයේ ලේකම් පාර්ලිමේන්තු මන්ත්‍රී මාවෙයි සේනාධිරාජා මහතා පැවසිය. අදාළ සාකච්ඡාව සඳහා ටී.එන්.ඒ. නායක පාර්ලිමේන්තු මන්ත්‍රී ආර්. සම්බන්ධන්, සුරේෂ් ප්‍රේමචන්ද්‍රන්, ශිව ශක්ති ආනන්දන්, එම්.ඒ. සුමන්දිරන් යන මන්ත්‍රීවරුන් ඇතුළු පිරිසක් සහභාගි වූ බව හෙතෙම කියා සිටියේය. කෙසේ වුවද ශ්‍රී ලංකාවේ සිදුවන මානව හිමිකම් උල්ලංඝණය කිරීම් ගැන පොදුරාජ්‍ය මණ්ඩලයීය සමුළුවට සහභාගී වන සෙසු රටවල නායකයින්ව ‍ ලිඛිතව දැනුවත් කිරීමට බලාපොරොත්තු වන බව මාවෙයි සේනාධිරාජා මහතා අද දෙරණට වැඩිදුරටත් පැවසීය. 23 වැනි පොදුරාජ්‍ය මණ්ඩලයීය නායක සමුළුව බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී ලබන මස 15 සිට 17 දක්වා පැවැත්වීමට නියමිතය. එම සමුළුවට කැනඩා අග්‍රාමාත්‍ය ස්ටීවන් හාපර් නොපැමිණෙන බව ස්ථීරවම ප්‍රකාශ කර ඇති අතර අසල්වැසි ඉන්දීය අග්‍රාමාත්‍යවරයාගේ පැමිණීම හෝ නොපැමිණීම මේ දක්වා නිශ්චිතව අනාවරණය කර නැත. කෙසේ වුවද සෙසු රටවල නායකයින් රැසක් සමුළුවට සහභාගි වන බව දැනටමත් නිල වශයෙන් ප්‍රකාශ කර තිබේ.", "URL": "https://sinhala.adaderana.lk/news.php?nid=38389", "Category": null, "Parent URL": null}