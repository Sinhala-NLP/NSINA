{"Source": "Adaderana", "Timestamp": "January 28, 2016 10:42 am", "Headline": "තිලංගගෙන් අර්ජුන මිලියන දහසක් ඉල්ලයි ", "News Content": "තමන්ට අපහාස කිරීම හේතුවෙන් හිටපු ටෙස්ට් ක්‍රිකට් නායක, වරාය සහ නාවික අමාත්‍ය අර්ජුන රණතුංග මහතා ශ්‍රී ලංකා ක්‍රිකට් ආයතනයේ සභාපති තිලංග සුමතිපාල මහතාගෙන් රුපියල් මිලියන දහසක වන්දියක් ඉල්ලා ති‍බේ.ඒ ස්වකීය නීතිඥවරයා මාර්ගයෙන් තිලංග සුමතිපාල මහතා වෙත එන්තරවාසියක් යවමින් බව නිවේදනයක් නිකුත් කරමින් ඔශුගේ මාධ්‍ය ඒකකය සඳහන් කරයි.ශ්‍රී ලංකා ක්‍රිකට් ආයතනයේ සභාපති ධුරයට පත්වීමෙන් පසුව තිලංග සුමතිපාල මහතා ජනවාරි 4 දා මාධ්‍ය සාකච්ඡාවකට එක් විය. එම මාධ්‍ය සාකච්ඡාවේදී තිලංග සුමතිපාල මහතා කළ ප්‍රකාශ හේතුවෙන් තමන්ට අපහාසයක් සිදු වූ බව අමාත්‍ය අර්ජුන රණතුංග මැතිතුමා ස්වකීය එන්තරවාසියෙන් පවසා ඇත. “අයියා මල්ලිලා ඇවිල්ලා මේක විනාශ කළා...., වර්ල්ඩ් කප් එකක් උස්සන් එනකොට මෙහේ පින්තූර ගහලා තියෙනවා අරවින්දගෙයි අර්ජුනගෙයි කියන දෙන්නගේ. ඉතිං ලැජ්ජාවයි...., වරායේ මිනිස්සුන්ට රස්සාවල් දෙනවා කියලනේ ඡන්දේ කළේ...., එයා කරපු බොරු ප්‍රකාශ වංචාවල් සියල්ලක්ම පිළිබඳව මම එයත් එක්ක ගනුදෙනු කරනවා...., කෝ එයා හදපු හොස්ටල් එක...., ආණ්ඩුවේ දුන්න ඉඩම කෝ...., ෆවුන්ඩේෂන් එක මිනිස්සුන්ගේ තොප්පි ගහලා ගිහිල්ලා සල්ලි එකතු කළා. මං ගාව තියෙනවා මිනිස්සු සල්ලි දීපු ඒවා.....” යනාදි ලෙස එම මාධ්‍ය සාකච්ඡාවේදී තිලංග සුමතිපාල මහතා කළ ප්‍රකාශ හේතුවෙන් තමන්ට අභූත චෝදනාවලට මුහුණ දීමටත් පරිභවයන්ට ලක් වීමටත් සිදු වූ බවද එම එන්තරවාසියේ ඇති බව සඳහන්ය.තිලංග සුමතිපාල මහතා එකී මාධ්‍ය සාකච්ඡාවේදී තමන්ට විරුද්ධව අසත්‍යය ප්‍රකාශ සිදු කර ඇත්තේ තමන්ට හිංසනයක් සිදු කිරීමේ චේතනාවෙන් බවත්, එම ප්‍රකාශ සඳහා යොදා ගත් වචන හේතුවෙන් තමන්ගේ කීර්තියට සහ අභිමානයටද හානියක් සිදුව ඇති බවත් ඒ ‍මහතා පෙන්වා‍ දී ඇත. තමන්ට සිදු ව ඇති අපකීර්තිය, සමාජීය නින්දාව හේතුවෙන් වන්දි ලෙස ඉල්ලා සිටින රුපියල් මිලියන දහස එන්තර වාසිය ලැබී දින 14ක් ඇතුළත නොගෙවුවහොත් තිලංග සුමතිපාල මහතාට එරෙහිව ඉදිරියේදී නඩු පවරන බව එම නිවේදනයේ වැඩිදරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=56715", "Category": null, "Parent URL": null}