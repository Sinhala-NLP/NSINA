{"Source": "Adaderana", "Timestamp": "May 6, 2018 09:37 am", "Headline": "හොර පාරෙන් රට යන්න හදපු ශ්‍රී ලාංකිකයන් 131 ට වැඩ වැරදුන හැටි ", "News Content": "නීති විරෝධීව මුහුදු මාර්ගයෙන් ඔස්ට්‍රේලියාව සහ නවසීලන්තය බලා යමින් සිටි ශ්‍රී ලාංකිකයින් 131 දෙනෙකු මලයාසියානු පොලීසිය විසින් අත්අඩංගුවට ගෙන තිබේ. මලයාසියාවේ ජොහෝර් ප්‍රාන්තය ආශ්‍රිත දකුණු දිග මුහුදේදී නවීකරණය කරන ලද ඉන්ධන ප්‍රවාහන නෞකාවක ගමන් කරමින් සිටි මෙම පිරිස අත්අඩංගුවට ගත් බව මලයාසියානු පොලිස් ප්‍රධානී මොහොමඩ් හරූන් ප්‍රකාශ කර ඇත. මෑත කාලයේ මලයාසියානු බලධාරීන් විසින් අනාවරණය කරගනු ලැබු මහා පරිමාණ මිනිස් ජාවාරම මෙය බව සඳහන්ය. අත්අඩංගුවට ගත් ශ්‍රී ලාංකිකයින් පිරිස අතර පිරිමි පුද්ගලයින් 98 දෙනෙකු කාන්තාවන් 24 දෙනෙකු සහ කුඩා ළමුන් 9 දෙනෙකු වෙයි. මීට අමතරව නීති විරෝධී සංක්‍රමණිකයින් පිරිස රැගත් අදාළ යාත්‍රාව වෙත ධීවර යාත්‍රාවකින් ගමන් කරමින් සිටි තවත් ඉන්දුනීසියානු ජාතිකයින් තිදෙනෙකු සහ මලයාසියානු ජාතිකයින් සිව්දෙනෙකු ද එරට පොලීසිය විසින් අත්අඩංගුවට ගෙන තිබේ. වැඩිදුර විමර්ශනවලදී මිනිස් ජාවාරමට සම්බන්ධ මලයාසියානු ජාතිකයින් පස් දෙනෙකු අත්අඩංගුවට ගත් බව මලයාසියානු පොලිස් ප්‍රධානියා ප්‍රකාශ කර ඇත. මෙම මිනිස් ජාවාරම 2017 වසරේ මැද භාගයේ සිට ශ්‍රී ලංකාව, ඔස්ට්‍රේලියාව, නවසීලන්තය, ඉන්දුනීසියාව සහ මලයාසියාව යන රටවල් සම්බන්ධ කරගනිමින් ක්‍රියාත්මක කර ඇති බවට අනාවරණය වී තිබේ. අත්අඩංගුවටගත් ශ්‍රී ලාංකිකයින් 131 දෙනාගෙන් 127 දෙනෙකුට එරෙහිව මලයාසියාවට නීති විරෝධීව ඇතුළු වීමේ චෝදනා ගොනුකර ඇති අතර සෙසු ශ්‍රී ලාංකිකයින් හතරදෙනාට මිනිස් ජාවාරම් සම්බන්ධයෙන් චෝදනා ගොනුකර ඇති බව මලයාසියානු පොලිස් ප්‍රධානී මොහොමඩ් හරුන් ප්‍රකාශ කර ඇත. මෙම අත්අඩංගුවට ගැනීම සම්බන්ධයෙන් අද දෙරණ මලයාසියාවේ ශ්‍රී ලංකා මහකොමසාරිස් ඒ.ජේ.එම්.මුසම්මිල් මහතාගෙන් විමසීමක් කළේය. ඒ පිළිබඳ තමාට ලිඛිතව තොරතුරු ලැබී ඇති බව සදහන් කළ මහකොමසාරිස්වරයා ප්‍රකාශ කළේ වැඩිදුර සොයාබැලීම් සඳහා කොමසාරිස් කාර්යාලයේ නිලධාරීන් කණ්ඩායමක් එම ස්ථානයට පිටත් කර යැවීමට පියවර ගන්නා බවයි.", "URL": "https://sinhala.adaderana.lk/news.php?nid=88601", "Category": null, "Parent URL": null}