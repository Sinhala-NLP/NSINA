{"Source": "Adaderana", "Timestamp": "September 6, 2019 06:34 am", "Headline": "අකුරැස්සේ වෙඩි තැබීමකින් පොලිස් නිලධාරීන් දෙදෙනෙකු රෝහලට", "News Content": "අකුරැස්ස පානදුගම ප්‍රදේශයේදී, රාජකාරීයේ නිතරව සිටි පොලිස් නිලධාරීන් දෙදෙනෙකුට යතුරුපැදියකින් පැමිණි පුද්ගලයින් තිදෙනෙක් වෙඩි තබා පලා ගොස් තිබේ. අප වාර්තාකරු සඳහන්කළේ වෙඩි වැදීමෙන් තුවාල ලැබූ පොලිස් නිලධාරීන් දෙදෙනා අකුරැස්ස රෝහලට ඇතුලත් කිරීමෙන් අනතුරුව වැඩිදුර ප්‍රතිකාර සඳහා මාතර මහ රෝහල වෙත මාරු කර යවා ඇති බවයි. අද අළුයම 01.00ට පමණ අකුරැස්ස තිබ්බටුවාව මංසන්ධිය අසලදී අංක තහඩු නොමැති යතුරුපැදියකින් පුද්ගලයින් තිදෙනෙකු ගමන් කර තිබේ. එම අවස්ථාවේ අකුරුස්ස පොලිස් ස්ථානයට අනුයුක්ත යතුරු පැදි සංචාරයේ නිරතව සිටි පොලිස් නිලධාරීන් දෙදෙනෙකු ඔවුන්ට නවතින ලෙස සංඥා කර ඇති අතර එම අවස්ථාවේදී යතුරුපැදියේ සිටි පිරිස එම අණ නොතකා ධාවනය කර තිබේ. පොලීසිය පැවසුවේ පොලිස් නිළධාරීන් දෙදෙනා ඔවුන් ලුහුබැඳ ඇති බවත් අතර යතුරු පැදියේ සිටි එක් පුද්ගලයෙකු එම අවස්ථාවේ ඔවුන්ට වෙඩි තබා ඇති බවයි. වෙඩි වැදීමෙන් තුවාල ලැබූ පොලිස් නිලධාරීන් දෙදෙනා අකුරැස්ස රෝහලට ඇතුලත් කර ඇති අතර වැඩිදුර ප්‍රතිකාර සඳහා මාතර මහ රෝහල වෙත මාරු කර යවා තිබේ. වෙඩි තැබීමෙන් පසු යතුරුපැදියේ පැමිණි පිරිස පලාගොස් ඇති අතර සිද්ධිය සම්බන්ධයෙන් අකුරැස්ස පොලිසිය වැඩිදුර විමර්ෂණ සිදු කරයි.", "URL": "https://sinhala.adaderana.lk/news.php?nid=118401", "Category": null, "Parent URL": null}