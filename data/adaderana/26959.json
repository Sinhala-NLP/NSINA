{"Source": "Adaderana", "Timestamp": "August 28, 2012 03:46 pm", "Headline": "බාල වයස්කරුවන්ගේ විදෙස් ගමන් බලපත්‍ර සංශෝධනයක්", "News Content": "වයස අවුරුදු 16 ට අඩු ළමුන් සඳහා නිකුත් කරන විදේශ ගමන් බලපත්‍රවල වලංගු කාලය හා අයකරන ගාස්තූ ලබන මස 01 වැනිදා සිට ක්‍රියාත්මක වන පරිදි සංශෝධනය කර ඇතැයි ආගමන විගමන දෙපාර්තමේන්තුව පවසයි. එම දෙපාර්තමේන්තුව නිකුත් කළ නිවේදනයක ඒ පිළිබඳව මෙසේ ද සඳහන්ය. මේ වන තෙක් සෑම ගමන් බලපත්‍රයක්ම නිකුත් කරන ලද්දේ වලංගු කාලය වසර 10ක් වන ලෙසය. එහෙත් කුඩා දරුවන්ගේ මුහුණු සහ ශාරීරික ස්වරූපය සීඝ්‍රයෙන් වෙනස් වන නිසා වසර 10ක් සඳහා එකවර ගමන් බලපත්‍ර නිකුත් කළ විට දෙමාපියන්ට ගුවන් තොටුපළවලදී ප්‍රායෝගික ගැටලුවලට මුහුණ පාන්නට සිදුවන අවස්ථා බොහෝය. මේ තත්ත්වය මග හැරවීම පිණිස මෙම පියවර ගනු ලැබු අතර ඒ අනුව 2012. 09.01 දින සිට වයස අවුරුදු 16ට අඩු දරුවන් සඳහා වන ගමන් බලපත්‍රයක වලංගු කාලය වසර 3ට සීමා කෙරේ. එයට සමගාමීව පහත සඳහන් පරිදි ගාස්තු ද සංශෝධනය කරනු ලැබේ. ඒ අනුව වයස අවුරුදු 16 ට අඩු ළමයෙකුට විදෙස් ගමන් බලපත්‍රයක් ලබා ගැනීම සඳහා (සියලුම රටවලට) එක්දින සේවාව යටතේ මෙතෙක් අය කරනු ලැබු රුපියල් 7500ක ගාස්තුව රුපියල් 3500 දක්වා අඩු කර ඇත. එසේම සාමාන්‍ය සේවය යටතේ ඒ සඳහා (සියලුම රටවලට) අය කරනු ලැබු රුපියල් 2500 ක ගාස්තුව රුපියල් 1500 දක්වා අඩු කර තිබේ. මේ යටතේ මැදපෙරදිග රටවල් සඳහා එක්දින සේවා ගාස්තුව වශයෙන් අය කළ රුපියල් 2500 ක මුදල රුපියල් 1500 ක් දක්වා අඩු කර ඇතැයි ද ආගමන විගමන දෙපාර්තමේන්තුව පවසයි.", "URL": "https://sinhala.adaderana.lk/news.php?nid=26959", "Category": null, "Parent URL": null}