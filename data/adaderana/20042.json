{"Source": "Adaderana", "Timestamp": "November 16, 2011 11:30 am", "Headline": "නවකයින්ට තැන දී ජ්‍යෙෂ්ඨයන්ට නිවාඩු දුන්නාට සිසුන්ගේ විරෝධය", "News Content": "නවක සිසුන් බඳවා ගැනීමත් සමග ජ්‍යෙෂ්ඨ සිසුන්ට හදිසියේ නිවාඩු ලබාදීම තරයේ හෙලාදකින බව සෞන්දර්ය විශ්ව විද්‍යාලයේ දෘෂ්‍ය කලා පීඨ ශිෂ්‍ය සංගමය පවසයි. එම සංගමයේ සභාපති තුසිත යාපා මහතා කියා සිටියේ මේ හේතුවෙන් සිසුන්ගේ අධ්‍යයන කටයුතුවලට දැඩි බලපෑමක් එල්ල වන බවයි. ඊයේ රාත්‍රී විශ්ව විද්‍යාල භූමියේ රැදී සිටි අවසන් වසර සිසුන් අත්තනෝමතික ලෙස පලවා හැරීමට පාලන අධිකාරිය ක්‍රියාකල බවට ඔහු චෝදනා කර සිටියි. මෙම තත්ත්වය සම්බන්ධයෙන් සෞන්දර්ය විශ්ව විද්‍යාලයේ උපකුලපති මහාචාර්ය ජයසේන කෝට්ටේගොඩ මහතාගෙන් අද දෙරණ විමසීමක් කළ අතර එහිදී ඔහු කියා සිටියේ සිසුන් පවසන පරිදි අවසන් වසරවල සිසුන්ට හදිසියේ නිවාඩු දීමක් සිදුනොකළ බවයි. නවක සිසුන්ගේ අධ්‍යයන කටයුතු මේ දිනවල සිදුකෙරෙන බවත් ජ්‍යෙෂ්ඨ සිසුන්ගේ අධ්‍යයන කටයුතු ලබන 28 වැනිදා ආරම්භ වන බවත් උපකුලපතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20042", "Category": null, "Parent URL": null}