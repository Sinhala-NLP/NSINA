{"Source": "Adaderana", "Timestamp": "October 22, 2013 02:38 pm", "Headline": "පොලිස්පතිගෙන් වැදගත් තීරණ කිහිපයක්", "News Content": "පොලිස් සේවයේ උසස් කිරීම් විධිමත් සහ කඩිනම් කිරීම සඳහා පොලිස්පති එන්.කේ.ඉලංගකෝන් මහතා විසින් තීරණ කිහිපයක් ගෙන තිබේ. පොලිස් සේවයේ භට සංඛ්‍යාව සහ ඒ ඒ නිලයන් සඳහා තනතුරු සංඛ්‍යාව යථාවත් කිරීමට පොලිස්පතිවරයා පියවර ගෙන ඇති බව පොලිස් මූලස්ථානය පවසන්නේය. ඒ අනුව නියෝජ්‍ය පොලිස්පති තනතුරු 5ක් සඳහා සම්මුඛ පරීක්ෂණ සහ සහ සහකාර පොලිස් අධිකාරී තනතුරේ සිට පොලිස් අධිකාරී තනතුර දක්වා උසස් කිරීමට අදාළ සම්මුඛ පරීක්ෂණ ලබන 28 වන දින පැවැත්වීමට තීරණය කර ඇත. පොලිස් පරීක්ෂක තනතුරේ සිට ප්‍රධාන පොලිස් පරීක්ෂක තනතුර දක්වා සහ ප්‍රධාන පොලිස් පරීක්ෂක තනතුරේ සිට සහකාර පොලිස් පරීක්ෂක තනතුර දක්වා මේ වන විට අයඳුම්පත් කැඳවා ඇති අතර ඉදිරියේ දී ඊට අදාළ සම්මුඛ පරීක්ෂණ පැවැත්වීමට නියමිත බව පොලිස් මූලස්ථානය පවසන්නේය. පොලිස් අධිකාරී තනතුරේ සිට ජ්‍යෙෂ්ඨ පොල්ස් අධිකාරී තනතුර සඳහා ඉදිරියේ දී අයඳුම්පත් කැඳවීමට පොලිස්පතිවරයා තීරණය කර ඇත. කාන්තා පොලිස් සැරයන් තනතුරේ සිට කාන්තා උප පොලිස් පරීක්ෂක තනතුර දක්වා සහ කාන්තා පොලිස් කොස්තාපල් තනතුරේ සිට කාන්තා පොලිස් සැරයන් තනතුර දක්වා අයඳුම්පත් කැඳවීම ඉදිරියේ දී සිදුකෙරෙන බව පොලිස් මූලස්ථානය පවසන්නේය. පොලිස් සේවයේ සියලුම තනතුරුවල පවතින පුරප්පාඩු සැලකිල්ලට ගනිමින් රාජ්‍ය සේවා කොමිෂන් සභාවේ නිර්ණායක මත මෙම උසස් වීම් ලබාදීමට තීරණය කර ඇත. ඒ අනුව මෙම වසර අවසන් වීමට පෙර අදාළ උසස් වීම් පිරිනැමීමට පොලිස්පති එන්.කේ.ඉලංගකෝන් මහතා තීරණය කර ඇති බව පොලිස් මූලස්ථානය පවසයි.", "URL": "https://sinhala.adaderana.lk/news.php?nid=38312", "Category": null, "Parent URL": null}