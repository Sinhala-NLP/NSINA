{"Source": "Adaderana", "Timestamp": "June 10, 2011 09:18 am", "Headline": "පුහුණුව ලබන හිටපු එල්.ටී.ටී.ඊ සාමාජිකයින් 3,500 ටත් අඩුයි", "News Content": "පුනරුත්ථාපන මධ්‍යස්ථාන තුළ දී ප්‍රතිලාභීන් වශයෙන් පුහුණුව ලබමින් සිටින හිටපු එල්.ටී.ටී.ඊ සාමාජික පිරිස 3,500 ටත් අඩු සංඛ්‍යාවක් බව පුනරුත්ථාපන කොමසාරිස් ජෙනරාල් මේජර් ‍ජෙනරාල් සුදන්ත රණසිංහ මහතා පවසයි. මේ වන විට ප්‍රතිලාභීන් වශයෙන් පුද්ගලයන් 7,350 දෙනෙකු පමණ සමාජගත කර ඇති බව ඔහු සඳහන් කරයි. ප්‍රතිලාභීන් වශයෙන් පුහුණුවට ලක් කළ එල්.ටී.ටී.ඊ සංවිධානයේ හිටපු සාමාජිකයන් තවත් කණ්ඩායමක් මෙම මස අවසානයේ දී සමාජගත කිරීමට පියවර ගන්නා බව ද සුදන්ත රණසිංහ මහතා ප්‍රකාශ කළේය. මේ වසර අවසන් වීමට පෙර පුනරුත්ථාපන මධ්‍යස්ථාන තුළ සිටින සියලු පුද්ගලයන් සමාජගත කරන බව අද දෙරණ කළ විමසීමක දී ඔහු සඳහන් කළේය. ඔවුන්ට අවශ්‍ය ස්වයංරැකියා ව්‍යාපෘති සඳහා පහසුකම් සහ ණය ආධාර ලබාදීම ද සිදුකරන බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=16664", "Category": null, "Parent URL": null}