{"Source": "Adaderana", "Timestamp": "December 26, 2018 09:34 am", "Headline": "සිංහයින්ගේ පන්දු හමුවේ නවසීලන්ත ඉනිම ලකුණු 178 කට සීමා වෙයි", "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර පැවැත්වෙන දෙවන ටෙස්ට් ක්‍රිකට් තරඟයේ නවසීලන්ත පළමු ඉනිම ලකුණු 178කට සීමා කිරිමට ශ්‍රී ලංකා පන්දු යවන්නන් සමත් විය. සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර දෙවන ටෙස්ට් තරගය අද ආරම්භ විය. තේ පානය සඳහා තරගය නතර කරන විට සිය පලමු ඉනිම ක්‍රීඩා කරන නවසීලන්ත කණ්ඩායම කඩුළු 08 ක් දැවී ලකුණු 175 ක් රැස් කරගෙන සිටියේය. නවසීලන්තයේ ක්‍රයිස්චර්ච් නුවරදී පැවැත්වෙන තරගයේ කාසියේ වාසිය දිනූ ශ්‍රී ලංකා නායකයා ප්‍රථමයෙන් පන්දුවට පහරදීම සඳහා නවසීලන්තයට ආරාධනා කළා. ශ්‍රී ලංකා නායකයාගේ තීරණයට සාධාරණයක් ඉටුකළ සුරංග ලක්මාල් නවසීලන්ත ආරම්භක පිතිකරු සබඳතාව ලකුණු 16කට සීමා කරමින් ජීට් රාවල්ව දවා ගැනීමට සමත් විය. නවසීලන්ත ඉනිමේ දෙවන කඩුල්ල ලෙස පලමු තරගයේදී ද්විත්ව ශතකයක් රැස් කළ ටොම් ලේතම් සුරංග ලක්මාල්ගේ පන්දුවක් හමුවේ දැවී ගියේ ලකුණු 10කටයි. සුරංග ලක්මාල්ගේ පන්දුවක් හමුවේ නිරෝෂන් දික්වැල්ල අතට උඩ පන්දුවක් ලබා දෙමින් නායක කේන් විලියම්සන් ලකුණු 2කට දැවී ගියා. විශිෂ්ට පන්දු යැවීමක නිරත වූ සුරංග ලක්මාල් නවසීලන්ත ඉනිමේ සිව්වන කඩුල්ල ලෙස හෙන්රි නිකොල්ස්ව දවාගත්තේ එක් ලකුණක් රැස් කරගෙන සිටියදීයි. නවසීලන්ත ලකුණු පුවරුව 57ක් ලෙස සටහන් වෙද්දි රොස් ටේලර් ලකුණු 27කට දුවද්දී දැවී ගියා. නවසීලන්ත ඉනිමේ හයවන කඩුල්ල දැවී ගියේ ලකුණු පුවරුව 64ක් ලෙස සටහන් වද්දීයි. ලහිරු කුමාරගේ පන්දුවක් හමුවේ කොලින්ඩි ග්‍රෑන්ඩ්හෝම් හයවන කඩුල්ල ලෙස දැවීගියා. නමුත් හත්වන කඩුල්ල වෙනුවෙන් පිටියට එක්වූ බී.ජේ වොට්ලිං සහ ටිම් සවුති විශිෂ්ට සබඳතාවක් ගොඩ නගමින් නවසීලන්ත ඉනිමට යම් බලාපොරොත්තුවක් එක් කිරීමට සමත් වුණා. ඔවුන් දෙදෙනාම ශ්‍රී ලංකා වේගපන්දු යවන්නන්ට රිසිසේ පහරදෙමින් හත්වන කඩුල්ලට ගොඩ නැගූ සබඳතාව ලකුණු 108ක්. වොට්ලිං සහ සවුති වේගපන්දු යවන්නන්ට දිගින් දිගටම සාරථකව මුහුණ දෙද්දී දිල්රුවන් පෙරේරාව පන්දු යැවීම සඳහා කැඳවීමට ප්‍රමාද වීම පිලිබඳ ක්‍රිඩා විචාරකයින් පවා විමතිය පලකලා. වේගවත් ඉනිමක් ක්‍රීඩා කල ටිම් සවුති සිය ටෙස්ට් දිවියේ පස්වන ශතකයත් සමගින් රැස් කරගත් ලකුණු සංඛ්‍යාව 68ක්. නවසීලන්ත ඉනිමේ හත්වන කඩුල්ල ලෙස සවුති දැවී ගියේ දිල්රුවන් පෙරේරාගේ පන්දුවක් හමුවේයි. පන්දු යැවිමේදී සුරංග ලක්මාල් ලකුණු 54කට කඩුලු 05ක් සහ ලහිරු කුමාර ලකුණු 49කට කඩුලු 03ක් බිද හෙළීය.", "URL": "https://sinhala.adaderana.lk/news.php?nid=101296", "Category": null, "Parent URL": null}