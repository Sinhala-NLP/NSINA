{"Source": "Adaderana", "Timestamp": "February 26, 2018 10:28 pm", "Headline": "ඉදිරි දෙසතිය තුළ නැවත අමාත්‍ය මණ්ඩල සංශෝධනයක් ", "News Content": "පසුගියදා කළ අමාත්‍ය මණ්ඩල සංශෝධනය පළමු පියවරක් බවත්, ඉදිරි දෙසතිය තුළ නැවත අමාත්‍ය මණ්ඩල සංශෝධනයක් සිදු කෙරෙන බවත් වරාය හා නාවික අමාත්‍ය මහින්ද සමරසිංහ මහතා ප්‍රකාශ කළේය. අද(26) කොළඹදී පැවති මාධ්‍ය හමුවකට එක්වෙමින් ඒ මහතා මේ බව කියා සිටියේය. අමාත්‍යවරයා සඳහන් කළේ අමාත්‍ය මණ්ඩලය පමණක් නොව රාජ්‍ය සංස්ථා, අධිකාරි ඇතුළු ආයතන ප්‍රධානීන් ද වෙනස් කිරීමට පසු නොබසින බව ජනාධිපති මෛත්‍රීපාල සිරිසේන මහතා ප්‍රකාශ කළ බවයි. පසුගියදා පැවැති අමාත්‍ය මණ්ඩල සංශෝධනයෙන් පසු ශ්‍රී ලංකා නිදහස් පක්ෂය නියෝජනය කරන අමාත්‍යවරුන් මුණ ගැසුණ අවස්ථාවේ ජනාධිපතිවරයා මේ බව පැවසූ බව ද අමාත්‍යවරයා කීය. එමෙන්ම අමාත්‍යංශවල විෂය පථයන් වෙනස් කිරීමට ද අවධානය යොමු වී ඇතැයි ද ඒ සඳහා අධ්‍යයනය කරමින් සිටින ද බවද ජනාධිපතිවරයා පැවැසූ බවත් ඒ මහතා පැවැසීය. සමහර අමාත්‍යංශවල විෂය කටයුතු කිසිසේත්ම නොගැලපෙන බව ජනාධිපතිවරයා පැවැසූ බව කී සමරසිංහ මහතා අමාත්‍ය මණ්ඩල සංශෝධනය ඇතුළු රජයේ විවිධ වෙනස්කම් රැසක් සිදුවනු ඇතැයි බලාපොරොත්තු වන බවද පැවැසීය.", "URL": "https://sinhala.adaderana.lk/news.php?nid=84880", "Category": null, "Parent URL": null}