{"Source": "Adaderana", "Timestamp": "June 6, 2011 05:04 pm", "Headline": "දේශපාලන විසඳුමක් ලබාදීමට විදේශයන්ට අත පොවන්න බෑ", "News Content": "දේශපාලන විසඳුමක් ලබාදීම රටේ අභ්‍යන්තර කාර්යයක් හෙයින් විදේශයන්ට ඒ සදහා අත පෙවීමට නොහැකි බව ජනාධිපති මහින්ද රාජපක්ෂ මහතා පවසයි. දේශපාලන විසඳුමක් ලබාදීම උතුරේ මෙන්ම දකුණේ දේශපාලන නායකයින් ද එකතු වී සිදු කළ යුතු බව ජනාධිපතිවරයා සඳහන් කළේය. කොකාවිල් බහුකාර්යය සම්ප්‍රේෂණ කුළුණ මධ්‍යස්ථානය විවෘත කිරීමේ උත්සවයට අද(06) එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කළේය. දේශපාලන විසඳුමක් ජනතාවට බලෙන් පැටවිය නොහැකි බව ඔහු එහි දී වැඩිදුරටත් අවධාරණය කර සිටියේය. එය හුදෙක්ම ජනතාවගේ හදවත් එකතු කිරීමෙන් පමණක් සිදු කළ යුතු බව ජනාධිපතිවරයා පෙන්වා දුන්නේය. මින් මතුවට ත්‍රස්තවාදය අවශ්‍ය නොවන හෙයින් දරුවන්ගේ අනාගතය ගැන සිතා කටයුතු කිරීම ඉතා වැදගත් බව රැස්ව සිටි ජනතාවට දෙමළ බසින් අමතමින් මහින්ද රාජපක්ෂ ජනාධිපතිවරයා ප්‍රකාශ කළේය. එකම රටක්, එකම ජනතාවක්, එකම නීතීයක් මෙන්ම සමාන පහසුකම් ජනතාවට සැලසීම රජයේ බලාපොරොත්තුව බව ජනාධිපතිවරයා වැඩිදුරටත් එහි දී කියා සිටියේය.", "URL": "https://sinhala.adaderana.lk/news.php?nid=16591", "Category": null, "Parent URL": null}