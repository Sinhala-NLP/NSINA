{"Source": "Adaderana", "Timestamp": "December 16, 2013 01:23 pm", "Headline": "මිල කළ නොහැකි ඇලි කැස්බෑවා උස්සලා-  ආරක්ෂාවට සිටි බල්ලත් බුරලා නැතිලු!", "News Content": "(ඡායා රූ - දීපාල් ද සිල්වා) - ඉහත ඡායා රූපවලින් දැක්වෙන්නේ එම කැස්බෑ විශේෂයන් වේ - ආරක්ෂකයින් සිව්දෙනෙකු හා සුනඛයෙකුගේ ද ආරක්ෂාව යටතේ කොස්ගොඩ කැස්බෑ සුරැකුම් මධ්‍යස්ථානයේ සිටි මිල කළ නොහැකි දුර්ලභ ගණයේ ඇලි නැමැති කැස්බෑවෙකු කිසියම් පුද්ගලයෙකු හෝ කණ්ඩායමක් විසින් පැහැරගෙන ගොස් තිබේ. ජාන විකෘතියෙන් හැදුණු බව කියන සුදු පැහැති එම ඇලි නැමැති කැස්බෑවන් විශේෂය ලොව දුර්ලභ කැස්බෑ විශේෂයක් ලෙස සැලකේ. මීට මාසයකට ඉහතදී එම කැස්බෑවා රුපියල් කෝටි 3 ½ - 5 අතර මිලකට ගැනීමට ගනු දෙනුකරුවෙකු පැමිණ ඇතත් කොස්ගොඩ කැස්බෑ සුරැකුම් මධ්‍යස්ථානයේ සේවකයින් එය ප්‍රතික්ෂේප කර ඇති බව අප වාර්තාකරු කියයි. ඊයේ රාත්‍රී මෙම කැස්බෑවා අතුරුදන් වීමේ සිද්ධියට එයද සැකයක් ලෙස මතුව ඇති අතර ඒ අනූව පොලීසිය විමර්ශන ආරම්භ කර ඇත. මාන නැමැති වර්ගයට අයත් සුදු පැහැති ඇලි කැස්බෑවන් සිව්දෙනෙකු එම මධ්‍යස්ථානයේ හැදී වැඩෙමින් සිටියදී උන්ගෙන් විශාලතම හා කිලෝ ග්‍රෑම් 10ට ආසන්න බරකින් යුත් කැස්බෑවා මෙලෙස අතුරුදන් වී තිබේ. පසුගිය මස යෙදී තිබූ ජනපති මහින්ද රාජපක්ෂ මහතාගේ උපන් දිනයදා කොස්ගොඩ කැස්බෑ සුරැකුම් මධ්‍යස්ථානයට පැමිණි ඇමති ගාමිණි විජිත් විජයමුණි සොයිසා මහතා ද මෙම කැස්බෑවට විශේෂ ආරක්ෂාවක් ලබාදීම ගැන සාකච්ඡා කළ බවද පැවසෙයි. කෙසේ හෝ ආරක්ෂකයින් සිව්දෙනෙකුගේද, සුනඛයෙකුගේ ද ආරක්ෂාව යටතේ සිටි එම කැස්බෑවාට ඊයේ රාත්‍රීයේ සිදුවූයේ කුමක්දැයි තවමත් අභිරහසක්ව පවතින අතර එම සුනඛයා ද කැස්බෑවා පැහැර ගන්නා අවස්ථාවේදී බුරා නැති බව එහි හිමිකරුවන් පොලීසියට පවසා ඇතැයි අප වාර්තාකරු වැඩිදුරටත් කීවේය.", "URL": "https://sinhala.adaderana.lk/news.php?nid=39631", "Category": null, "Parent URL": null}