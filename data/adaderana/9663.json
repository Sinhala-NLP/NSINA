{"Source": "Adaderana", "Timestamp": "July 17, 2010 10:09 pm", "Headline": "අලියා කෙලින් කිරීමේ තීරණාත්මක මොහොත සඳුදාට උදාවෙයි ", "News Content": "එක්සත් ජාතික පක්ෂ ප්‍රතිසංවිධාන ‍යෝජනා ලබන 19 වන සඳුදා දින පක්ෂ කෘත්‍යාධිකාර මණ්ඩලයේ අනුමැතිය සඳහා යොමුකරන බව එ.ජා.ප සභාපති ගාමිණී ජයවික්‍රම මහතා පවසයි. සඳුදා දින සවස 2.00 ට කෘත්‍යාධිකාර මණ්ඩල රැස්වීම ආරම්භ කිරීමට නියමිතව ඇති බවත්,එදිනට පක්ෂයට මෙන්ම රටටද තීරණාත්මක තීන්දුවක් ගැනීමට තම පක්ෂය මේ වන විට සූදානම්ව සිටින බවත් හෙතෙම අද දෙරණට කියා සිටියේය. දීර්ඝ කාලයක් තිස්සේ සාකච්ඡා වෙමින් නොයෙකුත් වාද විවාද මැද සකස්වුණු එ.ජා.ප ප්‍රතිසංවිධාන යෝජනා මේ වන විට විපක්ෂ නායක රනිල් වික්‍රමසිංහ මහතා අතට පත්ව තිබේ. එක්සත් ජාතික පක්ෂ ප්‍රතිසංවිධාන යෝජනාවලිය පාර්ලිමේන්තු පරිශ්‍රයේදී විපක්ෂ නායක රනිල් වික්‍රමසිංහ මහතා වෙත බාර දෙනු ලැබුවේ පසුගිය ජූලි 05 වනදාය. අදාළ යෝජනාවලිය මගින් නායකත්වය තෝරා ගැනීම පිළිබඳ නිර්දේශ ඉදිරිපත් කර ඇති බවත් පක්ෂයේ නායකයා ඇතුළු ඉහළ තනතුරු වලට සුදුස්සන් පත් කර ගැනීමට ඡන්දයක් පැවැත්විය යුතු වන්නේ පොදු එකඟතාවක් නොමැති අවස්ථා වලදී පමණක් බවට එහි අන්තර්ගතව ඇති බව වාර්තා වේ. කෙසේ වුවද අදාළ යෝජනාවලිය කෘත්‍යාධිකාරී මණ්ඩලයට ඉදිරිපත් කිරීමෙන් පසු ඒ සඳහා සංශෝධන ඉදිරිපත් කිරීමට නියමිතව ඇති අතර එයින් අනතුරුව ලබන අගෝස්තු මාසයේදී පැවැත්වෙන එක්සත් ජාතික පක්ෂ ජාතික මහ සම්මේලනය වෙත එය යොමු කෙරෙනු ඇත.", "URL": "https://sinhala.adaderana.lk/news.php?nid=9663", "Category": null, "Parent URL": null}