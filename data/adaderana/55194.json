{"Source": "Adaderana", "Timestamp": "November 19, 2015 12:52 pm", "Headline": "මහින්දට හෙට එන්න කියයි", "News Content": "රජයේ රූපවාහිනී නාලිකාවකට මුදල් ගෙවීම පැහැරහැරීමක් සම්බන්ධයෙන් සිදුකෙරෙන විමර්ශනයට අදාළව හිටපු ජනාධිපති මහින්ද රාජපක්ෂ මහතාගෙන් බරපතළ වංචා දූෂණ විමර්ශන ජනාධිපති කොමිසමට ප්‍රකාශයක් ලබාගැනීම හෙට දින දක්වා කල් දමා තිබේ.එම විමර්ශනයට අදාළව හිටපු ජනාධිපතිවරයා අද දිනයේ බරපතළ වංචා දූෂණ විමර්ශන ජනාධිපති කොමිසම හමුවට පැමිණෙන ලෙස දැනුම් දී තිබුණි.කෙසේවෙතත් අත්‍යාවශ්‍ය ලියකියවිලි කිහිපයක් විත්තිකාර පාර්ශවයට යොමු කිරීම ප්‍රමාද වීම හේතුවෙන් සාක්ෂි විමසීම හෙට දිනයට කල් දැමීමට තීරණය කල බව විමර්ශන කොමිසමේ ලේකම් ලැසිල් ද සිල්වා මහතා සඳහන් කළේය.මේ අතර ඇවන්ගාඩ් සමාගමේ සභාපති නිශ්ෂංක සේනාධිපති මහතා ද හෙට දිනයේ එම කොමිසම වෙත කැඳවා තිබේ.රක්නා ලංකා සමාගමේ සිදුව ඇති අක්‍රමිකතාවක් සම්බන්ධයෙන් සිදුකෙරෙන විමර්ශනයකට අදාළව සාක්ෂි විමසීම සඳහා ඔහු කොමිසම වෙත කැඳවා ඇති බව ලැසිල් ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=55194", "Category": null, "Parent URL": null}