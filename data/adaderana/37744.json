{"Source": "Adaderana", "Timestamp": "September 27, 2013 05:15 pm", "Headline": "ඉරානය සමග මිත්‍රශීලි සබඳතා වෙනුවෙන් කැපවෙනවා", "News Content": "ඉරානය සහ ශ්‍රී ලංකාව අතර පවතින මිත්‍රශීලි සබඳතා පවත්වාගෙන යාමට ශ්‍රී ලංකාව නිරන්තරයෙන් කැපවී ක්‍රියා කරන බව ජනාධිපති මහින්ද රාජපක්ෂ මහතා පවසයි. ඉරාන ජනාධිපති හසන් රොහානි මහතා සහ ශ්‍රී ලංකා ජනාධිපති මහින්ද රාජපක්ෂ මහතා අතර පැවති ද්වීපාර්ශවික සාකච්ඡාවලදී ජනාධිපතිවරයා මේ බව පවසා ඇත. එක්සත් ජාතීන්ගේ 68 වන මහා මණ්ඩල සැසියට සහභාගී වීම සඳහා නිව්යෝර්ක් නුවරට ගොස් සිටින ජනාධිපතිවරයා ඉරාන ජනාධිපතිවරයා මුණ ගැසී සාකච්ඡා පවත්වා ඇති බව ජනාධිපති මාධ්‍ය අංශය සඳහන් කළේය. දශක තුනක් පුරා පැවති ත්‍රස්තවාදය අවසන් කර දැනට සිදුකෙරෙන යටිතලපහසුකම් සංවර්ධනය, අභ්‍යන්තර අවතැන්වූවන් නැවත පදිංචිකරවීම හා ගැටුම් පැවති ප්‍රදේශවල මැතිවරණ පැවැත්වීම ඇතුළු කරුණු රැසක් සම්බන්ධයෙන් ජනාධිපතිවරයා ඉරාන ජනාධිපතිවරයාට කරුණු පැහැදිලි කර තිබේ.", "URL": "https://sinhala.adaderana.lk/news.php?nid=37744", "Category": null, "Parent URL": null}