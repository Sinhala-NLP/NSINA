{"Source": "Adaderana", "Timestamp": "November 18, 2016 08:25 am", "Headline": " කොල්ලකෑ 4ට වැඩ වරදියි", "News Content": "පුද්ගලයින්ට මරණීය තර්ජන එල්ල කර කොල්ලකෑම්වල නිරත වූ සැකකරුවන් සිව් දෙනෙකු ආයුධ සමග අත්අඩංගුවට ගෙන තිබේ.වව්නියාව පොලීසිය විසින් සෙට්ටිකුලම ප්‍රදේශයේදී සැකකරුවන් අත්අඩංගුවට ගෙන ඇති බව වාර්තා වෙයි.අත්අඩංගුවට ගන්නා අවස්ථාවේදී ඔවුන් සතුව තිබූ විදේශීය රටක නිෂ්පාදිත ජීව අත්බෝම්බ දෙකක්, තියුණු ආයුධ කිහිපයක්, යතුරුපැදියක් සහ ත්‍රි රෝද රථයක් පොලීසිය බාරයට ගෙන තිබේ.සැකකරුවන් විවිධ ස්ථාන වෙත උකස් කර තිබූ රුපියල් ලක්ෂ 20කට අධික වටිනාකමකින් යුත් රන් පවුම් 28ක ප්‍රමාණයක් ද පොලිස් බාරයට ගෙන ඇති බව වාර්තා වෙයි.ඔවුන් උතුරු පළාතේ ව්‍යාපාරිකයින්ගේ නිවෙස් කිහිපයක් කොල්ලකා ඇති අතර එහිදී තියුණු ආයුධවලින් පහරදීම හේතුවෙන් නිවැසියන් කිහිප දෙනෙකු බරපතළ තුවාල ලබා රෝහල්ගත කර ඇති බව ද අනාවරණය වී තිබේ.සැකකරුවන් වව්නියාව, සෙට්ටිකුලම, පුලියම්කුලම, යාපනය සහ කිලිනොච්චිය යන ප්‍රදේශවල පදිංචිකරුවන් වෙයි.ඔවුන් මාර්ග සංවර්ධන අධිකාරියේ කළමනාකරණ සහායක නිලධාරියෙකු, රථ වාහන ව්‍යාපාරිකයෙකු, සිල්ලර භාණ්ඩ වෙ‍ළෙඳසැල් හිමිකරුවෙකු සහ පෙදරේරුවෙකු ලෙස කටයුතු කරන අය බව පොලීසිය පැවසුවේය.කොල්ල කල්ලියට සම්බන්ධ තවත් පුද්ගලයින් තිදෙනෙකු සොයා පරීක්ෂණ ක්‍රියාත්මකය.", "URL": "https://sinhala.adaderana.lk/news.php?nid=66130", "Category": null, "Parent URL": null}