{"Source": "Adaderana", "Timestamp": "August 8, 2015 12:49 pm", "Headline": "අමෙරිකාව ලංකාවේ සිටින අමෙරිකානුවන්ට අනතුරක් අඟවයි", "News Content": "ශ්‍රී ලංකාවේ සිටින අමෙරිකානු පුරවැසියන්ට අමෙරිකානු රජය ආරක්ෂක නිවේදනයක් නිකුත් කර තිබේ. මේ මස 17 වනදා පැවැත්වීමට නියමිත ශ්‍රී ලංකා පාර්ලිමේන්තු මැතිවරණය හේතුවෙන් ප්‍රචණ්ඩකාරි තත්ත්වයන් ඇතිවීමේ ඉඩකඩක් පවතින බව අමෙරිකානු රජය පවසයි. ඒ හේතුවෙන් ශ්‍රී ලංකා ජනමාධ්‍ය හරහා නිරන්තරයෙන් දැනුවත් වන ලෙසත්, දේශපාලන රැස්වීම් හා රැලිවලට සහභාගීවිමෙන් වළකින ලෙසත් අමෙරිකානු රජය ශ්‍රී ලංකාවේ සිටින අමෙරිකානු පුරවැසියන්ට දැනුම්දී ඇත. සාමකාමි දේශපාලන රැලි සහ රැස්වීම්වල පවා ප්‍රචණ්ඩකාරි තත්ත්වයන් ඇති විය හැකි බව අමෙරිකානු රජය පවසයි. කෙසේ වෙතත් ශ්‍රී ලංකාව සංචාරක කටයුතු සඳහා සහ ජිවත්වීම සඳහා ඉතා හොඳ රටක් ලෙස අනුමත කරන ලෙස ද ඔවුන් සිය නිවේදනය මගින් පෙන්වා දී ඇත. මිට සති දෙකකට පෙර ඕස්ට්‍රේලියානු රජයද ශ්‍රී ලංකාවේ සිටින ඕස්ට්‍රේලියානු පුරවැසියන්ට ලබන 17 වනදා පැවැත්වීමට නියමිත මහ මැතිවරණය හේතුවෙන් මෙවැනිම අනතුරු ඇගවීමක් සිදු කර තිබිණ.", "URL": "https://sinhala.adaderana.lk/news.php?nid=53119", "Category": null, "Parent URL": null}