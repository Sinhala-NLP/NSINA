{"Source": "Adaderana", "Timestamp": "November 30, 2010 11:56 am", "Headline": "ජ්‍යෙෂ්ඨ අමාත්‍යවරුන්ට වෙන් වෙන්ව මුදල් නෑ", "News Content": "ජ්‍යෙෂ්ඨ අමාත්‍යවරුන්ගේ විෂය පථය හඳුන්වාදීමට හෝ ඔවුන්ට වෙන් වෙන් වශයෙන් මුදල් වෙන් කිරීමට පියවර ගෙන නැති බව විපක්ෂ නායක රනිල් වික්‍රමසිංහ මහතා පවසයි. අද පාර්ලිමේන්තුවේදී අයවැය තෙවෙනි වර කියවීමේ විවාදයට(කාරක සභා) එක්වෙමින් විපක්ෂ නායක රනිල් වික්‍රමසිංහ මහතා මේ බව සඳහන් කළ බව අද දෙරණ පාර්ලිමේන්තු වාර්තාකරු කියා සිටියි. අයවැය තෙවෙනි වර කියවීමේ විවාදයේදී(කාරක සභා) ඒ ඒ අමාත්‍යංශවල විෂය පථයන්ට අදාළ වැය ශීර්ෂ පිළිබඳ විවාදය පැවැත්වේ. කෙසේ වෙතත් විපක්ෂ නායකවරයාගේ චෝදනාවට පිළිතුරු ලබාදෙමින් සභානායක,අමාත්‍ය නිමල් සිරිපාලද සිල්වා මහතා කියා සිටියේ මේ වන විට ජ්‍යෙෂ්ඨ අමාත්‍යවරුන්ගේ විෂය පථය ගැසට් මගින් ප්‍රකාශයට පත්කර ඇති බවයි. එසේම ජ්‍යෙෂ්ඨ අමාත්‍යවරුන්ට පොදුවේ මුදල් වෙන් කර ඇති බවද, විපක්ෂ නායකවරයාගේ චෝදනාවට පිළිතුරු ලබාදෙමින් සභානායක,අමාත්‍ය නිමල් සිරිපාලද සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12502", "Category": null, "Parent URL": null}