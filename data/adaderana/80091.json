{"Source": "Adaderana", "Timestamp": "November 18, 2017 10:52 am", "Headline": "පොල් හොරාව ගහෙන් බස්සන්න අහස් ගුණ්ඩු යවයි", "News Content": "වාරියපොල මිණුවන්ගැටේ, වදුරැස්සවැල්ගාල ප්‍රදේශයේ පොල් වත්තක හොරෙන් පොල් කඩමින් සිටි අයෙකු එම වත්තේ හිමිකරු විසින් අල්ලා පොලිසියට බාර දී තිබේ. මේ සමඟ කැඩූ පොල් තොගයක් ද අසුවී ඇති අතර මිණුවන්ගැටේ , ගැටපලුගොල්ල ප්‍රදේශයේ පදිංචි හතලිස් දෙහැවිරිදි දෙදරු පියෙක් මෙලෙස අත්අඩංගුවට පත්ව ඇත. ඊයේ (17) පස්වරු පහට පමණ තම පොල් ඉඩම පරීක්ෂා කිරීමට ගිය එහි හිමිකරුට ගස මත සිටි සොරා දකින්නට ලැබී ඇති අතර කෑගසා අසල්වැසියන් කැඳවූ හිමිකරු හොරාට පැනයාමට ඉඩ නොදී ගස වටා රැකවල් ලාගෙන පොලිසියට දැනුම් දී තිබේ. පොලිසිය පැමිණි පසු සොරා ගසින් බැසීම ප්‍රතික්ෂේප කළ බැවින් පැය තුනක් පමණ ගස යට රැඳී සිටීමට සිදුව ඇති අතර සොරා බිය කිරීමට රැස්ව සිටි පිරිස අහස්කූරුද යවා තිබේ. අවසානයේදී පොලිසියේ බලවත් ඇවටිලි කිරීම මත සොරා බිමට බැස ඇති අතර පොලිසිය විසින් ඔහු අත්අඩංගුවට ගෙන තිබේ. වාරියපොල පොලිසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=80091", "Category": null, "Parent URL": null}