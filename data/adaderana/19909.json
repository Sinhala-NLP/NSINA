{"Source": "Adaderana", "Timestamp": "November 10, 2011 02:03 pm", "Headline": "ජනපති ද්වි පාර්ශ්වික සාකච්ඡා දෙකක් පවත්වයි", "News Content": "17 වන සාර්ක් රාජ්‍ය නායක සමුළුව සඳහා සහභාගී වීමට මාලදිවයිනට ගොස් සිටින ජනාධිපති මහින්ද රාජපක්ෂ මහතා නේපාල සහ ඇ‍ෆ්ගනිස්ථාන රාජ්‍ය නායකයින් සමග ද්වීපාර්ශවික සාකච්ඡා පවත්වා තිබේ. අද පෙරවරුවේ මාලදිවයිනේ විලිංගිලි දූපතේ පිහිටි ෂැන්ග්‍රිලා හෝටලයේ දී ජනාධිපතිවරයා නේපාල අග්‍රාමාත්‍ය බාබුරාම් භට්ටාරි සහ ඇෆ්ගනිස්ථාන ජනාධිපති හමීඩ් කර්සායි යන මහත්වරුන් හමුවූ බව ජනාධිපති මාධ්‍ය අංශය සඳහන් කරයි. නේපාල අග්‍රාමාත්‍යවරයා සමග පැවති ද්වීපාර්ශ්වික සාකච්ඡාවේ දී කුසිනාරා, ලුම්බිණි, සාරානාත් සහ බුද්ධගයා යන බෞද්ධ සිද්ධස්ථාන ප්‍රතිසංස්කරණය සඳහා දෙරට නියෝජනය කරමින් කමිටුවක් පත්කිරීමටත් එම ප්‍රතිසංස්කරණ කටයුතු කඩිනමින් ආරම්භ කිරීමටත් අවධානය යොමුව තිබේ. නේපාලය වෙත නැවත ගුවන් සේවා ආරම්භ කිරීමට හා නේපාලයේ පවතින විදුලි අර්බුදය සඳහා ශ්‍රී ලංකාවෙන් ලබාගත හැකි උපකාර සම්බන්ධයෙන් ද මෙහිදී දීර්ඝ වශයෙන් සාකච්ඡා වී ඇති බව සඳහන්වේ. අනතුරුව ඇෆ්ගනිස්ථාන ජනාධිපති හමීඩ් කර්සායි මහතා සමග පැවති සාකච්ඡාවේදී ශ්‍රී ලංකාවෙන් ත්‍රස්තවාදය තුරන් කිරීමට හැකිවීම පිළිබඳ ඇෆ්ගනිස්තාන ජනාධිපතිවරයා ජනාධිපති මහින්ද රාජපක්ෂ මහතා වෙත ප්‍රසාදය පළ කර තිබේ. දකුණු ආසියානු කලාපය මුහුණ දෙන ත්‍රස්තවාදය ඇතුළු අභියෝග සියලු දෙනා එක්ව ජයගත යුතු බව එහිදී ඇෆ්ගනිස්ථාන ජනාධිපතිවරයා පෙන්වා දී ඇති බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=19909", "Category": null, "Parent URL": null}