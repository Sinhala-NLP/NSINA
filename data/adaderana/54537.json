{"Source": "Adaderana", "Timestamp": "October 19, 2015 04:26 pm", "Headline": "පියා බලු කූඩුවට දැමූ දියණියට ඇප නෑ", "News Content": "සිය වයෝවෘධ පියා බලු කුඩුවක් තුළ රඳවා ජිවත්වීමට සැලැස්වීමේ චෝදනා මත අත්අඩංගුවට ගත් 42 හැවිරිදි කාන්තාව ලබන මස 02 වනදින දක්වා යළි රක්ෂිත බන්ධනාගාර ගත කර තිබේ.මහනුවර, බලගොල්ල ප්‍රදේශයේ පිහිටි සුඛෝපබෝගි නිවසක වෙනම ඉදිකළ කූඩුවක් තුළ පුද්ගලයෙකු රදවා ඇති බවට ලැබුණ තොරතුරක් මත බලගොල්ල පොලිසිය සැකකාර කාන්තාව පසුගියදා අත්අඩංගුවට ගෙන තිබුණි.පසුව අනාවරණය වූයේ වෙනම කූඩුවක් තුළ රඳවා ඇත්තේ නිවසේ හිමිකාරිය වන අදාළ කාන්තාවගේ 72 හැවිරිදි පියා බවයි.අද ඇය මහනුවර මහේස්ත්‍රාත් අධිකරණය වෙත ඉදිරිපත් කෙරුණි.චූදිත කාන්තාව වෙනුවෙන් අධිකරණය හමුවේ කරුණු දැක්වූ නීතිඥවරයා සඳහන් කළේ එම කාන්තාවගේ පියා නිවස අපවිත්‍ර කරන බැවින් වෙනම කුටියක රඳවා සිටි අතර සුනඛ කූඩුවක රඳවා සිටි බවට ප්‍රචාරය කිරිම මගින් තම සේවා දායිකාවට අගතියක් වන බවයි.එහෙත් සුනඛ කූඩුව තුළ රඳවා සිටි වයෝවෘධ පුද්ගලයා තම නිලධාරින් විසින් ඉවතට ගෙන රෝහල් ගත කළ බව බලගොල්ල පොලිසිය අධිකරණයට දැනුම් දුන්නේය.චෝදනාවට වරද පිළිගන්නා බව ප්‍රකාශ කළ විත්තිකාර පාර්ශවයේ නීතිඥවරයා සුදුසු ඇප කොන්දේසියක් මත සැකකාරිය මුදාහරින ලෙස අධිකරණයෙන් ඉල්ලා සිටියේය.කරුණු සලකා බැලූ මහනුවර අතිරේක මහේස්ත්‍රාත් ශ්‍රීනිත් විජේසේකර මහතා විත්තිකාරිය රක්ෂිත බන්ධනාගාර ගත කරන ලෙස නියෝග කර ඇත.", "URL": "https://sinhala.adaderana.lk/news.php?nid=54537", "Category": null, "Parent URL": null}