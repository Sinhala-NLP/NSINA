{"Source": "Adaderana", "Timestamp": "March 19, 2014 03:35 pm", "Headline": "නඩුව විභාග වෙද්දී සැකකරුවෙක් පලාගිහින්", "News Content": "නඩු විභාගයක් සඳහා මාරවිල අධිකරණයට ගෙනවිත් සිටි සැකකරුවන් තිදෙනෙකු පලායාමට උත්සහ කිරීමේදී දෙදෙනෙකු බන්ධනාගාර නිලධාරීන් විසින් අල්ලා ගෙන ඇති අතර එක් සැකකරුවෙකු බන්ධනාගාර නිලධාරීන්ගෙන් මිදී පලාගොස් තිබේ. අද (19) වැනිදා දහවල් 2.00 ට පමණ මෙම සිද්ධිය සිදුවී ඇත. මාරවිල දිසා අධිකරණ ගොඩනැගිල්ලේ ශාලා දෙකක නඩු විභාග කිරීම සිදු කරයි. එම ගොඩනැගිල්ලේ දෙවැනි මහලේ කැඳවනු ලබන නඩු විභාග වන්නේ දිසා විනිසුරුවරයා හමුවේය. 19 වැනි දින විභාග වීමට නියමිත නඩු වලට අදාල සැකකරුවන්ව මීගමුව බන්ධනාගාර නිලධාරීන් විසින් ගෙනවිත් ඒ ඒ අධිකරණ ශාලා වල සිර මැදිරිවල රඳවා තිබී තිබේ. ඒ අතර නඩු විභාග වෙමින් පවතින අතර තුර සැකකරුවන් තිදෙනෙකු අධිකරණයේ ඇති සිර මැදිරියෙන් මිදී පලායාමට උත්සාහ කර ඇත. එහිදී බන්ධනාගාර නිලධාරීන් විසින් සැකකරුවන් දෙදෙනෙකු අත්අඩංගුවට ගෙන ඇති අතර එක් සැකකරුවෙකු පලාගොස් ඇත. පලාගොස් ඇත්තේ දංකොටුවේ පදිංචි මධුසංඛ නම් අයෙකු බවට මේ වන විට හඳුනාගෙන තිබේ. පලාගිය සහ පලායාමට උත්සහ කළ සැකකරුවන් තිදෙනාම ගෙවල් බිදුම් ඇතුළු සොරකම් වලට සම්බන්ධ අය බවට දැන ගන්නට ඇත. අද දහවල් වන තුරු මේ සම්බන්ධයෙන් මාරවිල පොලීසියට පැමිණිල්ලක් ලැබී නැති බව කරන ලද විමසුමකදී එහි නිලධාරි‍යෙකු පැවසීය.", "URL": "https://sinhala.adaderana.lk/news.php?nid=41918", "Category": null, "Parent URL": null}