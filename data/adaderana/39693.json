{"Source": "Adaderana", "Timestamp": "December 19, 2013 07:24 am", "Headline": " පුංචි ආණ්ඩුවේ මහ පුටුව රැකදෙන්න නීතිමය සංශෝධනයක්", "News Content": "අයවැය දෙවරක් පරාද වු පසු පළාත් පාලන ආයතනයක සභාපතිවරයාට ධූරය අහිමි වීම වළක්වාලීම සඳහා පළාත් පාලන ආයතන විශේෂ විධිවිධාන පණත සංශෝධනය කිරීමට රජය තීරණය කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ පස්වරුවේ අරලියගහ මන්දිරයේදී රැස් වු ශ්‍රී ලංකා නිදහස් පක්ෂ සමස්ත ලංකා කාරක සභාවේදී මේ පිළිබඳව තීරණය වී ඇති බව වාර්තා වේ. මාස 6 කට වරක් පවත්වනු ලබන ශ්‍රී ලංකා නිදහස් පක්ෂ සමස්ථ ලංකා කාරක සභාව එම පක්ෂයේ පාර්ලිමේන්තු මන්ත්‍රීවරුන් , පළාත් සභා මන්ත්‍රීවරුන් සහ පළාත් පාලන ආයතන ප්‍රධානින්ගේ සහභාගිත්වයෙන් ඊයේ පවත්වනු ලැබිණි. එහිදි විශේෂයෙන් පළාත් පාලන ආයතන වල අයවැය පරාජය වීම සම්බන්ධයෙන් වැඩි අවධානයක් යොමු වු බව ශ්‍රී ලංකා නිදහස් පක්ෂයේ ජ්‍යෙෂ්ඨ ප්‍රකාශකයෙක් අද දෙරණට සඳහන් කළේය. පළාත් පාලන ආයතන විශේෂ විධිවිධාන පණත මඟින් අයවැය දෙවරක් පරාජය වන පළාත් පාලන ආයතනවල සභාපතිවරුන්ගේ ධූරය අහෝසි වන බැවින් එම වගන්තිය සංශෝධනය කළ යුතු බව ජනාධිපති මහින්ද රාජපක්ෂ මහතා මෙහිදි පවසා තිබේ. දැනට අයවැය පරාජය වී ඇති පළාත් පාලන ආයතනවල තනතුරු අයවැය පරාජය කීරීමට ඡන්දය ලබාදුන් මන්ත්‍රීවරුන්ට ලබා නොදෙන ලෙසද ජනාධිපතිවරයා මෙහිදි උපදෙස් ලබා දී ඇති බව වාර්තා වේ. විශේෂයෙන් ලබන වසරේ පළාත් සභා තුනක මැතිවරණය පැවැත්වීමට නියමිත බැවින් ශ්‍රී ලංකා නිදහස් පක්ෂ බලමණ්ඩල ශක්තිමත් කීරීමට පියවර ගන්නා ලෙසද ජනාධිපති මහින්ද රාජපක්ෂ මහතා දැනුම්දුන් බව ශ්‍රී ලංකා නිදහස් පක්ෂය පවසයි. කඩිනමින් ජනාධිපතිවරණයක් පැවැත්වීමට අවශ්‍යතාවක් නොමැති බවද මෙහිදි ජනාධිපතිවරයා වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=39693", "Category": null, "Parent URL": null}