{"Source": "Adaderana", "Timestamp": "July 8, 2011 03:41 pm", "Headline": "චැනල් -4 වෙත උදව් දුන් සැකකරු රඳවාගෙන ප්‍රශ්න කිරීමට ඉඩ ලැබෙයි", "News Content": "චැනල් -ෆෝ රූපවාහිනි නාලිකාව වෙත ව්‍යාජ තොරතුරු ලබාදීමට ආධාර අනුබල දුන්නේ යැයි සැකපිට අත්අඩංගුවට ගෙන සිටින පුද්ගලයෙකු රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය රහස් පොලිසියට අවසර ලබාදී තිබේ. ශ්‍රී ලංකා යුද හමුදාව අපරාධ සිදුකරන බවට ව්‍යාජ තොරතුරු අදාළ සැකකරු විසින් ලබාදී ඇති බවට ලැබුණු තොරතුරකට අනුව සැකකරු අත්අඩංගුවට ගත් බව පොලිසිය අධිකරණයට දැනුම් දී ඇත. අදාළ සැකකරු බ්‍රිතාන්‍යයේ සිට ශ්‍රී ලංකාවට පැමිණ රැඳී සිටියදී ඉකුත් 31 වැනිදා අත්අඩංගුවට ගෙන තිබුණි. සැකකරුගෙන් තවදුරටත් ප්‍රශ්න කිරීමට අවශ්‍ය බව පොලිසිය අධිකරණයට දැනුම් දී තිබේ. ඉදිරිපත් වු කරුණු සලකා බැලු අධිකරණය වැඩිදුර පරීක්ෂණ සඳහා සැකකරු පොලිසිය භාරයේ රඳවාගෙන ප්‍රශ්න කිරීමට අවසර ලබා දී ඇත.", "URL": "https://sinhala.adaderana.lk/news.php?nid=17269", "Category": null, "Parent URL": null}