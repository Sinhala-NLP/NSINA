{"Source": "Adaderana", "Timestamp": "August 21, 2019 05:17 pm", "Headline": "හමුදාපති ශවේන්ද්‍රට ගෝලීය සංසදයෙන් සුභ පැතුම්", "News Content": "ජනාධිපති මෛත්‍රීපාල සිරිසේන මහතා විසින් නව යුද හමුදාපතිවරයා ලෙස ලුතිතන් ජෙනරාල් ශවේන්ද්‍ර සිල්වා මහතාව පත් කිරීම සම්බන්ධයෙන් ශ්‍රී ලංකා ගෝලීය සංසදය විසින් සුභ පැතුම් එක් කර තිබේ. නිවේදනයක් නිකුත් කරමින් ශ්‍රී ලංකා ගෝලීය සංසදය විසින් සුභ පැතුම් එක්කරයි. එල්.ටී.ටී.ඊ සංවිධානය පරාජය කිරීම සඳහා ලුතිතන් ජෙනරාල් ශවේන්ද්‍ර සිල්වා මහතා විසින් ශ්‍රී ලංකා යුද හමුදාවේ 58 වන සේනාංකය වෙත දුන් කැපී පෙනෙන හා ධෛර්ය සම්පන්න නායකත්වය පිළිබඳ ඉමහත් කෘතඥතාවෙන් සිහිපත් කරන බව එම සංසදය සඳහන් කරයි. එල්.ටී.ටී.ඊ සංවිධානය විසින් ප්‍රාණ ඇපකරුවන් ලෙස රඳවාගෙන සිටි 300,000කට ආසන්න සිවිල් වැසියන් බේරා ගැනීමේදී ලුතිතන් ජෙනරාල් ශවේන්ද්‍ර සිල්වා මහතාගෙන් ආදර්ශමත් නායකත්වය සිදු වූ බව ශ්‍රී ලංකා ගෝලීය සංසදය පවසයි. ශ්‍රී ලංකා ගෝලීය සංසදය වැඩිදුරටත් සඳහන් කර සිටියේ ශ්‍රී ලාංකිකයන් ලෙස යුද හමුදාපති ලුතිතන් ජෙනරාල් ශවේන්ද්‍ර සිල්වා මහතා යටතේ මව්බිමේ ස්වෛරීභාවය සහ භෞමික අඛණ්ඩතාව ආරක්ෂිත වනු ඇති බවට සහතික විය හැකි බවත් ය.", "URL": "https://sinhala.adaderana.lk/news.php?nid=117133", "Category": null, "Parent URL": null}