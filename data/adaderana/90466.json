{"Source": "Adaderana", "Timestamp": "June 6, 2018 08:23 pm", "Headline": "ලංකාවේ මුදල් අරන් රට යන්න හැදූ චීන කත අවසන් මොහොතේ රේගු බාරයට", "News Content": "ශ්‍රී ලංකා රුපියල් තොගයක් නීතිවිරෝධී ලෙස රැගෙන චීනය බලා රැගෙන යෑමට ගුවන් යානය අභියසටම ගොස් සිටි චීන ජාතික කාන්තාවක් අද(06) දහවල් කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. ඇය 35 හැවිරිදි චීන ජාතික කාන්තාවකි. ඇය ශ්‍රී ලංකාවේ කණ්ඩායම් නායිකාවක් (Group Leader) ලෙස කටයුතු කරන්නියක් බව ඇය රේගුව හමුවේ ප්‍රකාශ කර තිබේ. අද දින දහවල් 1.30 ට චීනයේ බෙයිජිං බලා පිටත්ව යන ශ්‍රී ලන්කන් ගුවන් සේවයේ යූ.එල්-868 දරන ගුවන් යානයට කටුනායක ගුවන් තොටුපොළ වෙත පැමිණ , එම ගුවන් යානය අසලම වූ පිටත්වීමේ පර්යන්තයේ 12 වන ගේට්ටුව සමීපයේදී රේගු නිලධාරීන් විසින් එම කාන්තාව මෙලෙස අත්අඩංගුවට ගෙන තිබුණි. ඇය විසින් රැගෙන ආ ගමන් මල්ලක රුපියල් 5,000 නෝට්ටු 255 කින් සමන්විත, ශ්‍රී ලංකා රුපියල් 12,75,000 ක මුදලක් සඟවා ගෙන තිබිය දී රේගු නිලධාරීන්ගේ අත්අඩංගුවට පත්ව ඇත. ශ්‍රී ලංකා රේගුවේ අතිරේක අධ්‍යක්ෂ ජනරාල් (ප්‍රාදේශීය) රංජිත් ළමාහේවා සහ කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහත්වරුන්ගේ උපදෙස් මත , නියෝජ්‍ය රේගු අධ්‍යක්ෂ විපුල මිනුවන්පිටිය , රේගු අධිකාරී ඒ.එන්.ජේම්ස් , සහකාර රේගු අධිකාරීවරුන් වන ආර්.ආර්.ජී.බී.සී.බණ්ඩාර , ඩී.ජී.බී.ගුණේන්ද්‍ර, පී.ජී.ජී.එම්.කේ.හේරත් සහ වී.එන්.ගුරුසිංහ යන මහත්වරුන් මේ පිළිබඳව වැඩිදුර පරීක්ෂණ පවත්වමින් සිටියි.", "URL": "https://sinhala.adaderana.lk/news.php?nid=90466", "Category": null, "Parent URL": null}