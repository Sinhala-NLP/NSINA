{"Source": "Adaderana", "Timestamp": "August 8, 2019 01:43 pm", "Headline": "කුලියාපිටියෙදී කුඩා දරුවෙකුට මත් පැන් පෙවු සැකකරු සොයා ගනියි", "News Content": "කුලියාපිටිය සිනමාහල පිටුපස ස්ථානයකදී වැඩිහිටියෙකු කුඩා දරුවෙකුට මත් පැන් පානය කිරීමට ලබා දෙන අයුරු පසු ගිය 2වනදා අද දෙරණ වාර්තා කළේය. මාධ්‍ය මඟන් හෙළි කළ මෙම පුවත හා සම්බන්ධ අදාල කුඩා දරුවා සහ එම වැඩිහිට පුද්ගලයා පිලිබඳ තොරතුරු අනාවරණය කර ගැනීමට කුලියාපිටිය පොලිසියේ ළමා හා කාන්තා කාර්යංශයට සමත්ව ඇත. අදාල බාලවයස්කාර දරුවා කුලියාපිටිය කොන්ගහගෙදර ප්‍රදේශයේ දිළිඳු පවුලක අවුරුදු 13ක් වයසැති දරුවෙකු වන බවත් ඔහු මානසික වර්ධනයේ ඇති රෝගී තත්ත්වයක් හේතුවෙන් පාසැල් හැරගිය දරුවෙකු බවත් හෙළි වී ඇත. සිද්ධිය පිළිබඳව වැඩිදුර විමර්ශනය සිදුකර දරුවා වෙනුවෙන් සුදුසු ක්‍රියාමාර්ගයක් ගැනීමට කටයුතු කරන බවද පොලිසිය පවසයි. සිදුවීමට සම්බන්ධ වයස්ගත පුද්ගලයාද කුලියාපිටිය ඌරුපිටිය ප්‍රදේශයේ අයෙකු බවට තොරතුරු මේ වනවිටත් පොලිසිය මගින් අනාවරණය කරගෙන ඇති අතර ඔහු ප්‍රදේශයෙන් පලාගොස් අති බව අද දෙරණ වාර්තාකරු සඳහන් කළේය. මෙම සැකකරු තැන තැන ගොස් බේකරි කර්මාන්තයේ යෙදෙන බව ඔහුගේ ඥාතීන් පවසා තිබේ. මාධ්‍ය ඔස්සේ මෙම සිදුවීම ප්‍රචාරය කළ දිනයේ සිට මෙම පුද්ගලයා මේ දක්වා නිවසට නොපැමිණි බව ඥාතීන් වැඩිදුරටත් පොලීසියට ප්‍රකාශ කර ඇත. මේ පිළිබඳ වැඩිදුර විමර්ශන කුලියාපිටිය පොලීසිය විසින් සිදු කරනු ඇති.", "URL": "https://sinhala.adaderana.lk/news.php?nid=116081", "Category": null, "Parent URL": null}