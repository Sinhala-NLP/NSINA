{"Source": "Adaderana", "Timestamp": "March 13, 2019 10:02 am", "Headline": "අල්ලස නැතිකරන්න සියලු බලතල යොදන්න කීර්ති සූදානම්", "News Content": "දකුණු පළාතේ පාසල්වලට දරුවන් ඇතුළත් කරගැනීමේදී සිදුකරන අල්ලස් ලබාගැනීම් සම්පූර්ණයෙන් නවතා දැමීමට ආණ්ඩුකාරවරයෙක් වශයෙන් ගත හැකි සියලුම පියවර ගැනීමට තමන් කටයුතු කරන බව දකුණු පළාත් ආණ්ඩුකාර කීර්ති තෙන්නකෝන් මහතා පවසා සිටියි. ආණ්ඩුකාරවරයා වැඩිදුරටත් සඳහන් කළේ දකුණු පළාතේ දරුවන්ගේ අධ්‍යාපන අයිතීන් සුරැකීමට තමන් සතු සියලු බලතල භාවිත කිරීමට කටයුතු කරන බවය.‍ මාධ්‍ය හමුවකදී තම අදහස් දක්වමින් ඒ මහතා මේ කරුණු අනාවරණය කර සිටියේය. මීට පෙර පාසල් සඳහා දරුවන් ඇතුළත් කිරීමේදී සිදුකරන අල්ලස් ගැනීම නැවැත්වීම සඳහා කිසිදු ආණුඩුකාරවරයෙකු ක්‍රියා නොකළ බවත්, නමුත් උද්ඝෝෂණ හා මඩ ප්‍රහාර හමුවේ නොසැළී තමන් සතු බලය යොදවා දකුණු පළාත තුල මෙම අල්ලස් ගැනීමේ ක්‍රියාවලිය සහමුලින්ම නැතිකිරීමට තමන් කැපවෙන බව ඔහු වැඩිදුරටත් අදහස් දක්වමින් සඳහන් කර සිටියේය. දකුණු පළාතේ දරුවන් 210කට මීට සති දෙකකට පෙර කිසිදු පාසලක් හිමි නොවී තිබූ අතර මේ වන විට එම දරුවන්ගෙන් දරුවන් 187ක් සඳහා කිසිදු අල්ලස් ලබාදීමකින් තොරව පාසල් වෙත ඇතුළත් කිරීමට හැකිවී ඇති බවත් දකුණු පළාත් ආණ්ඩුකාර කීර්ති තෙන්නකෝන් මහතා පවසා සිටියි.", "URL": "https://sinhala.adaderana.lk/news.php?nid=105972", "Category": null, "Parent URL": null}