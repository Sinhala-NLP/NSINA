{"Source": "Adaderana", "Timestamp": "July 29, 2018 01:19 pm", "Headline": "මස්කෙළිය ඔල්ටන් තේ වතුයායේ උද්ඝෝෂණයක්", "News Content": "මස්කෙළිය, ඔල්ටන් තේ වතුයායේ, නිලා වත්ත කොටසට පිවිසෙන මාර්ගය කඩිනමින් පිළිසකර කර දෙන ලෙස ඉල්ලමින් එම වතුයායේ කම්කරුවන් පිරිසක් අද (29) උද්ඝෝෂණයක නිරත විය. නිලා වත්ත පිවිසුම් මාර්ගයේදී පැවති මෙම උද්ඝෝෂණයට එක්ව සිටි පිරිස කියා සිටියේ, කිලෝ මීටර් 08 ක් පමණ දුරට දිවෙන මෙම වතු මාර්ගය පවුල් 100 කට අධික පිරිසක් පාවිච්චි කරන බවය. තම තේ වතුයායේ සිට කිලෝ මීටර් 25 ක් පමණ දුර පිහිටි මස්කෙළිය රෝහල වෙත ගැබිණි මව්වරුන්‍ ත්‍රීවීල් රථවල රැගෙන යද්දී මාර්ගයේ පවතින දැඩි අබලන් තත්වයත් සමඟ ත්‍රීවීල් රථවල දරුවන් බිහීවි ඇති බවත්, එහිදී අසාධ්‍ය තත්ත්වයේ පසුවූ මව්වරුන් හා ඔවුන් බිහිකළ දරුවන් කීප දෙනෙක් අවාසනාවන්ත ලෙස මියගොස් ඇති බවත් පවසන මෙම ජනතාව ඔවුන්ගේ පාසල් දරුවන් පාසල් යාමේදී දැඩි පීඩාවට පත්ව ඇති බවත් කියා සිටිති. මැතිවරණ සමයේදී විවිධ පක්ෂවල දේශපාලනඥයන් පැමිණ තම ඡන්දය කොල්ලකාගෙන බොරු පොරෝන්දු දී තමන් අතරමංකර යන බවත් පවසන උද්ඝෝෂකයෝ මෙවර ඡන්දය ලබා දෙන්නේ මාර්ගය පිළිසකරකර දුන්නොත් පමණක් බවත් කියා සිටිති. මෙම උද්ඝෝෂණයට පාසල් ළමයින්, වතු කම්කරුවන් ඇතුලු විහාල පිරිසක් සහභාගී විය.", "URL": "https://sinhala.adaderana.lk/news.php?nid=93399", "Category": null, "Parent URL": null}