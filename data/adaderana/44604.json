{"Source": "Adaderana", "Timestamp": "July 11, 2014 03:17 pm", "Headline": "රජරට සිසුන් දෙන්නෙක්ට ඇප දෙන්න කවුරුත් නෑ?", "News Content": "අධිකරණය නියම කළ ඇප කොන්දේසී සපුරාලීමට නොහැකිව බන්ධනාගාර ගතව සිටි රජරට විශ්ව විද්‍යාලයීය සිසුන් 31 දෙනාගෙන් 29 දෙනෙකු ඇප කොන්දේසී සපුරා බන්ධනාගාරයෙන් පිටව ගොස් තිබේ. විශ්ව විද්‍යාලයේ උපකුලපතිවරයා සහ ආචාර්ය මණ්ඩලය සිරඅඩස්සියට ගෙන අයුතු බිය ගැන්වීමක් සිදුකිරීමේ චෝදනා එල්ල වී තිබු රජරට විශ්ව විද්‍යාලයීය මහා ශිෂ්‍ය සංගමයේ සභාපතිවරයා, ලේකම්වරයා ඇතුළු ක්‍රියාකාරීන් 31 දෙනෙකු පසුගිය 09 වැනිදා අනුරාධපුර මහේස්ත්‍රාත් අධිකරණය හමුවට ඉදිරිපත් කරනු ලැබීය. එහිදී සැකකාර සිසු සිසුවියන් රුපියල් ලක්ෂ දෙක බැගින් ශරීර ඇප මත මුදාහැරීමට අනුරාධපුර ප්‍රධාන මහේස්ත්‍රාත් යුරේෂා ද සිල්වා මෙනවිය නියෝග කළාය. ශරීර ඇප සඳහා ඉදිරිපත් කරන ඇපකරුවන් සැකකරුවන්ගේ ළඟම ඥාතීන් විය යුතු බවට සහ ඔවුන් ඥාතීන් බව සනාථ කිරීම සඳහා ග්‍රාම නිලධාරී සහතික මෙන්ම එම ඇපකරුවන් විවෘත අධිකරණයට ඉදිරිපත් කළ යුතු බවට මහේස්ත්‍රාත්වරිය එහිදී නියෝග කළ බව සඳහන්ය. කෙසේ වෙතත් එම ඇප කොන්දේසී සපුරාලීමට කිසිදු සිසුවෙකුට නොහැකි වීම හේතුවෙන් ඔවුන්ට පසුගිය 09 වැනිදා සිට රක්ෂිත බන්ධනාගාර ගතව සිටීමට සිදුවුණි. ඒ අනූව අදාළ සිසුන් අතරින් 29 දෙනෙකු ඇප කොන්දේසී සපුරා අද දිනයේ බන්ධනාගාරයෙන් පිටව ගොස් ඇති අතර ඇප කොන්දේසී සපිරීමට නොහැකි වු තවත් සිසුන් දෙදෙනෙකු තවදුරටත් බන්ධනාගාර ගතව සිටින බව සඳහන්ය.", "URL": "https://sinhala.adaderana.lk/news.php?nid=44604", "Category": null, "Parent URL": null}