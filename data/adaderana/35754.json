{"Source": "Adaderana", "Timestamp": "July 13, 2013 04:43 pm", "Headline": "රත්වත්තේ පිළිරුව ජනපති අතින් නිරාවරණය වෙයි", "News Content": "මහනුවර නගර මධ්‍යයේ ඉදිකළ හිටපු හමුදා සෙන්පතියෙකු හා දේශපාලඥයෙකු වූ ජෙනරාල් අනුරුද්ධ රත්වත්තේ මහතාගේ පිළිරුව ජනාධිපති මහින්ද රාජපක්ෂ මහතා විසින් නිරාවරණය කර තිබේ. ශ්‍රී ලංකා නිදහස් පක්ෂයේ ජාතික සංවිධායකවරයෙකු ලෙස කටයුතු කළ අනුරුද්ධ රත්වත්තේ මහතා වාරිමාර්ග, විදුලිබල හා බලශක්ති සහ මහවැලි අමාත්‍ය ධූරද දරා ඇත. එමෙන්ම රාජ්‍ය ආරක්ෂක නියෝජ්‍ය අමාත්‍යවරයා ලෙස ද ඔහු කටයුතු කළේය. මේ අතර රුපියල් මිලියන 35 ක වියදමින් මහනුවර බෝගම්බර ක්‍රීඩාංගන පරිශ්‍රයේ ඉදිකළ නවින ශාරීරික අභ්‍යාස උපකරණවලින් යුත් කායවර්ධන මධ්‍යස්ථානයක්ද ජනාධිපති මහින්ද රාජපක්ෂ මහතාගේ ප්‍රධානත්වයෙන් අද පෙරවරුවේ විවෘත කෙරුණි. මහින්ද චින්තන ඉදිරි දැක්මට අනුව \" ක්‍රීඩාවෙන් සුව දිවියක් \" යන තේමාව යටතේ ක්‍රීඩා අමාත්‍යංශය විසින් එය ඉදිකර ඇත.", "URL": "https://sinhala.adaderana.lk/news.php?nid=35754", "Category": null, "Parent URL": null}