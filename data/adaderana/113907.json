{"Source": "Adaderana", "Timestamp": "July 11, 2019 01:35 pm", "Headline": "රිටිගල රක්ෂිතයේ මහා පරිමාණ ඉඩම් කොල්ලය", "News Content": "රජයේ ඉඩමක දසවසරක් භුක්ති වින්ද හොත් සින්නක්කර ඔප්පුව ලබාදෙන රජයේ වැඩසටහනට යටතේ ඉඩම් ලබාගැනීමේ අරමුණ ඇතිව ව්‍යාජ ලෙස රජයේ රක්ෂිත අත්පත් කරගන්නා මහා පරිමාණ ජාවාරමක් ඓතිහාසික රිටිගල කඳු පාමුළ ගනේවල්පොල කඳුබොඩ ප්‍රදේශයේ දී මේ දිනවල ක්‍රියාත්මක වන බව වාර්තා වේ. කැකිරාව ප්‍රාදේශීය ලේකම් කොට්ඨාසයට අයත් ගනේවල්පොල රිටිගල කඳු පාමුළ වන සංරක්ෂණ දෙපාර්තමේන්තුවට අයත් කඳුබොඩ ප්‍රදේශයේ ඉතා රහසිගතව කණ්ඩායමක් විශාල ගස් වැල් කපා දමා රිටිගල රක්ෂිතය හෙළිපෙහෙළි කොට ගිනි තබමින් සිටින බවට ඉතා රහසිගත තොරතුරකින් වාර්තා විය. ඒ අනුව 09 වැනි දින දහවල් එම ස්ථානයට යන විටත් වීශාල භූමි ප්‍රමාණයක් වනය විනාශ කොට ගිනි තබා තිබෙන අතර වීශාල භූමි ප්‍රමාණයක් හෙළිපෙහෙළි කොට මේ වන විට කජු පැල සිටුවා භුක්තිය ඔවුන්ගේ සතුකර ගැනීමේ ක්‍රියාවළිය දැක ගැනීමට ලැබු බව අද දෙරණ වාර්තාකරු සඳහන් කරයි. එයට සමගාමීව රිටිගල රක්ෂිතයේ ඉපැරණි ගස්කොළන් සියල්ල කපා ගිනි තබා විනාශ කරමින් ඉඩම් හෙළි පෙහෙළි කරන ආකාරය විවිධ ඉදිකිරීම් සඳහා අඩිතාලම් කපා ගඩොල් රක්ෂිතයේ ගෙනැවිත් දමා තිබෙන ආකාරය දැක ගත හැකි වේ. රක්ෂිතයේ පිහිටි ඉතා වටිනා රූක්ෂ ගස් මුල්වලට ගිනි තබා ඒවා ද විනාශ කිරීම මෙම ජාවාරම්කරුවන් විසින් සිදු කරයි. මේ වනවිටත් ස්ථාන හයක පමණ අක්කර 50කට වඩා වැඩි ප්‍රමාණයක් මෙසේ අත්පත් කරගෙන ඇතිබව ප්‍රදේශවාසීහු කියති. එමෙන්ම වන සංරක්ෂණ දෙපාර්තමේන්තුවේ බවට හැඟවෙන ලී කැබලි වලින් මායිම් සටහන් කර තිබෙන ආකාරයද රක්ෂිතය තුළ දක්නට ලැබිණි. මේ පිළිබඳව විමසීම සඳහා කැකිරාව අඩවි වන නිලධාරී රවින්ද්‍ර ලාල් මහතා හමුවීමට අද දෙරණ වාර්තාකරු එම කාර්යාලයට ගොස් ඇත. ඒ මහතා පවසා ඇත්තේ පුද්ගලයන් දෙදෙනෙකු මේ සම්බන්ධයෙන් අත්අඩංගුවට ගෙන ඇප මත නිදහස් කොට තිබෙන බවයි. ඔවුන් පැරණි පලපත්‍රයක් පෙන්වූ බවද එය තමාට පිළිගැනීමට නොහැකි බවද ඩවි වන නිලධාරි රවීන්ද්‍රලාල් මහතා පැවසීය. එමෙන්ම වන සංරක්ෂණ දෙපාර්තමේන්තුවේ ලී කණු වලින් මායිම් සටහන් කිරීමත් සිදු කර නැති බව ද ඔහු මෙහිදී අප සිදු කළ ප්‍රශ්න කිරීම්වල දී කියා සිටියේය. අඩවි වන නිලධාරී එසේ සඳහන් කළ ද ප්‍රදේශය භාරව සිටින බීට්ටු වන නිලධාරී විජය කුමාර මහතාගෙන් දුරකථනය හරහා මේ බව විමසීමේදී කියා සිටියේ සැකකරුවන් තුන්දෙනෙකු අත්අඩංගුවට ගෙන ඇප මත මුදාහැර තිබෙන බවය. 0ඉන් දෙදෙනෙකු මඩකලපුව වාකරේ ප්‍රදේශයේ පදිංචිකරුවන වන අතර ගනේවල්පොල ප්‍රදේශයේ පදිංචිකරුවෙකුද වන බව හෙතෙම සඳහන් කළේය. මෙම රිටිගල වනය හෙළි පෙහෙළි කිරීම සඳහා ඔවුන්ට බලපත්‍රයක් හෝ ඉඩමක ඔප්පුවක් තිබුණේදැයි අප විමසීමේදී කියා සිටියේ කිසිදු බලපත්‍රයක් ඔප්පුවක් තමන් වෙත ඉදිරිපත් නොකළ බවය. ඔප්පු සහ බලපත්‍ර ඇත්නම් ඉදිරිපත් කිරීමට දින කිහිපයක් කල් දුන් බව ද බීට්ටු වන නිලධාරි වරයා වැඩිදුරටත් සඳහන් කළේය. කෙසේ වෙතත් ඓතිහාසික කමින් ඉතා වැදගත්කමක් ඇති පාරිසරික අතින් වැදගත් කමක් ඇති මෙම රිටිගල රක්ෂිතයට ඇතුළු වීමට පවා අවසරයක් නොමැති බව වන සංරක්ෂණ දෙපාර්තමේන්තුවේ දැන්වීම් පුවරුවල සටහන් කර තිබුණද මහා පරිමාණ ඉඩම් අත්පත් කර ගැනීම් ගහකොළ විනාශ කිරීම ගිනිතැබීම සිදුකිරීම සඳහා අවශ්‍ය පසුබිම සකසා තිබීම එහි ගිය අද දෙරණ වාර්තාකරුට දැක ගැනීමට ලැබු බව ඔහු සඳහන් කළේය.", "URL": "https://sinhala.adaderana.lk/news.php?nid=113907", "Category": null, "Parent URL": null}