{"Source": "Adaderana", "Timestamp": "June 21, 2019 09:02 pm", "Headline": "කල්මුණේ මාරාන්තික උපවාසයට ආ ඇමතිවරුන්ට ජනතා විරෝධයක්", "News Content": "කල්මුණේ උතුර ප්‍රාදේශීය සභාවට ද ඉඩම් හා මූල්‍ය බලතල ලබාදෙන ලෙස ඉල්ලා ආරම්භ කළ මාරාන්තික උපවාසය පැවැත්වෙන ස්ථානයට පැමිණි මැති ඇමතිවරුන්ට ජනතාවගෙන් අද දැඩි විරෝධයක් එල්ල වුණි. අප වාර්තාකරු පැවසුවේ, ඔවුන් එම ස්ථානයෙන් ඉවත් කළේ, පොලිස් ආරක්ෂාව මධ්‍යයේ බවයි. මුස්ලිම් ජනයා වැඩි වශයෙන් වෙසෙන කල්මුණේ දකුණ ප්‍රාදේශීය ලේකම් කාර්යාලයට හිමි ඉඩම් හා මූල්‍ය බලතල කල්මුණේ උතුර ප්‍රාදේශිය සභාවටත් ලබා දෙන ලෙස ඉල්ලමින් ආරම්භ කළ මාරාන්තික උපවාසය අද 5 වැනි දිනටත් ක්‍රියාත්මක වුණි. ජාතික ඒකාබද්ධතා, රාජ්‍ය භාෂා, සමාජ ප්‍රගති සහ හින්දු ආගමික කටයුතු අමාත්‍ය මනෝ ගනේෂන් සහ පාර්ලිමේන්තු මන්ත්‍රී එම්.ඒ. සුමන්තිරන් යන මහත්වරුන්ද උපවාසය පැවැත්වෙන ස්ථානයට අද පැමිණියේය. කෙසේ වෙතත් දෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්තිරන් මහතා ලිපියක් ඉදිරිපත් කිරීමේමේදී උපවාසයේ නිරත පිරිසෙන් එල්ල වූයේ දැඩි විරෝධයකි. අමාත්‍යවරයාටද උපවාසයේ නිරත පිරිස එහිදී විරෝධය පළ කළා. පසුව පොලීසියේ මැදිහත් වීමෙන් දයා ගමගේ අමාත්‍යවරයා සහ සුමන්තිරන් මන්ත්‍රීවරයා එම ස්ථානයෙන් ඉවත් කිරීමට පියවර ගත්තේය. කෙසේ වෙතත් අමාත්‍ය මනෝ ගනේෂන් මහතාට ජනතාවගෙන් විරොධයක් එල්ල නොවූ නිසා ඔහු තවදුරටත් උපවාසකරුවන් සමඟ රැඳී සිටියේය. මේ අතර කල්මුණේ උතුර ප්‍රාදේශීය ලේකම් කාර්යාලය ඉඩම් හා මූල්‍ය බලතල සහිතව විධිමත් බවට පත්කර දෙන මෙන් පැවැත්වෙන උපවාසයට විරුද්ධව කල්මුණේ පෞද්ගලික බස් නැවතුම් පොළේදී ඊයේ පිරිසක් ආරම්භ කළ සත්‍යග්‍රහයට පාර්ලිමේන්තු මන්ත්‍රී එච්.එම්.එම්. හාරිස් අද එක් වුණි.", "URL": "https://sinhala.adaderana.lk/news.php?nid=112503", "Category": null, "Parent URL": null}