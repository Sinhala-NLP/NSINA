{"Source": "Adaderana", "Timestamp": "July 8, 2018 12:59 pm", "Headline": "මුහුදු සීමා උල්ලංඝණය කරපු ඉන්දීය ධීවරයින් 4 ක් අත්අඩංගුවට", "News Content": "මෙරට මුහුදු සීමාව උල්ලංඝනය කරමින් ධීවර කටයුතුවල නිරතවූ ඉන්දීය ධීවරයින් සිව්දෙනෙකු නාවික හමුදාව විසින් අත්අඩංගුවට ගෙන තිබේ. ඩෙල්ෆ් මුහුදු ප්‍රදේශයේ දී ඊයේ (07) රාත්‍රීයේ දී මෙම ධීවරයින් අත්අඩංගුවට ගත් බව නාවික හමුදාව සඳහන් කළේය. එහිදි ඔවුන් පැමිණි යාත්‍රාවක් ද නාවික හමුදාව භාරයට ගෙන තිබේ. අත්අඩංගුවට ගත් ධීවරයින් සහ යාත්‍රාව කන්කසන්තුරෙයි වරාය වෙත රැගෙන ඒමේන් අනතුරුව වැඩිදුර විමර්ශන සඳහා ධීවර බලධාරීන් වෙත භාරදුන් බව නාවික හමුදාව සඳහන් කළේය. මෙලෙස අත්අඩංගුවට පත්ව ඇත්තේ තමිල්නාඩු රාමේෂ්වරන් ප්‍රදේශයේ ධීවරයින් පිරිසක් බව සඳහන්ය. පසුගිය සතියේ ද මුහුදු සීමාව උල්ලංඝණය කළ ඉන්දීය ධීවරයින් 12 දෙනෙකු නාවික හමුදාව විසින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=92184", "Category": null, "Parent URL": null}