{"Source": "Adaderana", "Timestamp": "April 19, 2019 08:18 pm", "Headline": " අඹුසැමි යුවල අමානුෂික ලෙස මරා දැමූ ඝාතකයින් සොයා ගනියි", "News Content": "ගලේවෙල දේවහුව කී ඇල ප්‍රදේශයේ අඹු සැමි යුවලක් කපා කොටා ඝාතනය කර පලා ගොස් සිටි සැකකරුවෙකු අද (19) පස්වරුවේ අත්අඩංගුවට ගෙන ඇත. මෙසේ අත්අඩංගුවට ගෙන ඇත්තේ මියගිය කාන්තාවගේ සහෝදරයකු බව වාර්තා වේ. සැකකරු ඝාතනය සඳහා යොදාගත් බවට සැකකරන ගිනි අවියක් ඝාතනය සඳහා යොදාගත් පිහියක් දේවහුව ප්‍රදේශයේ ඇළක සඟවා තිබියදී සොයාගත් බව පොලිසිය පවසයි. ඉඩම් ආරවුලක් මත මෙම ඝාතනය සිදුකළ බව මූලික පරීක්ෂණවලදී හෙළි වී ඇති බව ගලේවෙල පොලිසියේ ස්ථානාධිපති පොලිස් පරීක්ෂකනිලංග ප්‍රනාන්දු මහතා පැවසිය. පසුගියදා තම සහෝදරිය සහ සහෝදරියගේ සැමියා කපා කොටා වෙඩි තබා ඝාතනය කිරීමෙන් පසු වූ ගිනි අවිය සහ පිහිය ඇලකට දමා තමන් කොළඹ ප්‍රදේශයේ සැඟවී සිටි බව ප්‍රශ්න කිරීමේදී සැකකරු ප්‍රකාශ කොට තිබේ. මෙසේ ඝාතනයට ලක් වුයේ කෘෂිකර්ම නිෂ්පාදන පර්යේෂණ සහකාර නිලධාරියෙකු වන ගාමිණී සුරවීර (53) සහ ඔහුගේ බිරිද කෘෂි ආශ්‍රිත නිෂ්පාදන රැසක් නිෂ්පාදනය කොට මධ්‍යම පළාතේ දිරිය කාන්තාවට හිමි සම්මානය හිමිකරගත් අනුලා සුරවීර (51) යන යුවලය . දින ගණනාවක් තිස්සේ ලැබුණු තොරතුරු අනුව ගලේවෙල පොලීසියේ අපරාධ අංශයේ නිලධාරීහු කණ්ඩායම් කිහිපයක් අංශ ගණනාවකින් පරීක්ෂණ සිදුකිරීමෙන් අනතුරුව මෙම අපරාධය පිළිබඳව අනාවරණය කර ගෙන ඇත. සැකකරු සහ ගිනි අවි ගලේවෙල පොලිසියට රැගෙන විත් තවදුරටත් ප්‍රශ්න කිරීමෙන් අනතුරුව හෙට (20) දින දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතය. මෙම ඝාතනය පිටුපස තවත් පිරිසක් සිටින්නට ඇති බවට පොලීසිය සැක පල කරයි. සිද්දිය පිළිබදව ගලේවෙල පොලිසිය පරීක්ෂණ පවත්වනු ඇති.", "URL": "https://sinhala.adaderana.lk/news.php?nid=108259", "Category": null, "Parent URL": null}