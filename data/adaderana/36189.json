{"Source": "Adaderana", "Timestamp": "July 29, 2013 11:59 am", "Headline": "ස්ථාවරයේ වෙනසක් නෑ - එදා වගේමයි අදත්", "News Content": "ශ්‍රී ලංකාවේ දෙමළ ජනතාව වෙනුවෙන් වන ස්ථාවරයේ වෙනසක් සිදුකර නොමැති බවට ඉන්දීය මධ්‍යම රජය විසින් තමිල්නාඩු රජයට සහතිකයක් ලබා දී තිබේ. ශ්‍රි ලංකාවේ දෙමළ ජනතාව වෙනුවෙන් බලය බෙදීම සහ සමගි සන්ධානය පිළිබඳ ඉන්දීය රජයේ ස්ථාවරය වෙනසක් කර නොමැති බව ප්‍රකාශ කර ඇත්තේ එරට අග්‍රාමාත්‍ය කාර්යාලයේ අමාත්‍ය වී. නාරායන ස්වාමී විසිනි. අග්‍රාමාත්‍ය මන්මෝහන් සිං මහතා විසින් එය තහවුරු කර ඇති බව නාරායන ස්වාමි මහතා මාධ්‍ය හමුවේ ප්‍රකාශ කර ඇත. 13 වන ආණ්ඩුක්‍රම ව්‍යවස්ථා සංශෝධනය ඉන්දු ලංකා ගිවිසුමේ ප්‍රතිඵලයක් ලෙස පෙන්වා දී ඇති ඔහු ඉන්දීය විරෝධය නොතකා එය වෙනස් කිරීමට සන්ධාන රජය කටයුතු නොකරනු ඇති බව ද සඳහන් කර තිබේ. මේ අතර ඉන්දු ලංකා ගිවිසුමට අදට වසර 26 ක් සම්පූර්ණ වීම නිමිත්තෙන් ඊට විරෝධය පළ කරමින් කොළඹ ඉන්දීය මහ කොමසාරිස් කාර්යාලය ඉදිරිපිට විරෝධතාවක් ද පැවැත්විණ.", "URL": "https://sinhala.adaderana.lk/news.php?nid=36189", "Category": null, "Parent URL": null}