{"Source": "Adaderana", "Timestamp": "December 27, 2017 11:13 am", "Headline": "යාපනයට භූතයෙක් ඇවිත් - අදත් ළමයෙක් මැරිලා - භූතයා තවමත් හඳුනගෙන නෑ", "News Content": "යාපනයේ පැතිර යන මෙතෙක් නිශ්චිතව හඳුනා නොගත් උණ රෝගයට ගොදුරු වී වයස අවුරුදු 8 ක ළමයෙකු අද (27) දා යාපනය ශීක්ෂණ රෝහලේදී මිය ගොස් තිබේ. යාපනයේ උඩුප්පිඩි නාවල් ප්‍රදේශයේ පදිංචි පී.නිවාසන් නමති මෙම ළමයා උණ රෝගයට ගොදුරු වීම නිසා පසුගිය 23 වෙනිදා යාපනයේ මාන්තේ රෝහලට ඇතුළත් කොට තිබේ. තත්ත්වය අසාධ්‍ය බැවින් ඔහුව යාපනය රෝහල වෙත මාරුකොට යවා ඇති අතර එහි ප්‍රතිකාර ලබමින් සිටියදී ඔහු මියගොස් තිබේ. මියගිය ළමයාගේ මරණය සම්බන්ධයෙන් අධිකරණ වෛද්‍ය නිලධාරිවරයා ලවා පශ්චාත් මරණ පරීක්ෂණයක් පවත්වන මෙන් යාපනය රෝහලේ පාලන අධිකාරිය නියෝග කොට ඇත්තේ යාපනය පුරා පැතිර යන උණ රෝගය සම්බන්ධයෙන් ජනතාව තුළ විවිධ මත පලවීම හේතුවෙනි. පසුගිය මාස තුනක් වැනි කෙටි කාලය ඇතුළත මුලතිව් පළාතේ රෝගීන් 9 දෙනෙකුද යාපනයේ රෝගීන් 11 දෙනෙකුද මෙතෙක් නිශ්චය වශයෙන් හඳුනා නොගත් උණ රෝගයකින් මරුමුවට පත් වී ඇති අතර ඒ සම්බන්ධයෙන් සෞඛ්‍ය අමාත්‍යංශයේ විශේෂඥ වෛද්‍යවරුන් පිරිසක් කොළඹ සිය මුලතිව් පළාතට ගොස් පරීක්ෂණයක්ද ආරම්භ කොට තිබේ. මේ උණ රෝගය මෙතෙක් හදුනා නොගැනීම නිසාත් සෞඛ්‍ය වෛද්‍ය නිලධාරීන් රෝගය සම්බන්ධයෙන් ජනතාව දැනුවත් නොකිරීමත් නිසා යාපනයේ ජනතාව බියට පත්ව සිටින්නේ භූත බලවේගයක් මගින් මෙම රෝගය ඇති කොට මිනිසුන් මරාදමන බවටය. මේ උණ රෝගය වැළදී මිය යන පිරිස භූතයින් ලෙස ඉපදී තවත් පිරිසකට රෝගය බෝකරන බව යාපනයේ වැසියන්ගේ මතය වී තිබේ.", "URL": "https://sinhala.adaderana.lk/news.php?nid=82136", "Category": null, "Parent URL": null}