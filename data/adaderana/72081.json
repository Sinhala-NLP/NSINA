{"Source": "Adaderana", "Timestamp": "April 15, 2017 10:25 am", "Headline": "මීතොටමුල්ල සිද්ධිය - ඉදිරි ක්‍රියාමාර්ග ගන්න සූදානම්", "News Content": "මීතොටමුල්ලේ අද පවත්නා තත්ත්වය පිළිබඳ නිරීක්ෂණය කොට ඒ සම්බන්ධයෙන් සාකච්ඡා කර මිය ගිය පිරිස් හා තුවාල වූවන් සම්බන්ධයෙන් ඉදිරි ක්‍රියා මාර්ග ගන්නා බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.විපතට පත්වූ අය රඳවා ගැනීමට මේවන විට කඳවුරක් ස්ථාපිත කර ඇති බවත්, අවශ්‍ය ආහාර පාන රජය සහ පරිත්‍යාගශීලින්ගෙන් ලබාගෙන පහසුකම් සලසන බව අමාත්‍යවරයා අද දෙරණ කළ විමසුමකට ප්‍රතිචාර දක්වමින් කියා සිටියේය.මෙවැනි අවස්ථාවක චක්‍රලේඛ හෝ වෙනත් කරුණු මත රැඳෙන්නට නොහැකි බවත්, ඒ නිසා දැනට කළ යුතු දේ ගැන තමන් අමාත්‍යංශ නිලධාරීන්ට උපදෙස් ලබාදී ඇති බවත්, ජනාධිපතිවරයාත් ඒ සම්බන්ධයෙන් ක්‍රියාතමක වන ලෙස උපදෙස් ලබාදී ඇති බවත් ඔහු සඳහන් කළේය.අවතැන් වූවන් 80 ක පමණ පිරිසක් සිටින බවත්, උපරිම වශයෙන් 200ක් පමණ වෙතැයි උපකල්පනය කරන බවත්, ප්‍රමාණය කොපමණ වුණත් අවශ්‍ය උපරිම පහසුකම් සලසන බවත් ප්‍රියදර්ශන මහතා සඳහන් කළේය.මෙම කුණු කන්ද සම්බන්ධයෙන් දීර්ඝ කාලීනව කතා කර ඇති මුත්, නිශ්චිත විසඳුමක් අවශ්‍යව ඇති බව ඔහු පැහැදිලි කළේය.සනීපාරක්ෂක කසළ රඳවනයක් ස්ථාපිත කිරීම ඒ සඳහා වන එක් විසඳුමක් බවත්, ඒකට කොරියාවේ ආධාර අරන් දොම්පෙ ප්‍රදේශයේ එවැන්නක් ස්ථාපිත කර ඇති බවත්, දැනට එහි රඳවන්නේ එම පළාතේ කසළ පමණක් බවත් අමාත්‍යවරයා සිහිපත් කළේය.කෙසේ වෙතත් එවැනි කසළ රඳවන 5ක් රට පුරා හදන්න ඒ කාලයේ යෝජනා වුණත් එය ක්‍රියාත්මක නොවුණු බවත්, එසේ වූයේ මන්දැයි තමන් නොදන්නා බවත් අමාත්‍යවරයා අවධාරණය කළේය.එමෙන්ම තවත් විසඳුමක් ලෙස කුණු දහනය කිරීමේ වැඩපිළිවෙළකට යා හැකි බවත්, ඒ සඳහා විශාල වියදමක් දැරිය යුතු බවත්, ඒ මුදලට සාමාන්‍ය ජනතාවත් යම් ගෙවීමක් කළ යුතුව ඇති බවත්, ඒ සඳහා දැනට එක්තරා සමාගමක් සමග එම කටයුත්ත ක්‍රියාත්මක කිරීමට කැබිනට් අනුමැතිය ලැබී ඇති බවත් ඔහු වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=72081", "Category": null, "Parent URL": null}