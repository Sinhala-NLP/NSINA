{"Source": "Adaderana", "Timestamp": "May 21, 2010 10:43 am", "Headline": "වෙසක් උත්සවය මෙවරත් උත්කර්ෂවත්ව ", "News Content": "ශ්‍රී ලංකා මහාබෝධි මධ්‍යස්ථානය හා දකුණු ඉන්දියාවේ ශ්‍රී ලංකා නියෝජ්‍ය මහ කොමසාරිස් කාර්යාලය එක්ව සංවිධානය කෙරෙන වෙසක් උත්සවය මෙවරත් ඉතා උත්කර්ෂවත් අන්දමින් පැවැත්වීමට කටයුතු සංවිධානය කර ඇත. තමිල්නාඩුවේ බෞද්ධ සංවිධාන ගණනාවක සහය මේ සඳහා ලැබේ. ශ්‍රී ලංකාව හා තමිල්නාඩුව අතර හොඳ හිත හා මිත්‍රත්වය වර්ධනය කර ගැනීම සඳහාත්, සිංහල හා දෙමළ ජන වර්ග අතර හොඳ හිත වර්ධනය කරගැනීම සඳහාත් මේ උත්සවය විශාල පිටුවහලක් වේ. මෙවර වෙසක් උත්සවය සඳහා අනුග්‍රහය දක්වන්නේ එච්. එන්. බී ඇෂුවරන්ස් ආයතනයයි. මේ වසරේ විශේෂ දේශනය පවත්වන්නේ ශ්‍රී ජයවර්ධනපුර විශ්ව විද්‍යාලයේ ජ්‍යෙෂ්ඨ මහාචාර්ය සුනිල් ආරියරත්න විසිනි. මෙවර වෙසක් පෙරහැරෙහි විශේෂත්වය වන්නේ වැලිවේරිය ක්‍රිස්තුරාජ විද්‍යාලයීය ශිෂ්‍ය ශිෂ්‍යාවන් වෙසක් පෙරහැරට සහභාගිවීමය. කතෝලික විද්‍යාලයක ශිෂ්‍ය ශිෂ්‍යාවන් චෙන්නායි වෙසක් පෙරහැරට සහභාගිවීම සුවිශේෂී සිද්ධියකි. මෙමගින් අපේ ආගම් අතර ‍අන්‍යෝන්‍ය අවබෝධය සහ සහයෝගය වර්ධනය වේ. මෙම වෙසක් පෙරහැර ආරම්භ වූයේ 2002 වසරේ සිටය. වෙසක් පොහෝ දින මුළු දවස පුරා චෙන්නායි මධ්‍යස්ථානයේ ආගමික වතාවත් පැවැත්වේ. සිංහල සහ දෙමළ පින්වතුන් ගණනාවක් මේ සඳහා සහභාගි වන අතර බණ, ධර්ම සාකච්ඡා ආදිය සිංහල සහ දෙමළ භාෂාද්වයෙන්ම පැවැත්වේ. 30 වනදා සවස 4 .00 ට වෙසක් පෙරහැර පැවැත්වේ. සවස 6 .00 පෙරහැර මහාබෝධි මධ්‍යස්ථානයට පැමිණේ. ඉන් අනතුරුව දහම් හමුව පැවැත්වේ.", "URL": "https://sinhala.adaderana.lk/news.php?nid=8535", "Category": null, "Parent URL": null}