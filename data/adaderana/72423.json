{"Source": "Adaderana", "Timestamp": "April 24, 2017 02:21 pm", "Headline": "විමල් ඇතුළු 07 එරෙහිව චෝදනා ඉදිරිපත් කරන්න අපේක්ෂා කරනවා", "News Content": "පාර්ලිමේන්තු මන්ත්‍රී විමල් වීරවංශ මහතා ඇතුළු 07 දෙනෙකුට එරෙහිව චෝදනා ඉදිරිපත් කිරීමට අපේක්ෂා කරන බව කුරුදුවත්ත පොලීසිය කොළඹ මහේස්ත්‍රාත් අධිකරණයට දැනුම්දී තිබේ. එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු මෙරට සංචාරයක නිරත වූ අවස්ථාවේ මහජන පීඩාවක් ඇති වන ආකාරයට උද්ඝෝෂණයේ නිරතවීම සම්බන්ධයෙන් එම චෝදනා ඉදිරිපත් කරන බව පොලීසිය පවසා ඇත. අදාළ පැමිණිල්ල අද(24) කැඳවූ අවස්ථාවේ විමල් වීරවංශ, ජයන්ත සමරවීර, වීරකුමාර දිසානායක යන පාර්ලිමේන්තු මන්ත්‍රීවරුන් මෙන්ම පළාත් සභා මන්ත්‍රී රොජර් සෙනෙවිරත්න, පියසිරි විජේනායක, මොහොමඩ් මුසම්මිල් ඇතුළු පිරිස අධිකරණයේ පෙනී සිට තිබේ. කුරුදුවත්ත පොලීසිය අධිකරණයට වාර්තාවක් ඉදිරිපත් කරමින් සඳහන් කර ඇත්තේ එම සිද්ධිය සම්බන්ධ චමින්ද ජයලාල් නැමැති සැකකරු සොයා ගැනීමට නොහැකි තත්ත්වයක් උද්ඝතව ඇති බවය. ඔහු සොයා ගැනීමෙන් පසුව අදාළ පිරිසට එරෙහිව අධිකරණය හමුවේ චෝදනා ඉදිරිපත් කිරීමට අපේක්ෂා කරන බව කුරුදුවත්ත පොලීසිය දැනුම්දී ඇත. ඒ සඳහා කල්ලබා දෙන මෙන් ද පොලීසිය අධිකරණයෙන් ඉල්ලීමක් කර තිබේ. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් ලාල් බණ්ඩාර රණසිංහ මහතා පැමිණිල්ල සැත්තැම්බර් මස 18 වනදා කැඳවීමට නියම කර ඇති බව අද දෙරණ අධිකරණ වාර්තාකරු සඳහන් කළේය. එදිනට සැකකරුවන්ට එරෙහිව චෝදනා පත්‍ර ඉදිරිපත් කිරීමට පියවර ගන්නා ලෙස ද මහේස්ත්‍රාත් වරයා එහිදී පොලීසියට දැනුම් දී තිබේ.", "URL": "https://sinhala.adaderana.lk/news.php?nid=72423", "Category": null, "Parent URL": null}