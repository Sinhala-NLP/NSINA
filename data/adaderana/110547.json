{"Source": "Adaderana", "Timestamp": "May 23, 2019 07:15 pm", "Headline": "මුවන්පැලැස්සේ දරු පැටවුන්ගේ සැබෑ වූ පාසල් සිහිනය", "News Content": "නිවසේ අගහිඟකම් නිසා පාසල් වරම් අහිමි වූ තණමල්විල මුවන්පැලැස්සේ දරුවන් තිදෙනෙකු පිළිබඳ පුවතක් අද දෙරණ පසුගියදා අනාවරණ කළේය. එහි ප්‍රතිඵලයක් ලෙස සිය අධ්‍යාපන සිහිනය හැබෑ කරගැනීමට එම දරුවන්ට අද අවස්ථාව උදා වුණි. තණමල්විල මුවන්පැලැස්ස ප්‍රදේශයේ ජීවත්වන චමිලා සහ නමින්ද දැඩි අගහිඟකම් මධ්‍යයේ සිය දරු තිදෙනා සමඟ ගෙවන දුක්ඛිත ජීවිතය පිළිබදව අද දෙරණ ඉකුත් මැයි 17 වෙනිදා වාර්තා කළේය. ඔවුන් දෙපලගේ වැඩිමල් දරුවා වන දස හැවිරිදි මිහිර නිම්සරගේ පාසල් ගමනෙ පළමු ශ්‍රේණියේදීම නතර වී තිබූ අතර අට හැවිරිදි කසුනි අනුත්තරා සහ සය හැවිරිදි හංසක සඳකැලුම් පාසලකට ඇතුළත් වී හෝ නැත. කෙසේ වෙතත් අද දෙරණ ඔවුන් පිළිබඳ පුවත ප්‍රචාරය කිරීමේ ප්‍රතිඵලයක් ලෙස මේ දරු තිදෙනාට තණමල්විල බෝදාගම මහා විද්‍යාලයේ සිප්සතර ලැබීමේ අවස්ථාව හිමිවුණි. ඒ අනුව මිහිරත්, කසුනිත්, හංසකත් අද යළි සිය පාසල් ගමන ආරම්භ කළේය. මේ දරු තිදෙනා අද ඇරඹූ පාසල් ගමන හෙට ඔවුන්ගේ දිවිගමනට ආලෝකයක් සපයනු ඇත. ඒ වෙනුවෙන් පරිත්‍යාගශීලීව දෑත් දිගු කළ ඔබ සැමට අද දෙරණ ප්‍රණාමය !", "URL": "https://sinhala.adaderana.lk/news.php?nid=110547", "Category": null, "Parent URL": null}