{"Source": "Adaderana", "Timestamp": "July 2, 2013 02:55 pm", "Headline": "බීමතින් ගුවන් යානයේ හැසිරුණු ක්‍රීඩකයා ගැන පරීක්ෂණයක්", "News Content": "බීමතින් ගුවන් යානයේ හැසිරුණු බව කියන ලාංකික ක්‍රීඩකයා ගැන පරීක්ෂණයක් පවත්වන බව ශ්‍රී ලංකා ක්‍රිකට් ආයතනය පවසයි. ශ්‍රී ලංකා ඒ කණ්ඩායම නියෝජනය කරන ක්‍රීඩකයෙකු සම්බන්ධයෙන් පළවී ඇති මාධ්‍ය වාර්තා සැලකිල්ලට ගෙන එම පරික්ෂණය පවත්වන බවත් වැරදිකරුවුවහොත් විනය ක්‍රියාමාර්ග ගන්නා බවද ක්‍රිකට් ආයතනය නිකුත් කළ නිවේදනයක දැක්වෙයි. කොදෙව් හි ක්‍රිකට් තරග සංචාරයකින් පසු ලන්ඩනය බලා පියාසර කළ ගුවන් යානයේ බීමතින් හැසිරුණු බව කියන ක්‍රීඩකයෙකු වැසිකිළි දොර යැයි සිතා එහි දොර හැරීමට උත්සාහ දරා ඇති බවට මාධ්‍ය වාර්තා කර තිබුණි. ඒ අනුව ශ්‍රී ලංකා ඒ කණ්ඩායමේ කළමනාකරු සමග සාකච්ඡා කර අදාළ සිද්ධිය ගැන විමර්ශනයක් සිදුකිරීමට බලාපොරොත්තු වන බව එම ආයතනය නිකුත් කළ නිවේදනයක දැක්වෙයි.", "URL": "https://sinhala.adaderana.lk/news.php?nid=35428", "Category": null, "Parent URL": null}