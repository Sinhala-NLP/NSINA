{"Source": "Adaderana", "Timestamp": "June 8, 2013 09:56 am", "Headline": "ධීවර සිරුරු 3ක් වෙරළට", "News Content": "බලපිටිය ධීවර වරායෙන් මුහුදු ගිය ධීවර යාත්‍රා 20කින් පමණ යාත්‍රා 3ක් හමුවී ඇති බවත් ඒවායේ සිටි ධීවරයින්ගෙන් දෙදෙනෙකුගේ සිරුරු වෙරළට ගොඩ ගසා ඇති අතරම ප්‍රදේශවාසීන්ගේ සහයෙන් බේරාගත් ධීවරයින් 12 දෙනෙකු බලපිටිය රෝහලට ඇතුළත් කර ඇති බවත් අද දෙරණ වාර්තාකරු පවසයි. බලපිටිය හා බෙන්තොට යන වෙරළ තීරවලට ‍එසේ ධීවර සිරුරු ගොඩ ගසා ඇතැයි සඳහන්ය. මේ අතර බේරුවල වෙරළ තීරයට ද ධීවරයෙකුගේ සිරුරක් ගොඩගසා ඇති බව පොලීස් මාධ්‍ය ප්‍රකාශක කාර්යාලය පවසයි. ඊයේ සවස මුහුදු ගිය ධීවර යාත්‍රා 20ක් පමණ මෙලෙස සුළං සමග ඇති වු කුණාටු සහිත තත්ත්වයට මුහුණ දී ඇති බව හෙතෙම කියයි. තවත් ධීවර ජීවිත ගණනාවක් බේරා ගැනීම සඳහා වෙරළාරක්ෂක දෙපාර්තමේන්තුවේ නිලධාරීන්, නාවික හමුදාව පියවර ගෙන ඇති බවද මහත් අසීරුවෙන් ගොඩබිමට පැමිණෙන ධීවරයින්ට රෝහලට ගෙන යන තෙක් ප්‍රථමාධාර ලබාදීමේ පහසුකම් පිළිබඳ ගැටලු පවතින බවද අප වාර්තාකරු පැවසීය. දිවයිනේ ප්‍රදේශ රැසකට පවතින වැස්ස හා දැඩි සුළඟ හේතුවෙන් හානි රැසක් සිදුව ඇති බව අප වාර්තාකරුවන් පවසයි.", "URL": "https://sinhala.adaderana.lk/news.php?nid=34734", "Category": null, "Parent URL": null}