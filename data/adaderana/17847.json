{"Source": "Adaderana", "Timestamp": "August 4, 2011 02:49 pm", "Headline": "මාධ්‍යවේදීන්ට පහරදුන්නාම තැඹිලි ගෙඩියක් අරන් ‍රෝහලට යනවා-වෙන මොකුත්ම බෑ", "News Content": "මාධ්‍යවේදින්ට පහරදීම් සම්බන්ධයෙන් තමාට කළ හැක්කේ තැඹිලිගෙඩියක් රැ‍ගෙන ඔවුන් බැලීම සඳහා රෝහලට යාම පමණක් බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. තැඹිලි,සේලයින් සේම ගුණදායක බැවින් එයද ඉතා වටිනා කාර්යයක් බව ද අමාත්‍යවරයා කියා සිටියේ අද(04)කැබිනට් තීරණ දැනුම්දීමේ විශේෂ මාධ්‍ය සාකච්ඡාවේදී මාධ්‍යවේදියෙකු ඇසූ ප්‍රශ්නයකට පිළිතුරු ලබාදෙමිනි. තමා ආරක්ෂක අමාත්‍යවරයා නොවන බවත්,ආරක්ෂක අමාත්‍යවරයා වන්නේ ජනාධිපතිවරයා බැවින් ඒ පිළිබඳ සොයාබැලීම තමාට අයිති කාර්යයක් නොවන බව ද රඹුක්වැල්ල අමත්‍යවරයා සඳහන් කළේය. මෙවැනි සිදුවීමකදී ජනාධිපතිවරයා විසින් ඒ සම්බන්ධව නිසි ක්‍රියා මාර්ග ගැනිම සඳහා පොලිස්පතිවරයාට නියෝග කරන බවත්,උදයන් පුවත්පතේ මාධ්‍යවේදියාට පහරදීම සම්බන්ධයෙන් ද ජනාධිපතිවරයා ඒ අයුරින් ක්‍රියා කළ බවද රඹුක්වැල්ල මහතා පෙන්වා දුන්නේය. පොලීසියට ගොස් මාධ්‍යවේදීන්ට පහරදුන් පුද්ගලයින් අත්අඩංගුවට ගන්නා ලෙස බලපෑම් කිරීමට හැකියාවක් තමන්ට නැති බවත්,නීතිය අතට ගන්නට තමන්ට නොහැකි බවත් ඔහු කියා සිටියේය. මාධ්‍යවේදීන්ට පහරදීම,ඝාතනය කිරීම ආදී සිදුවීම් මෙන්ම වැරදිකරුවන් අත්අඩංගුවට ගත නොහැකි වූ සොරකම් 5000 ක් පමණ ඇතැයි තමන් සිතන බවත්,මාධ්‍යවේදීන්ට පහරදීම් මිස එවැනි සිදුවීම් පිළිබඳ නිසි ලෙස කතා නොකරන බවත් ඔහු චෝදනා කළේය. මාධ්‍යවේදීන්ට පහරදීම් හා ඝාතනය කිරීම් ආදී සිදුවීම්වලට අදාළව නීතිය නිසියාකාරව ක්‍රියාත්මක කිරීමට සාක්ෂි අත්‍යවශ්‍ය බවත්,එවැනි සාක්ෂි ලබාදීම සඳහා කවුරුන් හෝ ප්‍රසිද්ධියේ ඉදිරිපත් විය යුතු බවත්,ඒ බව ජනාධිපතිවරයා පවා අවධාරණය කර ඇති බවත් රඹුක්වැල්ල මහතා පැවසීය.", "URL": "https://sinhala.adaderana.lk/news.php?nid=17847", "Category": null, "Parent URL": null}