{"Source": "Adaderana", "Timestamp": "September 13, 2019 12:23 pm", "Headline": " මිත්තනියගේ සිරුර ළිඳකින් හමුවෙද්දී පුතා-ලේලි සහ මුණුබුරා අත්අඩංගුවට", "News Content": "හැටන්, වටවල පොලිස් වසමට අයත් රොසැල්ල පිටවින් ඉහළ කොටසේ පදිංචිව සිට නිවසේදි මිය ගියේ යැයි කියන 81 හැවිරිදි වල්ලිඅම්මා රගෙයි නැමති එක් දරු මවගේ සිරුර ඇය පදිංචිව සිටි නිවසට පිටුපස වගා ළිඳක දමා තිබියදි හැටන් මහෙස්ත්‍රාත් අධිකරණයේ වැඩබලන මහෙස්ත්‍රාත් සංජිව ෆොන්සේකා මහතා ඉදිරියේ අද(13) ගොඩ ගනු ලැබුවේය. ඉකුත් 9 දින එම එක් දරු මව නිවසේදි මිය ගිය බව පවසමින් ඇගේ පුතා විසින් මවගේ අවමංගල්‍යය කටයුතු සිදු කිරීමට ආර්ථික පහසුකම් නොමැති බව පවසා සිරුර කැළයකට ගොස් දමන බව පවසමින් ඔහු විසින් සිරුර රැගෙන ගිය බවට ලේලිය විසින් වටවල පොලීසියට ප්‍රකාශයක් ලබා දි තිබුණි. එම සිද්ධිය සම්බන්ධයෙන් පුළුල් වශයෙන් මේ පිළිබඳව පරික්ෂණ පැවැත් වු වටවල පොලීසියේ නිලධාරින් ඊයේ(12) දින මිය ගිය කාන්තාවගේ අවුරුදු 8 වයසැති බාල මුණුබුරාගෙන් ප්‍රකාශයක් ලබා ගැනීමේදී බාල මුණුබුරා විසින් පොලීසිය හමුවේ පවසා ඇත්තේ තම මිත්තණියට පියා, මව සහ අයියා විසින් පොල්ලකින් පහර දී පුටුවක ගැට ගැසු බවත්, ඉන් අනතුරුව අච්චිගේ දැස් වලින් සහ මුහුණෙන් ලේ ගැලීමෙන් අනතුරුව ආච්චිව උරයක දමාගෙන පියා රැගෙන ගිය බවයි. බාල මුණුබුරාගේ ප්‍රකාශය අනුව වටවල පොලීසිය විසින් ලේලිව මුලින්ම සැකපිට අත්අඩංගුවට ගෙන ඇය සමඟ කොළඹ ප්‍රදේශයට ගොස් සැගව සිටි සැමියා සහ වැඩිමහල් පුතාව ඊයේ දහවල් (12) සැකපිට අත්අඩංගුවට ගෙන තිබුණි. සැකපිට අත්අඩංගුවට ගත් පුතාගෙන් දිර්ඝ වශයෙන් ප්‍රශ්න කිරිමේදි තම මවගේ සිරුර නිවස පිටුපස අතහැර දමා ඇති වගා ලිදකට දමා වසා දැමු බව පවසා ඇත. ඉන් අනතුරුව සැකකරුවන් එම ස්ථානයට රැගෙන විත් හැටන් වැඩ බලන මහෙස්ත්‍රාත්වරයා සහ දික්ඔය මුලික රෝහලේ අධිකරණ වෛද්‍ය කලන ලොකුහේවගේ මහතා ඉදිරියේ සිරුර ගොඩ ගෙන සිරුර පශ්චාත් මරණ පරික්ෂණය සඳහා මහෙස්ත්‍රාත්වරයාගේ නියෝගය මත දික්ඔය මුලික රෝහලේ විශේෂඥ අධිකරණ වෛද්‍යවරිය වෙත යොමු කිරීමට පොලිසිය කටයුතු කර ඇත. මෙය ඝානයක්ද නැතහොත් ස්භාවික මරණයක්ද යන්න පශ්චාත් මරණ පරික්ෂණයෙන් පසු තහවුරු කර ගත හැකි බව සිද්ධිය සම්බන්ධයෙන් පරික්ෂණ පවත්වන වටවල පො‍ලීසිය පැවසුවේය. මවගේ සිරුර රෙදි කැබිලිවල ඔතා උරයක බහා වගා ළිඳට දමා සිරුරට උඩින් සිරුර ගොඩ නොයෙන ලෙස විශාල ගල් කිහිපයක්ද සැකකරුවන් විසින් වගා ලිද මත දමා තිබු බව වටවල පොලීසිය පැවසුවය. සිරුර ගොඩ ගැනීමෙන් අනතුරුව සිරුර ගොඩගන්නා අවස්තාව නැරඹිමට පැමිණි එම වතුයායේ වතු කම්කරුවන් විසින් පොලිස් භාරයේ සිටි මිය ගිය කාන්තාවගේ සැකකරා පුතාට සහ මුණුබුරාට පොලු මුගුරුවලින් පහර දීමටද උත්සහ කළේය. එම අවස්තාවේ පොලිස් නිලධාරින් දැඩි පරිශ්‍රමයක් දරා සැකකරුවන් එම ස්ථානයෙන් පොලීසිය වෙත රැගෙන යනු ලැබුවේය.", "URL": "https://sinhala.adaderana.lk/news.php?nid=119010", "Category": null, "Parent URL": null}