{"Source": "Adaderana", "Timestamp": "April 19, 2017 12:03 pm", "Headline": " මීතොටමුල්ල 98 දෙනෙකුට ගෙවල් දෙනවා - භාණ්ඩ ගන්න ලක්ෂ දෙක හමාරක් දෙනවා", "News Content": "මීතොටමුල්ල කුණු කන්ද නායයාමෙන් අවතැන්වූ 98 දෙනෙකුට නිවාස සාදාදීමට නාගරික සංවර්ධන අධිකාරිය විසින් කටයුතු කරන බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.දැනටමත් සාදා ඇති නිවාස 60ක් ලබාදීමට කටයුතු කරන බවත්, ඉතිරි නිවාසද කඩිනමින් සාදා දීමට කටයුතු කරන බව අමාත්‍යවරයා කියා සිටියේ අද (19) කොළඹ පැවති මාධ්‍ය හමුවකදීය.මෙම නිවාසවලට ගෘහ භාණ්ඩ ලබාගැනීම සඳහා රු.ලක්ෂ දෙක හමාර බැගින් ලබාදීමට රජය සූදානම් බවත්, ඒ සම්බන්ධයෙන් මේවන විට තීරණය කර ඇති බවත් ඔහු සඳහන් කළේය.එසේ වුවද මීතොටමුල්ල ඛේදවාචකයෙන් මිය ගිය හෝ අවතැන්වූ පිරිස් වෙත ලබාදෙනු ලබන වන්දිවල සීමා සම්බන්ධයෙන් විවිධ මාධ්‍ය මගින් ප්‍රචාරයන් ගෙනයනු දකින්නට ලැබුණත්, එවැනි සීමා සම්බන්ධයෙන් තවමත් අවසන් තීරණයක් ගෙන නැති බව අමාත්‍යවරයා සිහිපත් කළේය.තක්සේරු කටයුතු ආරම්භවූයේ ඊයේ දිනයේ බැවින් තවමත් තක්සේරු කටයුතු අවසන්ව නොමැති තත්ත්වයක් තුළ කිසිසේත්ම වන්දි සීමා සම්බන්ධයෙන් තීරණය කළ නොහැකි බවත්, අසත්‍ය ප්‍රචාරයන්ට නොරැවටෙන ලෙස ජනතාවගෙන් ඉල්ලා සිටින බවත් ඔහු සඳහන් කළේය.මෙම අනතුරෙන් අවතැන්වූ පවුල් සංඛ්‍යාව 245ක් බවත්, පුද්ගලයින් 1059ක් බවත්, මිය ගිය පිරිස්වල සිරුරු 32ක් හමුවී ඇති බවත්, තුවාල ලැබූවන් 11 දෙනෙකු ප්‍රතිකාර ලබන බවත්, අතුරුදහන් පිරිස 8 දෙනෙකු බවත් අමාත්‍යවරයා කියා සිටියේය.පූර්ණ වශයෙන් නිවාස 79ක් හානියට පත්ව ඇති බව හා අර්ධ හානි සිදුවූ නිවාස සංඛ්‍යාව 19ක් බවත් පෙන්වා දුන් අමාත්‍යවරයා මෙවන් අවාසනාවන්ත සිදුවීම් යළි සිදුනොවන්නට කසළ ප්‍රතිචක්‍රීකරණය කිරීමේ වැඩපිළිවෙළක් ක්‍රියාවට නංවන බවත් අනුර යාපා මහතා සඳහන් කළේය.දැනට තාවකාලිකව හඳුනාගත් ස්ථාන කිහිපයකට කසළ බැහැර කිරීමේ කටයුතු සිදුවන බවත්, එහිදී ඇතැම් ස්ථානවල කසළ බැහැර කිරීමට එරෙහිව විරෝධතා පැවැත්වෙන බවත සත්‍යයක් වන නමුත් විරෝධතාකරුවන්ට මේ ප්‍රශ්නය සම්බන්ධයෙන් වගකීමක් නොමැති බවත්, ඒ නිසාම රජයේ ස්ථාවරය මත කටයුතු කරන බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=72232", "Category": null, "Parent URL": null}