{"Source": "Adaderana", "Timestamp": "October 21, 2011 01:12 pm", "Headline": "වාහන හිමියන් 100 දෙනෙකුට බාල පෙට්‍රල් සඳහා වන්දි ගෙවා අවසන් ", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානී සිදුවු වාහන හිමියන් අතුරින් සියදෙනෙකුට මේ වන විට වන්දි පිරිනමා අවසන් බව ලංකා ඛනිජ තෙල් නීතිගත සංස්ථාව පවසයි. නොවැම්බර් මස අවසන් වීමට ප්‍රථම වන්දි පිරිනැමීමේ කටයුතු අවසන් කිරීමට බලාපොරොත්තු වන බව එහි අධ්‍යක්ෂිකා චම්පිකා අමරසේකර මහත්මිය ප්‍රකාශ කළාය. ලැබී ඇති පැමිණිලි 3,300 ක් අතුරින් වන්දි පිරිනැමිය හැක්කේ පැමිණිලි 3,000 ට ආසන්න සංඛ්‍යාවකට පමණක් බව අමරසේකර මහත්මිය සඳහන් කළාය. සෙසු පැමිණිලි වෙනත් කරුණු හේතුවෙන් රථ වාහනවලට සිදුවු හානි වශයෙන් හඳුනාගෙන ඇති බව ඇය වැඩිදුරටත් පෙන්වා දුන්නාය. මේ අතර අදාළ වන්දි පිරිනැමීමට අමතරව ප්‍රමිතියෙන් තොර ඉන්ධන ගෙන්වු නිලධාරීන්ට එරෙහිව ද ක්‍රියාමාර්ග ගත යුතු බව ජාතික සේවක සංගමයේ ලංකා ඛනිජ තෙල් නීතිගත සංස්ථා ශාඛාවේ ලේකම් ආනන්ද පාලිත මහතා පවසයි. අද වනතුරු එම නිලධාරීන්ට එරෙහිව කිසිදු ක්‍රියා මාර්ගයක් ගෙන නොමැති බව බව අද දෙරණ වෙත අදහස් දක්වමින් ඒ මහතා ප්‍රකාශ කළේය. සෘජුව හෝ වක්‍රව මේ සම්බන්ධව දේශපාලන බලපෑමක් මේ සම්බන්ධව ක්‍රියාත්මක වන බව මෙමගින් තහවුරු වන බව ද හෙතෙම කියා සිටියේය. නිලධාරීන් ඇතුළු දේශපාලන පත්වීම් සිදුකළ සියලුදෙනාටම එරෙහිව තරතිරම නොබලා දඬුවම් ලබා දී ජනතා දේපළවලට නිවැරදි සාධාරණත්වය ඉටුකරන ලෙස රජයෙන් ඉල්ලා සිටින බව ද ආනන්ද පාලිත මහතා අවධාරණය කළේය.", "URL": "https://sinhala.adaderana.lk/news.php?nid=19502", "Category": null, "Parent URL": null}