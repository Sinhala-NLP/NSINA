{"Source": "Adaderana", "Timestamp": "January 25, 2011 09:02 am", "Headline": "මොස්කව් ගුවන් තොටුපළේ බෝම්බ පිපිරීමකින් 35 ක් මරුට", "News Content": "රුසියාවේ මොස්කව්හි පිහිටි ඩොමෝඩෙඩෝවෝ ජාත්‍යන්තර ‍ගුවන් තොටුපළේ සිදු වූ බෝම්බ පිපිරීමකින් පුද්ගලයින් 35 දෙනෙකු ජීවිතක්ෂයට පත් වී තිබේ. තවත් පුද්ගලයින් 100 ට අධික පිරිසක් තුවාල ලබා ඇති බව විදෙස් මාධ්‍ය වාර්තා කරයි. මෙම පිපිරීම සඳහා ටී එන් ටී නැමැති අධි බලැති පුපුරණ ද්‍රව්‍ය කිලෝග්‍රෑම් 7ක් පමණ යොදා ගෙන ඇති බව වාර්තා වේ. මෙම ප්‍රහාරය සම්බන්ධයෙන් රුසියානු ජනාධිපති දිමිත්‍රි මෙඩ්වෙදිව් සිය කණගාටුව පළ කර තිබේ. රුසියානු අගනුවර පිහිටි සියලු ගුවන් තොටුපළ වල සහ ජනතාව වැඩි වශයෙන් ගැවසෙන ස්ථාන වල ආරක්ෂාව තර කරන ලෙස ජනාධිපතිවරයා උපදෙස් ලබා දී ඇති බව වාර්තා වේ. මේ අතර රුසියානු ආරක්ෂක නිලධාරීන් සමග හදිසි සාකච්ඡාවක් කැඳවා ඇති ජනාධිපතිවරයා මෙම සතියේ සහභාගී වීමට තිබූ ලෝක ආර්ථික සමුළුවට සහභාගී වීම ද කල් දමා තිබේ.", "URL": "https://sinhala.adaderana.lk/news.php?nid=13730", "Category": null, "Parent URL": null}