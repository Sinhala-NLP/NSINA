{"Source": "Adaderana", "Timestamp": "October 25, 2013 10:42 pm", "Headline": " කහ ඉරේදී ජීවිතයක් නැති කළාට වසරක් හිරේට!", "News Content": "කහ ඉර මතදී නොසැලකිලිමත් ලෙස යතුරු පැදියක් ධාවනය කර කාන්තාවක් අනතුරට පත් කර ඇයගේ මරණය සිදු කළ බව කියන යතුරු පැදිකරුවෙකුට සිර දඬුවම් සහ දඩ නියම කළ ආණමඩුව දිසා විනිසුරු හා මහේස්ත්‍රාත් රංග දිසානායක මහතා මිය ගිය අයගේ පාර්ශවයට රුපියල් 75,000 ක වන්දි මුදලක් ගෙවන ලෙසද විත්තිකරුට නියෝග කර තිබේ. මෙසේ දඬුවම් නියම වුයේ නිකවැරටිය - ජයන්ති මාවත පදිංචිව සිටින ඩබ්ලිව්.ඒ.චතුර සඳමාල් නැමැති අයෙකුට බව අප වාර්තාකරු පැවසීය. 2012 නොවැම්බර් මස 08 වැනි දින ආණමඩුව දිසා රෝහල ඉදිරිපිට ඇති කහ ඉර මතදී සිදුවී ඇති මෙම අනතුරින් මහකුඹුක්කඩවල පදිංචිව සිටි කපුගෙදර හීන්මැණිකා (65) මහත්මිය මිය ගියාය. අනතුර සම්බන්ධයෙන් පොලීසිය විසින් අත්අඩංගුවට ගෙන සිටි සැකකරු අධිකරණය වෙත ඉදිරිපත් කිරීමෙන් පසුව ඇප මත මුදා හැර තිබුණි.පසුව නීතිපතිවරයා විසින් සැකකරුට එරෙහිව චෝදනා ගොනු කර ඇත. සාවද්‍ය නොවන මනුෂ්‍ය ඝාතනයක් සිදු කිරීම,රිය අනතුරක් වළක්වා ගන්නට කටයුතු නොකිරීම, අපරීක්ෂාකාරී ලෙස රිය ධාවනය සහ කහ ඉර මත නොනවත්වා රිය ධාවනය කිරීම එම චෝදනාවන් වේ. අධිකරණය හමුවේ චෝදනා පත්‍රය කියවා දීමෙන් පසුව විත්තිකරු වරද පිළි ගත්තේය. ඒ අනුව පළමු වන චෝදනාවට වසර 01 ක බරපතළ වැඩි ඇතිව සිර දඬුවම් නියම කළ දිසා විනිසුරුවරයා එම දඬුවම වසර 05ට අත්හිටුවන ලදී. 2 සිට 4 දක්වා වන චෝදනාවන්ට රුපියල් 12,000 දඩ මුදලක් ද මිය ගිය අයගේ පාර්ශවයට රුපියල් 75,000 ක වන්දියක්ද ගෙවන ලෙස දිසා විනිසුරුවරයා විත්තිකරුට නියම කළේය. විත්තිකරු වෙනුවෙන් නීතිඥ නද්දි නවාවි මහතා පෙනී සිටි අතර පැමිණිල්ල වෙනුවෙන් ආණමඩුව සහකාර පොලිස් අධිකාරී අබේරාජ් ගම්ලත් මහතාගේ උපදෙස් මත ආනමඩුව පොලිස් ස්ථානාධිපති ජී.එන්.ප්‍රියලාල්,රථවාහන අංශයේ පොලිස් කොස්තාපල් 34048 පුෂ්පකුමාර මහතා පෙනී සිටි බව අප වාර්තාකරු පැවසීය.", "URL": "https://sinhala.adaderana.lk/news.php?nid=38379", "Category": null, "Parent URL": null}