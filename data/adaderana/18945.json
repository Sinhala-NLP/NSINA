{"Source": "Adaderana", "Timestamp": "September 25, 2011 08:05 am", "Headline": " පස් වෙනිදායින් පසු එස්.එම්.එස් වලින් ඡන්ද වැඩ බෑ", "News Content": "ලබන පස් වැනිදා මධ්‍යම රාත්‍රීයෙන් පසු ජංගම දුරකථන මගින් , කෙටි පණිවුඩ මාර්ගයෙන් මැතිවරණ ප්‍රචාරක කටයුතු සිදුකිරීම තහනම් කර ඇති බව මැතිවරණ මහලේකම් කාර්යාලය පවසයි. පසුගිය මැතිවරණ වලදී මැතිවරණ ප්‍රචාරක කටයුතු අවසන්ව තිබියදීත් කෙටි පණිවුඩ මාර්ගයෙන් ප්‍රචාරක කටයුතු සිදුකර ඇති බව එම කාර්යාලය සඳහන් කරයි. මේ අතර මැතිවරණ ප්‍රචාරක කටයුතු තහනම් කර ඇති කාලය තුළ විද්‍යුත් හා මුද්‍රිත මාධ්‍ය මගින් සිදුකරන ප්‍රචාරක කටයුතු වැළැක්වීම සම්බන්ධයෙන් ද මැතිවරණ මහලේකම් කාර්යාලයේ අවධානය යොමුව තිබේ. ඒ අනූව මැතිවරණ කොමසාරිස්වරයා, ඉදිරියේ දී මාධ්‍ය ආයතන ප්‍රධානීන් හමුවීමට ද නියමිතය. මේ අතර පළාත් පාලන ආයතන සඳහා වන තැපැල් ඡන්ද ප්‍රකාශ කිරීම මේ මස 29 වැනිදා සිදුකෙරෙයි. එදිනට ඡන්දය භාවිත කළ නොහැකි පිරිස සඳහා 30 වැනි දින ද ඒ සඳහා කාලය ලබා දී ඇති අතර මෙවර තැපැල් ඡන්දය සඳහා සුදුසුකම් ලබා ඇති සංඛ්‍යාව ඉතා අඩු පිරිසක් වන බව මැතිවරණ මහලේකම් කාර්යාලය සඳහන් කරයි.", "URL": "https://sinhala.adaderana.lk/news.php?nid=18945", "Category": null, "Parent URL": null}