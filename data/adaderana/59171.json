{"Source": "Adaderana", "Timestamp": "April 14, 2016 01:19 pm", "Headline": "රතිංඤ්ඤා හඬ මැදින් නිවසකට වෙඩි", "News Content": "මාදම්පේ - ඌරලිය ප්‍රදේශයේ නිවසකට ඊයේ(13)රාත්‍රීයේ වෙඩි ප්‍රහාරයක් එල්ලවී ඇති බව මාදම්පේ පොලීසිය කියයි. වෙඩි ප්‍රහාරයෙන් කිසිවෙකුටත් හානි සිදුවී නොමැති නමුත් නිවස ඉදිරිපිට ගාල් කර තිබූ මෝටර් රථයකට අලාභ හානි සිදුවී ඇති බව සඳහන්ය. නිවසේ නතර කර තිබූ මෝටර් රථයේ ඉදිරි වම් පස දොරට වෙඩි උණ්ඩ 09 ක් වැදී ඇති බවක් දැක ගත හැකිවී තිබේ. රාත්‍රී 11.00 ට පමණ කිසියම් වෙඩි හඩක් ඇසුණු නමුත් ඒ වන විට නව අවුරුදු උදාව හේතුවෙන් රතිංඤ්ඤා පත්තු කරන බැවින් තමන් ඒ සම්බන්ධයෙන් නොසලකා හැරි බව නිවසේ හිමිකරු වන රන්දුනු පතිරැන්නැහැලාගේ ජානක ප්‍රදීප් රන්දුනු (අවු:38) යන අය පොලීසිය හමුවේ පවසා ඇත. සිද්ධිය වන විට තමන් දරු තිදෙනා,බිරිඳ සහ තම පියාද නිවසේ සිටි නමුත් අද(14)පෙරවරුව වන තුරු ඒ සම්බන්ධයෙන් කිසිවක් දැන නොසිටි බවද නිවසේ හිමිකරුපොලීසියට පවසා තිබේ. කෙසේ වෙතත් ඉකුත් දින රාත්‍රීයේ එම ප්‍රදේශයේ සැකසහිතව ගමන් කළ කුඩා ප්‍රමාණයේ යතුරු පැදියක් සහ එහි ගමන් කළ දෙදෙනෙකු සම්බන්ධයෙන් තොරතුරු ලැබී ඇති බව පොලීසිය කියයි. මාදම්පේ පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=59171", "Category": null, "Parent URL": null}