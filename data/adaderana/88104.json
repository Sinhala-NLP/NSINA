{"Source": "Adaderana", "Timestamp": "April 27, 2018 05:46 am", "Headline": "රහසිගතව පවත්වා ගෙන ගිය කසිප්පු නිෂ්පාදනාගාරයක් වටලයි", "News Content": "විශාල පොල් වත්තක් මැද රහසිගතව පවත්වා ගෙන ගිය කසිප්පු නිෂ්පාදනාගාරයක් වැටලීමට හලාවත කොට්ඨාස දුෂණ මර්දන ඒකකය සමත්වී ඇත. ඉකුත් 25 වැනිදා සවස මෙම වැටලීම සිදු කර තිබේ. මහවැව - කොස්වාඩිය ප්‍රදේශයේ පොල් වත්තක් මැද ඇති ගොඩනැගිල්ලක් තුළ මහා පරිමාන කසිප්පු නිෂ්පාදනාගාරයක් පවත්වා ගෙන යන බවට හලාවත කොට්ඨාස බාර පොලිස් අධිකාරී සුරන්ජිත් කුමාරපේලි මහතාට තොරතුරක් ලැබී ඇත. එම තොරතුර අනුව විමර්ශන කටයුතු සිදු කර ඇති කොට්ඨාස දුෂණ මර්දන ඒකකයේ නිලධාරීන් විසින් වැටලීම සිදු කර තිබේ. පොලිස් නිලධාරීන් වැටලීම සිදු කරන විට එම ස්ථානයේ එක් අයෙකු කසිප්පු නිෂ්පාදනය කරමින් සිට ඇත. වැටලීම කළ නිලධාරීන් ඔහුව අත්අඩංගුවට ගෙන ඇත.28 හැවිරිදි සැකකරු මාරවිල - කුරුසපල්ලිය ප්‍රදේශයේ පදිංචිකරුවෙකි. තමන් කුලී පදනම මත කසිප්පු නිෂ්පාදනාගාරයේ සේවය කරන අයෙකු බවත්,එක් වරක් කසිප්පු නිෂ්පාකය කළ විට රුපියල් 3000 ක මුදලක් ජාවාරම්කරුවා විසින් ලබා ගෙන බවද සැකකරු පවසා ඇත. මෙම කසිප්පු නිෂ්පාදනාගාරයේ නිෂ්පාදනය කරන කසිප්පු සුඛෝපභෝගී වාහන වලින් හොර රහසේ පිටස්තර පළාත්වලට ගෙන ගොස් අලවි කර ඇති බව වැටලීම කළ නිලධාරීන් හෙලි කර ගෙන ඇත. එම කසිප්පු නිෂ්පාදනාගාරයේ තිබී කසිප්පු බෝතල් 50 ක්,ගෝඩා ඩ්‍රෑම්ස් 34560 ක් අඩංගු ප්ලාස්ටික් බාරල් 16 ක්,යකඩ බාරල් 01 ක්,තඹ දගර 02 ක්,ගෑස් සිලින්ඩර 01 ක්,ගෑස් ලිප් 01 ක්,සීනි කිලෝ ග්‍රෑම් 60 ක්,ඇමෝනියා කිලෝ ග්‍රෑම් 01 ක්,යීස්ට් ග්‍රෑම් 400 බැඟින් වූ පැකට් 02ක්ද වැටලීම කළ නිලධාරීන් තම බාරයට ගෙන තිබේ. අත්අඩංගුවට ගත් සැකකරු සහ තමන් බාරයට ගත් කසිප්පු ඇතුළු සෙසු ද්‍රව්‍ය මාරවිල දිසා අධිකරණයට ඉදිරිපත් කිරීම සඳහා මාරවිල පොලීසියට බාර දී ඇත. හලාවත කොට්ඨාස බාර පොලිස් අධිකාරී සුරන්ජිත් කුමාරපේලි මහතාගේ උපදෙස් සහ මෙහෙයවීම මත කොට්ඨාස දුෂණ මර්දන ඒකකයේ ස්ථානාධිපති උප පොලිස් පරීක්ෂක සජිත් යටවර, පොලිස් කොස්තාපල්වරුන් වන 8457 සේනක,6781 නිහාල්,79183 දිනේෂ්,77941 බාලසූරිය,41388 නිශාන්ත,69990 රවිකාර යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=88104", "Category": null, "Parent URL": null}