{"Source": "Adaderana", "Timestamp": "July 4, 2019 05:36 pm", "Headline": "අලි රොෂාන්ට 25වනදාට අධිකරණය හමුවේ පෙනී සිටින්න සිතාසි", "News Content": "බලපත්‍ර නොමැතිව අලි ඇතුන් සන්තකයේ තබා ගෙන ජාවාරම් කිරීම සම්බන්ධයෙන් චෝදනා එල්ල වී සිටින සමරප්පුලිගේ නිරාජ් රොෂාන් හෙවත් අලි රොෂාන් ඇතුළු විත්තිකරුවන් 08 දෙනෙකුට අධිචෝදනා පත්‍ර භාරදීම සඳහා මේ මස 25 වනදා අධිකරණය හමුවේ පෙනී සිටින ලෙස දන්වා කොළඹ ත්‍රිපුද්ගල මහාධිකරණ විනිසුරු මඩුල්ල විසින් සිතාසි නිකුත් කර තිබේ. විකුම් කළුආරච්චි, ධම්මික ගනේපොල සහ ආදිත්‍ය පටබැඳි යන කොළඹ මහාධිකරණ විනිසුරුවරුන් ගෙන් සමන්විත ත්‍රිපුද්ගල විනිසුරු මඩුල්ලක් විසින් එම සිතාසි නිකුත් කිරීමක් සිදුකරනු ලැබුවේය. 2009 වසරේ නොවැම්බර් මස 24 වනදා සහ 2015 සරිය අගෝස්තු මස 31 දක්වා කාලසීමාව තුළ අලි ඇතුන් පස් දෙනකු නීති විරෝධී ලෙස සන්තකයේ තබා ගෙන ජාවාරම් කිරීම සම්බන්ධයෙන් චෝදනා 36ක් යටතේ නීතිපතිවරයා විසින් මෙම විත්තිකරුවන්ට එරෙහිව නඩු පවරා ඇත. මහජන නොසන්සුන්තාවයට සහ ජාතික වැදගත්කමක් සහිත මෙම නඩු කටයුත්ත ජූරි සභාවක් නොමැති ත්‍රිපුද්ගල විනිසුරු මඩුල්ලක් හමුවේ විභාග කිරීම කිරීම සුදුසු යැයි තීරණය කර ඇති නීතිපතිවරයා විසින් කරන ලද ඉල්ලීමකට අනුව අගවිනිසුරුවරයා විසින් මෙම ත්‍රිපුද්ගල විනිසුරු මඩුල්ල පත්කර ඇති බව නීතිපතිවරයාගේ සම්බන්ධීකරණ නිලධාරිනි රජයේ නීතිඥ නිෂාරා ජයරත්න මෙනවිය සඳහන් කළේය.", "URL": "https://sinhala.adaderana.lk/news.php?nid=113382", "Category": null, "Parent URL": null}