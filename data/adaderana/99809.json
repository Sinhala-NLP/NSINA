{"Source": "Adaderana", "Timestamp": "November 26, 2018 12:13 pm", "Headline": "මාතර සිසු ඝාතනයේ සැකකරු අධිකරණයට බාර වෙයි", "News Content": "මාතර-ඇළවේල්ල ප්‍රදේශයේදි පිහියකින් ඇන සිසුවෙකු ඝාතනය කළ සැකකරු මේ වන විට මාතර මහේස්ත්‍රාත් අධිකරණයට ඉදිරිපත් වී ඇති බව පොලිස් මාධ්‍ය ප්‍රකාශක කාර්යාලය පවසයි. මාතර ඇළවේල්ල හරස් මාර්ගයේදී පෞද්ගලික උපකාරක පංතියකට යමින් සිටි පාසල් සිසුන් පිරිසකට තවත් පාසල් සිසුන් පිරිසක් පසුගිය 24වනදා කළ පහරදීමක් අතරතුර පිහි ඇණුමකට ලක් වූ 19 හැවිරිදි සිසුවෙකු ජීවිතක්ෂයට පත් විය. මෙලෙස ජීවිතක්ෂයට පත්වූයේ මාතර ශාන්ත තෝමස් විද්‍යාලයේ ජීව විද්‍යා අංශයේ ඉගෙනුම ලැබූ රවිඳු ගිම්හාන් නැමති සිසුවෙක්. මෙම පහර දීම අසල ආරක්ෂිත කැමරාවක සටහන්ව තිබුණි. ඝාතනය සිදු කළ පිරිස ප්‍රදේශයෙන් පලා ගොස් සැඟව සිටි අතර අද (26) එම ප්‍රධාන සැකකරු මාතර මහේස්ත්‍රාත් අධිකරණයට ඉදිරිපත් වි ඇත. කෙසේ වෙතත් මෙම සැකකරුවන් අත්අඩංගුවට ගැනීමට පොලිස් කණ්ඩායම් 05ක් විවිධ ප්‍රදේශ වලට යොමු කර තිබුණි. අපරාධය සඳහා යොදා ගත් යතුරුපැදිය මාතර - වෙලේ වත්ත ප්‍රදේශයේ දමා ගොස් තිබියදි ඊයේ (25) පොලිසිය විසින් සොයාගෙන ඇත.", "URL": "https://sinhala.adaderana.lk/news.php?nid=99809", "Category": null, "Parent URL": null}