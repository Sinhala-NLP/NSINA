{"Source": "Adaderana", "Timestamp": "December 3, 2015 12:55 pm", "Headline": "වෛද්‍ය වර්ජනයෙන් රෝගීන් අසරණයි! - වර්ජනය සාර්ථක බව GMOA කියයි", "News Content": "දීපව්‍යාප්ත වෛද්‍ය වර්ජනය හේතුවෙන් දිවයිනේ රෝහල් වල ප්‍රතිකාර සඳහා පැමිණි අසරණ රෝගීන් දැඩි දුෂ්කරතාවට පත්ව තිබේ.වෛද්‍ය වර්ජනය හේතුවෙන් රෝහල් වල දෛනික කටයුතු ද අඩපණ වී ඇති බව අද දෙරණ වාර්තාකරුවන් පවසයි.කොළඹ ජාතික රෝහලේ කටයුතුවලට ද වෛද්‍ය වර්ජනය හේතුවෙන් බලපෑම් එල්ල වී ඇති බව රෝහල් අධ්‍යක්ෂ වෛද්‍ය අනිල් ජාසිංහ මහතා පැවසීය.ජාතික රෝහලේ ප්‍රතිකාර ලබාගැනීම සඳහා පැමිණි තමන්ද දැඩි දුෂ්කරතාවට පත්ව වූ බවයි රෝගීන් පැවසුවේ.රාගම රෝහලෙන් ප්‍රතිකාර ලබාගැනීම සඳහා පැමිණි රෝගීන් ද වෛද්‍ය වර්ජනය හේතුවෙන් දැඩි දුෂ්කරතාවට පත්ව තිබේ. බදුල්ල රෝහලෙන් ප්‍රතිකාර ලබාගැනීම සඳහා පැමිණි රෝගීන්ද වෛද්‍ය වර්ජනය සම්බන්ධයෙන් සිය අප්‍රසාදය පළ කරන ලදී.මහනුවර මහරෝහලේ නියෝජ්‍ය අධ්‍යක්ෂ වෛද්‍ය නිශ්ශංක විජේවර්ධන මහතා පැවසුවේ වෛද්‍ය වර්ජනය හේතුවෙන් එම රෝහලේ කටයුතු වලටද බලපෑම් එල්ල වී ඇති බවයි.මහනුවර මහ රෝහලෙන් ප්‍රතිකාර ලබාගැනීම සඳහා පැමිණි රෝගීන් ද වෛද්‍ය වර්ජන හේතුවෙන් තමන් අසීරුතාවට පත්ව සිටින බව පැවසීය.මේ අතර තමන් විසින් දියත් කර ඇති වර්ජනය සාර්ථකව ක්‍රියාත්මක වන බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නලීන් ද හේරත් මහතා පවසයි. වසර 10ට වරක් වාහන බලපත්‍ර ලබාදීමට රජය විසින් ගෙන ඇති තීරණයට එකඟ නොවන බවද වෛද්‍ය නලීන් ද හේරත් මහතා කියා සිටියේය.", "URL": "https://sinhala.adaderana.lk/news.php?nid=55491", "Category": null, "Parent URL": null}