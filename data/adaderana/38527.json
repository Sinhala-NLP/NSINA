{"Source": "Adaderana", "Timestamp": "November 1, 2013 02:33 pm", "Headline": " කැසිනෝ ගැන කතා කරන්න එන්න - හර්ෂගෙන් යාපාට අභියෝගයක් ", "News Content": "කැසිනෝ පනත සම්බන්ධයෙන් ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතාට තමන් සමඟ ප්‍රසිද්ධ විවාදටකට පැමිණෙන ලෙස ආරාධනා කරන බව එ.ජා.ප. පාර්ලිමේන්තු මන්ත්‍රී හර්ෂ ද සිල්වා මහතා පවසයි. කැසිනෝ සම්බන්ධයෙන් රටේ ජනතාව මුලා නොකරන ලෙස තමන් ඔහුගෙන් ඉල්ලා සිටින බවද අද(01) කොළඹ පැවති මාධ්‍ය හමුවකට එක්වෙමින් ඒ මහතා සඳහන් කළේය. එක්සත් ජාතික පක්ෂයේ අභියෝගයට බයේ ආණ්ඩුව පැණ දුවන බවත්, එ.ජා.ප. ආණ්ඩුවකින් කිසිදු දවසක කැසිනෝ බලපත්‍ර ලබා දී නොමැති බවත් හෙතෙම පැවසීය. මේ වන විට කැසිනෝ පනත සම්බන්ධයෙන් රටේ වැරදි මතයක් ආණ්ඩුව විසින් ප්‍රචාරය කරන බවත්, නමුත් කැසිනෝ පනත සම්මත කර ගන්නා ලද්දේ 2010 නොවැම්බර් මස 10 වන දින මහින්ද රාජපක්ෂ මහතාගේ ආණ්ඩුව යටතේ බවත් ඒ මහතා එහිදී කියා සිටියේය. එසේම කැසිනෝ ව්‍යාපාරික ජෙම්ස් පැකර් මහතා පසුගිය දිනකදී ශ්‍රී ලංකා පාර්ලිමේන්තුව තුළදී අනිවාර්යෙන්ම කැසිනෝ ව්‍යාපාරය සඳහා බදු සහනය සම්මත කර ගන්නා බව පවසා ඇති බවද හෙතෙම කීවේය. කැසිනෝ ව්‍යාපාරය සම්බන්ධයෙන් විරුද්ධව කතා නොකළහෝත් මෙරටේ සිටින ජනතාව එ.ජ.ප. ශාප කරන බවත්, තමන් කිසිදු කැසිනෝකාරයෙකුට බය නොමැති බවත් ඔහු එහිදී සඳහන් කළේය. එසේම පොදු රාජ්‍ය මණ්ඩල සමුළුව පවත්වන්නේ කැසිනෝ රජා වන පැකර් මහතාව ගෙන්වා ගැනීමට බවත්, ජනතාවට පොදු රාජ්‍ය මණ්ඩල සමුළුව පෙන්වා කැසිනෝ ව්‍යාප්ත කිරීමට සුදානම් වන බවත් හෙතෙම කියා සිටියේය. තවද රබර් කිරි කපන්නා සහ සපත්තු මහන්නා පවා 12% බද්දක් රජයට ගෙවන බවත්, නමුත් කැසිනෝ ව්‍යාපාරය සඳහා බදු ඉවත් කර ඇති බවත් ඒ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=38527", "Category": null, "Parent URL": null}