{"Source": "Adaderana", "Timestamp": "June 22, 2016 05:20 pm", "Headline": "  එක පුද්ගලයෙක් ලක්ෂ හතරහමාරක් ණයයි - අන්තවාදීන් ව්‍යාපාරිකයින් මුලාකරනවා", "News Content": "වැට් බද්ද වැඩි කිරීම මුල් කරගනිමින් විපක්ෂයේ අන්තවාදී කණ්ඩායමක් ව්‍යාපාරිකයින් මුලා කරමින් ඔවුන් විරෝධතා සඳහා පොළඹවා ඇතැයි පා.ම අජිත් මාන්නප්පෙරුම මහතා පවසයි.පාර්ලිමේන්තු සංකීර්ණයේ අද පැවැති මාධ්‍ය හමුවකදී මන්ත්‍රීවරයා කියා සිටියේ ව්‍යාපාරිකයින් මුලාකරමින් මේ ආකාරයට නගරයක් නගරයක් පාසා විරෝධතා සැලසුම් කිරීම තුළින් අදාළ කණ්ඩායමේ අපේක්ෂාව වී ඇත්තේ රජය අප්‍රසාදයට පත්කිරීම බවයි.අද වන විට ලංකාවේ එක පුද්ගලයෙකු රුපියල් ලක්ෂ හතරහමාරක් පමණ ණය කරුවෙකු බවත්, යම් පුද්ගලයෙකු තමන්ගේ නිවස හැදීමට ණයක් ගෙන ඇති නම් එම ණයයි ලක්ෂ හතරහමාරේ ණයයි යන දෙකම එම පුද්ගලයාට දැරීමට සිදුව ඇති බව හෙතෙම පෙන්වාදුන්නේය.පසුගිය රජය මහබැංකුව වෙනුවෙන් කියමින් ශ්‍රී ලංකන් එයාර්ලයින් කියමින් ඇතුළු වෙනත් ආයතනවල නම් කියමින් ණය ලබාගෙන ඇති බවත්, එම ණය ලබා ගැනීමේ කිසිදු විනිවිදභාවයක් නැති නිසා මූල්‍ය විනයක් රට තුළ ගොඩනගා නැති බැවින් රට මෙවන් ආර්ථික අර්බුදයකට මුහුණ පා ඇති බව ඔහු පෙන්වාදුන්නේය.කෙසේ වුවද වැට් බදු සංශෝධනයට අනූව පැනවූ සියයට 15 බදු වැඩිම සුළු පරිමාණ කර්මාන්ත කරුවන්ගෙන් අයකර ගැනීමට රජය ක්‍රියානොකරන බවද මන්ත්‍රීවරයා එහිදී කියා සිටියේය.මෙම මාධ්‍ය හමුව සඳහා විදුලි බල හා පුනර්ජනනීය බලශක්තිනියෝජ්‍ය අමාත්‍ය අජිත් පී පෙරේරා මහතා මෙන්ම උසස් අධ්‍යාපන හා ආයෝජන ප්‍රවර්ධන නියෝජ්‍ය අමාත්‍ය ඉරාන් වික්‍රමරත්න මහතා ද එක්ව සිටියහ.", "URL": "https://sinhala.adaderana.lk/news.php?nid=61361", "Category": null, "Parent URL": null}