{"Source": "Adaderana", "Timestamp": "October 27, 2015 12:31 pm", "Headline": "ඉන්දීය ධීවරයින් 34ක් ලංකා දැලේ", "News Content": "මෙරට මුහුදු සීමාවේ නීති විරෝධී ලෙස ධීවර කටයුතුවල නිරත වු ඉන්දීය ධීවරයින් 34 දෙනෙකු ශ්‍රී ලංකා වෙරළ ආරක්ෂක නිලධාරීන් විසින් අත්අඩංගුවට ගෙන තිබේ.කන්කසන්තුරේ, තලෙයිමන්නාරම සහ ඩෙල්ෆ් දූපතට ආසන්න මෙරට මුහුදු සීමාවේ දී ඔවුන් අත්අඩංගුවට ගෙන ඇති බව සඳහන්ය.එහිදී ඉන්දීය ධීවර යාත්‍රා 7ක් ද වෙරළ ආරක්ෂක නිලධාරීන් භාරයට ගෙන ඇති බව නාවික හමුදාව පැවසුවේය.අත්අඩංගුවට ගත් ඉන්දීය ධීවරයින් 23 දෙනෙකු කන්කසන්තුරේ නාවික හමුදා කඳවුරට රැගෙනයාමෙන් අනතුරුව යාපනය ධීවර පරීක්ෂක කාර්යාලය වෙත භාරදීමට පියවර ගෙන ඇත.අත්අඩංගුවට ගත් සෙසු ධීවරයින් 11 දෙනා තලෙයිමන්නාරම ධීවර පරීක්ෂක කාර්යාලය වෙත භාරදීමට නියමිත බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=54702", "Category": null, "Parent URL": null}