{"Source": "Adaderana", "Timestamp": "November 5, 2012 08:15 am", "Headline": "දෝෂාභියෝගය ගැන පක්ෂ නායකවරුන් අද සාකච්ඡාවක", "News Content": "අග විනිසුරුවරියට එරෙහිව කථානායකවරයාට ඉදිරිපත් කර ඇති දෝශාභියෝග යෝජනාව සම්බන්ධයෙන් සාකච්ජා කිරීමට පක්ෂ නායකවරුන්ගේ සාකච්ජාවක් අද (05) පැවැත්වීමට නියමිතය. මෙම සාකච්ජාව අද පස්වරු 2.00 ට පාර්ලිමේන්තු සංකීර්ණයේ දී පැවැත්වීමට නියමිත බව සඳහන්ය. අද දිනයේ පැවැත්වෙන පක්ෂ නායකවරුන්ගේ සාකච්ජාවේ දී දෝෂාභියෝග යෝජනාව සම්බන්ධයෙන් මෙන්ම දිවිනැඟුම පනත් කෙටුම්පත සම්බන්ධයෙන් ද සාකච්ජා කිරීමට නියමිත බව එක්සත් ජාතික පක්ෂයේ ප‍්‍රකාශකයෙකු පැවසීය. පසුගිය බ‍්‍රහස්පතින්දා ආණ්ඩු පක්ෂ මන්තී‍්‍රවරුන් 117 දෙනෙකුගේ අත්සනින් යුතුව අග විනිසුරුවරියට එරෙහි දෝෂාභියෝග යෝජනාව කථානායකවරයා වෙත භාර දෙනු ලැබීය. මේ අතර අග විනිසුරුවරියට එරෙහිව ඉදිරිපත්ව ඇති දෝෂාභියෝග යෝජනාව සම්බන්ධයෙන් වන තේරීම් කාරක සභාව හෙට දිනයේ දී නම් කරනු ඇතැයි පාර්ලිමේන්තු ආරංචි මාර්ග පවසයි. කෙසේවෙතත් මෙම තේරීම්කාරක සභාව සඳහා එක්සත් ජාතික පක්ෂය සහභාගී වන බවට මේ වන විට දැනුම් දී ඇතත් තේරීම්කාරක සභාවට සහභාගිවීම සම්බන්ධයෙන් ජනතා විමුක්ති පෙරමුණ මෙතෙක් තීරණයක් ගෙන නොමැත. අද දිනයේ පැවැත්වෙන පක්ෂ නායකයන්ගේ රැස්වීමට තම පක්ෂය ද සහභාගී වන බව ජනතා විමුක්ති පෙරමුණේ දේශපාලන මණ්ඩල සභික අනුර කුමාර දිසානායක මහතා සඳහන් කළේය.", "URL": "https://sinhala.adaderana.lk/news.php?nid=28903", "Category": null, "Parent URL": null}