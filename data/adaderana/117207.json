{"Source": "Adaderana", "Timestamp": "August 22, 2019 01:31 pm", "Headline": "වර්ජනයෙන් රෝහල් කටයුතු අඩාලයි-රෝගීන්ට දැඩි පීඩා", "News Content": "දිවයින පුරා රජයේ රෝහල්වල වෛද්‍යවරුන් මේ වන විට සංකේත වැඩවර්ජනයක් ආරම්භ කර ඇත. ඒ ඖෂධ හිඟය, උසස් පෙළ අසමතුන්ට වෛද්‍ය පත්වීම් ලබාදීමට සෞඛ්‍ය අමාත්‍යංශය උත්සාහ ගැනීම ඇතුළු කරුණු කිහිපයක් මුල්කර ගනිමිනි. වර්ජනය හේතුවෙන් මේ වන විට රෝහල් රැසක ප්‍රතිකාර කටයුතු වලට බාධා එල්ල වී ඇත. රජයේ වෛද්‍ය නිලධාරීන්ගේ සංගමය විසින් දියත්කළ මෙම සංඛේත වැඩ වර්ජනය අද පෙරවරු 08ට ආරම්භ කෙරුණි. රජයේ රෝහල්වල පවතින දැඩි ඖෂධ හිඟය, උසස් පෙළ අසමතුන්ට වෛද්‍ය පත්වීම් ලබාදීමට සෞඛ්‍ය අමාත්‍යංශය උත්සහ ගැනීම, විවිධ අණපනත් හරහා වෛද්‍ය සභාව අකර්මණ්‍ය කිරීම ඇතුළු කරුණු කිහිපයක් මුල්කරගනිමින් මෙම වැඩවර්ජනය ක්‍රියාත්මක වෙයි. කෙසේවෙතත් හදිසි ප්‍රතිකාර සේවා සාමාන්‍ය පරිදි පවත්වාගෙන යන අතර ළමා හා මාතෘ රෝහල්වල වර්ජනය ක්‍රියාත්මක වන්නේ නැත. මේ අතර රජයේ වෛද්‍ය නිළධාරින්ගේ සංසදය පැවසුවේ වර්ජනයට සිය සහාය ලබානොදෙන බවයි. නිවේදනයක් නිකුත් කරමින් ඔවුන් පෙන්වා දෙන්නේ දේශපාලන අරමුණු මුල් කර ගනිමින් ජනතාව මුලා කරන ව්‍යාජ කරුණු මත පදනම්ව මෙම වැඩවර්ජනය කැඳවා ඇති බවයි. වැඩ වර්ජනය හෙට පෙරවුරු 08 දක්වා පැවැත්වෙයි.", "URL": "https://sinhala.adaderana.lk/news.php?nid=117207", "Category": null, "Parent URL": null}