{"Source": "Adaderana", "Timestamp": "December 31, 2012 10:54 am", "Headline": "විද්වත් මතයට ගරු කළ නිසා මනාපය දුන්නේ නෑ", "News Content": "මරණ දණ්ඩනය ක්‍රියාත්මක කිරීම සම්බන්ධයෙන් රජය මේවන තෙක් ප්‍රතිපත්තිමය තීරණයක් ගෙන නොමැති නිසා එක්සත් ජාතීන්ගේ මහ සමුළුවේදී පැවති ඡන්ද විමසීමේ දී ඊට පක්ෂව ඡන්දය භාවිත නොකළ බව විදේශ කටයුතු අමාත්‍යාංශයේ ලේකම් කරුණාතිලක අමුණුගම මහතා පවසයි. පසුගියදා එක්සත් ජාතීන්ගේ මහා මණ්ඩලයේ දී එක්සත් ජාතීන්ගේ රටවල්වල මරණ දණ්ඩනය ක්‍රියාත්මක කිරීම පිළිබඳ ඡන්දයක් පැවැත්විණ. මෙහිදී ශ්‍රී ලංකාව ඊට පක්‍ෂව හෝ විපක්‍ෂව ඡන්දය භාවිත කිරීමෙන් වැළකී සිටින ලදී. කෙසේ වෙතත් මෙම ක්‍රියාදාමය සම්බන්ධයෙන් ඇතැම් සංවිධානවල විවේචනයට ලක්විණ. ඡන්දය දීමෙන් වැළකී සිටීම පිළිබඳව අද දෙරණ විදේශ කටයුතු අමාත්‍යාංශ ලේකම්වරයාගෙන් විමසීමක් කරන ලදී. මෙරට තුළ මරණ දණ්ඩනය ක්‍රියාත්මක කිරීම පිළිබඳ මේවන තෙක් ප්‍රතිපත්තිමය තීරණයක් රජය ගෙන නොමැති බව එහිදි ඔහු සඳහන් කළේය. මේවන විටත් ඒ සම්බන්ධයෙන් විද්වතුන් මෙන්ම සමාජ විද්‍යාඥයින් කතාබහ කරමින් සිටින බව ද ලේකම්වරයා පැවසුවේය. මේ හේතුව නිසා එක්සත් ජාතීන්ගේ මහ සමුළුවේ දී ඡන්දය භාවිත කිරීමෙන් වැළකී සිටි බව කරුණාතිලක අමුණුගම මහතා සඳහන් කළේය.", "URL": "https://sinhala.adaderana.lk/news.php?nid=30382", "Category": null, "Parent URL": null}