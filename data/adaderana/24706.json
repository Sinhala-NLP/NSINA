{"Source": "Adaderana", "Timestamp": "June 2, 2012 12:46 pm", "Headline": "සංවර්ධනයත් සමග විකිරණශීලි ප්‍රභව භාවිතයේ වැඩිවීමක්", "News Content": "ශ්‍රී ලංකාවේ පවතින සීඝ්‍ර සංවර්ධනයත් සමග විකිරණශීලි ප්‍රභව භාවිතය වැඩිවෙමින් පවතින බව ශ්‍රී ලංකා පරමාණුක ශක්ති අධිකාරිය පවසයි. මේ හේතුවෙන් විකිරණශීලි ද්‍රව්‍ය භාවිතයේ දී විකිරණ ආරක්ෂණය, අපද්‍රව්‍ය කළමනාකරණය හා විකිරණශීලි ද්‍රව්‍ය ප්‍රවාහනය පිළිබඳව වැඩි සැලකිල්ලක් දැක්විය යුතු බව එම අධිකාරිය සඳහන් කරයි. මේ වන විට මෙරට තුළ න්‍යෂ්ටික කටයුතු, විවිධ පර්යේෂණ සහ තාක්ෂණික ක්‍රියාකාරකම් සඳහා විකිරණශීලි ද්‍රව්‍ය භාවිත වන බව එම අධිකාරිය පෙන්වාදෙයි. ඒ අනුව මේවා භාවිතකරන්නන් සහ සම්පාදනය කරන්නන් ලෝකයේ සහ තාක්ෂණය සම්බන්ධව පවතින නව ගුණාංග සහ ගැටලු පිළිබඳව නිරතුරුවම යාවත්කාලීන විය යුතු බව සඳහන්ය.‍ මේ අතර විකිරණ ආරක්ෂණය පිළිබඳව ජනතාව දැනුවත් කිරීමට ද විදුලිබල හා බලශක්ති අමාත්‍යාංශය පියවර ගෙන තිබේ. අපද්‍රව්‍ය කළමනාකරණය හා විකිරණශීලි ද්‍රව්‍ය ප්‍රවාහනය පිළිබඳව ද ජනතාව තුළ පවතින දැනුවත්කම අවම බව එම අමාත්‍යාංශය පවසයි. විකිරණශීලි ද්‍රව්‍ය භාවිත කරන ආයතන, මහජන සේවා ස්ථාන මෙන්ම විකිරණශීලි ද්‍රව්‍ය ප්‍රවාහනය කරන සමාගම් ඒ සම්බන්ධයෙන් දැනුවත් කිරීමට ද පියවර ගන්නා බව විදුලිබල හා බලශක්ති අමාත්‍යාංශය සඳහන් කරයි. විකිරණශීලි ද්‍රව්‍ය භාවිතයේ දී නිසි පියවර අනුගමනය කිරීම මගින් ජනතාවට එමගින් සිදුවිය හැකි අහිතකර බලපෑම අවම කර ගැනීමට හැකි වන බව එම අමාත්‍යාංශය පෙන්වා දෙයි.", "URL": "https://sinhala.adaderana.lk/news.php?nid=24706", "Category": null, "Parent URL": null}