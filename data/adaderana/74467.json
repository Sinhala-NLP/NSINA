{"Source": "Adaderana", "Timestamp": "June 22, 2017 04:53 pm", "Headline": "මර්වින්ගෙන් ශ්‍රේෂ්ඨාධිකරණයට පොරොන්දුවක්", "News Content": "මානව හිමිකම් උල්ලංඝණය කිරීමක් සම්බන්ධයෙන් තමාට ගෙවීමට ඇති මුදල මේ මස 27 වැනිදාට පෙර ගෙවා අවසන් කරන බව හිටපු අමාත්‍ය මර්වින් සිල්වා මහතා ශ්‍රේෂ්ඨාධිකරණයට දැනුම් දී තිබේ.මර්වින් සිල්වා මහතා අමාත්‍යවරයෙකු ලෙස කටයුතු කළ සමයේ කිරිබත්ගොඩ ප්‍රදේශයේ නිවසක තාප්පයක් කඩා දැමීමේ සිද්ධියක් සම්බන්ධයෙන් එම නිවසේ හිමිකරු විසින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර තිබුණි.එම පෙත්සම විභාග කළ ශ්‍රේෂ්ඨාධිකරණය මේ තුළින් පෙත්සම්කරුගේ මූලික අයිතිවාසිකම් උල්ලංඝණය වී ඇති බවට තීන්දු කරමින් පෙත්සම්කරුට රුපියල් ලක්ෂ 4 ක මුදලක් සහ කිරිබත්ගොඩ පොලිසියේ ස්ථානාධිපතිවරයාට රුපියල් 50,000 ක මුදලක් සිය පෞද්ගලික මුදල්වලින් ගෙවිය යුතු බවට මර්වින් සිල්වා මහතාට නියෝග කර තිබූ බව සඳහන්ය.එම නියෝගය අනුව මුදල් ගෙවීම සම්බන්ධයෙන් කරුණු දැක්වීම සඳහා හිටපු අමාත්‍ය මර්වින් සිල්වා මහතා අද ශ්‍රේෂ්ඨාධිකරණය හමුවේ පෙනී සිටි බව අද දෙරණ අධිකරණ වාර්තාකරු සඳහන් කළේය.කරුණු සලකා බැලූ ශ්‍රේෂ්ඨාධිකරණය අදාළ මුදල් මේ මස 27 වැනිදාට පෙර ගෙවා අවසන් කරන ලෙස මර්වින් සිල්වා මහතාට නියෝග කර තිබේ.", "URL": "https://sinhala.adaderana.lk/news.php?nid=74467", "Category": null, "Parent URL": null}