{"Source": "Adaderana", "Timestamp": "January 17, 2017 10:30 am", "Headline": "පන්දුවක් හිසේ වැදී මුෂ්ෆිකුර් රහීම් රෝහලේ", "News Content": "පන්දුවක් හිසේ වැදීම හේතුවෙන් බංග්ලාදේශ කණ්ඩායම් නායක මුෂ්ෆිකුර් රහීම් රෝහල් ගත කර තිබේ. නවසීලන්ත කණ්ඩායම සමඟ පැවති පළමු ටෙස්ට් තරගය අතරතුර දී ටිම් සවුති විසින් යැවූ බවුන්සර් පන්දුවක් රහීම් පැළඳ සිටි හිස්වැසුමේ පිටුපස වැදීමෙන් මෙම අනතුර සිදුවී ඇති බව වාර්තා වේ. එහිදී ඔහු කඩිනමින් නවසීලන්තයේ වෙලිංටන් රෝහලට ඇතුළත් කිරීමට පියවර ගෙන ඇත. රහීම්ගේ තත්ත්වය බරපතළ නොවන බව රෝහල් ආරංචි මාර්ග උපුටා දක්වමින් විදෙස් මාධ්‍ය වාර්තා කළේය. මේ අතර දෙරට අතර පැවති පළමු ටෙස්ට් ක්‍රිකට් තරගය කඩුලු 7කින් ජය ගැනීමට නවසීලන්ත කණ්ඩායම ඊයේ (16) සමත් විය.", "URL": "https://sinhala.adaderana.lk/news.php?nid=68195", "Category": null, "Parent URL": null}