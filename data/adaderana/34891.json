{"Source": "Adaderana", "Timestamp": "June 13, 2013 04:14 pm", "Headline": "උතුරේ මැතිවරණය සාධාරණවීමට නම් 18 වෙනුවට 17 ඕනෑ", "News Content": "උතුරේ මැතිවරණය නිදහස් හා සාධාරණ අයුරින් පැවැත්වීම සඳහා 18 වන ව්‍යවස්ථා සංශෝධනය අහෝසි කර 17 වන ව්‍යවස්ථා සංශෝධනය යළි ක්‍රියාත්මක කළ යුතු බව විපක්ෂ නායක, රනිල් වික්‍රමසිංහ මහතා පවසයි. ජනාධිපති මහින්ද රාජපක්ෂ මහතා වෙත ලිපියක් යොමුකරමින් විපක්ෂ නායකවරයා මේ බව සඳහන් කර තිබේ. උතුරු පළාත් සභා මැතිවරණය නිදහස් හා සාධාරණ අන්දමින් පැවැත්වීම සඳහා ක්‍රියාත්මක කළ යුතු කරුණු කිහිපයක් සඳහන් කරමින් විපක්ෂ නායක රනිල් වික්‍රමසිංහ මහතා මෙම ලිපිය ජනාධිපතිවරයා වෙත යොමු ඇත. විපක්ෂ දේශපාලන ක්‍රියාකාරීන් බිය වැද්දවීමට ආණ්ඩුවේ දේශපාලන යාන්ත්‍රණය භාවිත කරන අතර උතුරේ මෙම තත්ත්වය උග්‍රවි ඇති බව වික්‍රමසිංහ මහතා සිය ලිපියෙන් පෙන්වා දෙයි. මෙවැනි තත්ත්වයක් තුළ උතුරු පළාත් සභා මැතිවරණය නිදහස් හා සාධාරණ අයුරින් පැවැත්වීමේ හැකියාව පිළිබඳ විශ්වාසය බිඳ වැටී ඇති බව ඔහු පවසයි. එම සංශෝධනය ක්‍රියාත්මක කිරීමේදී පොලිස් කොමිසම ශක්තිමත් කරවීම ද සිදුකළ යුතු බව ඔහු පෙන්වා දෙයි. උතුරු ආණ්ඩුකාරවරයා ඉවත් කර විශ්‍රාමික හමුදා නිලධාරියෙකු වෙනුවට සියලු පක්ෂවලට පිළිගතහැකි සිවිල් නිලධාරියෙකු ඒ සඳහා පත් කළ යුතු බව ද රනිල් වික්‍රමසිංහ මහතා ජනාධිපතිවරයා වෙත යොමු කළ ලිපියේ සඳහන්ය. එමෙන්ම මැතිවරණයට අදාළ නාම යෝජනා භාරගැනීමේ දිනයේ සිට ප්‍රතිඵල ප්‍රකාශ කර සතියක කාලයක් දක්වා මැතිවරණ කටයුතු නිරීක්ෂණයට පොදු රාජ්‍ය මණ්ඩලයීය නිරීක්ෂකයින් යෙදවිය යුතු බවටද රනිල් වික්‍රමසිංහ මහතා යෝජනා කර තිබේ.. අදාළ කරුණු පිළිබඳ දීර්ඝ වශයෙන් සාකච්ඡා කිරීම සඳහා තමා ඇතුළු පක්ෂයේ නියෝජිත පිරිසකට අවස්ථාව ලබා දෙන ලෙස ද විපක්ෂ නායකවරයා සිය ලිපියෙන් ජනාධිපතිවරයාගෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=34891", "Category": null, "Parent URL": null}