{"Source": "Adaderana", "Timestamp": "November 5, 2013 04:29 pm", "Headline": "වෙන්නප්පුව ප්‍රා.සභා මන්ත්‍රී රුක්මක් කොළඹගේ අත්අඩංගුවට ", "News Content": "වෙන්නප්පුව ප්‍රාදේශීය සභාවේ එක්සත් ජනතා නිදහස් සන්ධානයේ මන්ත්‍රී රුක්මක් කොළඹගේ මහතා වෙන්නප්පුව පොලීසිය විසින් අත්අඩංගුවට ගෙන තිබේ. ඉතාලියේ රැකියා ලබා දෙන බව පවසමින් පුද්ගලයින් සිව් (04) දෙනෙකුගෙන් මුදල් රුපියල් ලක්ෂ 09 ක් ලබා ගෙන වංචාවක් සිදු කළ බවට සැකපිට ඔහුව අත්අඩංගුවට ‍ගත් බව අද දෙරණ වාර්තාකරු සඳහන් කරයි. හලාවත කොට්ඨාශ බාර පොලිස් අධිකාරී සාලිය සිල්වා මහතාට ලද පැමිණිල්ලකින් පසුව සැකකාර මන්ත්‍රීවරයා අත්අඩංගුවට ගැනීමට වෙන්නප්පුව පොලීසිය කටයුතු කර තිබුණි. වෙන්නප්පුව - බොරලැස්ස ප්‍රදේශයේ පදිංචි තරුණයින් සිව් (04) දෙනෙකුගෙන් සැකකාර මන්ත්‍රීවරයා විසින් මුදල් ලබා ගෙන තිබේ. තමන් විසින් මුදල් ලබා ගත් බවට සැකකාර මන්ත්‍රීවරයා විසින් පැමිණිලිකරුවන් වෙත ලබා දී තිබු ලිපි කීපයක්ද ඔවුන් විසින් පොලීසියට ඉදිරිපත් කර ඇත. සැකකාර මන්ත්‍රීවරයාට එරෙහිව මීට පෙර අවස්ථා කීපයකදීම වෙන්නප්පුව පොලීසියට පැමිණිලි කීපයක්ම ලැබී තිබේ. සැකකාර මන්ත්‍රීවරයා මාරවිල දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38632", "Category": null, "Parent URL": null}