{"Source": "Adaderana", "Timestamp": "March 28, 2018 12:29 pm", "Headline": " අනතුරු 2යි-මරණ 2යි", "News Content": "පානදුර දකුණ ප්‍රදේශයේදී සිදු වූ රිය අනතුරකින් තරුණයෙකු මියගොස් තිබේ. යතුරුපැදියක් ත්‍රීරෝද රථයක ගැටීමෙන් අනතුර සිදුව ඇති බව පොලීසිය පැවසුවේය. අනතුරින් යතුරුපැදියේ පසු පස ගමන් ගත් තරුණයා බරපතළ තුවාල ලබා පානදුර රෝහලට ඇතුළත් කර ප්‍රතිකාර ලබමින් සිටියදී මියගොස් තිබේ. මියගොස් ඇත්තේ පානදුර, අලුබෝමුල්පල ප්‍රදේශයේ පදිංචිව සිටි 21 හැවිරිදි පුද්ගලයෙකි. පශ්චාත් මරණ පරීක්ෂණය අද සිදු කිරීමට නියමිත අතර පානදුර දකුණ පොලීසිය වැඩිදුර විමර්ශන සිදු කරයි. මේ අතර මාවනැල්ල, අරණායක මාර්ගයේ කප්පාගොඩ හංදිය අසලදී සිදුවූ රිය අනතුරකින් පුද්ගලයෙකු මියගොස් තිබේ. ධාවනය වෙමින් තිබූ පෞද්ගලික බස් රථයක එම පුද්ගලයා ගැටීමෙන් අනතුර සිදුව ඇති බව පොලීසිය පැවසුවේය. අනතුරට ලක්ව ඇත්තේ මාවනැල්ල ප්‍රදේශයේ වැඩිහිටි නිවාසයක රැඳී සිටි 80 හැවිරිදි පුද්ගලයෙකි. අනතුරින් තුවාල ලැබු ඔහු මාවනැල්ල රෝහලෙන් ප්‍රතිකාර ලබා යළි වැඩිහිටි නිවාසයට ගොස් ඇති අතර එහිදී ඔහු මියගොස් ඇති බව පොලීසිය සඳහන් කළේය. අනතුර සම්බන්ධයෙන් මාවනැල්ල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=86503", "Category": null, "Parent URL": null}