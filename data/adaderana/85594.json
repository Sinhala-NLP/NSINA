{"Source": "Adaderana", "Timestamp": "March 13, 2018 10:31 am", "Headline": "හරක් හොරු අත්අඩංගුවට ගන්න", "News Content": "යාපනයේ, පුංගුඩුතීව් ප්‍රදේශයේ සිටින එළදෙණුන් පැහැරගෙන යන කණ්ඩායම වහාම අත්අඩංගුවට ගන්නා ලෙස ඉල්ලමින් එම පළාතේ වැසියන් පිරිසක් කයිට්ස් ප්‍රධාන මාර්ගයේ විරෝධතාවයක නිරත වී තිබේ. මේ සම්බන්ධයෙන් තොරතුරු දැක්වෙන ලිපියක්ද, කයිට්ස් ප්‍රාදේශීය ලේකම්වරයා වෙත බාර දී ඇත. පුංගුඩුතීව් ප්‍රදේශයේ වැසියන් පවසා සිටින්නේ රාත්‍රී කාලයට ට්‍රක්රථ වලින් පැමිණෙන සංවිධානාත්මක පිරිසක් විසින් තම ගව පට්ටිවල සිටින කිරි එළදෙණුන් පවා පැහැරගෙන යන බවය. පළාතේ එළදෙණුන් 27 දෙනෙකු පැහැර ගෙන ගොස් ඇති අතර ප්‍රදේශවාසීන් මේ සම්බන්ධයෙන් කයිට්ස් පොලීසියට මීට මාසයකට පමණ ඉහතදී කරණ ලද පැමිණිල්ලකට අනුව සැකකරුවන් හතර දෙනෙකු අත්අඩංගුවට ගත් නමුත් ඔවුන්ට විරුද්ධව සාක්කි නොතිබීම නිසා ඔවුන්ට නිදහස් කළ බව ගම්වාසීන් පවසයි. යළිත් වරක් මෙම ප්‍රදේශයේ එළදෙණුන් පැහැරගෙන යාම වැඩි වී ඇති අතර එළදෙණුම් මස් පිණිස මැරීම තහනම් කොට තිබියදී පුංගුඩුතීව් පළාතේ එළදෙණුන් පැහැරගෙන යන්නේ කවර හේතුවක් නිසාද යන්න මෙතෙක් පැහැදිලි වී නොමැත බව ගම්වාසීන් පැවසීය.", "URL": "https://sinhala.adaderana.lk/news.php?nid=85594", "Category": null, "Parent URL": null}