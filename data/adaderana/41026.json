{"Source": "Adaderana", "Timestamp": "February 11, 2014 08:28 am", "Headline": "මනාප අංක අද සිට නිකුත් කරයි", "News Content": "බස්නාහිර සහ දකුණු පළාත් සභා ඡන්ද විමසීමට අදාළ අපේක්ෂකයින් සඳහා මනාප අංක ලබාදීම අද(11) දිනයේ සිට සිදුකරන බව මැතිවරණ මහලේකම් කාර්යාලය පවසයි. ඒ අනුව අද උදෑසන නවයේ සිට අදාළ පළාත් දෙකේ සියලුම දිස්ත්‍රික් ලේකම් කාර්යාල වලින් මනාප අංක නිකුත් කිරීම සිදුවනු ඇත. මෙවර පළාත් සභා මැතිවරණයේ නාමයෝජනා භාරගැනීම පසුගිය 6 වන දින අවසන් වුණි. එම නාමයෝජනා ලැයිස්තුවල අපේක්ෂකයින්ගේ නම් අකාරාදි පිළිවෙලට සකස් කර ඔවුන්ට හිමි මනාප අංක මෙලෙස නිකුත් කරන බව මැතිවරණ මහලේකම් කාර්යාලය සඳහන් කළේය. මේ අතර මනාප අංක ලබාගැනීම සඳහා අද දිනයේ දිස්ත්‍රික් ලේකම් කාර්යාලවලට පැමිණිය හැක්කේ ඡන්ද විමසීම සඳහා ඉදිරිපත්ව සිටින අපේක්ෂකයින්ට පමණක් බව පොලීසිය පවසයි. වෙනත් කිසිදු පුද්ගලයෙකුට දිස්ත්‍රික් ලේකම් කාර්යාල භූමියට ඇතුළු වීමට අවසර නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=41026", "Category": null, "Parent URL": null}