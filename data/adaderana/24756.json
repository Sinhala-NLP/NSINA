{"Source": "Adaderana", "Timestamp": "June 4, 2012 12:58 pm", "Headline": "බිරිඳ ඝාතනය කොට ළිඳට දැමූ සැමියා අත්අඩංගුවේ ", "News Content": "කින්නියා ප්‍රදේශයේ සිය බිරිඳ ඝාතනය කොට ළිඳට දැමූ සැමියෙකු අත්අඩංගුවට ගත් බව පොලීසිය පවසයි. සැකකරු අද දින ත‍්‍රිකුණාමලය මහේස්ත‍්‍රාත් අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශක කාර්යාලය සඳහන් කරයි. පසුගිය මැයි මස 29 වන දින අලුයම් කාලයේදී කින්නියා පොලිස් බල ප්‍රදේශයට අයත් පුවරෂන්තිව්, කන්වා නගර්- කින්නියා 5 ලිපිනයේදී අදාළ කාන්තව සැකකටයුතු ලෙස මියගොස් තිබුණාය. ඒ පිළිබඳ කින්නියා පොලීසිය විසින් විමර්ශන ආරම්භ කිරීමෙන් පසු මෙම මෘත ශරීරය සම්බන්ධව කුරුණෑගල මහ රෝහලේ දී පවත්වන ලද පශ්චාත් මරණ පරීක්ෂනයේදී හිසට සිදුවූ පහරදීමක් හේතුවෙන් සිදුවූ මරණයක් බවට වාර්තා විය. මේ සම්බන්ධව වැඩිදුර විමර්ශන පැවැත්වීමේදී මරණකාරියගේ පුරුෂයා විසින් පහරදී ඝාතනය කර ළිඳට දමා ඇති බව අනාවරණය කර ගත් බව පොලීසිය පවසයි. මෙසේ මරණයට පත්ව ඇත්තේ වයස අවුරුදු 34 ක් වූ අබ්දුල් ලතීෆ් තාහිරා උම්මා නැමැති කාන්තාවකි.", "URL": "https://sinhala.adaderana.lk/news.php?nid=24756", "Category": null, "Parent URL": null}