{"Source": "Adaderana", "Timestamp": "August 6, 2015 03:20 pm", "Headline": "භාරත ඝාතන නඩුව - විත්තිකරුවෙකු නැතිව නඩුව විභාගයට  තීන්දුයි", "News Content": "භාරත ලක්ෂ්මන් ප්‍රේමචන්ද්‍ර ඝාතන නඩුවේ චෝදනා වලට තමන් නිවැරදිකරුවන් බව එම නඩුවේ විත්තිකරුවන් ලෙස නම්කර ඇති හිටපු පාර්ලිමේන්තු මන්ත්‍රී දුමින්ද සිල්වා මහතා ඇතුළු විත්තිකරුවන් අධිකරණය හමුවේ ප්‍රකාශ කර තිබේ.කොළඹ මහාධිකරණය හමුවේ අදාළ නඩුව අද කැඳවූ අවස්ථාවේ නීතිපතිවරයා විසින් එල්ලකර ඇති චෝදනා 17ක් විවෘත අධිකරණයේ ඉදිරිපත් කළ බව අද දෙරණ අධිකරණ වාර්තාකරු සඳහන් කළේය.කෙසේවෙතත් එම චෝදනා වලට තමන් නිවැරදිකරුවන් බවට විත්තිකරුවන් 12 දෙනා ප්‍රකාශ කර ඇත.මේ අතර නඩුවේ විත්තිකරුවකු ලෙස නම් කර ඇති ජනක ප්‍රියන්ත ගලබොඩ නැමැත්තා අධිකරණය හමුවේ පෙනී නොසිටීම සම්බන්ධයෙන් ඔහුගේ බිරිඳ අධිකරණය හමුවේ සාක්ෂි ලබාදී ඇති බව සඳහන්ය.2011 වසරේ නොවැම්බර් මාසයේ ආයුධ සන්නද්ධ පිරිසක් විසින් සුදු වෑන් රථයකින් පැමිණ තම ස්වාමි පුරුෂයා පැහැරගෙන ගිය බව ඇය ප්‍රකාශ කර ඇත.මේ සම්බන්ධයෙන් කඩුවෙල මහේස්ත්‍රාත් අධිකරණයේ නඩුවක් විභාග වෙමින් පවතින බවද ඇය පවසා තිබේ.එම සාක්ෂිය පිළිගත් අධිකරණය අදාළ විත්තිකරු නොමැතිව නඩු විභාගය පවත්වාගෙන යාමට තීරණය කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=53082", "Category": null, "Parent URL": null}