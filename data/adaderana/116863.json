{"Source": "Adaderana", "Timestamp": "August 18, 2019 09:25 pm", "Headline": "කුරුණෑගල-දඹුල්ල පාරේ අනතුරකින් 8කට තුවාල", "News Content": "කුරුණෑගල දඹුල්ල ප්‍රධාන මාර්ගයේ ගලේවෙල කනාදන ප්‍රදේශයේදී අද (18) දින පස්වරුවේ සිදුවූ රිය අනතුරකින් පුද්ගලයන් 8 දෙනෙකු තුවාල ලබා දඹුල්ල සහ ගලේවෙල රෝහලට ඇතුළත් කර ඇත. මෝටර් රථයක් හා යතුරුපැදි දෙකක් මෙසේ අනතුරට පත්ව තිබේ. දඹුල්ල දෙසින් අධික වේගයෙන් ධාවනය වූ මෝටර් රථයක් බස් නැවතුම්පොලක නැවතී සිටිය දෙදෙනෙකු අනතුරට පත් කර ඊට මීටර් 100ක් පමණ දුරින් ධාවනය වෙමින් තිබූ යතුරු පැදියකද හැප්පී තවත් මීටර් පනහක් පමණ දුරකින් නවතාගෙන යතුරුපැදියක රැඳී සිටි අයකුද අනතුරට පත් කර මාර්ගයෙන් ඉවතට පැන පොල් ගහක වැදී නැවතී ඇත. අනතුරත් සමඟ පොල් ගස ද බිමට කඩා වැටී ඇත. මෙම අනතුරින් දඹුල්ල කුරුණෑගල ප්‍රධාන මාර්ගය ගලේවෙල ප්‍රදේශයෙන් පැය කිහිපයක් දැඩි රථවාහන තදබදයක් පැවතිණි. අනතුරින් තුවාල ලබා ඇත්තේ මෝටර් රථයේ පැමිණි තරුණියන් සිව් දෙනෙකු යතුරුපැදි දෙක සිටි පැදි කරුවන් දෙදෙනා සහ බස් රථයට ගොඩවීම සඳහා පැමිණ සිටි කාන්තාවන් දෙදෙනෙකි. තුවාලකරුවන්ගෙන් හතරදෙනෙකු දඹුල්ල රෝහලේ ප්‍රතිකාර ලබන අතර සෙසු අය ගලේවෙල ප්‍රාදේශීය රෝහලේ ප්‍රතිකාර ලබයි. වාද්දුව ප්‍රදේශයේ පදිංචි තරුණයන් සිව් දෙනෙකු මෙම මෝටර් රථයේ ගමන් කොට ඇතැයි පොලිස් පරීක්ෂණවලදී හෙළි වී තිබේ . මෙම පිරිස ඉතා දැඩි කලබලකාරී තත්ත්වයකින් පසුවූ බවත් හෙළවී ඇත. මෝටර් රථයේ රියදුරු ගේ අපරික්ශාකාරී රිය ධාවනය අනතුරට හේතුවී ඇතැයි සිදු කරන මූලික පරීක්ෂණවලදී හෙළි වී ඇත. ගලේවෙල පොලීසියේ රථවාහන අංශය සම්බන්ධයෙන් ගලේවෙල පොලිසිය වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=116863", "Category": null, "Parent URL": null}