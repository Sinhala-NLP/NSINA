{"Source": "Adaderana", "Timestamp": "July 13, 2018 02:07 pm", "Headline": "දකුණු අප්‍රිකා පළමු ඉනිම ලකුණු 126 කට සීමා වෙයි", "News Content": "ශ්‍රී ලංකා කණ්ඩායම සමඟ පැවැත්වෙන පළමු ටෙස්ට් ක්‍රිකට් තරඟයේ දකුණු අප්‍රිකානු පළමු ඉනිම ලකුණු 126 කට සීමා කිරීමට ශ්‍රී ලංකා පන්දු යවන්නන් සමත්ව තිබේ. මෙම ලකුණු සංඛ්‍යාව දකුණු අප්‍රිකානු කණ්ඩායම ශ්‍රී ලංකා කණ්ඩායමට එරෙහිව ටෙස්ට් ඉනිමකදී රැස්කළ අඩුම ලකුණු සංඛ්‍යාව වීම විශේෂත්වයකි. 2011 වසරේදී ඩර්බන් හිදී පැවති තරඟයක දී රැස් කල ලකුණු 168 දකුණු අප්‍රිකාව ශ්‍රී ලංකාවට එරෙහිව රැස්කළ අඩුම ලකුණු සංඛ්‍යාව ලෙස සටහන්ව තිබිණි. ගාල්ල ජාත්යතන්තර ක්‍රීඩාංගණයේ පැවැත්වෙන පළමු ටෙස්ට් ක්‍රිකට් තරඟයේදී ශ්‍රී ලංකා කණ්ඩායම සියළු දෙනා දැවී ලකුණු 287 ක් ලබා ගත්තේය. ඒ අනුව දකුණු අප්‍රිකානු කණ්ඩායම පළමු ඉනිමේදී ශ්‍රී ලංකා පළමු ඉනිමට වඩා ලකුණු 161 ක් පිටුපසින් පසු වේ.", "URL": "https://sinhala.adaderana.lk/news.php?nid=92496", "Category": null, "Parent URL": null}