{"Source": "Adaderana", "Timestamp": "December 21, 2018 12:45 pm", "Headline": "පාර්ලි‍මේන්තුවේ ගැටුම ගැන හොයන කමිටුව අදත් රැස්වෙයි", "News Content": "පාර්ලිමේන්තුවේ පසුගිය දිනවල සිදුවූ කලහකාරී සිද්ධීන් සම්බන්ධයෙන් විමර්ශනය සඳහා පත් කළ පොලිස් නිලධාරීන් කණ්ඩායම ඊට අදාළ සී.සී.ටී.වී දර්ශන පරීක්ෂා කිරීම අද(21) දිනයේ සිදු කර තිබේ. අද පස්වරුවේ පාර්ලිමේන්තුවේ කලහකාරී සිද්ධීන් සම්බන්ධයෙන් විමර්ශනය කිරීම සඳහා පත්කළ කමිටුව රැස්විමට නියමිත බව නියෝජ්‍ය කථානායක ආනන්ද කුමාරසිරි මහතා සඳහන් කළේය. එහිදි පෞද්ගලික මාධ්‍ය ආයතන මඟින් ලබාගත් දර්ශන එම කමිටුව විසින් පරීක්ෂා කිරීම සිදුකරන බව ඔහු පැවසීය. අනතුරුව අදාළ කමිටුව විසින් සකස් කරන ලද අවසන් වාර්තාව කථානායක කරූ ජයසූරිය මහතා වෙත ලබාදීමට නියමිතයි. පසුගිය 14,15 සහ 16 යන දිනවල පාර්ලිමේන්තුවේ ඇති වූ කලහකාරී සිද්ධීන් සම්බන්ධයෙන් විමර්ශනය කිරීම සඳහා කථානායකවරයා විසින් කමිටුවක් පත් කරනු ලැබුවේය. නියෝජ්‍ය කථානායක ආනන්ද කුමාරසිරි මහතා සභාපතීත්වය දරන එම කමිටුවේ චමල් රාජපක්ෂ, බිමල් රත්නායක, මාවෙයි සේනාධිරාජා, චන්ද්‍රසිරි ගජධීර යන මන්ත්‍රීවරුන් සෙසු සාමාජිකයින් වෙයි.", "URL": "https://sinhala.adaderana.lk/news.php?nid=101098", "Category": null, "Parent URL": null}