{"Source": "Adaderana", "Timestamp": "April 11, 2014 11:49 am", "Headline": "නැදුන්කර්නි සෝදිසියෙන් ගෝපී ඇතුළු 3ක් මරුට - හමුදාව මෙසේ කියයි", "News Content": "වව්නියාව, නැදුන්කර්නි ප්‍රදේශයේදී ඊයේ රාත්‍රී එල්.ටී.ටී.ඊ. සැකකරුවන් පිරිසක් බව කියන කිහිප දෙනෙකු සමග ඇති වූ ගැටුමෙන් කජීපන් පොන්නයියා සෙල්වනායගම් හෙවත් ගෝපි සහ සුන්දරලිංගම් කජිපන් හෙවත් තේවියන් දෙදෙනා ජීවිතක්ෂයට පත්ව තිබේ. ඊයේ රාත්‍රියේ ඇති වු එම ගැටුමෙන් ජීවිතක්ෂයට පත්වූ අනෙක් පුද්ගයා අප්පන් විය හැකි යැයි සැක කරන නමුත් එය මෙතෙක් තහවුරු වී නොමැති බව යුද මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කරයි. එල්.ටී.ටී.ඊ සංවිධානය යුදමය වශයෙන් පරාජය කිරීමෙන් පසු ‍නැවත හිස එසවීම සඳහා කජීපන් පොන්නයියා සෙල්වනායගම් හෙවත් ගෝපි හෙවත් කාසියන් යන අයගේ ප්‍රධානත්වයෙන් සැලසුම් සකස් වෙමින් පැවති බව ආරක්ෂක අංශවලට තොරතුරු ලැබී තිබුණි. කෙසේ වෙතත් ඊයේ දිනයේ ආරක්ෂක අංශ වෙත ලැබුණු තොරතුරකට අනූව වව්නියාව, නැදුන්කර්නි ප්‍රදේ‍ශයේ කරනු ලැබූ සෝදිසියකදී සැකකටයුතු මලු 3ක් හමුවී ඇත. පසුව ඒ පිළිබඳව තවදුරටත් මෙහෙයුම් සිදුකරද්දී සැකකටයුතු පුද්ගලයින් පිරිසක් පලායාමට උත්සාහ දරා ඇති බවත් එහිදී ආරක්ෂක අංශ හා ඇති වූ ගැටුමකදී වෙඩි තැබීමක් සිදුව ඇති බවත්, එකී වෙඩි තැබීමෙන් තිදෙනෙකු ජීවිතක්ෂයට පත්වූ බවත්, යුද හමුදා මාධ්‍ය ප්‍රකාශකවරයා සඳහන් කළේය. ඒ අනූව එකී මළ සිරුරු පරික්ෂා කිරීමේදී මොවුන් ‍මෙතුවක් කාලයක් සොයමින් සිටි එල්.ටී.ටී.ඊ නායකයින් බව තහවුරු වූ බව හෙතෙම කියා සිටියේය. මෙම සිදුවීමට සෘජුවම සම්බන්ධයක් නොවුණද කරන ලද යුද අභ්‍යාසයකදී යුද සෙබළෙක් ද ජීවිතක්ෂයට පත්ව ඇති බව හමුදා මාධ්‍ය ප්‍රකාශකවරයා සඳහන් කළේය. මේ අතර ගෝපි ඇතුළු එල්.ටී.ටී.ඊ. සැකකරුවන් තිදෙනෙකු නැදුන්කර්නි සෝදිසි මෙහෙයුමේදී මියයාම සම්බන්ධයෙන් රාජ්‍ය ආරක්ෂක හා නාගරික සංවර්ධන අමාත්‍යංශය මාධ්‍ය නිවේදනයක් නිකුත් කර තිබේ. එම නිවේදනයට අනූව, එල්.ටී.ටී.ඊ. සංවිධානයේ ක්‍රියාකාරකම් යාපනය පලෙයි ප්‍රදේශයෙන් යළි ආරම්භ කර බෙදුණු රාජ්‍යයක් ලබා ගැනීමේ උත්සාහයක් පිළිබඳව ආරක්ෂක අංශ වෙත තොරතුරු වාර්තා වී ඇත. එම තොරතුරුවලට අනූව මෙම ක්‍රියාවලියට පණ ලබාදීමේ ප්‍රධාන පුද්ගලයින් කිහිප දෙනෙකු පිළිබඳව ද තොරතුරු අනාවරණය වී තිබේ. ඒ අනූව විමර්ශන කණ්ඩායම් සිදුකළ සෝදිසි මෙහෙයුම්වල ප්‍රතිඵලයක් ලෙස අත්අඩංගුවට ගත් සැකකටයුතු පුද්ගලයින්ගෙන් ලබාගත් තොරතුරු මත ගිනි අවි, ජීව උණ්ඩ, පුපුරණ ද්‍රව්‍ය ඇතුළු ත්‍රස්තවාදී ක්‍රියාවලියකට අවශ්‍ය කරන ද්‍රව්‍ය රැසක් ආරක්ෂක අංශ බාරයට ගෙන ඇත. එසේම ශ්‍රී ලංකාවේ ත්‍රස්තවාදී ක්‍රියාවලියකට නැවත පණ ලබාදීම සඳහා නෙදියවන් හා විනයාගම් නැමැති යුරෝපයේ ‍වෙසෙන ප්‍රබල එල්.ටී.ටී.ඊ. ක්‍රියාකාරීන් දෙදෙනෙකු සම්බන්ධ ව සිටින බවටද තොරතුරු ලැබී තිබේ. ඔවුන් තවත් යුද්ධයකට අවශ්‍ය වාතාවරණය සකසමින් ඒ සඳහා දිගුකාලීන සැලසුම් සකස් කරමින් සිටි බවද ආරක්ෂක අංශ අනාවරණය කරගෙන ඇත. ඒ අනූව මේ සම්බන්ධයෙන් විමර්ශන ආරම්භ කළ කණ්ඩායම්වලට හෙළිව ඇත්තේ යුරෝපයේ සිට නෙදියවන් හා විනයාගම් නැමැත්තා ශ්‍රී ලංකාවේ ත්‍රස්ත ක්‍රියාවලියට අවශ්‍ය මුදල් “හවාලා” නැමැති නීති විරෝධි ක්‍රමයට එවා ඇති බවයි. එම මුදල්වලින් ආරක්ෂිත නිවාස, වාහන ඇතුළු සම්පත් මිලදී ගෙන ඇති බවටද තොරතුරු ලැබී ඇත‍. කජීපන් පොන්නයියා සෙල්වනායගම් හෙවත් ගෝපි, සුන්දරලිංගම් කජීපන් හෙවත් තේවියන් හා නවරත්නම් නවනීදන් හෙවත් අප්පන් ශ්‍රී ලංකාවේ ත්‍රස්ත ක්‍රියාවලියට මෙලෙස පණ ලබාදෙමින් සිටි ප්‍රධාන පුද්ගලයින් බව බව ආරක්ෂක අංශ සඳහන් කරයි. මෙම සැකකරුවන් පදවිය කැලයේ සැඟව සිටින බවට ආරක්ෂක අංශවලට ඊයේ (10) තොරතුරක් ලැබී ඇත. ඒ බෙහෙත්, ඇඳුම් වැනි ද්‍රව්‍ය දැමූ සැකකටයුතු මලු කිහිපයක් හමුවීමත් සමගය. ඒ අනූව හමුදාව ඊයේ මධ්‍යම රාත්‍රියේ එම කැලෑ ප්‍රදේශය වටලා ඇති අතර එහිදී ඇති වූ ගැටුමින් මෙම සැකකරුවන් මියගොස් තිබේ. මියගිය එල්.ටී.ටී.ඊ. සැකකරුවන් තිදෙනාගෙන් එක් අයෙකුගේ අනන්‍යතාවය නිශ්චිතව තහවුරු කරගෙන නැතත් හෙතෙම නවරත්නම් නවනීදන් හෙවත් අප්පන් බවට ආරක්ෂක අංශ සැකකරයි. සෝදිසි ‍මෙහෙයුමේදී මියගිය සුන්දරලිංගම් කජීපන් හෙවත් තේවියන් අනුරාධපුර ගුවන් හමුදා කඳවුරේ ප්‍රහාරයට, කොලොන්නාව තෙල් ගබඩා සංකීර්ණයේ 2007 ප්‍රහාරයට සම්බන්ධ බවටද තොරතුරු හෙළිව ඇත‍.", "URL": "https://sinhala.adaderana.lk/news.php?nid=42461", "Category": null, "Parent URL": null}