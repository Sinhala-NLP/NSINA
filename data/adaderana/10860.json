{"Source": "Adaderana", "Timestamp": "September 15, 2010 08:12 am", "Headline": "මානව හිමිකම් උල්ලංඝණයවීම් ගැන බ්‍රිතාන්‍යය අවධානයෙන්", "News Content": "ශ්‍රී ලංකාවේ සිදු වූ මානව හිමිකම් උල්ලංඝණය වීම් පිළිබඳ තවදුරටත් අවධානයෙන් පසුවන බව බ්‍රිතාන්‍ය රජය පවසයි. මැදපෙරදිග දකුණු ආසියානු කලාපය පිළිබඳ අමාත්‍ය ඇලිස්ටෙයාර් බර්ට් බ්‍රිතාන්‍ය පාර්ලිමේන්තුවේ දී කියා සිටියේ ශ්‍රී ලංකාවේ මාධ්‍ය නිදහස සීමා වී ඇති වටපිටාවක් තුළ මානව හිමිකම් සම්බන්ධයෙන් ද ගැටලු හට ගෙන ඇති බවයි. බ්‍රිතාන්‍ය පාර්ලිමේන්තුවේ පැවති ශ්‍රී ලංකාව පිළිබඳ විවාදයට සහභාගී වෙමින් අමාත්‍යවරයා මේ බව ප්‍රකාශ කළේය.. ශ්‍රී ලංකාවේ උතුරේ අවතැන්වූවන් පිළිබඳව ද බ්‍රිතාන්‍ය රජය අවධානය යොමු කර ඇති බව ද ඇලිස්ටෙයාර් වර්ට් ඇමතිවරයා සඳහන් කළේය. අවතැන්වූවන්ට සහන සැලසීම සඳහා පවුම් මිලියන 13.5 මුදලක් වැය කිරීමට බ්‍රිතාන්‍ය රජය කටයුතු කර ඇති බව ද හෙතෙම පෙන්වා දුන්නේය. අවතැන්වූවන්ගේ කටයුතු පිළිබඳ සොයා බැලීම රාජ්‍ය නොවන සංවිධාන හරහා අඛණ්ඩව සිදු කරන බව ද බ්‍රිතාන්‍ය ඇමතිවරයා එරට පාර්ලිමේන්තුවේ ශ්‍රී ලංකාව පිළිබඳ විවාදයට සහභාගී වෙමින් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10860", "Category": null, "Parent URL": null}