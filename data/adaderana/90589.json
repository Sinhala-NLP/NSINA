{"Source": "Adaderana", "Timestamp": "June 8, 2018 08:22 pm", "Headline": "මහනුවර දිස්ත්‍රික්කයේ කුඩා ව්‍යාපාර පවත්වාගෙන යන පිරිසට නොමිලේ පුහුණුවක්", "News Content": "ව්‍යාපාර ආරම්භ කිරීමට අපේක්ෂිත සහ දැනට කුඩා පරිමාණයෙන් ව්‍යාපාර පවත්වාගෙන යන මහනුවර දිස්ත්‍රික්කයේ කුඩා ව්‍යාපාරිකයන් සඳහා විශේෂ පුහුණුවක් ලබා දීමට කටයුතු යොදා තිබේ. ව්‍යාපෘති කළමනාකරණ, තරුණ කටයුතු සහ දක්ෂිණ සංවර්ධන අමාත්‍යංශයේ කුඩා ව්‍යාපාර සංවර්ධන අංශය මඟින් මෙම පුහුණු පාඨමාලාව ක්‍රියාත්මක කෙරේ. කුඩා ව්‍යාපාරිකයන් දිරි ගැන්වීමේ අරමුණින් ක්‍රියාත්මක කරන මෙම පුහුණුව සඳහා මහනුවර දිස්ත්‍රික්කයෙන් තිස් දෙනෙක් තෝරා ගැනීමට නියමිතය. නේවාසි පුහුණුවක් ලෙස සැලසුම් කොට ඇති මේ සඳහා වයස අවුරුදු 45 ට අඩු මහනුවර දිස්ත්‍රික්කයේ ව්‍යාපාර ඇරඹීමට බලාපොරොත්තුවන සහ කුඩා ව්‍යාපාර පවත්වා ගෙන යන ඕනෑම අයෙකුට ඉල්ලුම් කළ හැකිය. අදාළ පුහුණු 2018 ජූලි මස 02 දින සිට 13 වැනි දින දක්වා කාලය තුළ පොල්ගොල්ල සමූපකාර ආයතනයේදී පැවැත්වීමට නියමිත අතර, ව්‍යාපාර කටයුතු පිළිබඳ අත්දැකීම් ඇති ප්‍රවීන උපදේශකවරු වැඩමුළුව මෙහෙයවයි. මෙම විශේෂ පුහුණුව සඳහා සහභාගී වීමට අපේක්ෂා කරන කුඩා ව්‍යාපාර පවත්වාගෙන යන හෝ අලුතින් ව්‍යාපාර ඇරඹීමට බලාපොරොත්තු වන අය සිටී නම් මහනුවර දිස්ත්‍රික් ලේකම් කාර්යාලයේ පිහිටි කුඩා ව්‍යාපාර අංශය වෙත පැමිණ හෝ තැපෑලෙන් අයදුම්පතක් යොමු කරන මෙන් දන්වා සිටියි.", "URL": "https://sinhala.adaderana.lk/news.php?nid=90589", "Category": null, "Parent URL": null}