{"Source": "Adaderana", "Timestamp": "November 5, 2011 08:26 am", "Headline": "ශ්‍රී ලංකා සරණාගතයින් යළි එවීමට බාධාවක් නෑ", "News Content": "ශ්‍රී ලංකා සරණාගතයින් යළි සිය රටට යැවීමට බාධාවක් නොමැති බව ස්විස්ටර්ලන්ත ෆෙඩරල් පරිපාලන අධිකරණයක් තීන්දු කර තිබේ. සරණාගතයින් විසින් කරන ලද අභියාචනයක් ප්‍රතික්ෂේප කරමින් ස්විස්ටර්ලන්ත අධිකරණය මෙම නියෝගය ලබාදී ඇති බව සඳහන්ය. එරට සෙනට් සභාව ශ්‍රී ලාංකික දෙමළ සරණාගතයින්ට යළි තම රටට යාමේ හැකියාවක් පවතින බවට තහවුරු කර තිබුණි. මීට එරෙහිව සරණාගතයින් පිරිසක් අභියාචනය ඉදිරිපත් කර තිබූ බව පැවසෙයි. සිවිල් යුද තත්ත්වය අවසන් වීමත් සමඟ ශ්‍රී ලංකාව තුළ යහපත් ආරක්ෂක වාතාවරණයක් ගොඩනැගී ඇති බව අදාළ නියෝගය ලබාදෙමින් ස්විස්ටර්ලන්ත අධිකරණය පෙන්වා දී ඇත.", "URL": "https://sinhala.adaderana.lk/news.php?nid=19790", "Category": null, "Parent URL": null}