{"Source": "Adaderana", "Timestamp": "July 12, 2019 07:03 pm", "Headline": "ධුරවලින් ඉවත්වූ මුස්ලිම් මන්ත්‍රිවරු අමාත්‍යධුර භාරගැනීමට සූදානම්", "News Content": "අමාත්‍යධූරවලින් ඉවත් වූ සෙසු මුස්ලිම් මන්ත්‍රිවරුන් 7 දෙනා යළිත් පෙර දැරූ අමාත්‍ය ධූර භාරගැනීමට තීරණය කර තිබේ. ඊයේ(11) පස්වරුවේ පාර්ලිමේන්තුවේ පැවති සාකච්ඡාවකදි මෙම තීරණයට එළඹ ඇති බව වාර්තා වෙයි. මුස්ලිම් අමාත්‍යවරුන් සිය ධුරවලින් ඉල්ලා අස්වූයේ පාස්කු ඉරුදින ත්‍රස්ත ප්‍රහාරයත් සමග රිෂාඩ් බදියුදීන් සහ ආණ්ඩුකාරවරුන් වන අසාද් සාලි සහ එම්.එල්.ඒ.එම්. හිස්බුල්ලා යන මහත්වරුන්ට අදාළ ධුරවලින් ඉවත්වන ලෙසට එල්ල වූ බලපෑම හේතුවෙන්ය. ඒ අනුව අමාත්‍යධුර, රාජ්‍ය අමාත්‍යධුර සහ නියෝජ්‍ය අමාත්‍යධුර දැරූ මුස්ලිම් නියෝජිතයින් 9 දෙනෙක් ජුනි 03 වැනිදා සිය ධුරවලින් ඉල්ලා අස්වුණි. කෙසේ වෙතත් කබීර් හෂීම් සහ අබ්දුල් හලීම් යන මහත්වරුන්, ජුනි 19 වැනිදා පෙර දැරූ අමාත්‍ය ධුරවල යළි දිවුරුම් දුන්නා. සෙසු මුස්ලිම් මන්ත්‍රීවරුන් යළි අමාත්‍යධුර භාරගැනීමට තීරණය කර ඇත්තේ, ඊයේ පස්වරුවේ පාර්ලිමේන්තු මන්ත්‍රී ඒ.එච්.එම් ෆවුසි මහතාගේ ප්‍රධානත්වයෙන් පාර්ලිමේන්තුවේ පැවති සාකච්ඡාවකදීයි. මෙම සාකච්ඡාවට එක්සත් ජනතා නිදහස් සන්ධානය නියෝජනය කරන මුස්ලිම් පාර්ලිමේන්තු මන්ත්‍රිවරුන් පිරිසක්ද එක්ව සිටියේය. ඒ අනුව රවුෆ් හකීම්, රිෂාඩ් බදියුදීන්, ෆයිසාල් කාසීම්, එච්.එම්.එම්.හාරීස්, අමීර් අලි, අලි සහීර් මවුලානා සහා අබ්දුල්ලා මහරුෆ් යන මන්ත්‍රිවරු දිවුරුම් දිමට නියමිතයි.", "URL": "https://sinhala.adaderana.lk/news.php?nid=114008", "Category": null, "Parent URL": null}