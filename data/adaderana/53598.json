{"Source": "Adaderana", "Timestamp": "September 2, 2015 09:15 am", "Headline": "අත අද 64 සමරයි", "News Content": "ශ්‍රී ලංකා නිදහස් පක්ෂයේ 64 වන සංවත්සරය අද පැවැත්වෙයි.පොළොන්නරුව, කදුරුවෙල, රජරට නවෝදය ක්‍රීඩාංගණයේදී එය පැවැත්වීමට නියමිතය.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මෙය පැවැත්වෙන බව පක්ෂයේ මහලේකම් දුමින්ද දිසානායක මහතා පැවසීය.එස්. ඩබ්ලිව්. ආර්. ඩී බණ්ඩාරණායක මහතාගේ මූලිකත්වයෙන් 1951 සැප්තැම්බර් දෙවනිදා ශ්‍රී ලංකා නිදහස් පක්ෂය ආරම්භ කෙරුණි.ශ්‍රී ලංකා නිදහස් පක්ෂයේ ප්‍රමුඛත්වයෙන් ප්‍රථම ආණ්ඩුව පිහිටුවන ලද්දේ 1956 වසරේදීය.නිදහස් පක්ෂයේ නායක මෙන්ම එහි නිර්මාතෘ වූ එස්. ඩබ්ලිව්. ආර්. ඩී බණ්ඩාරණායක මහතා එම ආණ්ඩුවේ අග්‍රාමාත්‍යධූරය හෙබවූවේය.බණ්ඩාරණායක මහතා ඝාතනයට ලක්වීමෙන් අනතුරුව නිදහස් පක්ෂයේ ආණ්ඩුවක් පිහිටුවන ලද්දේ සිරිමාවෝ බණ්ඩාරණායක මහත්මියගේ නායකත්වයෙනි.ලෝකයේ ප්‍රථම අග්‍රාමාත්‍යධූරයට කාන්තාවක් බිහි කරලීමේ ගෞරවයද සිරිමාවෝ බණ්ඩාරණායක මහත්මිය අග්‍රාමාත්‍යධූරයට පත්වීමත් සමග ශ්‍රී ලංකා නිදහස් පක්ෂයට හිමිවේ.1977 වසරේදී සිරිමාවෝ පාලනය ගිලි හී යාමත් සමග නිදහස් පක්ෂයට රටේ ආණ්ඩු කිරීමේ බලයද අහිමි විය.යළි නිදහස් පක්ෂය ප්‍රමුඛ පොදු පෙරමණු ආණ්ඩුව බලයට පත්වන්නේ වසර 17කට පසුවයි.ඒ නිදහස් පක්ෂයේ නායකත්වය සහ රටේ ජනාධිපතිධූරය චන්ද්‍රිකා බණ්ඩාරනායක කුමාරතුංග මහත්මියට හිමිවෙමිනි.2001 වසරේ මහමැතිවරණයෙන් නිදහස් පක්ෂය ප්‍රමුඛ සන්ධානයට රටේ බලය අහිමි වුවද 2005 වසරේ පැවති ජනාධිපතිවරණයෙන් මහින්ද රාජපක්ෂ මහතා ජනාධිපති ධූරයට පත්වීමත් සමග නිදහස් පක්ෂය ප්‍රමුඛ සන්ධානයට යළි බලය හිමි විය.පසුගිය ජනවාරි 08 වෙනිදා පැවති ජනාධිපතිවරණයෙන් පොදු අපේක්ෂක ලෙස මැතිවරණයට ඉදිරිපත් වූ මෛත්‍රීපාල සිරිසේන මහතා ජයගැනීමෙන් අනතුරුව නිදහස් පක්ෂයේ සභාපති ධූරය ඔහුට ලබාදීමට පියවර ගැනිණ.", "URL": "https://sinhala.adaderana.lk/news.php?nid=53598", "Category": null, "Parent URL": null}