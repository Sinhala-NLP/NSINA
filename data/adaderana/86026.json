{"Source": "Adaderana", "Timestamp": "March 20, 2018 08:24 pm", "Headline": "අධිකරණ සංවිධාන සංශෝධන පනත් කෙටුම්පතට ගොනු කර ඇති පෙත්සම් අද විභාගයට", "News Content": "රජය විසින් පාර්ලිමේන්තුවට ඉදිරිපත් කර ඇති අධිකරණ සංවිධාන සංශෝධන පනත් කෙටුම්පත අභියෝගයට ලක්කරමින් ගොනු කර ඇති පෙත්සම් අද(20) යළිත් විභාගයට ගෙන තිබේ. ඒ අග විනිසුරු ප්‍රියසාද් ඩෙප්, බුවනෙක අලුවිහාරේ සහ නලින් පෙරේරා යන ත්‍රිපුද්ගල විනිසුරු මඩුල්ල හමුවේදීය. එහිදී අමාත්‍යවරුන් කිහිපදෙනෙකු වෙනුවෙන් පෙනී සිටි නීතිඥවරුන් සංකීර්ණ මූල්‍ය අපරාධ සහ දූෂණවලට අදාළ නඩු කඩිනමින් විභාග විය යුතු බවට පවතින මහජන අවශ්‍යතාව ඉටු කිරීම සඳහා යෝජිත ත්‍රිපුද්ගල මහාධිකරණ ස්ථාපිත කිරීමට රජය තීරණය කර ඇති බව ශ්‍රේෂ්ඨාධිකරණය හමුවේ ප්‍රකාශ කර තිබේ. මෙහිදී ඔවුන් අධිකරණය හමුවේ කරුණු දක්වමින් සංකීර්ණ මූල්‍ය අපරාධවල නිරතවන අපරාධකරුවන් ඒවා ඉතා සංවිධානාත්මක ආකාරයට සිදුකරන බව පෙන්වා දුණි. යෝජිත පනත් ‍කෙටුම්පත තුළින් නීතිපතිවරයාට හෝ අල්ලස් කොමිසමේ අධ්‍යක්ෂ ජනරාල්වරයාට සුවිශේෂී බලතල කිසිවක් හිමි නොවන බව ද එම නීතිඥවරුන් වැඩිදුරටත් පෙන්වා දී ඇත. මීට අදාළ වැඩිදුර කරුණු විභාගය එළඹෙන 22 වැනි දිනට කල් තැබීමට ශ්‍රේෂ්ඨාධිකරණ විනිසුරු මඩුල්ල තීරණය කළ බව අද දෙරණ අධිකරණ වාර්තාකරු පැවසීය. මේ අතර අද පාර්ලිමේන්තුවේදී ද මේ සමබන්ධයෙන් කථාබහක් මතුවූ අතර එහිදී නියෝජ්‍ය අමාත්‍ය කරුණාරත්න පරණවිතාන මහතා අදහස් පල කල අතර ඊට විජිත හේරත් මන්ත්‍රීවරයාද එක් වුණි.", "URL": "https://sinhala.adaderana.lk/news.php?nid=86026", "Category": null, "Parent URL": null}