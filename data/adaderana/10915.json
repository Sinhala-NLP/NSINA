{"Source": "Adaderana", "Timestamp": "September 17, 2010 10:45 am", "Headline": "සරණාගතයින් වෙනුවෙන් නීතියේ පිහිට පැතීමට ප්‍රමාණවත් මුදල් නෑ", "News Content": "පසුගිය අගෝස්තු 13 වන දින කැනඩාව වෙත ළඟාවූ සන් සී නෞකාවේ සිටින ශ්‍රී ලාංකික ද්‍රවිඩ සරණාගතයින් වෙනුවෙන් නීතිඥ සේවය ලබා ගැනීම සඳහා ප්‍රමාණවත් මූල්‍යමය පහසුකම් තම සංවිධානය සතුව නොමැති බව කැනඩාවේ නීති සේවා සමාජය පවසයි. එම නෞකාවේ සිටින සරණාගතයින් 492 දෙනා වෙනුවෙන් නීතිඥ සේවය ලබාගැනීම සඳහා අවශ්‍ය මූල්‍යමය පහසුකම් සැපයීම සඳහා ඉදිරිපත්ව සිටින, මෙම සමාජය සතුව පවතින මූල්‍ය අරමුදල සීමා සහිත බව එහි කළමනාකරු රොඩ් හොලොවේ මහතා පෙන්වාදෙයි. සන් සී නෞකාවෙන් කැනඩාව වෙත පැමිණ සිටින සියලුම සංක්‍රමණිකයින් එරට සරණාගතභාවය ලබා ගැනීම සඳහා ඉල්ලුම් කර ඇත. සිය ජීවිත අනතුරෙහි පවතින බවත්, ශ්‍රී ලංකාවේ යුද ගැටුම් නිසා බොහෝ පීඩා විඳීමට සිදුවූ බවත් ඔවුන් සඳහන් කර තිබේ.", "URL": "https://sinhala.adaderana.lk/news.php?nid=10915", "Category": null, "Parent URL": null}