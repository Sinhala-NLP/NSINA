{"Source": "Adaderana", "Timestamp": "May 16, 2017 08:13 pm", "Headline": "වෙසක් දින උළෙල නිමවා නේපාල ජනපතිනි දිවයිනෙන් නික්ම යයි ", "News Content": "ජාත්‍යන්තර වෙසක් දින උළලේ සමාප්ති උත්සවයේ ප්‍රධාන ආරාධිත අමුත්තා ලෙස මෙරටට පැමිණි නේපාල ජනාධිපතිනි බිද්‍යා දේවි බණ්ඩාරි මහත්මිය අද (16) දිවයිනෙන් පිටත්ව ගොස් තිබේ. අද පස්වරු 3.00 ශ්‍රී ලංකන් ගුවන් සේවයට අයත් යු.එල්.195 දරන ගුවන් යානයෙන් නේපාල ජනාධිපතිවරිය ඇතුළු දූත පිරිස දිවයිනෙන් පිටත්ව ගිය බව අද දෙරණ ගුවන්තොටුපල වාර්තාකරු සඳහන් කරයි. 14 වන ජාත්‍යන්තර වෙසක් දින සැමරුම් උළෙලේ සමාප්ති උත්සවයට සහභාගී වීම සඳහා නේපාල ජනාධිපතිවරිය සහ 20 දෙනෙකුගෙන් යුත් දූත පිරිස පසුගිය සෙනසුරාදා දිනයේ දිවයිනට පැමිණියේය. මේ අතර එක්සත් ජාතීන්ගේ 14 වන වෙසක් දින උළෙල සාර්ථක කරගැනීමට සහය දුන්සැමට ජනාධිපති මෛත්‍රීපාල සිරිසේන මහතා සිය විශේෂ ස්තූතිය පිරිනමා තිබේ. නිවේදනයක් නිකුත් කරමින් ජනාධිපතිවරයා සිය ස්තූතිය පළ කර ඇති බව ජනාධිපති මාධ්‍ය අංශය සඳහන් කරයි. මෙවර මෙරට පැවති වෙසක් දින උළෙල මඟින් සියලුම බෞද්ධ රටවල් ඇතුළුව බෞද්ධ ජනතාව වෙසෙන ලොව පුරා සියලු රටවල් සමඟ පවත්නා මිත්‍රශිලී සබඳතා තහවුරු කරගැනීමට හැකියාව ලැබුණු බව ද ජනාධිපතිවරයා ප්‍රකාශ කර තිබේ. බුදුරජාණන් වහන්සේගේ ඉගැන්වීම් පදනම් කරගත් බෞද්ධ දර්ශනය තුළින් මනුෂ්‍ය ප්‍රජාව වෙත උරුම කරදුන් නිරාමිස සුවය හා ශික්ෂණය ප්‍රචලිත කිරීමේ භාග්‍යය මෙම උත්සවය මඟින් උදාකෙරුණු බව ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=73228", "Category": null, "Parent URL": null}