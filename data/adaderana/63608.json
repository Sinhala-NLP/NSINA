{"Source": "Adaderana", "Timestamp": "August 30, 2016 02:41 pm", "Headline": " සිසුවා පරිවාසයට - විවාහකයා බන්ධනාගාරයට", "News Content": "ජනපති මෛත්‍රිපාල සිරිසේන මහතාගේ නිල වෙබ් අඩවියට ඇතුළු වී එහි දත්ත වෙනස් කළැයි සැකපිට අත්අඩංගුවට ගත් කඩුගන්නාවේ 17 හැවිරිදි සිසුවා පරිවාස භාරයේ තැබීමටත්, අනෙක් 26 හැවිරිදි විවාහකයා ලබන 2 වැනිදා තෙක් රිමාන්ඩ් කිරීමටත් අධිකරණය විසින් නියෝග කර තිබේ.සැකකරුවන් කොළඹ ප්‍රධාන මහේස්ත්‍රාත් ගිහාන් පිලිපිටිය මහතා හමුවට අද දහවල් ඉදිරිපත් කිරීමෙන් පසු මෙම නියෝගය ලබාදී ඇත.එහිදී අධිකරණයට වාර්තාවක් ඉදිරිපත් කරමින් පොලීසිය ප්‍රකාශ කර ඇත්තේ මෙම සැකකරුවන් තවත් වෙබ් අඩවි කිහිපයකට අයුතු ලෙස ඇතුළු වීම සම්බන්ධයෙන් කරුණු වාර්තා වී ඇති බවයි.ඒ පිළිබඳව පරීක්ෂණ පවත්වන බව ද පොලීසිය අධිකරණයට දැනුම් දී ඇත. මේ හේතුවෙන් සැකකරුවන් රක්ෂිත බන්ධනාගාර ගත කරන ලෙස පොලීසිය සිදුකළ ඉල්ලීම සැලකිල්ලට ගත් කොළඹ ප්‍රධාන මහේස්ත්‍රාත් ගිහාන් පිලපිටිය මහතා 26 හැවිරිදි සැකකරු සැප්තැම්බර් මස 02 වන දින දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු පැවසුවේය.සැකකරුවන් අතර සිටින 17 හැවිරිදි පාසල් සිසුවා පරිවාස භාරයේ රඳවා තැබීමට ද අධිකරණය නියම කර තිබේ.අදාළ සිද්ධිය සම්බන්ධයෙන් පරීක්ෂණ පැවැත්වූ රහස් පොලීසිය 17 හැවිරිදි සිසුවා ඊයේත්, 26 හැවිරිදි විවාහකයා මොරටුවේදීත් අද අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=63608", "Category": null, "Parent URL": null}