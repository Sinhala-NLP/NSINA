{"Source": "Adaderana", "Timestamp": "November 9, 2017 12:18 pm", "Headline": "නෙවස්කා ලේඩි තෙල් නැවේ ප්‍රමිති පරික්ෂාව අවසන් අදියරේ", "News Content": "නෙවස්කා ලේඩි නෞකාවෙන් දිවයිනට රැගෙන ආ පෙට්‍රල් තොගයේ ප්‍රමිතිය සම්බන්ධ පරීක්ෂණ මේ වන විට අවසන් අදියරේ පවතින බව ඛනිජ තෙල් සම්පත් සංවර්ධන අමාත්‍යංශයේ ලේකම් උපාලි මාරසිංහ මහතා පවසයි. තව නොබෝ වේලාවකින් එහි වාර්තා ලැබෙනු ඇති බව ඔහු විශ්වාසය පළ කළේය. මේ අතර ඉන්දියාවෙන් යොමු කෙරුණු පෙට්‍රල් කිලෝ ලීටර් 21,000ක් රැගත් නෞකාව ඉන්දියාවේ ඔදීසා ප්‍රදේශයෙන් පිටත්ව ඇති බව, “ද හින්දු“ පුවත්පත වාර්තා කරයි. ඔදීසා හි පිහිටි පරදිප් පිරිපහදුවෙන් අදාළ ඉන්ධන තොගය යොමු කර ඇති බව හින්දු පුවත් පත වාර්තා කළේය. ශ්‍රී ලංකා ජනාධිපතිවරයා සමඟ පැවති දුරකථන සාකච්ඡාවක දී ලංකාවට පෙට්‍රල් රැගත් නෞකාවක් යොමු කිරීමට ඉන්දීය අග්‍රාමාත්‍යවරයා එකඟතාව පළ කර තිබිණි.", "URL": "https://sinhala.adaderana.lk/news.php?nid=79687", "Category": null, "Parent URL": null}