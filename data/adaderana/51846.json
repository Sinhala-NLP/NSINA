{"Source": "Adaderana", "Timestamp": "June 8, 2015 12:14 pm", "Headline": "යාපනය අධිකරණයට ප්‍රහාර එල්ල කිරීම-33 දෙනෙකුට ඇප ලැබෙයි", "News Content": "යාපනය, පුංකුඩිතිව් ප්‍රදේශයේ පදිංචි 18 හැවිරිදි සිසුවියක පැහැ‍රගෙන ගොස් දූෂණය කර මරා දැමීමේ සිද්ධියට සැකපිට අත්අඩංගුවට ගනු ලැබූ පුද්ගලයින් 9 දෙනා අධිකරණයට ඉදිරිපත් කළ අවස්ථාවේදී සිදුවූ නොසන්සුන්කාරී තත්ත්වය තුළ අධිකරණයට ප්‍රහාර එල්ල කළ බවට චෝදනා ලැබ අත්අඩංගුවට පත් සැකකරුවන් 33 දෙනෙකුට ඇප ලබාදී තිබේ.අද (08) දින අධිකරණයට ඉදිරිපත් කරන ලද තවත් එක් ඉන්දීය ජාතික සැකකරුවෙකු නිදොස් කොට නිදහස් කළ බව අද දෙරණ වාර්තාකරු පවසයි.ඉකුත් මැයි 20 වන දින යාපනය අධිකරණයට ඉදිරිපත් කරන ලද පාසල් සිසුවිය දූෂ්‍ය කොට ඝාතනය කළ බව කියන සැකකරුවන්ට දැඩි දඬුවම් පමුණුවන ලෙස ඉල්ලා අධිකරණය ඉදිරිපිට පිරිසක් උද්ඝෝෂණවල නිරතව සිටි අතර පසුව නොසන්සුන්කාරී තත්ත්වයක් උද්ගතවී උද්ඝෝෂකයින් පිරිසක් අධිකරණයටද ගල් මුල් ප්‍රහාර එල්ලකරන ලද බව වාර්තා විය.කෙසේ වෙතත් මෙම සිද්ධියට සැක පිට බොහෝ පිරිසක් අත්අඩංගුවට ගත් අතර අධිකරණයට ඉදිරිපත් කිරීමෙන් පසුව 130 දෙනෙකු පමණ රක්ෂිත බන්ධනාගාර ගත කෙරිණි.‍එම පිරිස් අද දින යළි අධිකරණයට ඉදිරිපත් කරන ලද අවස්ථාවේදී 33 දෙනෙකුට එක් අයෙකුට ලක්ෂ 2 බැගින් ශරීර ඇප 2 ක් මත මුදාහැරීමට තීරණය කළ බව සඳහන්ය.එසේම මෙම සැකකරුවන්ට සෑම මසකම අවසන් ඉරිදා දිනයේ පොලීසිය හමුවේ පෙනී සිට අත්සන් කරන ලෙසට හා යම් හෙයකින් නැවත මෙවන් චෝදනාවකට අධිකරණයට ඉදිරිපත් කරනු ලැබුවහොත් ඇප අවලංගු කිරීමට පියවර ගන්නා බවට මහේස්ත්‍රාත්වරයා විසින් දැඩි ලෙස අවවාද කළ බවද අප වාර්තාකරු කියා සිටියි.", "URL": "https://sinhala.adaderana.lk/news.php?nid=51846", "Category": null, "Parent URL": null}