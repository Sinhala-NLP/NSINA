{"Source": "Adaderana", "Timestamp": "August 16, 2018 07:27 pm", "Headline": "උසස් පෙළින් පසු වර්ජනය ගැන අවසන් තීරණයක්", "News Content": "සමස්ත ලංකා පෞද්ගලික බස් රථ සේවක සංගමය පවසන පරිදි මාර්ග අනතුරු අවම කිරීමේ අරමුණින් රජය හඳුන්වා දුන් නව දඩ පත්‍රිකාවේ යම් යම් නොපිළිගත හැකි කරුණු පවතින බව ලංකා පෞද්ගලික බස් හිමියන්ගේ සංගමය සභාපති ගැමුණු විජේරත්න මහතා පවසනවා. ඔහු මේ බව පැවසුවේ අද(16) පැවති මාධ්‍ය හමුවක් අමතමින්. මේ දිනවල පවතින උසස් පෙළ විභාග කටයුතු අවසන් වු පසු පෞද්ගලික බස් රථ සේවකයන්ට සාධාරණයක් ඉටු කිරිම සඳහා යම් ක්‍රියා මාර්ගයක් ගන්නා බව ද ඒ පැවසීය. කෙසේ වෙතත් අද පැවති වැඩ වර්ජන සම්පුර්ණයෙන් අසර්ථ වැඩ වර්ජනයක් බවද එ මහතා ප්‍රකාශ කළේය. මාර්ග අනතුරු අවම කිරීමේ අරමුණින් රජය හඳුන්වා දුන් නව දඩ පත්‍රිකාවට විරෝධය පා සංගම් 06 ක් අද (16) වර්ජනයක නිරත වුවද ලංකා පෞද්ගලික බස් රථ හිමියන්ගේ සංගමයත් අන්තර් පළාත් බස් රථ හිමියන්ගේ සංගමයත් මෙම වර්ජනයට සහය ලබාදී නැහැ. බස් රථ ධාවනය සාමාන්‍ය පරිදි සිදු වන ආකාරය දක්නට ලැබුණි. මෙම වර්ජනය සම්බන්ධයෙන් මගී ජනතාව දැඩි අප්‍රසාදය පළ කරන අතර විෂයභාර අමාත්‍ය නිමල් සිරිපාල ද සිල්වා මහතා ද අද අවධාරණය කළේ නව දඩ පත්‍රිකාව කිසිදු හේතුවක් මත හකුලා නොගන්නා බවයි. මෙලෙස අපරීක්ෂාකාරී ලෙස රිය ධාවනයෙන් සිදු වන අනතුරු හා මරණ අවම කිරීමේ අරමුණින් රජය ඉකුත් ජූලි මස 15 වනදා සිට නව දඩ පත්‍රිකාවක් හඳුන්වා දුන් අතර සමස්ත ලංකා පෞද්ගලික බස්රථ සේවක සංගමය ඊයේ (15) මධ්‍යම රාත්‍රියේ සිට වැඩවර්ජනයක් ආරම්භ කළේ එම දඩ පත්‍රිකාව අහෝසි කරන ලෙස රජයට බල කරමින්ය. කෙසේ වෙතත් දිවයිනේ බොහෝ ප්‍රදේශවල බස් රථ ධාවනය සාමාන්‍ය පරිදි සිදුවන ආකාරය දක්නට ලැබුණා.", "URL": "https://sinhala.adaderana.lk/news.php?nid=94518", "Category": null, "Parent URL": null}