{"Source": "Adaderana", "Timestamp": "February 1, 2011 04:13 pm", "Headline": "පලාගිය සෙබළුන්ට නීත්‍යානුකූලව ඉවත්වීමට යළිත් අවස්ථාවක් ", "News Content": "යුද හමුදාවෙන් පලාගොස් සිටින සාමාජිකයින් සඳහා නීත්‍යානුකූලව හමුදාවෙන් ඉවත්වීම සඳහා යළිත් වරක් අවස්ථාව ලබාදී තිබෙන බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. පෙබරවාරි මස 4 වැනිදා සිට 12 වැනිදා දක්වා මෙම සහන කාලය ලබාදී ඇති බව ඔහු සඳහන් කළේය. ඒ අනුව සක්‍රිය හමුදා සේවයේ යෙදී සිටියදී නිවාඩු නොලබා රාජකාරියට වාර්තා නොකර සිටින සියලුම හමුදා නිලධාරීන්ට සහ සෙසු නිලයන්ට අදාළ කාලසීමාවේ දී භාරවී නීත්‍යනුකූල ලෙස සේවයෙන් ඉවත් විය හැකි බව මැදවල මහතා සඳහන් කරයි. ඒ සඳහා ඔවුන් අයත් රෙජිමේන්තු මධ්‍යස්ථානවල පිහිටුවා ඇති කාර්යාල වෙත පැමිණ තම නීත්‍යනුකූල අස්වීම සිදුකර ගත හැකි බව යුද හමුදාව ප්‍රකාශ කරයි. කෙසේවෙතත් මෙය පොදු සමා කාලයක් නොවන බැවින් නිවාඩු නොලබා රාජකාරියට වාර්තා නොකර සිටින යුද හමුදා සාමාජිකයින් අත්අඩංගුවට ගැනීමේ ක්‍රියාදාමය නොනවත්වා ක්‍රියාත්මක වන බව ද යුද හමුදාව අවධාරණය කරයි.", "URL": "https://sinhala.adaderana.lk/news.php?nid=13915", "Category": null, "Parent URL": null}