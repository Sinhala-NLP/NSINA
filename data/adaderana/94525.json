{"Source": "Adaderana", "Timestamp": "August 16, 2018 09:29 pm", "Headline": "මුදලට යට වෙන තවත් පරිසර විනාශයක්", "News Content": "මුදලට ලොබ බැඳ සිදුකරන පරිසර විනාශයක් පිළිබඳව අද දෙරණ උකුස්සාට කතරගමෙන් වාර්තා විය. උකුස්සාගේ අද අනාවරණය ඒ පිළිබඳවයි. කතරගම මයිලගම ප්‍රදේශය ඉතා සුන්දර පරිසරයකින් හෙබි ප්‍රදේශයකි. මෙහි කලක පටන් පිරිසක් නීති විරෝධී ලෙස වැලි කැණීම් සිදුකරන බවට අද දෙරණ උකුස්සාට තොරතුරු අනාවරණ විය. ඒ පිළිබඳව සොයා බැලූ උකුස්සාට දැකගත හැකි වුයේ මයිලගම ප්‍රදේශයේ එක්තරා ඉඩමක දැවැන්ත ලෙස වැලිගොඩ දමා තිබෙන ආකාරයයි. මෙහි විශාල වළවල් කපා යන්ත්‍රානුසාරයෙන් වැලිගොඩ දමා තිබුණේ මෙසේයි. උකුස්සා එම ස්ථානයේ සිටින අතරතුරදී මෙම ඉඩමෙහි හිමිකරු බව පවසමින් පැමිණි පුද්ගලයා පැවසුවේ වැලිගොඩ දමා ඇති ඉඩමට බලපත්‍රයක් නොමැති අතර ඊට යාබදව පිහිටි ඉඩම සඳහා බලපත්‍රයක් ලබාගෙන ඇති බවයි. තවදුරටත් සිදු කළ ගවේෂණයේදී ගම්වාසීන් පිරිසක් මේ පිළිබඳව උකුස්සාට අදහස් පළ කළේය. මෙම සුන්දර පරිසරයට විනකටිමින් සිදුකෙරෙන මෙම වැලි ජාවාරම සම්බන්ධයෙන් සොයා බලා කටයුතු සිදුකිරීම දැන් නිද්‍රාශීලී බලධාරීන්ගේ වගකීමක්.", "URL": "https://sinhala.adaderana.lk/news.php?nid=94525", "Category": null, "Parent URL": null}