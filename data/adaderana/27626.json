{"Source": "Adaderana", "Timestamp": "September 21, 2012 04:16 pm", "Headline": "දිවි නැගුම පාර්ලිමේන්තු න්‍යාය පත්‍රයෙන් ඉවතට", "News Content": "දිවි නැගුම පනත් කෙටුම්පත දෙවන වර කියවීම පාර්ලිමේන්තු න්‍යාය පත්‍රයෙන් ඉවත් කර ගන්නා බව ආණ්ඩු පක්ෂයේ ප්‍රධාන සංවිධායක නිමල් සිරිපාල ද සිල්වා අමාත්‍යවරයා අද පාර්ලිමේන්තුවට දැනුම් දී තිබේ. අදාළ පනත් කෙටුම්පත අද විවාදයට ගැනීමට පෙර න්‍යාය පත්‍රයට ඇතුළත් කර තිබු බව සඳහන්ය. පනත් කෙටුම්පත පක්ෂ නායකත්ව රැස්වීමට ඉදිරිපත් කරන ලෙස ද කතානායකවරයා දැනුම් දී ඇති බව වාර්තා වේ. ආන්දෝලනයට තුඩු දුන් \"දිවි නැඟුම\" පනත් කෙටුම්පත පළාත් සභාවල විෂය ක්ෂේත්‍රයට අදාළ කරුණක් බැවින් ඒ සඳහා පළාත් සභාවල අනුමැතිය හිමිවිය යුතුව ඇති බව ශ්‍රේෂ්ඨාධිකරණය විසින් දැනුම් දී ඇතැයි කතානායක චමල් රාජපක්ෂ මහතා පසුගිය 18 වැනිදා පාර්ලිමේන්තුවට දැනුම් දෙන ලදී. ඒ අනුව එකී පනත් කෙටුම්පත පළාත් සභාවන්හි අනුමැතිය සඳහා යොමුකිරීමට පියවර ගන්නා බව කතානායකවරයා එදින පාර්ලිමේන්තුවට දැනුම් දී තිබේ. ශ්‍රී ලංකා සමෘද්ධී අධිකාරිය, දක්ෂිණ ලංකා සංවර්ධන අධිකාරිය හා ශ්‍රී ලංකා උඩරට සංවර්ධන අධිකාරිය යන අධිකාරි ඒකාබද්ධ කොට යෝජිත පනත මගින් \" දිවි නැඟුම සංවර්ධන දෙපාර්තමේන්තුව\" පිහිටුවීමට තීරණය කර තිබිණ.", "URL": "https://sinhala.adaderana.lk/news.php?nid=27626", "Category": null, "Parent URL": null}