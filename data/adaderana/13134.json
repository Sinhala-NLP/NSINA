{"Source": "Adaderana", "Timestamp": "December 29, 2010 10:17 am", "Headline": "මෙරට සංචාරයට මාලදිවයින් වැසියන්ට සීමා පනවා නෑ", "News Content": "ශ්‍රී ලංකාවේ සංචාරය කිරීමේ දී සීමා කිරීම් පනවමින් තම රට වැසියන්ට උපදෙස් ලබා දී නොමැති බව මාලදිවයින් මහජන සෞඛ්‍ය හා වසංගත රෝග පාලන මධ්‍යස්ථානය පවසයි. එහෙත් ශ්‍රී ලංකාවේ සංචාරයේ දී ආරක්ෂක උපක්‍රම අනුගමනය කළ යුතු බවට පමණක් උපදෙස් දී ඇති බව එහි ප්‍රකා‍ශකයෙකු සඳහන් කර ඇත. ළමුන්, වයස්ගත පුද්ගලයන් සහ ගර්භණී කාන්තාවන් ඉන්ෆ්ලුවෙන්සා AH1N1 වෛරසය සම්බන්ධයෙන් වැඩි සැලකිල්ලක් දැක්විය යුතු බව එම ප්‍රකාශකයා පවසයි. මාලදිවයින් වැසියන්ට මෙරට සංචාරය කිරීමේ දී සීමා කිරීම් පනවා ඇති බවට පළ වන වාර්තා සම්බන්ධයෙන් ප්‍රකාශයක් නිකුත් කරමින් එරට මහජන සෞඛ්‍ය හා වසංගත රෝග පාලන මධ්‍යස්ථානය මේ බව සඳහන් කර ඇත.", "URL": "https://sinhala.adaderana.lk/news.php?nid=13134", "Category": null, "Parent URL": null}