{"Source": "Adaderana", "Timestamp": "July 7, 2012 10:49 am", "Headline": "නිලධාරීන්ට බාධා කළ පුද්ගලයින්ට එරෙහිව නීතිමය පියවර ගන්නැයි උපදෙස්", "News Content": "ගල්ගමුව ප්‍රදේශයේ දී ජාතික මදුරු මර්දන වැඩසටහන්වලට සහභාගී වූ නිලධාරීන්ට බාධා කරමින් හැසිරුණු පුද්ගලයින්ට එරෙහිව තරාතිරම නොබලා නීතිමය පියවර ගන්නා‍ ලෙස සෞඛ්‍ය අමාත්‍යවරයා උපදෙස් ලබාදී තිබේ. මදුරු මර්දන වැඩසටහන් සඳහා ගිය මහජන සෞඛ්‍ය පරීක්ෂකවරුන් පිරිසකට ඊයේ(06) දිනයේ දී ගල්ගමුව නගරයේ පුද්ගලයින් පිරිසක් විසින් පහරදීමට තැත් කර ඇති අතර ඔවුන්ගේ රාජකාරී කටයුතුවලට බාධා එල්ල කොට තිබුණි. මෙම සිද්ධියට සම්බන්ධ පුද්ගලයින් හඳුනාගෙන ඔවුන්ට එරෙහිව නීතිමය ක්‍රියාමාර්ග ගන්නා ලෙස සෞඛ්‍ය අමාත්‍ය මෛත්‍රිපාල සිරිසේන මහතා අමාත්‍යාංශ නිලධාරීන්ට උපදෙස් ලබාදී ඇති බව සඳහන්ය. කෙසේවෙතත් ඊයේ දිනයේ දී මදුරුවන් බෝවිය හැකි ස්ථාන පවත්වාගෙන ගිය ගල්ගමුව ප්‍රදේශයේ පුද්ගලයින් දස දෙනෙකුට එරෙහිව නීතිමය පියවර ගැනීමට මහජන සෞඛ්‍ය පරීක්ෂකවරුන් කටයුතු කර තිබේ.", "URL": "https://sinhala.adaderana.lk/news.php?nid=25579", "Category": null, "Parent URL": null}