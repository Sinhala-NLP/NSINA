{"Source": "Adaderana", "Timestamp": "October 3, 2011 01:04 pm", "Headline": "වෘත්තීය ක්‍රියා මාර්ගය අවසන්-පී.එච්.අයිලා ආයෙමත් රාජකාරියේ", "News Content": "වයඹ පළාත් මහජන සෞඛ්‍ය පරීක්ෂකවරු විසින් ක්‍රියාත්මක කර තිබූ වෘත්තීය ක්‍රියාමාර්ගය අවසන් කර තිබේ. වයඹ පළාත් ප්‍රධාන අමාත්‍යාංශයේ අද පෙරවරුවේ පැවති සාකච්ඡාවකින් පසුව මෙම තීරණය ගත් බව මහජන සෞඛ්‍ය පරික්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය. කුරුණෑගල ජ්‍යෙෂ්ඨ පොලිස් අධිකාරිවරයා විසින් මහජන සෞඛ්‍ය පරීක්ෂකවරුන් ගව ජාවාරම්කරුවන්ට සෘජුව උපකාර කරන බවට ප්‍රකාශ කරමින් එම සංගමයට සාවද්‍ය චෝදනා එල්ලකරමින් සිටින බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පසුගියදා ප්‍රකාශ කර තිබිණි.. ඊට එරෙහිව වයඹ පළාතේ සිටින සියලුම මහජන සෞඛ්‍ය පරීක්ෂකවරුන් පසුගිය සඳුදා(27) සිට වෘත්තීය ක්‍රියාමාර්ගයක නිරත වූ අතර එය අද සිට දිවයින පුරා බලපැවැත්වෙන පරිදි ක්‍රියාවට නැංවීමට තීරණය කර තිබුණු බව උපුල් රෝහණ මහතා සිහිපත් කළේය. ඒ අනුව තමන් ගව ඝාතක ආඥා පනතේ සියලුම රාජකාරිවලින් ඉවත් වන බවත්, පොලිස් අධිකාරීවරයා විසින් මෙවැනි ප්‍රකාශයක් සිදුකිරීම හෝ නොකිරීම සම්බන්ධව ප්‍රසිද්ධ ප්‍රකාශයක් කළ යුතු බවත් තමන් අවධාරණය කර සිටි බව ඔහු පෙන්වා දුන්නේය. කෙසේ වෙතත් අද වයඹ පළාත් ප්‍රධාන අමාත්‍යවරයාගේ කාර්යාලයේ පැවති සාකච්ඡාවේදී වයඹ පළාත් නියෝජ්‍ය පොලිස්පතිවරයා මෙන්ම කුරුණෑගල ජ්‍යෙෂ්ඨ පොලිස් අධිකාරීවරයා විසින් පොලීසිය විසින් සිදුවූ අකටයුතුකම් නිහතමානීව පිළිගත් බැවින් හා යළි එවැන්නක් ඇති නොවන තැනට කටයුතු කරන බව පෙන්වාදුන් නිසා මෙම වෘත්තීය සමිති ක්‍රියා මාර්ගය අවසන් කළ බව මහජන සෞඛ්‍ය පරික්ෂකවරුන්ගේ සංගමයේ සභාපති උපුල් රෝහණ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19113", "Category": null, "Parent URL": null}