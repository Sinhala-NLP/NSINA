{"Source": "Adaderana", "Timestamp": "August 4, 2015 11:34 am", "Headline": "ඉන්දීය හොර නෝට්ටු ජාවාරමේ තවත් 5ක් අත්අඩංගුවේ ", "News Content": "ශ්‍රී ලංකාව සහ ඉන්දියාව අතර සිදුවන ව්‍යාජ මුදල් ජාවාරමට සහ මත්ද්‍රව්‍ය ජාවාරමට සම්බන්ධ තවත් පුද්ගලයින් පස් දෙනෙකු ඉන්දියාවේ දී අත්අඩංගුවට ගෙන තිබේ. අත්අඩංගුවට ගත් සැකකරුවන් අතර ශ්‍රී ලාංකිකයින් දෙදෙනෙකු ද වන බව ඉන්දීය මාධ්‍ය වාර්තා කළේය.ඉන්දීය ව්‍යාජ මුදල් නෝට්ටු ශ්‍රී ලංකාවේ මුද්‍රණය කර ඉන්දියාවට රැගෙනයාමේ ජාවාරමක නිරත වු පුද්ගලයින් හය දෙනෙකු ඉන්දීය ආරක්ෂක අංශ විසින් පසුගියදා අත්අඩංගුවට ගෙන තිබුණි. අදාළ ජාවාරම සම්බන්ධයෙන් සිදුකළ වැඩිදුර විමර්ශනවලදී ඉන්දීය රුපියල් ලක්ෂ නවය හමාරක ව්‍යාජ මුදල් නෝට්ටු සමග මෙම සැකකරුවන් අත්අඩංගුවට ගෙන ඇති බව වාර්තා වෙයි.මෙම ව්‍යාජ මුදල් නෝට්ටු යොදගනිමින් මොවුන් ගංජා ජාවාරම් සිදුකර ඇති බවට ද ඉන්දීය ආරක්ෂක අංශ තොරතුරු අනාවරණය කර තිබේ.", "URL": "https://sinhala.adaderana.lk/news.php?nid=53034", "Category": null, "Parent URL": null}