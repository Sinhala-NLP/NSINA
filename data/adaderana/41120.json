{"Source": "Adaderana", "Timestamp": "February 14, 2014 02:42 pm", "Headline": "යකඩ යකාට පණ දෙන්න විශ්‍රාමික රියදුරන්ට ආරාධනා!", "News Content": "දැනට ක්‍රියාත්මක දුම්රිය රියදුරු වර්ජනය හේතුවෙන් විශ්‍රාම ගිය රියදුරන් කොන්ත්‍රාත් පදනම මත බඳවා ගැනීමට දුම්රිය දෙපාර්තමේන්තුව තීරණය කර තිබේ. ඒ අනූව ඔවුන්ට මරදාන, නාවලපිටිය හා අනුරාධපුර දුම්රිය පාලක කාර්යාවලට වාර්තාකරන ලෙස දුම්රිය දෙපාර්තමේන්තුවේ සාමාන්‍යාධිකාරී බී.ඒ.පී. ආරියරත්න මහතා ඉල්ලීමක් කරයි. අදාළ සේවකයින් කොන්ත්‍රාත් පදනම මත බඳවා ගැනීම සඳහා අනුමැතිය ලබාදීමට සුදානම් බවද හෙතෙම කියයි. දුම්රිය රියදුරන් ඊයේ පස්වරුවේ සිට ආරම්භ කර ඇති වර්ජනය හේතුවෙන් මගී ජනතාව තවදුරටත් පීඩාවට පත්ව සිටින අතර ඊට විසඳුමක් ලෙස දුම්රිය දෙපාර්තමේන්තුව මෙම තීරණයට එළඹ ඇත. මෙම වර්ජනය හේතුවෙන් කොළඹ, කොටුව දුම්රිය ස්ථානයේ ඊයේ පස්වරුවේ විශාල මගීන් පිරිසක් පීඩාවට පත් වූහ. සති අන්තයේ ලැබුණු නිවාඩුවත් සමග ගම් බිම් බලා යාමට මෙන්ම කාර්යාල කටයුතු නිමවා යන අයද ඒ අතර විය.", "URL": "https://sinhala.adaderana.lk/news.php?nid=41120", "Category": null, "Parent URL": null}