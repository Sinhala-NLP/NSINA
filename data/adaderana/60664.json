{"Source": "Adaderana", "Timestamp": "May 31, 2016 10:31 pm", "Headline": "බ්ලූමැන්ඩල් සංඛ වමාරයි -  පාතාලේ 5ක් ගිනි අවි හා උණ්ඩ තොගයක් සමග අත්අඩංගුවට", "News Content": "භාරත ලක්ෂ්මන් ප්‍රේමචන්ද්‍ර ඝාතනයේ සැකකරුවෙකු වන චමින්ද ජයනාත් නොහොත් දෙමටගොඩ චමින්දට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් සංඛ ශිරන්ත නොහොත් බ්ලූමැන්ඩල් සංඛ සමග සමීප සම්බන්ධතා පැවැත්වූ තවත් පාතාල කල්ලි සාමාජිකයින් 5 දෙනෙකු ත්‍රස්ත විමර්ශන ඒකකය විසින් අද අත්අඩංගුවට ගෙන තිබේ.කොළඹ මහාධිකරණයේ සිට වැලිකඩ බන්ධනාගාරය දක්වා දෙමටගොඩ චමින්ද ඇතුළු සැකකරුවන් ප්‍රවාහනය කළ බස් රථයකට ඉකුත් මාර්තු මස 02දා දෙමටගොඩ ප්‍රදේශයේදී මෝටර් රථයකින් සහ යතුරුපැදියකින් පැමිණි නාඳුනන පිරිසක් විසින් වෙඩි තබා පළා ගොස් තිබුණි.මෙම සිද්ධියට බ්ලූ මැන්ඩල් සංඛ නැමැත්තාගේ සම්බන්ධයක් ඇති බව ආරක්ෂක අංශ විසින් අනාවරණය කරගෙන තිබිණ.ඒ අනූව කලක සිට සිදුකළ පරීක්ෂණවල ප්‍රතිඵලයක් ලෙස ගිනි අවි 10ක් හා උණ්ඩ විශාල තොගයක් සමග මහේෂ් විජේවර්ධන, චන්දන සුමුදු ප්‍රියංකර, සනත් ප්‍රියදර්ශන, ජූඩ් ජයවර්ධන, ප්‍රසාද් රොහාන් පීරිස් යන ඔහුගේ සඟයින් 5 දෙනාද අත්අඩංගුවට පත්ව ඇත.ඔවුන් සතුව තිබී ටී 56 ගිනි අවි, මිලිමීටර් 9 ගිනි අවි, දුරදක්නයක් සහිත ස්නයිෆරයක් ඇතුළු ගිනි අවි මෙන්ම උණ්ඩ තොගයක් සොයාගෙන තිබේ.", "URL": "https://sinhala.adaderana.lk/news.php?nid=60664", "Category": null, "Parent URL": null}