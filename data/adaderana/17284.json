{"Source": "Adaderana", "Timestamp": "July 9, 2011 12:57 pm", "Headline": "කොළඹ කොටුව -මරදාන දුම්රිය ගමන යථා තත්ත්වයට", "News Content": "කොළඹ කොටුව හා මරදාන දුම්රිය ස්ථාන අතර දුම්රිය ගමනාමනය මේ වන විට යථා තත්ත්වයට පත්කර තිබේ. කොළඹ කොටුව සහ මරදාන අතර සංඥා පද්ධතියේ ඇතිවූ බිඳවැටීමක් හේතුවෙන් අද(09) පෙවරුවේ දුම්රිය ගමනාගමනයට බාධා ඇතිවිය. මේ හේතුවෙන් මගීන් රැසක් දැඩි දුෂ්කරතාවයට පත්ව සිටි බව අද දෙරණ වාර්තාකරු සඳහන් කළේය. දුම්රිය සංඥා අංශයේ ඉංජිනේරුවන් කඩිනමින් ක්‍රියාත්මක වී සංඥා පද්ධතිය අද පෙරවරු 10 .45 පමණ වන විට යථා තත්ත්වයට පත්කිරීමට කටයුතු කළ බව දුම්රිය සාමාන්‍යාධිකාරී කේ.බී.ඒ.පී. ආරියරත්න මහතා සඳහන් කළේය. මරදාන සහ කොළඹ කොටුව දුම්රිය ස්ථාන අතර පවතින සංඥා පද්ධතිය වසර 40 ට වඩා පැරණි හෙයින් ඒවා නඩත්තු කිරීමේ දී යම් යම් ගැටලු පැන නගින බව දුම්රිය සාමාන්‍යාධිකාරීවරයා පෙන්වාදුන්නේය. කෙසේවෙතත් සංඥා පද්ධතියේ මෙම පැරණි කොටස් නවීකරණය කිරීම සඳහා මේ වන විට ගිවිසුමක් අත්සන් කර ඇති බව ඔහු සඳහන් කළේය. ඒ අනුව ලබන වසරේ මැද භාගය පමණ වන විට එම නවීකරණ කටයුතු අවසන් කළ හැකි බව ආරියරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17284", "Category": null, "Parent URL": null}