{"Source": "Adaderana", "Timestamp": "April 26, 2018 11:59 am", "Headline": "අනතුරු කිහිපයකින් ජීවිත 4ක් මහ මඟ නවතී ", "News Content": "ගතවූ පැය 24ක කාලය තුළ දිවයිනේ ප්‍රදේශ කිහිපයක සිදුවූ රිය අනතුරු වලින් පොලිස් කොස්තාපල්වරයෙකු ඇතුළු පුද්ගලයින් සිව් දෙනෙකු මියගොස් තිබේ. මිනුවන්ගොඩ - දිවුලපිටිය මාර්ගයේ ගල්කන්ද ප්‍රදේශයේදී ලොරි රථයක යතුරුපැදියක් ගැටීමෙන් සිදුවූ අනතුරකින් යතුරුපැදිකරු මියගොස් ඇති බව පොලීසිය සඳහන් කළේය. මියගොස් ඇත්තේ 46 හැවිරිදි පොලිස් කොස්තාපල්වරයෙකු වන අතර ඔහු රාජ්‍ය බුද්ධි සේවාවට අයත් ගම්පහ දිසා බුද්ධි සේවා කාර්යංශයට අනුයුක්තව රාජකාරී කළ අයෙකු බව සඳහන්ය. කහටගස්දිගිලිය ප්‍රදේශයේදී මාර්ගයේ නතර කර තිබූ ටිපර් රථයක යතුරුපැදියක් ගැටීමෙන් සිදුවූ අනතුරකින් යතුරුපැදිකරු මියගොස් තිබේ. පරන්තන් - පුනරීන් මාර්ගයේ දී යතුරුපැදියක් ලොරි රථයක ගැටීමෙන් 36 හැවිරිදි පැදිකරු මියගොස් ඇති බව පොලීසිය පවසයි. හසලක හෙට්ටිපොල මාර්ගයේ දී අත් ට්‍රැක්ටරයක් පෙරළීමෙන් සිදුවූ අනතුරකින් එහි රියදුරු මියගොස් තිබේ. මියගොස් ඇත්තේ 51 හැවිරිදි පුද්ගලයෙකු වන අතර අනතුරෙන් කාන්තාවක ද තුවාල ලබා ඇති බව පොලීසිය සඳහන් කරයි.", "URL": "https://sinhala.adaderana.lk/news.php?nid=88057", "Category": null, "Parent URL": null}