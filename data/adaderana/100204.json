{"Source": "Adaderana", "Timestamp": "December 3, 2018 02:31 pm", "Headline": "මාතර සිසු ඝාතකයින් තිදෙනා යළි රිමාන්ඩ්", "News Content": "මාතර-ඇළවේල්ල ප්‍රදේශයේදි පිහියකින් ඇන සිසුවෙකු ඝාතනය කළ ප්‍රධාන සැකකරුවන් තිදෙනා දෙසැම්බර් 10 දා දක්වා රක්ෂිත බන්ධනාගාර ගත කර තිබේ. ඔවුන් අද(03) මාතර අතිරෙක මහේස්ත්‍රාත් අධිකරණය වෙත ඉදිරිපත් කිරීමෙන් අනතතුරුව මෙම නියෝගය දුන් බව අද දෙරණ වාර්තාකරු පවසයි. අද දින මාතර අතිරේක මහේස්ත්‍රාත් අධිකරණය මඟින් තිදෙනෙකුගෙන් සාක්ෂි සටහන් කර ගත් බවද අප වාර්තාකරු වැඩිදුරටත් පැවසීය. පිහි ඇනුම සිදු කළ ප්‍රධාන සැකකරු වන්නේ 17ත් හැවිරිදි මාතුන් කන්කානම්ගේ සිතිජ සෞදර්ය යන සිසුවායි. මෙම ඝාතනයට සම්බන්ධ අනෙක් සැකකරුවන් වන්නේ 17 හැවිරිද තුෂාන් නිම්නජිත් දිසානායක සිසුවා සහ වයස අවුරුදු 17 ක් වු වල්ගම, මාතර ලිපිනයේ පදිංචි සුනුරු විමුක්ති ජයවීර නැමති තරුණයකි. මෙම තරුණයා ඝාතනය සඳහා පැමිණි යතුරු පැදිය පැදවු අය බවට පොලීසිය කළ විමර්ශනවලදී අනාවරණය වී තිබේ. පසුගිය 24 වනදා මාතර ඇළවේල්ල හරස් මාර්ගයේදී පෞද්ගලික උපකාරක පංතියකට යමින් සිටි පාසල් සිසුන් පිරිසකට තවත් පාසල් සිසුන් පිරිසක් කළ පහරදීමක් අතරතුර පිහි ඇණුමකට ලක් වූ 19 හැවිරිදි සිසුවෙකු ජීවිතක්ෂයට පත් විය. මෙලෙස ජීවිතක්ෂයට පත්වූයේ මාතර ශාන්ත තෝමස් විද්‍යාලයේ ජීව විද්‍යා අංශයේ ඉගෙනුම ලැබූ රවිඳු ගිම්හාන් නැමති සිසුවෙක්.", "URL": "https://sinhala.adaderana.lk/news.php?nid=100204", "Category": null, "Parent URL": null}