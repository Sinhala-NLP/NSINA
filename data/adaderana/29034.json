{"Source": "Adaderana", "Timestamp": "November 9, 2012 08:29 am", "Headline": "තේරීම්කාරක සභාවට ආණ්ඩුවෙන් 7ක් පත් කළාට විරුද්ධයි ", "News Content": "අගවිනිසුරුවරියට එරෙහිව ඉදිරිපත් කර ඇති දෝෂාභියෝගයට අදාළ පාර්ලිමේන්තු තේරීම්කාරක සභාවට ආණ්ඩුවෙන් පත්කළ නියෝජිතයින් සංඛ්‍යාව 6 දක්වා අඩුකළ යුතු බවත් ඒ පිළිබඳව සාකච්ඡා කිරීම සඳහා අද (09) කතානායකවරයා හමුවන බවත් එක්සත් ජාතික පක්ෂ මහලේකම් තිස්ස අත්තනායක මහතා පවසයි. ආණ්ඩුව විසින් ඊයේ (08) ඒ සඳහා නියෝජිතයින් 7 දෙනෙකු පත්කර ඇති බවත් විපක්ෂයට ඉතිරිව ඇත්තේ නියෝජිතයින් 4 දෙනෙකු පත්කිරීමට පමණක් බවත් ඔහු පෙන්වාදෙයි. ඒ අනුව එකී සංයුතිය අසාධාරණ බවත් ආණ්ඩුව තේරීම්කාරක සභාවට නියෝජිතයින් 6 දෙනෙකු පත්කර විපක්ෂයට නියෝජිතයින් 5 දෙනෙකු පත් කිරීමට අවස්ථාව ලබාදෙන්නේ නම් ඊට විරුද්ධ නොවන බව ද තිස්ස අත්තනායක මහතා පවසයි. මේ සම්බන්ධයෙන් මතුව ඇති ගැටලුව පිළිබඳව අවධානය යොමු කිරීම සඳහා විපක්ෂයේ ප්‍රධාන සංවිධායක ජෝන් අමරතුංග මහතා ඇතුළු නියෝජිතයින් කණ්ඩායමක් අද කතානායකවරයා හමුවන බව ඔහු සඳහන් කරයි. විපක්ෂයට නියෝජිතයින් 5 දෙනෙකු පත් කිරීමට අවස්ථාව නොදෙන්නේ නම් අදාළ තේරීම්කාරක සභාවට නියෝජිතයින් පත්කරනවාද නැද්ද යන්න වැදගත් තීරණයක් ගන්නා බවද ඔහු වැඩිදුරටත් පවසයි.", "URL": "https://sinhala.adaderana.lk/news.php?nid=29034", "Category": null, "Parent URL": null}