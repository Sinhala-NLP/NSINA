{"Source": "Adaderana", "Timestamp": "March 28, 2013 07:57 am", "Headline": "බාල තෙල් නැව නිදහස් කරනවාට විරෝධය", "News Content": "සිංගප්පූරුවේ සමාගමකින් මෙරටට ඇණවුම් කළ හොඳ වර්ගයේ ඩීසල් වෙනුවට බාල වර්ගයේ ඩීසල් ප්‍රවාහනය කිරීමේ සිද්ධියට අදාළ වියට්නාම් නෞකාව නිදහස් කිරීමට ලංකා ඉන්දියන් තෙල් සමාගම විරෝධය පළ කර තිබේ. ලංකා ඉන්දියානු තෙල් සමාගම සිදුකළ පැමිණිල්ලකට අනුව අදාළ නෞකාව රඳවා තබා ගැනීමට මීට පෙර මහ අධිකරණය නියෝග කර තිබිණි. අදාළ නඩුව ඊයේ (27) කැඳවූ අවස්ථාවේ දී නැව් සමාගම වෙනුවෙන් පෙනී සිටි නීතීඥවරුන් අධිකරණයට කියා සිටියේ මුදල් ගෙවීමේ සහතිකයක් මත මෙම නෞකාව මුදා හරින ලෙසය. එහෙත් එම ඉල්ලීම ඉටුකළ නොහැකි බව ලංකා ඉන්දියන් තෙල් සමාගම අධිකරණයට දැනුම් දී සිටියේය. සිංගප්පූරුවෙන් ඇණවුම් කළ ඩීසල් මෙට්‍රික් ටොන් 4500 ක් වෙනුවට බාල තත්ත්වයේ ඩීසල් ගෙන ඒම තුළින් සිය සමාගමට ඩොලර් මිලියන 2 ක අලාභයක් සිදුවී ඇති බවට ලංකා ඉන්දියන් තෙල් සමාගම අධිකරණයට පැමිණිලි කර තිබිණි. ඒ අනුව දෙපාර්ශවයටම මේ සම්බන්ධයෙන් එකඟතාවයකට එළඹ අද (28) දිනයේ දැනුම්දෙන ලෙස අධිකරණය නියෝග කර තිබේ.", "URL": "https://sinhala.adaderana.lk/news.php?nid=32791", "Category": null, "Parent URL": null}