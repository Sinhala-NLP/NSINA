{"Source": "Adaderana", "Timestamp": "September 26, 2010 11:59 am", "Headline": "ඉඩම් පෙන්නා මිනිසුන් රැවටූ සැකකරු රිමාන්ඩ්", "News Content": "ඉඩම් ලබාදෙන බව පවසමින් පුද්ගලයින් 29 දෙනෙකුගෙන් පමණ මුදල් ලබාගත් සැකකරුවෙකු ලබන මස 7 වැනි දින දක්වා රක්ෂිත බන්ධනාගාර ගතකිරීමට හලාවත මහේස්ත්‍රාත් අධිකරණය නියෝග කර තිබේ. ඊයේ හලාවත වැඩබලන මහේස්ත්‍රාත් ඒ. රූපසිංහ මහතා හමුවට සැකකරු ඉදිරිපත් කිරීමෙන් අනතුරුව මෙම නියෝගය ලබාදී ඇති බව සඳහන්ය. රජයේ ලියාපදිංචි ඉඩම් මිලදී ගැනීම සහ අලෙවි කිරීම සඳහා‍ මෙම සැකකරු විසින් වෙන්නප්පුව ප්‍රදේශයේ ‍ආයතනයක් පවත්වාගෙන ‍ගොස් යමින් රුපියල් කෝටියකට අධික මුදලක් වංචා කර ඇති බව හලාවත පොලිසිය පවසයි. සැකකරුගේ බිරිඳ සහ ලේකම්වරියක ලෙස කටයුතු කළ කාන්තාවක් ද මේ සම්බන්ධයෙන් අත්අඩංගුවට ගත් බව පොලිසිය පැවසීය. ඔවුන් දෙදෙනා ඊයේ දිනයේ අධිකරණයට ඉදිරිපත් කිරීමෙන් අනතුරුව පුද්ගලික ඇප මත මුදාහැර ඇති අතර ලබන 28 වැනි දින හලාවත දිසා අධිකරණයේ පෙනී සිටින ලෙස මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=11099", "Category": null, "Parent URL": null}