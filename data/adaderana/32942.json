{"Source": "Adaderana", "Timestamp": "April 2, 2013 12:33 pm", "Headline": "පොළොන්නරුවේ වෙද වර්ජනයෙන් රෝගීන් දුෂ්කරතාවයේ", "News Content": "පොළොන්නරු දිස්ත්‍රික්කයේ වෛද්‍යවරුන් ආරම්භ කර ඇති සංඛේත වැඩ වර්ජනය හේතුවෙන් රෝගීහූ දැඩි දුෂ්කරතාවට මුහුණ දී සිටිති. දිස්ත්‍රික්කයේ සියලුම පළාත් රෝහල්වල සහ සෞඛ්‍ය වෛද්‍ය නිළධාරී කාර්යාලවල සේවය කරන වෛද්‍යවරුන් මෙම වර්ජනය සඳහා සහභාගී වන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. හිඟුරක්ගොඩ ප්‍රදේශයේ මහජන සෞඛ්‍ය පරීක්ෂකවරයෙකු සම්බන්ධයෙන් උද්ගත වී ඇති ගැටලුකාරී තත්ත්වයක් මෙම වර්ජනයට හේතුවී ඇත. අදාළ මහජන සෞඛ්‍ය පරීක්ෂකවරයාට එරෙහිව කඩිනමින් විනය ක්‍රියාමාර්ග ගත යුතු බව රජයේ වෛද්‍ය නිලධාරීන්ගේ සංගමය පවසයි. කෙසේ වෙතත් රජයේ වෛද්‍ය නිලධාරීන්ගේ සංගමය ආරම්භ කර ඇති මෙම වැඩ වර්ජනය හේතුවෙන් අද දිනයේ පොළොන්නරුව දිස්ත්‍රික්කයේ රෝහල්වලට ඖෂධ ලබාගැනීම සඳහා පැමිණි රෝගීන් දැඩි දුෂ්කරතාවට පත්ව ඇති බව අද දෙරණ වාර්තාකරුවන් සඳහන් කළේය. මේ අතර කොළඹ ජාතික රෝහලේ විකිරණවේදී තාක්ෂණික නිලධාරීන්ගේ සංගමය වෘත්තීය සමිති ක්‍රියාමාර්ගයකට එළඹ තිබේ. තාක්ෂණික නිලධාරියෙකුට පහරදීමට විරෝධය පා කරමින් මෙම පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=32942", "Category": null, "Parent URL": null}