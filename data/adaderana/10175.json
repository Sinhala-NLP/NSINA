{"Source": "Adaderana", "Timestamp": "August 12, 2010 09:51 am", "Headline": "පකිස්ථාන ත්‍රස්ත සාමාජිකයාගෙන් ප්‍රශ්න කිරීමට අවසර", "News Content": "ශ්‍රි ලංකාවේ රැඳි සිටියදී අත්අඩංගුවට ගන්නා ලද පකිස්ථාන ත්‍රස්ත සංවිධානයක සාමාජිකයෙකු රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය රහස් පොලිසියට අවසර ලබාදී තිබේ. කොළඹ දී අත්අඩංගුවට ගන්නා ලද පාකිස්ථානයේ ලාහෝර් නුවර පදිංචි මෙම සැකකාර පකිස්ථානු ජාතිකයා වසර දෙකක් පමණ ශ්‍රී ලංකාවේ වීසා බලපත්‍ර‍ නොමැතිව රැඳී සිට ඇති බවට පරීක්ෂණ වලදී අනාවරණය වී ඇතැයි රහස් පොලිසිය අධිකරණයට දැනුම් දී තිබුණි. දැනට සිදුකළ මූලික පරීක්ෂණ වලදී මෙම සැකකරු පකිස්ථානයේ ක්‍රියාත්මක ජාත්‍යන්තර ත්‍රස්තවාදී සංවිධානයක සාමාජිකයෙකු බවට තොරතුරු අනාවරණය වී ඇති බව රහස් පොලිසිය අධිකරණය හමු‍වේ ප්‍රකාශ කරනු ලැබීය. මොහු ශ්‍රි ලංකාව තුළ රැඳී සිටිමින් එල්.ටී.ටී.ඊ. සංවිධානය ප්‍රති නිර්මාණය කිරීමේ කාර්යය සඳහා මුදල් රැස් කිරීමේ ක්‍රියාවලියක නිරත වී ඇතැයි ද රහස් පොලිසිය අධිකරණයට දැනුම් දී තිබේ. රහස් පොලිසිය ඉදිරිපත් කළ කරුණු සළකා බැලූ අධිකරණය මෙම සැකකරු හදිසි නීති රෙගුලාසි යටතේ රඳවාගෙන ප්‍රශ්න කිරීමට අවසර ලබා දී ඇත.", "URL": "https://sinhala.adaderana.lk/news.php?nid=10175", "Category": null, "Parent URL": null}