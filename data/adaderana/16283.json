{"Source": "Adaderana", "Timestamp": "May 23, 2011 09:37 pm", "Headline": "නෙදර්ලන්තයෙන් 83 සිට එල්.ටී.ටී.ඊයට මුදල් ඇවිත්..!", "News Content": "ඉතා විධිමත් හා සංවිධානාත්මක ලෙස නෙදර්ලන්තයේ වෙසෙන ද්‍රවිඩ ජනතාවගෙන් එක්රැස් කළ මුදල් එල්.ටී.ටී.ඊ සංවිධානයට කාලයක් තිස්සේ ලැබී ඇති වග විදෙස් මාධ්‍ය උපුටා දක්වයි. 1983 වසරේ පමණ සිට 10,000 ක පමණ එරට වෙසෙන ද්‍රවිඩ ජනතාවක් එල්.ටී.ටී.ඊයේ යකඩ හස්තයට හසුවී සිට ඇති බව නෙදර්ලන්ත බලධාරීන් විසින් පිළිගෙන ඇති වග අද(23) නෙදර්ලන්ත මාධ්‍ය මගින් අනාවරණය කර තිබිණි. නෙදර්ලන්තයේ වෙසෙන ද්‍රවිඩ ජන පවුල්වල මාසික අදායම කොතෙක්ද යන්න පිළිබඳ එල්.ටී.ටී.ඊ සංවිධානය මැනවින් දැන සිටි බවද ඒ අනුව කෙතරම් මුදලක් එල්.ටී.ටී.ඊ සංවිධානයට ආධාර ලෙස ලබාදිය හැකිද යන්නත් නිවරදි තක්සේරුවක ඔවුන් සිටි බවත් එකී වාර්තාවේ දැක්වේ. එසේම මොවුන් විසින් ක්‍රීඩා උළෙලවල්,සල්පිල්,ලොතරැයි දිනුම් ඇදීම් හා ප්‍රදර්ශන පැවැත්වීම මගින් අධාර මුදල් වර්ධනය කරගත් බව නෙදර්ලන්ත වාර්තා පෙන්වාදෙයි. නිදහස් දෙමළ රාජ්‍යයක් වෙනුවන් ශුද්ධ වූ යුද්ධය සඳහා 2005 වසරේ සිට එල්.ටී.ටී.ඊ සංවිධානය බොහෝ රටවල තමන්ගේ මුදල් එකුතු කිරීමේ ක්‍රියාදාමය ශක්තිමත් කළ බව මෙම වාර්තාව මගින් අනාවරණය කර ඇත. නෙදර්ලන්තයේ වෙසෙන එක් ද්‍රවිඩ පවුලකින් යුරෝ 2000 ක පමණ මුදලක් එල්.ටී.ටී.ඊ සංවිධානය විසින් ලබාගෙන ඇති බවත්,මෙම ආධාර ලබාදීම ප්‍රතික්ෂේප කරනු ලැබුවහොත් ශ්‍රී ලංකාවේ වෙසෙන ඔවුන්ගේ ඥාතීන්ට එහි අනිටු ප්‍රතිවිපාකවලට මුහුණ දෙන්නට සිදුවනු ඇති බවට තර්ජන එල්ල කර ඇති බවද සඳහන් වේ. නෙදර්ලන්ත බලධාරීන්ගේ පරීක්ෂණ වලට අනුව නෙදර්ලන්ත රාජ්‍යය දිස්ත්‍රීක් 7 ට බෙදාවෙන් කොට ඒ ඒ දිස්ත්‍රීක්කයට ප්‍රධානියෙකු බැගින් පත්කොට ඒ හරහා සංවිධානයට මුදල් එකතුකර ඇති බව සනාථ වී තිබේ. එල්.ටී.ටී.ඊ සංවිධානයට අනුබද්ධ වෙනත් සංවිධානයක් හරහා මෙම මුදල් එල්.ටී.ටී.ඊයට ලැබෙන්නට ඇති බවත්,එකී සංවිධානය\"ද්‍රවිඩ සම්බන්ධීකාරක කමිටුව\",ද්‍රවිඩ පුනරුත්ථාපන සංවිධානය,ද්‍රවිඩ තරුණ සංගමය,ද්‍රවිඩ කාන්තා සංගමය,නෙදර්ලන්ත-ද්‍රවිඩ කලා හා සංස්කෘතික සංවිධානය ආදී සංවිධානද ඇතුළත්ව පැවති බවටත් එරට මාධ්‍ය කරුණු දක්වයි.", "URL": "https://sinhala.adaderana.lk/news.php?nid=16283", "Category": null, "Parent URL": null}