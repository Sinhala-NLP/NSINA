{"Source": "Adaderana", "Timestamp": "July 13, 2012 10:22 pm", "Headline": "ඉන්දියාව මීයෙකු වගේ ශ්‍රී ලංකාවට අවනතයි", "News Content": "ඉන්දියාවේ පුහුණුවක නිරතව සිටින ශ්‍රී ලාංකික ගුවන් හමුදා නිලධාරීන් 09 දෙනා නැවත ශ්‍රී ලංකාවට එවීමට කටයුතු කරන ලෙස තමිල්නාඩු මහ ඇමතිනී ජේ. ජයලලිතා මහත්මිය යළිත් ඉන්දීය රජයෙන් ඉල්ලීමක් කර තිබේ. ‍ ඉන්දීය ආධිපත්‍යය කොටියෙකු මෙන් කඩාපැනිය යුතු වුව ද කනගාටුදායක ලෙස ඉන්දියාව මීයෙකු මෙන් ශ්‍රී ලංකාවට යටහත් පහත්ව කටයුතු කරන බව ඇය පවසා ඇති බව ඉන්දීය මාධ්‍ය වාර්තා කරයි. ‍ ඉන්දියාවේ චෙන්නායිහි තම්බරම් ගුවන් හමුදා කඳවුරෙහි පුහුණුවක නිරතව සිටි ශ්‍රී ලංකා ගුවන් හමුදා නිලධාරීන් 09 දෙනෙකු එරට ආරක්ෂක අමාත්‍යාංශය විසින් පසුව බැංගලෝර්හි යලහන්කා ගුවන් හමුදා කඳවුර වෙත අදාළ පුහුණුව සඳහා යොමුකරනු ලැබීය. ‍ එම නිලධාරීන් නැවත ශ්‍රී ලංකාවට එවන ලෙස තමිල්නාඩු මහ ඇමතිනිය ඇතුළු තමිල්නාඩු දේශපාලඥයින්ගේ දැඩි බලපෑම් එල්ල වූ අතර ඒ අනුව අදාළ නිලධාරීන් ඉන්දීය ආරක්ෂක අමාත්‍යාංශය තීරණය කර ඇති බව ඉන්දීය මාධ්‍ය වාර්තා කරනු ලැබීය. ‍ කෙසේවෙතත් ශ්‍රී ලංකා ගුවන් හමුදා නිලධාරීන්ට ඉන්දියාවේ කිසිදු ස්ථානයක පුහුණුවක් ලබානොදිය යුතු බව තමිල්නාඩු මහ ඇමතිනිය දැඩි ලෙස අවධාරණය කර සිටියාය.", "URL": "https://sinhala.adaderana.lk/news.php?nid=25764", "Category": null, "Parent URL": null}