{"Source": "Adaderana", "Timestamp": "January 22, 2015 12:20 pm", "Headline": "ඉර පායනකම් ඉන්න ඕන කියා නීතියක් තියෙනවාද? -විමල් මාධ්‍යවේදීන්ට උත්තරදෙයි", "News Content": "නව ආණ්ඩුව බලයට පැමිණීමට පෙර පැවසුවේ තෙල් බදු සම්පූර්ණයෙන් අඩු කරනවා කියා නමුත් ඊට සාපේක්ෂව තෙල් මිල අඩුවී නැති බව හිටපු ඇමති විමල් වීරවංශ මහතා පවසයි. අමාත්‍යවරයා මේ බව කියා සිටියේ ‍අද පෙරවරුවේ පැවැති මාධ්‍ය හමුවකදී මාධ්‍යවේදියෙකු නැඟු ප්‍රශ්නයකට පිළිතුරු ලෙසය. ඔබතුමාලාගේ ආණ්ඩුව කාලයේ ලෝක වෙළඳපොළේ තෙල් මිල සීඝ්‍ර ලෙස අඩුවුණත් මහජනතාවට සහන ලැබුණේ නැත්තේ මන්දැයි මාධ්‍යවේදියෙකු ප්‍රශ්න කළ විට \"නෑ මෙයාලා බලයට එන්නේ තෙල් බදු සම්පූර්ණයෙන් අඩු කරනවා කියලා ඒ කතාවට සාපේක්ෂව ඒ දේ කරලා නෑ\" කියලයි මම කියන්නේ යනුවෙන් හිටපු ඇමති විමල් වීරවංශ මහතා පිළිතුරු දුන්නේය. මේවන විට ලෝක වෙළඳපොළේ තෙල් මිල සීඝ්‍රයෙන් පහත වැටෙමින් ඇති බවත්, එවන් තත්ත්වයක් යටතේ බදු ගැසීම නව ආණ්ඩුවද සිදුකරන බවත්, අඩු කර ඇත්තේ සුළු මුදලකින් බවත්, ඒ මහතා පැවසීය. මෛත්‍රී ආණ්ඩුව පොරොන්දු වුයේ කැබිනට් මණ්ඩලය 25 කරන බව පැවසුවත්, මේවන විට සම්පූර්ණ ඇමති මණ්ඩලය 53ක් බවත්, ඔහු පෙන්වාදුන්නේය. එය වූ කලී ගෙඩිය පිටින් එජාපයට පාර්ලිමේන්තුවේ බලයදීමේ සුදානමක් යැයි ද වීරවංශ මහතා කියා සිටියේය. එසේම අගවිනිසුරුවරයා, අල්ලස් කොමිසමේ ප්‍රධානියා හා විශ්ව විද්‍යාල ප්‍රතිපාදන කොමිසමේ ප්‍රධානියා තනතුරුවලින් නෙරපා හරින තැනට උද්ඝෝෂණ, බලපෑම් වැඩි වී ඇතැයිද ඒ මහතා පැවසීය. එසේ නම් මොහාන් පීරිස් අගවිනිසුරුවරයා ඡන්ද ප්‍රතිඵල නිකුත්වෙද්දී අළුයම අරලියගහ මන්දිරයේ සිටියේ මන්දැයි මාධ‍්‍යවේදියෙකු ඇසූ විට හිටපු ඇමතිවරයා කියා සිටියේ මොහාන් පිරීස් ස්වාධීන කෙනෙක් බවත්, ඔහු කිසිවෙකුට පක්ෂපාති නැති බවත්, ඇතැම් විට ඒ අවස්ථාවේ ජනපති දිරිමත් කිරීමට, ඔහුට සමුදීමට, යන්නට ඇති බවය. එසේ නම් මොහාන් පීරිස් මහතා අළුයම ගියේ මන්දැයි ඇසූ විට විමල් වීරවංශ මහතා කියා සිටියේ ඉරපෑයූ පසු යන්න කියා නීතියක් නැති බවයි. අගවිනිසුරුවරයා ධූර කාලය තුළ දේශපාලනයට අනවශ්‍ය විදියට සම්බන්ධ වුණා කියන කතාව ගැන මාධ්‍යවේදීන් අසද්දී වීරවංශ මහතා පැවසුවේ ඒ ගැන කියන්න මම හරියට දන්නෑ යනුවෙනි. හිටපු අගවිනිසුරුවරිය ශිරාණි බණ්ඩාරනායක ඉවත් කළ ආකාරය ගැන මාධ්‍යවේදීන් ඇසුවිට ශිරාණි ඉවත් කළේ ව්‍යවස්ථානුකූලව දෝෂාභියෝගයක් ගෙනැවිත් යැයි ද වීරවංශ මහතා පැවසීය.", "URL": "https://sinhala.adaderana.lk/news.php?nid=48862", "Category": null, "Parent URL": null}