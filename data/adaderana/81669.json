{"Source": "Adaderana", "Timestamp": "December 17, 2017 02:59 pm", "Headline": "  දේශපාලන අනාථයින් බවට පත්වනවාද ? එජාපය සමඟ එක්ව රට හදමුද? පෙහොට්ටුව මිරිඟුවක් ", "News Content": "මිරිගුවක් පෙන්වමින් ග‍්‍රාමීය නායකයින් රවටන දේශපාලඥයින් පිළිබඳ නිසි අවබෝධයකින් කටයුතු කිරීම සමාජයට පැවරෙන වගකීමක් බව වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ බලලෝභී දේශපාලන කණ්ඩායම් විසින් ග‍්‍රාමීය නායකයින් සිහින ගොන්නක් මත අතරමං කරමින් සිටින තත්ත්වයක් නිරීක්‍ෂණය වන බවයි. එහෙත් සැබෑ නොවන සිහින තමන් හමුවේ දිස්වෙමින් තිබෙන බව ඇතැමුන්ට වටහා ගැනීමට නොහැකි වී තිබීම කණගාටුවට කරුණක් බවද ඔහු පැවැසීය. ආරච්චිකට්ටුව,විල්පත ප‍්‍රදේශයේ පසුගියදා (16) පස්වරුවේ පැවැති ජනහමුවකදී අමාත්‍යවරයා මේ බව පැවසීය. එක්සත් ජාතික පක්‍ෂයේ පලාත් පාලන අපේක්‍ෂකයින්ගේ ජය තහවුරු කිරීම වෙනුවෙන් මෙම ජනහමුව සංවිධානකර තිබිණ. මෙහිදී වැඩිදුරටත් අදහස් දැක්වූ පාලිත රංගේ බණ්ඩාර අමාත්‍යවරයා මෙසේද පැවැසීය, රජයට බොරු අවලාද නගමින් ඒකාබද්ධ විපක්‍ෂය ජනතාව රවටා බලය ගන්න සිහින දැක්කා. ඒ රැවටීමේ පළමු බිල්ල ලෙස ග‍්‍රාමීය නායකයින් උපයෝගී කරගන්න ඔවුන් උත්සාහ කළා. එම උත්සාහයත් දැන් පරාදයි. නාමයෝජනා හදා ගන්න බැරි තත්ත්වයක් දැන් පොහොට්ටු පිටල උදා වෙලා තිබෙනවා. මේ වන විට බහුතරය ඇත්ත තේරුම් ගැනීමට සමත්ව සිටිනවා. ඔවුන් දැන් අප සමග එක්වෙමින් සිටිනවා. තවදුරටත් ඉන්න අයට මැතිවරණයෙන් පස්සේ නායකයෙක් නැතිව හුදෙකලාවේ දේශපාලනය කරන්නයි සිදුවන්නේ. ඒකාබද්ධ විපක්‍ෂයේ බොහෝ නායකයින් අද ඇත්ත තේරුම් ගෙන සිටිනවා. අද වන විට එකාබද්ධ පිලෙන් බොහෝ දෙනෙක් ඉවත්වෙලා තිබෙනවා. එම කණ්ඩායමේ මූලිකත්වයෙන් ගොඩනැගුණු පොහොට්ටුව මැතිවරණයෙන් පස්සේ පරවී යනවා. අපිට ඕන නිදහස් රටක්. අපිටඅවශ්‍යයි දරුවන්ට හොඳ අනාගතයක් ගොඩනගන්න. අපිට අවශ්‍යයි ජාති කුල ආගම් බේදවලින් තොර සමාජයක් ගොඩනගන්න. ඒ වගේම ශක්තිමත් ආර්ථිකයක් අපිට අවශ්‍යයි. වත්මන් රජය කි‍්‍රයාත්මක වන්නේ මේඅරමුණු ජය ගන්නයි. වේදිකා දෙවනත් කරමින් සද්දෙට කෑ ගහන දේශපාලනය වෙනුවට අරමුණු ජය ගැනීමට උත්සාහ කරන දේශපාලන කි‍්‍රයාවලියක් රටට හදුන්වා දෙන්න අපි සමත්වුණා. කෙටිකාලීන සැනසීමකට වඩා දිගු කාලීන සැනසීමක් රටට අත්කර දෙන්නයි යහපාලන රජය උත්සාහ කරන්නේ. ඒ ගමනේදී ඉක්මන් ප‍්‍රතිඵල බලාපොරොත්තු වෙන්න බෑ. කෙටිකාලීන විසදුම් හා දේශපාලන උවමනාවන් වෙනුවෙන් තීන්දු තීරණ ගත්ත නිසයි ශී‍්‍ර ලංකාවේ අභීමානය කෙලෙසුනේ. කෙසේ වෙතත් වත්මන් රජයේ වැඩපිළිවෙළ තුළ අපි තව අවුරුදු දෙකක් තුනකින් ඉතා දියුණු තත්ත්වයට පත්වන බව අපගේ විශ්වාසයයි. පෙහොට්ටු පිලේ සියළු දෙනා ලැබීමට නියමිත ප‍්‍රතිඵලය පිළීබඳ හොඳ අවබෝධයකින් ඉන්නේ. ඒ වගේම ඔවුන්ට නැවත කිසිදාක බලය ලැබෙන්නේ නැහැ. ඒ නිසා ආණ්ඩුව කෙරෙහි වෛරයකින් කතා කරනවා. වර්තමාන දේශපාලනයේ හැසිරීම හදුන්වන්න පුළුවන්නේ මේ ආකාරයටයි.එසේනම් ග‍්‍රාමිය නායකයින් මෙන්ම ජනතාවද තේරුම්ගත යුතු කාරණය වන්නේ නායකයෙක් ඉතිරි නොවන බලවේගයකට එක්ව අනාථයින් බවට පත්වනවාද? එසේත් නැතිනම් එජාප නායකයින් සමග අත්වැල් බැද ගනිමින් අනාගතය ගොඩනගනවාද ? යන්නයි.", "URL": "https://sinhala.adaderana.lk/news.php?nid=81669", "Category": null, "Parent URL": null}