{"Source": "Adaderana", "Timestamp": "January 23, 2011 08:48 pm", "Headline": "බදුල්ලට තරග කරන්නට ස්ත්‍රීන් වලිකයි", "News Content": "පළාත් පාලන මැතිවරණය සඳහා ප්‍රධාන පක්ෂ දෙකෙන් නාමයෝජනා නොලැබුණහොත් වෙනත් පක්ෂ වලින් හෝ ස්වාධීනව මැතිවරණයට ඉදිරිපත් වන බව බදුල්ල ප්‍රදේශයේ කාන්තාවන් පිරිසක් පවසයි. එක්සත් ජාතික පක්ෂයෙන් සහ ශ්‍රී ලංකා නිදහස් පක්ෂයෙන් නාමයෝජනා ඉල්ලා සිටි කාන්තාවන් 36 දෙනෙක් අද(23) පැවති මාධ්‍ය හමුවකට එක්වෙමින් මේ බව ප්‍රකාශ කළහ. තමන් සම්මුඛ පරීක්ෂණ සඳහා සහභාගී වුව ද නාමයෝජනා ලැබේ යැයි අපේක්ෂා කළ නොහැකි බව ඔවුන් සඳහන් කරයි. බදුල්ල දිස්ත්‍රික්කයේ පළාත් පාලන ආයතන 17 සඳහා පිරිමි පුද්ගලයන් 211 දෙනෙකු සිටින අතර කාන්තාවන් හය දෙනෙකු පමණක් නියෝජනය කරන බව ඔවුන් පෙන්වා දෙයි.", "URL": "https://sinhala.adaderana.lk/news.php?nid=13697", "Category": null, "Parent URL": null}