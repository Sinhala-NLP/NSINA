{"Source": "Adaderana", "Timestamp": "August 10, 2010 08:19 pm", "Headline": "ජිප් රිය ගඟට පෙරලීමෙන් කලවාන පොලිසියේ තිදෙනෙක් මරුට", "News Content": "රත්නපුර කලවාන, කොස්වත්ත පාලම සමීපයේ සිදුවූ රිය අනතුරකින් කලවාන පොලිසි‍යේ ස්ථානාධිපතිවරයා සහ තවත් නිලධාරීන් දෙදෙනකු ජීවිතක්ෂයට පත්ව තිබේ. මෙම පිරිස ගමන් කරමින් සිටි ජිප් රථය කුකුලේ ගඟට පෙරලීමෙන් අද පස්වරුවේ මෙම අනතුර සිදුව ඇති බව වාර්තා වෙයි. මෙලෙස මියගොස් ඇත්තේ කලවාන පොලිස් ස්ථානයේ ස්ථානාධිපති සරත් ගම්හේවා මහතා ඇතුළු උප පොලිස් පරීක්ෂකවරුන් දෙදෙනෙකි. දැනට මොවුන්ගේ දේහ කලවාන රෝහලේ තැන්පත් කර ඇතැයි සඳහන් වේ.", "URL": "https://sinhala.adaderana.lk/news.php?nid=10149", "Category": null, "Parent URL": null}