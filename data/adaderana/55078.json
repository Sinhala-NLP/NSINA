{"Source": "Adaderana", "Timestamp": "November 13, 2015 03:57 pm", "Headline": "රටින් බැහැර වූ බුද්ධිමතුන්ගේ සේවය අවැසි කාලය උදාවෙලා  ‍", "News Content": "රටින් බැහැරව සේවය කරන ශ්‍රී ලාංකික බුද්ධිමතුන්ට තම දැනුම සහ තාක්ෂණික ඥාණය මෙරට ජනතාවගේ දැනුම වර්ධනය කිරීමට සහ රටට අවශ්‍ය පර්යේෂණ වෙනුවෙන් යෙදවීමට සුදුසු කාලය එළඹ ඇති බව ජනාධිපති මෛත්‍රීපාල සිරිසේන මහතා පවසයි.“උසස් අධ්‍යාපනයේ නව ප්‍රවණතා“ යන මැයෙන් විශ්වවිද්‍යාල ආචාර් මහාචාර්යවරුන් සඳහා වාද්දූව ප්‍රදේශයේදී අද ආරම්භ වු දෙදින වැඩමුළුවේ සමාරම්භ අවස්ථාවට එක්වෙමින් ජනාධිපතිවරයා මේ බව කියා සිටියේය.යහ පාලනයක් ඇති කිරීම සඳහා වූ දේශපාලන මෙන්ම සමාජ ප්‍රතිසංස්කරණවලදී විශ්වවිද්‍යාල ආචාර්යවරුන්ට පුළුල් කාර්යභාරයක් පැවරී ඇති බව ජනාධිපති මෛත්‍රීපාල සිරිසේන මහතා සඳහන් කළේය.විශ්වවිද්‍යාල ගොඩනැඟිලි තුළ දරුවන්ට දැනුම ලබාදීම සේම ඉන් පිටත රටේ පොදු මහජනතාව වෙනුවෙන් ද විශ්වවිද්‍යාල ආචාර්යවරුන්ට බොහෝ කාර්යයන් ඉටු කළ හැකි බව ජනාධිපතිවරයා පැවසුවේය.රජය සමග වඩ වඩාත් සම්බන්ධවෙමින් තම දැනුම, බුද්ධිය සහ අත්දැකීම් ජාතියේ යහපත සඳහා යෙදවීමට කැපවන ලෙස ද එහිදී ජනාධිපතිවරයා විශ්වවිද්‍යාල ආචාර්ය මහාචාර්යවරුන්ට ආරධානා කර ඇත.", "URL": "https://sinhala.adaderana.lk/news.php?nid=55078", "Category": null, "Parent URL": null}