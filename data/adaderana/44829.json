{"Source": "Adaderana", "Timestamp": "July 21, 2014 09:24 pm", "Headline": "ඒ දෙන්නා රේගුවේ නෙවේලු", "News Content": "ඔරුගොඩවත්ත, කන්ටේනර් බහලුම් පර්යන්තයේදී අද (21) පස්වරුවේ සොයාගනු ලැබූ හෙරොයින් තොගය සමග අත්අඩංගුවට ගෙන ඇති අයගෙන් දෙදෙනෙකු රේගුවට සම්බන්ධ නිලධාරීන් නොවන බව රේගු මාධ්‍ය ප්‍රකාශක ලෙස්ලි ගාමිණි මහතා පවසයි. මෙම සිද්ධියේදී රේගු නිලධාරීන් දෙදෙනෙකු ද අත්අඩංගුවට ගෙන ඇති බවත් එසේ අත්අඩංගුවට ගෙන ඇත්තේ රේගුවට සම්බන්ධ වාප්පු නිලධාරීන් දෙදෙනෙකු බවටත් පළව ඇති වාර්තා ප්‍රතික්ෂේප කරන බව ඒ මහතා පැවසුවේය. අදාළ හෙරොයින් තොගය රේගුවෙන් මුදාගැනීමට පැමිණ ඇත්තේ නිෂ්කාෂණ නිලධාරීන් දෙදෙනෙකු යැයිද ඔවුන් රේගුවට සම්බන්ධ අය නොවන බවද ගාමිණි මහතා කියා සිටියේය. කිලෝග්‍රෑම් 100ක පමණ හෙරොයින් තොගයක් ඔරුගොඩවත්ත, කන්ටේනර් බහලුම් පර්යන්තයේදී අද (21) පස්වරුවේ සොයාගත් අතර එම මත්කුඩු තොගය ගෙනයාමට පැමිණි පුද්ගලයා හා ඒවා පිරික්සුම් කළ දෙදෙනෙකු රේගුව විසින් අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=44829", "Category": null, "Parent URL": null}