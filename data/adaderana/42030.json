{"Source": "Adaderana", "Timestamp": "March 24, 2014 03:05 pm", "Headline": "ශ්‍රී ලංකාව සම්බන්ධ ස්ථාවරය වෙනස්වෙමින් තියෙනවා", "News Content": "ශ්‍රී ලංකාවට එරෙහිව ජාත්‍යන්තර පරීක්ෂණයක් පැවත්විය යුතු බවට වන ස්ථාවරය මේවන විට වෙනස්වෙමින් පවතින බව අමාත්‍ය නිමල් සිරිපාල ද සිල්වා මහතා පවසයි. ඒ පිළිබඳ සතුටුවිය හැකි බව අමාත්‍යවරයා කියා සිටියේ අද (24) කොළඹ පැවති මාධ්‍ය හමුවකදීය. ජිනීවාහි එක්සත් ජාතීන්ගේ මානව හිමිකම් සමුළුවට සහභාගීවූ නියෝජිත පිරිස නියෝජනය කළ අමාත්‍ය නිමල් සිරිපාල ද සිල්වා මහතා අද යළි මව්බිමට පැමිණ අදාළ යෝජනාව සම්බන්ධයෙන් වත්මන් තතු පැහැදිලි කිරීමක් කළේය. මෙය හුදෙක් තල් මසුන් හා හාල්මැස්සන් අතර සටනක් බවට පත්ව ඇති බවත්, ශ්‍රී ලංකාව සම්බන්ධයෙන් අමෙරිකාව හා බ්‍රිතාන්‍ය එක්ව මෙම යෝජනාව ගෙන එන්නේ ද්වේශ සහගතව බවද සිරිපාල ද සිල්වා මහතා අවධාරණය කළේය. අනෙක් රටවල් පවා අමෙරිකාවේ හා බ්‍රිතාන්‍යයේ බලපෑම්වලට නතුවී සිටින බව අමාත්‍යවරයා සඳහන් කළේය. එසේ වුවද එකී රටවල් කිසිවක් මේවන තෙක් තමන්ගේ ස්ථාවරය ප්‍රසිද්ධියේ ප්‍රකාශයට පත්කර නොමැති බවත්, ඡන්දය විමසන අවසන් මොහොතවන තුරු එකී ස්ථාවරයන් දැනගත නොහැකි බවත් ඔහු පෙන්වා දුන්නේය. අමාත්‍යවරයාගේ අදහස වන්නේ “ ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට“ යෝජනාවක් ඉදිරිපත් නොවනු ඇති බවදැයි මාධ්‍යවේදියෙකු ඇසූ ප්‍රශ්නයකට පිළිතුරු දෙමින් අමාත්‍යවරයා කියා සිටියේ එය හංගා ගසනු ඇති බවයි. එනම් සෘජු ජාත්‍යන්තර පරීක්ෂණයක් වෙනුවට යම් බලපෑම් සහගත තත්ත්වයක් සඳහා පසුබිම නිර්මාණය වෙමින් පවතින බව අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=42030", "Category": null, "Parent URL": null}