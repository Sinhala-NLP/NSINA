{"Source": "Adaderana", "Timestamp": "October 17, 2013 06:59 am", "Headline": " උතුරේ මහ ඇමති සෙසු විෂයන් වෙනුවෙන් යළි දිවුරුම්දෙයි", "News Content": "උතුරු පළාත් ප්‍රධාන අමාත්‍ය සී.වී විග්නේශ්වරන් මහතා තමාට අයත් සෙසු අමාත්‍යංශවලට අදාළව ජනාධිපති මහින්ද රාජපක්ෂ මහතා ඉදිරියේ දිවුරුම් දීමට නියමිතව තිබේ. ඒ අනුව අද (17) පෙරවරුවේ ජනාධිපති ලේකම් කාර්යාලයේදී මෙම දිවුරුම්දීම සිදුකෙරෙන බව ජනාධිපති මාධ්‍ය අංශය නිවේදනය කරයි. උතුරු පළාත් සභාවේ බලය හිමිකර ගත් ද්‍රවිඩ ජාතික සන්ධානය වෙනුවෙන් එහි ප්‍රධාන අමාත්‍ය ධූරයට තරඟ කළ සී.වී විග්නේශ්වරන් මහතා ජයග්‍රහණය කිරීමෙන් අනතුරුව පසුගියදා ජනාධිපතිවරයා ඉදිරියේ දිවුරුම් දුන්නේය. එහෙත් උතුරු පළාත් සභාවේ සෙසු අමාත්‍යවරුන් දිවුරුම්දීමට අදාළව නිශ්චිත තීරණයක් ගෙන නැති අතර පවත්නා මතභේද මධ්‍ය යේ එම්.කේ ශිවාජිලිංගම් මහතා පමණක් වෙල්ලමුල්ල වෛකාල් ප්‍රදේශයේදී සාමවිනිසුරුවරයෙකු ඉදිරියේ දිවුරුම් දුන් බව වාර්තා විය. කෙසේ වෙතත් ප්‍රධාන අමාත්‍ය ධූරයට අමතරව තමාට අයත් සෙසු විෂය ක්ෂේත්‍රයන් වෙනුවෙන් විග්නේශ්වරන් මහතා අද ජනාධිපති මහින්ද රාජපක්ෂ මහතා ඉදිරියේ යළි දිවුරුම් දෙනු ඇත. මේ අතර උතුරු පළාත් සභාවට තේරී පත්වුණු එක්සත් ජනතා නිදහස් සන්ධානයට අයත් මන්ත්‍රීවරුන් අද සවස අරලියගහ මන්දිරයේදී ජනාධිපතිවරයා ඉදිරියේදී දිවුරුම්දීම සිදුවන බවද ජනාධිපති මාධ්‍ය ඒකකය විසින් නිකුත් කළ නිවේදනයේ දැක්වෙයි.", "URL": "https://sinhala.adaderana.lk/news.php?nid=38188", "Category": null, "Parent URL": null}