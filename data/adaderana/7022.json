{"Source": "Adaderana", "Timestamp": "March 2, 2010 11:13 am", "Headline": "නීතී විරෝධී පෝස්ටර් තවමත් ප්‍රදර්ශනය කෙරෙනවා", "News Content": "ඉදිරි මහ මැතිවරණය සඳහා නාම යෝජනා භාර ගැනීමෙන් පසුව ද නීතී විරෝධී පෝස්ටර් සහ කටවුට් ප්‍රදර්ශනය කෙරෙන බව එක්සත් ජාතික පක්ෂය මැතිවරණ කොමසාරිස්වරයාගේ අවාධානයට ලක් කර තිබේ. අදාළ පෝස්ටර් සහ කටවුට් ඉවත් කිරීම සඳහා පොලිස් දෙපාර්තමේන්තුවට මැතිවරණ කොමසාරිස්වරයා විශාල මුදලක් ලබා දී තිබුණ ද ඒවා ඉවත් කිරීමේ කටයුතු නිසි පරිදි ඉටු වී නොමැති බව එම පක්ෂයේ මහ ලේකම් තිස්ස අත්තනායක මහතා දැනුම් දී ඇත. නිදහස් සහ සාධාරණ මැතිවරණයකට එවැනි පෝස්ටර් සහ කටවුට් දැඩි බාධාවක් වන බැවින් ඒවා ඉවත් කිරීමට අදාළ අංශ කඩිනමින් දැනුවත් කරන ලෙස තිස්ස අත්තනායක මහතා මැතිවරණ කොමසාරිස්වරයාගෙන් ඉල්ලා සිටියි. එසේම රාජ්‍ය මාධ්‍ය භාවිතයේ දී විපක්ෂයට ද සැලකිය යුතු ඉඩක් ලැබිය යුතු වුවද එය මෙතෙක් ලැබී නොමැති බව තිස්ස අත්තනායක මහතා ‍වැඩිදුරටත් පවසයි.", "URL": "https://sinhala.adaderana.lk/news.php?nid=7022", "Category": null, "Parent URL": null}