{"Source": "Adaderana", "Timestamp": "April 14, 2015 04:20 pm", "Headline": "අවුරුද්දට ගමේ ගිය අයට කොළඹ එන්න‍ හෙට සිට බස්", "News Content": "අලුත් අවුරුද්ද නිමිත්තෙන් ගම්බිම් බලා ගිය ජනතාවට යළි කොළඹට පැමිණීම සඳහා හෙට දිනයේ සිට විශේෂ ප්‍රවාහන වැඩපිළිවෙළක් ක්‍රියාත්මක කරන බව ජාතික ගමනාගමන කොමිෂන් සභාව පවසයි. ලබන 20 වන දින දක්වා අතිරේක බස් රථ යොදවා මෙම වැඩපිළිවෙළ ක්‍රියාත්මක කරන බව ජාතික ගමනාගමන කොමිෂන් සභාවේ ධාවන අධ්‍යක්ෂ එච්.ඩබ්ලිව්.විපුලසේන මහතා සඳහන් කළේය. අදාළ වැඩපිළිවෙළ සඳහා පළාත් මාර්ගස්ථ මගී ප්‍රවාහන අධිකාරීවල ද සහය ලබාගෙන තිබේ. මේ අතර හෙට දිනයේ සිට ගම්බිම් බලා ගිය ජනතාවට යළි කොළඹට පැමිණීම සඳහා අවශ්‍ය ප්‍රවාහන පහසුකම් සැලසීමට මේ වන විටත් පියවර ගෙන ඇති බව ලංකා ගමනාගමන මණ්ඩලය පවසයි.මගී ජනතාවගේ අවශ්‍යතා අනුව අතිරේක බස් රථ යෙදවීමට සැලසුම් කර ඇත. මේ අතර හෙට දිනයේ සිට විශේෂ දුම්රිය සේවාවක් ද ක්‍රියාත්මක කිරීමට සැලසුම් කර ඇති බව දුම්රිය දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=50657", "Category": null, "Parent URL": null}