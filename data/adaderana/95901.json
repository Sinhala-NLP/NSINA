{"Source": "Adaderana", "Timestamp": "September 11, 2018 08:34 am", "Headline": "ගත වු මාස 9 තුළ අල්ලස් හෝ දූෂණ චෝදනා පැමිණිලි 1968යි", "News Content": "මේ වසරේ ගත වු කාලය තුළ සිය කොමිසමට පැමිණිලි 1968ක් ලැබී ඇති බව අල්ලස් හෝ දූෂණ චෝදනා විමර්ශන කොමිෂන් සභාව පවසයි. එහි විමර්ශන අධ්‍යක්ෂ ජේෂ්ඨ පොලිස් අධිකාරී ප්‍රියන්ත චන්ද්‍රසිරි මහතා සඳහන් කළේ එම පැමිණිලි අතරින් පැමිණිලි 1264ක් විමර්ශනය සඳහා තෝරාගෙන ඇති බවයි. ඒ අතර දූෂණ පැමිණිලි 900ක්, අල්ලස් පැමිණිලි 254ක්, අයුතු වත්කම් ඉපැයීම් 63ක්, වැටලීම් 47ක් වන බව සඳහන් වේ. මේ වසරේ අගෝස්තු 15 දක්වා ගත වූ කාලය තුළ වැටලීම් 28ක් සාර්ථක කරගෙන ඇති අතර එහිදී රාජ්‍ය නිලධාරීන් ඇතුළු පුද්ගලයින් 31 දෙනෙකු අත්අඩංගුවට ගෙන ඇති බවයි ප්‍රියන්ත චන්ද්‍රසිරි මහතා සඳහන් කළේය. අත්අඩංගුවට ගත් පුද්ගලයින් අතර කෘෂිකර්ම පර්යේෂණ නිලධාරින්, සහකාර පොලිස් අධිකාරීවරුන්, පොලිස් පරීක්ෂකවරුන් ඇතුලු රාජ්‍ය නිලධාරින් 29ක් වන බව සඳහන් වේ. මේ වසරේ ගතවූ කාලය තුළ අල්ලස් කොමිසම මගින් නඩු 74ක් පවරා ඇති අතර ඉන් 57ක් මහාධිකරණවල ද 17ක් මහේස්ත්‍රාත් අධිකරණවල ද පවරා ඇති බව ප්‍රියන්ත චන්ද්‍රසිරි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=95901", "Category": null, "Parent URL": null}