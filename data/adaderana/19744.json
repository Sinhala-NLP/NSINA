{"Source": "Adaderana", "Timestamp": "November 2, 2011 01:12 pm", "Headline": " විශ්ව විද්‍යාල අනධ්‍යයන සේවකයින් සංකේත වර්ජනයේ", "News Content": "වැටුප් විෂමතා ඉවත් කරන ලෙසට බලකරමින් විශ්ව විද්‍යාල අනධ්‍යයන සේවකයින් අද සංකේත වැඩ වර්ජනයක නිරත වන බව කියැවෙයි. සිය වර්ජනය සාර්ථක ලෙස සිදුකෙරෙන බව අන්තර් විශ්ව විද්‍යාල ‍වෘත්තීය සමිති මහා සම්මේලනයේ සභාපති ආර්.එම්.චන්ද්‍රපාල මහතා සඳහන් කළේය. බො‍හෝ විශ්ව විද්‍යාලවල අධ්‍යයන කටයුතු ඇණ හිට තිබෙන බව ද ඔහු පෙන්වා දෙයි. ඒ.15 සිට ඒ.1 දක්වා වන සියලුම ශ්‍රේණිවල සේවකයන්ට වැටුප් විෂමතාවයෙන් අසාධාරණයක් වී ඇතැයිද,විශ්ව විද්‍යාල අනධ්‍යයන සේවකයා රජයේ සේවකයන්ට වඩා වැටුල් ශ්‍රේණිගත කිරීම්වලදී ඉහළින් සිටි බවද හෙතෙම අවධාරණය කරයි. අනෙක් රාජ්‍ය සේවකයන්ට ලැබෙන %4 ක පොළියට ලැබෙන ලක්ෂ 10 ක නිවාස ණය ආදී වරප්‍රසාද විශ්ව විද්‍යාල සේවකයන්ට නොලැබෙන බවද ආර්.එම්.චන්ද්‍රපාල මහතා කියා සිටියි. විශ්ව විද්‍යාල අනධ්‍යයන සේවකයින් ආරම්භ කර ඇති වැඩ වර්ජනය සම්බන්ධයෙන් උසස් අධ්‍යාපන අමාත්‍යාංශයේ ‍ලේකම් සුනිල් ජයන්ත නවරත්න මහතාගෙන් අද දෙරණ කළ විමසීමකදී ඔහු කියා සිටියේ මෙම සංකේත වැඩ වර්ජනය සාධාරණ නොවන බවයි. දැනටමත් වැටුප් හා සේවක සංඛ්‍යා කොමිසමට මේ ගැටලුව යොමු කිරීමෙන් පසු ඔවුන්ගේ නිර්දේශ විශ්ව විද්‍යාල ප්‍රතිපාදන කොමිසමට යවා ඒ පිළිබඳ ක්‍රියාකරමින් සිටියදී මෙවැනි වෘත්තීය සමිති ක්‍රියාමාර්ගයක් ගැනීම සම්බන්ධයෙන් තමා කනගාටුවන බව සුනිල් ජයන්ත නවරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19744", "Category": null, "Parent URL": null}