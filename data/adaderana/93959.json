{"Source": "Adaderana", "Timestamp": "August 7, 2018 06:17 am", "Headline": "මුන්නේෂ්වරම සෞඛ්‍ය රාජකාරිවලින් PHI ලා ඉවතට-උසස් පෙළ විභාගයට යන ළමුන් අවධානමේ", "News Content": "තම ගැටළුවට විසඳුම් ලබා දීමට බලධාරීන් කඩිනමින් ඉදිරිපත් නොවන්නේ නම් ඉදිරියේ පැවැත්වෙන හලාවත - මුන්නේෂ්වරම දේවාලයේ මංගල්‍යය සමයේ සෞඛ්‍ය රාජකාරිවලින්ද ඉවත් වීමට තීරණය කළ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පැවසීය. තලවිල දේවස්ථානයේ මාර්තු මංගල්‍යයේ සෞඛ්‍ය රාජකාරි සඳහා යොදවන ලද මහජන සෞඛ්‍ය පරීක්ෂකවරුන්ට හිමි අතිකාල දීමනා මෙතෙක් ලබා දීමට වයඹ පළාත් සෞඛ්‍ය බලධාරීන් කටයුතු කර නැත. ඊට විරෝධය පල කරමින් මෙවර තලවිල දේවස්ථානයේ අගෝස්තු මංගල්‍යයේ සෞඛ්‍ය රාජකාරිවලින් ඉවත් වීමට මහජන සෞඛ්‍ය පරීක්ෂකවරුන් කටයුතු කර තිබේ. පසුගිය 03 වැනිදා පුත්තලම දිස්ත්‍රික්කයේ සියලූම මහජන සෞඛ්‍ය පරීක්ෂකවරුන් ලෙඩ නිවාඩු දමා සේවයට වාර්තා කිරීමෙන් වැළකී සිටියේය. 04 වැනිදා සිට සේවයට වාර්තා කර ක්ෂේත්‍ර රාජකාරිවලින් වැළකී සිටීමට පුත්තලම දිස්ත්‍රික්කයේ මහජන සෞඛ්‍ය පරීක්ෂකවරුන් තීරණය කර ඇත. මෙම තත්ත්වය නිසා අධ්‍යාපන පොදු සහතික පත්‍ර උසස් පෙළ විභාගය පැවැත්වෙන මධ්‍යස්ථාන අවට ඩෙංගු මදුරුවන් මර්දනය කිරීම සඳහා සිදු කරන දූමායන කටයුතු ද ඇණ හිට ඇත. උසස් පෙළ විභාගයට පෙනී සිටින දරුවන් ඩෙංගු මදුරු දෂ්ඨනයකට ලක් වුවහොත් එහි වගකීම සෞඛ්‍ය බලධාරීන් විසින් බාර ගත යුතු බව මහජන සෞඛ්‍ය පරීක්ෂකවරුන් සඳහන් කරයි. පසුගිය 06 වැනිදා සවස හලාවත නගර ශාලාවේ ශ්‍රවනාගාරයේදී පුත්තලම දිස්ත්‍රික් මහජන සෞඛ්‍ය පරීක්ෂකවරුන්ගේ විශේෂ රැස්වීමක් කැඳවා තිබුණි. මහජන සෞඛ්‍ය පරීක්ෂකවරුන්ගේ සංගමයේ පුත්තලම දිස්ත්‍රික් සභාපති සාගර සමරසිංහ මහතාගේ ප්‍රධානත්වයේ පැවති මෙම රැස්වීමට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතාද එක්ව සිටියේය. එම රැස්වීමෙන් අනතුරුව මාධ්යේ වෙත අදහස් දැක්වූ උපුල් රෝහණ මහතා මෙසේද පැවසීය. “අපි විසින් පුත්තලම දිස්ත්‍රික්කය පුරා ක්‍රියාත්මක කර ඇති වෘත්තීය ක්‍රියා මාර්ගය තව දුරටත් ක්‍රියාත්මකයි.මොකද මේ වන තුරු පුත්තලම දිස්ත්‍රික් සෞඛ්‍ය සේවා අධ්‍යක්ෂකවරිය,වයඹ පළාත් සෞඛ්‍ය සේවා අධ්‍යෂකවරයා, පළාත් සෞඛ්‍ය ලේකම්වරයා සහ වයඹ ප්‍රධාන ලේකම්වරයා අපගේ ගැටළුව විසඳීමට කිසිම ආකාරයට ඉදිරිපත් වෙලා නැහැ. අපි කියන්නේ දුෂ්කරව සිදු කරන ලද සේවය වෙනුවෙන් ලැබිය යුතු අතිකාල දීමනා ලබා දෙන්න කියන එක පමණයි.නමුත් විවිධ හේතු ඉදිරිපත් කරමින් ඔවුන් අපේ ඉල්ලීම මඟ හරිමින් සිටිනවා. ප්‍රධාන ලේකම්වරයා අඩුම තරමින් සාකච්ඡාවකට හෝ එන්නේ නෑ.ඒ නිසා තමයි අපි වෘත්තීය ක්‍රියා මාර්ගයකට යාමට තීරණය කළේ. මේ වන විට අධ්යාුපන පොදු සහතික පත්‍ර උසස් පෙළ විභාග මධ්‍යස්ථාන අවට ඩෙංගු මදුරුවන් පාලනය කිරීම සඳහා සිදු කරන දූමායන කටයුතු ඇණ හිට තිබෙනවා. හලාවත - මුන්නේෂ්වරම දේවාලයේ මංගල්‍යයත් මේ වන විට ආරම්භ කර තිබෙනවා.අපි තීරණය කලා මුන්නේෂ්වරම දේවාලයේ සෞඛ්‍ය රාජකාරිවලින්ද ඉවත් වීමට.\"", "URL": "https://sinhala.adaderana.lk/news.php?nid=93959", "Category": null, "Parent URL": null}