{"Source": "Adaderana", "Timestamp": "August 31, 2012 12:10 pm", "Headline": "රටක අභ්‍යන්තර කටයුතුවලට මැදිහත් නොවිය යුතුයි", "News Content": "සියලුම ආකාරයේ ත්‍රස්ත්‍රවාදයන් පිටු දැකීමටත් සාමය සහ ආරක්ෂාව වැඩිදියුණු කිරීමටත් ගන්නා බහු පාර්ශවීය ප්‍රයත්නයන්ට ශ්‍රී ලංකා‍වේ අඛණ්ඩ සහය ලබාදෙන බව ජනාධිපති මහින්ද රාජපක්ෂ මහතා පවසයි. නොබැඳි ජාතීන්ගේ 16 වැනි රාජ්‍ය නායක සමුළුව අමතමින් ජනාධිපතිවරයා මේ බව පවසා තිබේ. \"අභියෝග හමුවේ එකමුතු පාලනයක් තුළින් තිරසාර සාමය\" යන තේමාව යටතේ මෙවර රාජ්‍ය නායක සමුළුව පැවැත්වෙයි. ගෝලීය ත්‍රස්තවාදයේ තර්ජනයට ලොව මුහුණ පාමින් සිටින බව ඊයේ (30) සමුළුව ඇමතූ ජනාධිපති මහින්ද රාජපක්ෂ මහතා සඳහන් කර තිබේ. ත්‍රස්තවාදී තර්ජනයන්ට මුහුණ දී සිටින රටවලට ජාත්‍යන්තර ප්‍රජාව සහය දැක්විය යුතු බව ද ජනාධිපතිවරයා එහිදී අවධාරණය කර ඇත. රජයක අභ්‍යන්තර කටයුතුවලට මැදිහත් නොවිය යුතුය යන ස්ථිර ප්‍රතිපත්තිය වචනයේ පරිසමාප්ත අර්ථයෙන්ම පිළිපැදිය යුතු බව ජනාධිපති මහින්ද රාජපක්ෂ මහතා සමුළුව අමතමින් වැඩිදුරටත් සඳහන් කර තිබේ. පලස්තීන ජනතාවගේ අයිතීන් සම්බන්ධයෙන් මෙන්ම ශ්‍රී ලංකාව අත්පත් කරගෙන ඇති ජයග්‍රහණ පිළිබඳව ද ඔහු කරුණු දැක්වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=27023", "Category": null, "Parent URL": null}