{"Source": "Adaderana", "Timestamp": "May 1, 2012 03:18 pm", "Headline": "අමෙරිකානු රාජ්‍ය දෙපාර්තමේන්තු නිලධාරීන් නාවික හමුදාපති හමුවෙයි", "News Content": "අමෙරිකානු රාජ්‍ය දෙපාර්තමේන්තුවේ නියෝජ්‍ය සහකාර ලේකම්වරයෙකු ඇතුළු පිරිසක් නාවික හමුදාපති වයිස් අද්මිරාල් සෝමතිලක දිසානායක මහතා හමුවී තිබේ. නාවික හමුදා මූලස්ථානයේ දී එම හමුව සිදුවූ බව නාවික හමුදා මාධ්‍ය සම්බන්ධීකරණ නිලධාරී කොමාන්ඩර් කෝසල වර්ණකුලසූරිය මහතා සඳහන් කළේය. අමෙරිකානු රාජ්‍ය දෙපාර්තමේන්තුවේ දේශපාලන සහ යුද කටයුතු පිළිබඳ කාර්යාංශයේ සැලසුම් වැඩසටහන් සහ මෙහෙයුම් නියෝජ්‍ය සහකාර ලේකම් වෝල්ටර් ගිම්හාන් මහතා ඇතුළු පිරිස දෙරටේ සහයෝගීතාව වර්ධනය කර ගැනීම වෙනුවෙන් වැදගත් වන කරුණු පිළිබඳ ‍එහි දී සාකච්ඡා කර ඇත. සුහදතාව වර්ධනය කරගැනීම සඳහා සමරු තිළිණ හුවමාරුවක් ද සිදු වූ බව කොමාන්ඩර් කෝසල වර්ණකුලසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=23947", "Category": null, "Parent URL": null}