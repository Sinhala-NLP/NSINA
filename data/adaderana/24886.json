{"Source": "Adaderana", "Timestamp": "June 9, 2012 03:19 pm", "Headline": "බුද්ධංගල රක්ෂිතයක ගින්නක්", "News Content": "අම්පාර, බුද්ධංගල අභය භූමියට අයත් රක්ෂිත ප්‍රදේශයක ගින්නක් හටගෙන තිබේ. අද(09) දහවල් මෙම ගින්න හටගෙන ඇති බව ප්‍රදේශයේ අද දෙරණ වාර්තාකරු සඳහන් කළේය. මේ වන විට ගින්නෙන් අක්කර 20 ට වැඩි ප්‍රමාණයක් විනාශයට පත්ව ඇති බව සඳහන්ය. වනජීවි දෙපාර්තමේන්තුවේ නිලධාරීන් සහ පොලිසිය එක්ව මේ වන විට ගින්න නිවීමේ කටයුතු සිදුකරමින් පවතින බව අද දෙරණ වාර්තාකරු සඳහන් කළේය. පවතින සුළං තත්ත්වය හේතුවෙන් ගින්න නිවීමේ කටයුතුවලට බාධා එල්ල වී ඇති බව ද සඳහන්ය. ‍මේ අතර කතරගම, වැඩිහිටිකන්ද අසල පිහිටි සෙල්ටන්කන්දේ ලඳු කැළෑ ප්‍රදේශයක ගින්නක් හටගෙන තිබේ. අද උදෑසන මෙම ගින්න හටගත් බව කතරගම පොලිසිය සඳහන් කරයි. තද සුළං තත්ත්වය හේතුවෙන් ගින්න මැඩපැවැත්වීමට අපහසු වී ඇති බව සඳහන්ය. කෙසේ වෙතත් ජනජීවි නිලධාරීන්, වීරවිල ගුවන් හමුදා කඳවුරේ නිලධාරීන් සහ කාවන්තිස්සපුර යුධ හමුදා කඳවුරේ නිලධාරින් එක්ව ගින්න නිවීමේ කටයුතු මේ වන විට ආරම්භ කර තිබේ.", "URL": "https://sinhala.adaderana.lk/news.php?nid=24886", "Category": null, "Parent URL": null}