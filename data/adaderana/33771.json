{"Source": "Adaderana", "Timestamp": "May 3, 2013 12:36 pm", "Headline": "සංක්‍රමණික ප්‍රතිපත්තිය වෙනස් - හරි පාරෙන් එන්නැයි ඔස්ට්‍රේලියාවෙන් ඇරියුම්", "News Content": "2012 අගෝස්තු මාස‍යේ අග භාගයේ සිට ඔස්ට්‍රේලියාවෙන් ශ්‍රී ලාංකිකයින් සිය ගණනක් ආපසු එවා ඇති බවත්, එහි රැකවරණය අවශ්‍ය බව තහවුරු කිරීමට නොහැකිවීම හේතුවෙන් බොහෝ අයට අකමැත්තෙන් වුවද ආපසු ඒමට සිදුව ඇති බව ඔස්ට්‍රේලියානු සංක්‍රමණ හා පුරවැසිභාවය පිළිබඳ අමාත්‍ය බ්‍රෙන්ඩන් ඕ කොර්නර් පවසයි. ඒ ආකාරයෙන්ම රැකවරණ අවශ්‍යතාවක් නොමැති අවස්ථාවලදී ආපසු ඉවත්කිරීම නොකඩවා සිදුකරන බව හෙ‍තෙම කියා සිටියේ අද (03) කොළඹ සිනමන් ග්‍රෑන්ඩ් හෝටලයේ පැවැති මාධ්‍ය හමුවකදීය. 2012 අගෝස්තු මාසයේ සිට ඔස්ට්‍රේලියාවේ සංක්‍රමණ ප්‍රතිපත්තිය වෙනස්කර ඇති බවත්, ජීවිතය පරදුවට තබා අවදානම් ගමනක නොයෙදී ඔස්ට්‍රේලියාවට සංක්‍රමණය වන නිවරදි ක්‍රමය දැනගත යුතු බව කොර්නර් එහිදී පෙන්වා දුන්නේය. මේවන විට සරණාගත වීසා සංඛ්‍යාව සැලකිය යුතු ලෙස වැඩිකර ඇති බවත්, ඔස්ට්‍රේලියාවේ වෙසෙන පවුලේ සාමාජිකයින් සමග එක්වීමට බලාපොරොත්තු වන අයට අතිරේක වීසා 4,000 ක් එකතු කර ඇති බවත් ඔහු අනාවරණය කළේය. එසේම සරණාගත ඉල්ලීම් සලකා බැලීමේ ක්‍රියාවලිය සඳහා නීති විරෝධී බෝට්ටු සංක්‍රමණිකයින් නආරු සහ පැපුවා නිව්ගිනි රටවලට යවන බවද බ්‍රෙන්ඩන් ඕ කොර්නර් පෙන්වාදෙයි. ඒ පිළිබඳ www.australia.gov.au/donthbesorry වෙබ් අඩවියට පිවිසීමෙන් වැඩි විස්තර දැනගත හැකි බව ඔහු කියා සිටියේය. කුසලතා පදනම මත ඔස්ට්‍රේලියාවට සංක්‍රමණයවීමට ,සංක්‍රමණික වැඩසටහන මගින් ඉඩ ලබාදී ඇති බවත්, 2007 සිට කුසලතා පදනම මත ඔස්ට්‍රේලියාවට පුහුණු සංක්‍රමණිකයින් ගෙන්වා ගැනීමේ පළමු රටවල් 10 අතරට ශ්‍රී ලංකාවද ඇතුළත් වන බව කොර්නර් සිහිපත් කළේය. කුසලතා පදනම මත ඔස්ට්‍රේලියාවට සංක්‍රමණයවීම පිළිබඳ සවිස්තරාත්මක තොරතුරු http://www.immi.gov.au/media/fact-sheets/48helping.htm වෙබ් අඩවියෙන් ලබාගත හැකි බව ඔහු කියා සිටියේය. මීට අමතරව සංක්‍රමණික වැඩසටහනේ family stream ක්‍රමය තවත් විකල්පයක් බවත්,රැකවරණ වීසා දරන්නන්ගේ පවුලේ සාමාජිකයන්ට මෙම ක්‍රමය යටතේ සංක්‍රමණය විය හැකි බවත් කොර්නර් පෙන්වාදුන්නේය. නීත්‍යනුකූල ලෙස ඔස්ට්‍රේලියාවට සංක්‍රමණයවීමේ නිවරදි ක්‍රමයෙන් පරිබාහිරව මිනිස් ජාවාරම්කරුවන්ට මුදල් ගෙවා ජීවිතය පරදුවට තබා නොයායුතු බව ඔහු අවධාරණය කළේය. නීත්‍යනුකූල නොවන ලෙස එසේ යාමෙන් එය ඔස්ට්‍රේලියාවේ නැවත පදිංචිවීමට සහතිකයක් නොවීමත්, එසේ පැමිණෙන්නන්ගේ අයදුම්පත් නීත්‍යනුකූල අයදුම්පත් සේ ඉක්මනින් සලකා බැලීමක් සිදුනොකරන බවත් හෙතෙම සඳහන් කළේය. එසේම හොර පාරෙන් පැමිණෙන්නන් නආරු සහ පැපුවා නිව්ගිනි රටවලට මාරුකිරීමේ අවදානමක් පවතින බවත්,සංක්‍රමණික කඳවුරක හෝ රැකියාවක් කිරීමේ අයිතිය නොමැතිව සිටීමට සිදුවනු ඇති බවදඔස්ට්‍රේලියානු සංක්‍රමණ හා පුරවැසිභාවය පිළිබඳ අමාත්‍ය බ්‍රෙන්ඩන් ඕ කොර්නර් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33771", "Category": null, "Parent URL": null}