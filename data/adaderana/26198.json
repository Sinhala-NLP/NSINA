{"Source": "Adaderana", "Timestamp": "July 31, 2012 08:51 am", "Headline": "මැතිවරණ බලධාරීන් හා මැ. කො අතර විශේෂ සාකච්ඡාවක්", "News Content": "ඉදිරි පළාත් සභා මැතිවරණය පැවැත්වෙන දිස්ත්‍රික්කවල මැතිවරණ බලධාරීන් සහ මැතිවරණ කොමසාරිස්වරයා අතර විශේෂ සාකච්ඡාවක් අද(31) පැවැත්වෙයි. කොළඹ මැතිවරණ මහලේකම් කාර්යාලයේදී මෙම සාකච්ඡාව පැවැත්වෙන බව මැතිවරණ මහලේකම් කාර්යාලය සඳහන් කරයි. අදාළ මැතිවරණය පැවැත්වෙන දිස්ත්‍රික්කවල ජ්‍යොෂ්ඨ මැතිවරණ කොමසාරිස්වරුන් සහ සහකාර මැතිවරණ කොමසාරිස්වරුන් මෙම සාකච්ඡාව සඳහා කැදවා ඇත. නීත්‍යානුකූලව ඡන්ද පැවැත්විය යුතු ආකාරය පිළිබඳව සහ අදාළ දිස්ත්‍ර්‍රික්කවල මැතිවරණ කටයුතු සඳහා නිලධාරීන් පත්කළ යුතු ආකාරය පිළිබඳව මෙහිදී දිස්ත්‍රික් මැතිවරණ නිලධාරීන් දැනුවත් කිරීමට නියමිත බව මැතිවරණ මහලේකම් කාර්යාලය සඳහන් කරයි. විශේෂයෙන්ම මැතිවරණ රාජකාරී කටයුතු සඳහා සිංහල සහ දෙමළ යන භාෂා දෙකම කතා කළ හැකි නිලධාරීන් යෙදවීම කෙරෙහි මෙවර වැඩි අවධානයක් යොමුවී තිබේ. මේ අතර ඉදිරි පළාත් සභා මැතිවරණය සම්බන්ධයෙන් පක්ෂලේකම්වරුන් සහ මැතිවරණ කොමසාරිස් වරයා අතර සාකච්ඡාවක් අගෝස්තු මස තුන්වන දින පැවැත්වීමට නියමිතය. ඒ සඳහා ස්වාධින කණ්ඩායම්වල නායකයින්ටද ආරාධනා කර ඇති බව මැතිවරණ මහලේකම් කාර්යාලය පවසයි.", "URL": "https://sinhala.adaderana.lk/news.php?nid=26198", "Category": null, "Parent URL": null}