{"Source": "Adaderana", "Timestamp": "October 3, 2016 07:29 am", "Headline": "රනිල්-මෝඩි හමුවක්", "News Content": "අග්‍රාමාත්‍ය රනිල් වික්‍රමසිංහ මහතා සහ ඉන්දීය අග්‍රාමාත්‍ය නරේන්ද්‍ර මෝඩි මහතා අතර හමුවක් මෙම සතිය තුළ සිදුවීමට නියමිතව තිබේ.නවසීලන්තයේ සංචාරයක නිරත අග්‍රාමාත්‍ය රනිල් වික්‍රමසිංහ මහතා එම සංචාරය නිම කරමින් හෙට ඉන්දියාවේ නවදිල්ලි නුවරට පැමිණිමට නියමිතයි.නවදිල්ලි හි පැවැත්වෙන ලෝක ආර්ථික සමුළුවට සහභාගී විම සඳහා අග්‍රාමාත්‍යවරයා ඇතුළු දූත පිරිස නවදිල්ලි අගනුවරට පැමිණෙන බව වාර්තා වේ.මේ අනුව අනිද්දා දිනයේදී අදාළ සාකච්ඡා පැවැත්වෙන බව සඳහන්ය.මේ අතර නවසීලන්ත සංචාරයකට එක්ව සිටින අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස එරට කිරි නිෂ්පාදනය සිදු කෙරෙන ආකාරය නිරීක්ෂණය කර තිබේ.නවසීලන්තයේ හැමිල්ටන් නුවර ෆොන්ටේරා කිරි නිෂ්පාදන කර්මාන්ත ශාලාව වෙත ගොස් ඔවුන් නව තාක්ෂණය සහ යන්ත්‍ර සුත්‍ර උපයෝගී කර ගනිමින් කිරි නිෂ්පාදනය සිදු කෙරෙන ප්‍රායෝගික පසුබිම නිරීක්ෂණය කර ඇති බව සඳහන්ය.කිරි ලීටර් මිලියන 22කට වඩා සැකසීමේ නිරත ෆොන්ටේරා සමාගම ලොව ප්‍රධානතම කිරි නිෂ්පාදන අපනයනය කරන සමාගමක් වෙයි.ෆොන්ටේරා කර්මාන්ත ශාලාවේ නිරීක්ෂණ චාරිකාවෙන් අනතුරුව අග්‍රාමාත්‍යවරයා ඇතුළු දූත පිරිස ෆොන්ටේරා සමාගමේ සභාපති ජෝන් විල්සන් මහතාගේ සත්ව ගොවිපොළ නැරඹීමට ද එක්ව තිබේ.ශ්‍රි ලංකාවේ කිරි ගොවීන්ට වැඩි ආදායම් මාර්ග ලබාගත හැකි වන ලෙස කිරි නිෂ්පාදනය වැඩි දියුණු කිරීමේ හැකියාව සහ නවීනතාක්ෂණය ඒ සඳහා උපයෝගී කර ගත හැකි ආකාරය පිළිබඳව එහිදී අවධානය යොමු කළ බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=64666", "Category": null, "Parent URL": null}