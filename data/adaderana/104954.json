{"Source": "Adaderana", "Timestamp": "February 24, 2019 06:59 pm", "Headline": "රන්ජන්ගේ ප්‍රකාශ ගැන වාර්තාව හෙට අගමැතිට-බුද්ධික රුධිර පරීක්ෂාවක් කර ගනී", "News Content": "තම ශරීරයේ කොකේන් ඇතුළු මත්ද්‍රව්‍ය අඩංගුද යන්න පිළිබදව සොයා බැලීම සදහා නියෝජ්‍ය අමාත්‍ය බුද්ධික පතිරණ මහතා ද අද (24) දිනයේ රුධිර පරීක්ෂාවක් සිදුකර තිබේ. පෞද්ගලික රෝහලක් මාර්ගයෙන් අදාළ රුධිර පරික්ෂාව සිදුකිරීමට පියවර ගත් බව නියෝජ්‍ය අමාත්‍යවරයා සදහන් කළේය. කෝකේන් භාවිත කරන පාර්ලිමේන්තු මන්ත්‍රීවරුන් සිටින බවට රන්ජන් රාමනායක රාජ්‍ය අමාත්‍යවරයා කළ ප්‍රකාශයට අදාළව සිය නිර්දෝෂීභාවය ඔප්පු කිරීම සඳහා කර්මාන්ත හා වාණිජ කටයුතු නියෝජ්‍ය අමාත්‍ය බුද්ධික පතිරණ මහතා අද මෙම වෛද්‍ය පරීක්ෂාව සිදු කර ඇත. එසේම නියෝජ්‍ය අමාත්‍යවරයා පරීක්ෂණය සඳහා සිය මුත්‍රා සහ හිසකෙස් සාම්පලද ලබා දී ඇත. සිය නිර්දෝෂීභාවය ඔප්පු කිරීම සඳහා වන පරීක්ෂණවලට නියෝජ්‍ය අමාත්‍ය බුද්ධික පතිරණ මහතා අද පෙරවරුවේ මාතර පිහිටි ඒ මහතාගේ නිවසේදී රුධිර, මුත්‍රා සහ හිසකෙස් සාම්පල ලබාදුන් බව වාර්තා විය. මේ අතර කොකේන් භාවිත කරන පුද්ගලයින් කැබිනට් මණ්ඩලය තුළ ද සිටින බවට රාජ්‍ය අමාත්‍ය රන්ජන් රාමනායක මහතා සිදුකළ ප්‍රකාශය සම්බන්ධයෙන් වූ වාර්තාව හෙට දිනයේ අග්‍රාමාත්‍ය රනිල් වික්‍රමසිංහ මහතාට භාරදෙන බව සභානායක අමාත්‍ය ලක්ෂ්මන් කිරිඇල්ල මහතා පවසයි. අනුරාධපුර හොරොව්පතාන ප්‍රදේශයේ දී මාධ්‍යවේදීන් නැගු ප්‍රශ්නයකට පිළිතුරු ලබාදෙමින් ලක්ෂ්මන් කිරිඇල්ල අමාත්‍යවරයා මෙම අදහස් පල කළේය.", "URL": "https://sinhala.adaderana.lk/news.php?nid=104954", "Category": null, "Parent URL": null}