{"Source": "Adaderana", "Timestamp": "March 11, 2012 11:36 am", "Headline": "ශ්‍රී පාද වන්දනාකරුවන්ට කොකාපෙන්නූ ව්‍යාපාරිකයන් 30 දෙනකුට වැඩවරදියි", "News Content": "නල්ලතණ්නිය සහ මස්කෙළිය යන නගරවල මහජන සෞඛ්‍ය පරීක්ෂකවරුන් සිදුකළ වැටලීමකදී සනීපාරක්ෂාවට පටහැනි අයුරින් වෙළෙඳාම් සිදුකළ ව්‍යාපාරිකයින් තිස් දෙනෙකු නීතියේ රැහැනට හසුකර ගෙන තිබේ. නුවරඑළිය දිස්ත්‍රික් රජයේ ආහාර සහ ඖෂධ පාලක ආර්.පී.ඩබ්ලිව්.රාජපක්ෂ මහතා කියා සිටියේ ශ්‍රී පාද වන්දනාකරුවන්ගේ සහ ප්‍රදේශයේ පාරිභෝගික ජනතාවගේ සනීපාරක්ෂාව පිළිබඳ අවධානය යොමුකර මෙම වැටලීම් සිදුකළ බවයි. වැටලීම් වලදී පරිභෝජනයට නුසුදුසු හා කල් ඉකුත් වු ආහාර හා භාණ්ඩ අලෙවි කිරීම , සනීපාරක්ෂක නොවන අයුරින් ආපනශාලා පවත්වාගෙන යාම සහ ප්‍රමිතියෙන් තොරව ඇසුරුම් කරන ලද ආහාර වර්ග අලෙවි කිරීම යන චෝදනා යටතේ අදාළ ව්‍යාපාරිකයින්ට එරෙහිව නීතිය ක්‍රියාත්මක කර තිබේ. ඔවුන්ට එරෙහිව ලබන 16 වැනිදා හැටන් අධිකරණයේ නඩු පවරන බව ආහාර හා ඖෂධ පාලක ආර්.පී.ඩබ්ලිව්.රාජපක්ෂ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22722", "Category": null, "Parent URL": null}