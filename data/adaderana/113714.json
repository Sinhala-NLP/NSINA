{"Source": "Adaderana", "Timestamp": "July 9, 2019 12:00 pm", "Headline": "බ්‍රිතාන්‍ය තානාපතිවරයා සමඟ තවදුරටත් ට්‍රම්ප්ගේ සබඳකම් නෑ", "News Content": "අමෙරිකාවේ බ්‍රිතාන්‍ය තානාපතිවරයා සමඟින් තවදුරටත් කටයුතු නොකරන බව අමෙරිකානු ජනාධිපති ඩොනල්ඩ් ට්‍රම්ප් අවධාරණය කර තිබේ. එමෙන්ම බ්‍රිතාන්‍ය අගමැතිනිය නුදුරේදීම ධුරයෙන් ඉවත්වීම සමස්ත බ්‍රිතාන්‍යයට යහපත් පුවතක් වනු ඇති බවත් ජනාධිපතිවරයා ට්විටර් පණිවිඩයක් නිකුත් කරමින් වැඩිදුරටත් පවසා තිබුණි. අමෙරිකාවේ බ්‍රිතාන්‍ය තානාපති කිම් ඩරෝක් සමඟින් ඉදිරියේදී කිසිදු ගනුදෙනුවක් පවත්වා නොගන්නා බව අමෙරිකානු ජනාධිපති ඩොනල්ඩ් ට්‍රම්ප් පවසයි. ඔහු මේ බව අනාවරණය කර ඇත්තේ ට්විටර් පණිවිඩයක් නිකුත් කරමින්. ජනාධිපතිවරයා මේ බව සදහන් කර ඇත්තේ ට්‍රම්ප් පරිපාලනය අධාර්මික, අදක්ෂ හා මුග්ධ බවට තානාපතිවරයා යැවූ බවට සදහන් විද්‍යුත් පණිවිඩයකට ප්‍රතිචාර ලෙසයි. මේ අතර බ්‍රිතාන්‍ය අගමැතිනී තෙරේසා මේ විවේචනය කිරීමටත් ජනාධිපතිවරයා මෙහිදී කටයුතු කර තිබුණි. අගමැතිනිය ධුරයෙන් ඉවත් වී නව අගමැතිවරයෙක් පත්වීම බ්‍රිතාන්‍යෙය් වාසනාවක් බවයි ඔහු මෙහිදී වැඩිදුරටත් සදහන් කර ඇත. ජනාධිපති ට්‍රම්ප් පසුගිය මාසයේදී බ්‍රිතාන්‍යෙය් නිල සංචාරයක නිරත විය. එහිදී මුණුගැසුණු විශේෂිතම සහ අපූරුම චරිතය දෙවැනි එලිසබත් මහ රැජිණ බවද ජනාධිපතිවරයාගේ ට්විටර් පණිවිඩයේ සඳහන්ව තිබුණි.", "URL": "https://sinhala.adaderana.lk/news.php?nid=113714", "Category": null, "Parent URL": null}