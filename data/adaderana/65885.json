{"Source": "Adaderana", "Timestamp": "November 10, 2016 08:18 am", "Headline": "අය වැය කතාව අද පස්වරුවේ!", "News Content": "2017 වර්ෂය සඳහා වන විසර්ජන පනත් කෙටුම්පතේ දෙවන වර කියවීම හෙවත් අයවැය කතාව අද සිදු කිරීමට නියමිතව තිබේ.ඒ අනුව මුදල් අමාත්‍ය රවී කරුණානායක මහතා විසින් අද පස්වරු 2.00ට පමණ අයවැය කතාව පාර්ලිමේන්තුවේදී සිදුකිරීමට නියමිතය. සියළු ජනතාවගේ අපේක්ෂාවන් ඉටුවන දීර්ඝකාලීන වැඩපිළිවෙළක් සහිත සංවර්ධනාත්මක අය වැයක් පාර්ලිමේන්තුවට ඉදිරිපත් කරන බව මුදල් අමාත්‍ය රවී කරුණානායක මහතා ප්‍රකාශ කළේය.අද ඉදිරිපත් කරනු ලබන්නේ නිදහස් ශ්‍රී ලංකාවේ 70 වෙනි අයවැය වන අතර එය වත්මන් රජයේ තෙවනි අය වැයයි.අද දිනයේ විසර්ජන පනත් කෙටුම්පතේ දෙවන වර කියවීමෙන් අනතුරුව හෙට දිනයේ සිට දින 06ක කාලයක් විවාදය පැවැත්වීමට නියමිතය.ඒ අනුව දෙවන වර කියවීමේ ඡන්ද විමසීම ලබන 18 වන දින පස්වරුවේ සිදුකිරීමට නියමිතව ඇත.අනතුරුව අය වැය කාරක සභා අවස්ථා විවාදය නොවැම්බර් මස 19 වන දින සිට දින 19ක කාලයක් පැවැත්වීමට සැළසුම් කර තිබේ.අය වැය තෙවන වර කියවීමේ ඡන්ද විමසීම දෙසැම්බර් මස 10 වන දින පස්වරුවේ සිදුකිරීමට නියමිතය.", "URL": "https://sinhala.adaderana.lk/news.php?nid=65885", "Category": null, "Parent URL": null}