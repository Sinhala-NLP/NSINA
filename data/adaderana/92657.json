{"Source": "Adaderana", "Timestamp": "July 16, 2018 02:52 pm", "Headline": "ලසන්ත ඝාතනය සම්බන්ධයෙන් අත්අඩංගුවේ සිටි හිටපු DIGට සහ SIට ඇප", "News Content": "ලසන්ත වික්‍රමතුංග මහතා ඝාතනයේ තොරතුරු වසන් කිරීමේ චෝදනා යටතේ රක්ෂිත බන්ධනාගාරගත කර සිටි හිටපු ජ්‍යෙෂ්ඨ නියෝජ්‍ය පොලිස්පති ප්‍රසන්න නානායක්කාර හා ගල්කිස්ස පොලිසියේ අපරාධ අංශයේ හිටපු ස්ථානාධිපති පොලිස් පරීක්ෂක තිස්ස සුගතපාල යන මහත්වරුන්ට ඇප ලබා දී තිබේ. අදාළ නඩුව අද(16) කැදවූ අවස්ථාවේදී ඔවුන් දැඩි ඇප කොන්දේසි මත මුදා හැරීමට ගල්කිස්ස ප්‍රධාන මහේස්ත්‍රාත් මොහොමඩ් මිහාල් මහතා නියෝග කළ බව අද දෙරණ වාර්තාකරු සඳහන් කළේය. එක් අයෙකුට රුපියල් 50,000 බැඟින් වූ මුදල් ඇප සහ රුපියල් මිලියනය බැඟින් වූ ශරීර ඇප මත ඔවුන් මුදා හැරීමට නියම කළ මහේස්ත්‍රාත්වරයා ඔවුන්ට විදෙස්ගත වීමද තහනම් කර තිබේ. ලසන්ත වික්‍රමතුංග මහතා ඝාතනය සම්බන්ධයෙන් අපරාධ පරීක්ෂණ දෙපාර්තමේන්තුව මගින් පසුගිය පෙබරවාරි මස 14 වනදා ප්‍රසන්න නානායක්කාර හා පෙබරවාරි පළමු වනදා තිස්ස සුගතපාල යන අය අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=92657", "Category": null, "Parent URL": null}