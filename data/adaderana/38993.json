{"Source": "Adaderana", "Timestamp": "November 21, 2013 07:04 am", "Headline": "අය වැය පනත් කෙටුම්පත අදයි", "News Content": "2014 වර්ෂය සදහා වන අයවැය අද පාර්ලිමේන්තුවට ඉදිරිපත් කිරීමට නියමිතව තිබේ. විසර්ජන පනත් කෙටුම්පත පසුගිය මස 22 වැනි දින පාර්ලිමේන්තුවට ඉදිරිපත් කෙරුණි. අයවැය ඇස්තමේන්තු වලට අනුව ලබන වසර සඳහා වන වැඩිම මුදල් ප්‍රමාණය වෙන් කිරීමට යෝජිතව ඇත්තේ ආරක්ෂක හා නාගරික සංවර්ධන අමාත්‍යංශයටයි. රුපියල් බිලියන 253ක් එම අමාත්‍යංශය සඳහා වෙන් කිරීමට යෝජිතව තිබේ. ඉන්පසුව වැඩිම මුදලක් වෙන් කිරීමට යෝජිතව ඇත්තේ මහාමාර්ග හා වරාය අමාත්‍යංශයට වන අතර එය රුපියල් බිලියන 144කි. අද දින අයවැය පාර්ලිමේන්තුවට ඉදිරිපත් කිරීමෙන් අනතුරුව ලබන 22දා සිට අයවැය දෙවන වර කියවීමේ විවාදය පැවැත්වෙයි. දෙවනවර කියවීමේ ඡන්ද විමසීම ලබන 29 වැනිදා පැවැත්වීමට නියමිත අතර දෙසැම්බර් මස 02 වන දින ආරම්භ කෙරෙන කාරක සභා අවස්ථා විවාදය දින 16ක කාලයක් පැවැත්වෙයි. අයවැය තෙවනවර කියවීමේ ඡන්ද විමසීම පැවත්වීමට නියමිතව ඇත්තේ දෙසැම්බර් මස 20 වෙනි දිනය. අද පස්වරු 1ට ජනධිපති මහින්ද රාජපක්ෂ මහතා විසින් අයවැය කතාව සිදු කරන බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා සඳහන් කළේය. මේ අතර මෙවර අයවැය කතාව වර්ජනය කිරිමට බලාපොරොත්තු වන බව ජනතා විමුක්ති පෙරමුණ පවසයි. ඒ පිළිබඳව අද පෙරවරුවේ ප්‍රජාතන්ත්‍රවාදි ජාතික සන්ධානයේ මන්ත්‍රීවරුන් රැස්වී අවසන් තීරණයකට පැමිණෙන බව ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා සඳහන් කළේය. එක්සත් ජාතික පක්ෂය ද මෙවර අයවැය කතාව සම්බන්ධයෙන් තීරණය ගනු ලබන්නේ පෙරවරුවේ පාර්ලිමේන්තු මන්ත්‍රී කණ්ඩායම් රැස්වීමෙන් අනතුරුව බව විපක්ෂයේ ප්‍රධාන සංවිධායක ජෝන් අමරතුංග මහතා කියා සිටියේය.", "URL": "https://sinhala.adaderana.lk/news.php?nid=38993", "Category": null, "Parent URL": null}