{"Source": "Adaderana", "Timestamp": "June 20, 2011 05:07 pm", "Headline": " දින තුනක හදිසි වැටලීම් ලක්ෂ 80 ක ආදායමක් දෙයි", "News Content": "ලංකා විදුලිබල මණ්ඩලයීය වැටලීම් අංශය මගින් මේ මස තෙදිනක් තුළ අම්පාර සහ කල්මුණේ යන ප‍්‍රදේශයන් ඉලක්ක කරගනිමින් සිදුකළ හදිසි වැටලීම් මගින් රු. ලක්ෂ 80කට ආසන්න මුදලක් උපයාගෙන ඇති බව විදුලිබල හා බලශක්ති අමාත්‍යාංශය පවසයි. මේ මස 10 -12 වන දින දක්වා සිදුකළ මෙම වැටලීම් මගින් අයථා ලෙස විදුලිය පරිහරණය කළ සිද්ධීන් 138ක් හඳුනාගෙන ඇති අතර ඉන් සිද්ධීන් 97 ක් මීටර් වෙනස් කිරීම් තුළින් වංචනිකව විදුලිය ලබාගැනීම් වන අතර ඉතිරි 41 කොකු යොදා විදුලිය ලබාගැනීමේ වංචාවන් ලෙස හඳුනාගෙන ඇති බව විදුලිබල හා බලශක්ති අමාත්‍යාංශය නිකුත් කළ නිවේදනයක දැක්වේ. අදාළ සිද්ධීන් තුළින් උසාවි දඩය ලෙස රු. 1,380,000.00 ක මුදලක්ද, විදුලිබල මණ්ඩලයේ අලාභය ලෙස රු. 6.535,889.28 ක මුදලක්ද ලෙසින් මුළු ආදායම රු. 7,915,889.28 ක් වී ඇති බවට ගණන් බලා ඇතැයි විදුලිබල හා බලශක්ති අමාත්‍යාංශය අවධාරණය කරයි. වසර ගණනාවක් පාඩුසහගත තත්ත්වයෙන් මහජන සේවයක් සැපයූ ආයතනයක් වන ලං.වි.ම. අද මෙහෙයුම් අලාබ නොලබන තත්ත්වයට පත්වී ඇති අතර එම තත්ත්වය දීර්ඝකාලීනව පවත්වාගෙන යාමටනම්, ආයතනය මූල්‍යමය වශයෙන් අගාධයට ඇද දමන මෙවැනි වංචා සහ දූෂණ තත්ත්වයන් වළක්වා ගැනීම අත්‍යාවශ්‍ය බව විෂයභාර අමාත්‍යවරයා අවධාරණය කරයි. ඒ අනුව විදුලි මීටර් වංචනික ලෙස සකස් කිරීම, කොකු භාවිතය ආදී අයථා ක‍්‍රම මගින් විදුලිය ලබාගැනීම හේතුවෙන් ලංකා විදුලිබල මණ්ඩලයට විශාල මූල්‍ය පාඩුවක් සිදුවන බැවින්, මෙවැනි නීති විරෝධී ලෙස ලංකා විදුලිබල මණ්ඩලයට ලැබිය යුතු ආදායමි වළක්වන පිරිස් නීතිය ඉදිරියට පැමිණවීම සඳහා දීපව්‍යාප්තව සිදුකෙරෙන වැටලීමි තර කරන්නැයි විදුලිබල හා බලශක්ති අමාත්‍ය පාඨලී චමිපික රණවක මහතා අදාළ අංශ වෙත උපදෙස් දී ඇති බව සඳහන් වේ. ගෘහස්ථ, කර්මාන්ත හා වාණිජ අංශවල පාරිභෝගිකයන් විසින් සිදු කරන විදුලි වංචා පිළිබඳව තොරතුරු ඇත්නම් දුරකතන අංක 1987 මගින් ලං.වි.ම. විශේෂ වැටලීමි ඒකකයට දන්වන ලෙස මහජනතාවගෙන් ඉල්ලා සිටින විදුලිබල අමාත්‍යාංශය, එම කාර්යය ජාතික කාර්යභාරයක් සේ සලකන ලෙසද එකී නිවේදනයහ මගින් වැඩිදුරටත් දන්වා සිටියි.", "URL": "https://sinhala.adaderana.lk/news.php?nid=16885", "Category": null, "Parent URL": null}