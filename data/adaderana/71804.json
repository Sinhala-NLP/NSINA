{"Source": "Adaderana", "Timestamp": "April 6, 2017 05:44 pm", "Headline": " සී-නෝර් පදනම බහුදින ධීවර යාත්‍රාවක් දියඹ ගත කරයි ", "News Content": "සී - නෝර් පදනම නිපද වූ නවීන තාක්ෂණයෙන් යුත් බහුදින ධීවර යාත්‍රාවක් දියඹ ගත කර තිබේ. ජාත්‍යන්තර මුහුදේ මසුන් මැරීම සඳහා දැනට භාවිත කරන බහුදින ධීවර යාත්‍රාවල තිබෙන අඩු පහසුකම් මඟහරවාලීමේ අරමුණින් මෙම වැඩපිළිවෙළ ක්‍රියාත්මක කර ඇති බව ධීවර අමාත්‍යංශය සඳහන් කළේය. මෙම ධීවර යාත්‍රාව නිපදවීමට වැය වී ඇති මුදල රුපියල් කෝටි 6ක් බව සඳහන්ය. අඩි 60ක දිගින් යුත් මෙම බහුදින ධීවර යාත්‍රා මඟින් ජාත්‍යන්තර වෙළෙඳපොළට ගුණාත්මක බවින් ඉහළ මසුන් අපනයනය කිරීමටත් ඉඩකඩ පවතියි. එවැනි බහුදින ධීවර යාත්‍රා 10ක් නිපදවීමට රජය මූල්‍ය ප්‍රතිපාදන ලබා දී ඇති අතර සියයට 50ක සහනාධාර ක්‍රමයක් යටතේ එම යාත්‍රා ධීවරයින්ට ලබාදීමට පියවර ගන්නා බව ධීවර අමාත්‍යංශය පැවසුවේය.", "URL": "https://sinhala.adaderana.lk/news.php?nid=71804", "Category": null, "Parent URL": null}