{"Source": "Adaderana", "Timestamp": "July 13, 2010 08:26 am", "Headline": "පැනගිය සෙබළුන්ට රැකවරණය දුන්නැයි ෆොන්සේකාට නඩු", "News Content": "යුද හමුදාවෙන් පලා ගිය සෙබළුන්ට නවාතැන් දී ඔවුන්ට වැටුප් ගෙවීමේ චෝදනා මත හිටපු යුද හමුදාපති ‍ජෙනරාල් සරත් ෆොන්සේකා සහ ඔහුගේ ලේකම් කපිතාන් සේනක සිල්වා යන අයට එරෙහිව කොළඹ මහේස්ත්‍රාත් අධිකරණය හමුවේ නඩු පවරා තිබේ. කොළඹ අපරාධ කොට්ඨාසය මගින් මෙම නඩුව ගොනු කර ඇති බව වාර්තා වේ. ජෙනරාල් සරත් ෆොන්සේකා විශ්‍රාම යාමෙන් පසුව ආරක්ෂක යතුරු පැදිකරුවන් ලෙස යුද හමුදාවෙන් පළා ‍ගිය සෙබළුන් දසදෙනකු සේවයේ යොදා ගෙන ඇති බව පොලිසිය අධිකරණයට වාර්තාවක් ඉදිරිපත් කරමින් ප්‍රකාශ කළේය. ඔවුන්ට නවාතැන් හා වැටුප් ලබා දීම හරහා ජෙනරාල් ෆොන්සේකා හා ඔහුගේ ලේකම්වරයා අපරාධ නීතීය යටතේ වරදක් සිදු කර ඇති බව ‍අපරාධ පරීක්ෂණ දෙපාර්තමේන්තුව පෙන්වා දෙයි. ඒ අනුව කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් ජෙනරාල් සරත් ෆොන්සේකා මහතා ලබන 26 වන දා දක්වා යුද හමුදා භරයේ තැබීමටත් ඔහුගේ ‍ලේකම් වශයෙන් කටයුතු කළ කපිතාන් සේනක සිල්වා මහතාව එදින දක්වා රිමාන්ඩ් භාරයේ තැබීමටත් නියෝග කර තිබේ. මෙම සිද්ධිය පිළිබඳව තව දුරටත් පරීක්ෂණ සිදු කරන බව ද පොලිසිය අධිකරණයට දැනුම් දෙනු ලැබීය.", "URL": "https://sinhala.adaderana.lk/news.php?nid=9570", "Category": null, "Parent URL": null}