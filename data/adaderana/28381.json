{"Source": "Adaderana", "Timestamp": "October 18, 2012 08:53 am", "Headline": "ෆොන්සේකාගේ මහා රැළිය අදයි", "News Content": "සරත් ෆොන්සේකා මහතාගේ මූලිකත්වයෙන් එක්සත් භික්ෂු පෙරමුණ සංවිධානය කරන ‍රැළිය අද (18) පස්වරුවේ කොළඹ හයිඩ් පිටියේ දී පැවැත්වීමට නියමිතය. විධායක ජනාධිපති ධුරය අහෝසි කිරීමට බල කෙරෙන මෙම රැළිය සඳහා විවිධ පාර්ශව වෙත ආරාධනා කර තිබුනත් මේ වන විට එයට සහභාගීවීම පිළිබඳව ඇතැම් දේශපාඥයන් දෙගිඩියාවකට පත්ව තිබේ. මෙම රැළිය සඳහා එක්සත් ජාතික පක්ෂයට ආරාධනා කර තිබුණත් එක්සත් ජාතික පක්ෂයේ කෘත්‍යාධිකාරී මණ්ඩලය එම රැළියට සහභාගී නොවීමට තීරණය කරන ලදී. කෙසේ වෙතත් තමන් මෙම රැළියට සහභාගී වන බව එක්සත් ජාතික පක්ෂය නියෝජනය කරන ඇතැම් දේශපාඥයන් පවසා තිබේ. අද දින‍යේ දී පැවැත්වෙන රැළිය සඳහා අනිවාර්යෙන්ම සහභාගී වන බව ඊයේ පස්වරුවේ මල්වතු හා අස්ගිරි මහනායක හිමිවරුන් බැහැදැකීමෙන් අනතුරුව එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේබණ්ඩාර මහතා සඳහන් කළේය. මෙම රැළියට සහභාගීවීමට කරූ ජයසූරිය මහතා ප්‍රථමයෙන් කැමැත්ත පළ කර සිටිය ද මේ වන විට ඒ මහතාගේ සහභාගීත්වය අවිනිශ්චිත මට්ටමක පවතියි. කෙසේ වෙතත් ජනතා විමුක්ති පෙරමුණ අද දිනයේ පැවැත්වෙන මෙම රැළියට සහභාගී නොවන බව සඳහන් කර ඇත. මේ අතර අද දින පැවැත්වෙන රැළියට තමන් සහභාගී වන බවට පළවන වාර්තා අසත්‍ය බව පූජ්‍ය දඹර අමිල හිමියන් අද දෙරණ සමඟ පැවසීය.", "URL": "https://sinhala.adaderana.lk/news.php?nid=28381", "Category": null, "Parent URL": null}