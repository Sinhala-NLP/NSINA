{"Source": "Adaderana", "Timestamp": "September 26, 2011 08:10 am", "Headline": "එස්.ටී.එෆ් ගැටුම ගැන පුළුල් පරීක්ෂණයක්", "News Content": "අම්පාර මහඔය විශේෂ කාර්ය බලකා කඳවුර තුළ සිදු වූ වෙඩි තැබී‍මේ සිද්ධිය සම්බන්ධයෙන් මේ වන විට පුළුල් පරීක්ෂණයක් ආරම්භ කර තිබේ. අම්පාර පොලිසියේ විශේෂ නිලධාරීන් කණ්ඩායමක් විසින් මෙම පරීක්ෂණය සිදු කරන බව සඳහන්වේ. අම්පාර මහඔය පොලිස් විශේෂ කාර්යය බලකා කඳවුරේ දී පොලිස් නිලධාරීන් දෙදෙනෙකු අතර ඇති වූ බහින් බස් වීමක් දුරදිග යාමෙන් මෙම ඝාතනය සිදුව ඇති බවට මූලික පරීක්ෂණ වල දී අනාවරණය වී ඇත. මිලිමීටර් 9 වර්ගයේ හිස් පතොරම් කොපු 5ක් සහ මිලිමීටර 9 වර්ගයේ පිස්තෝලයක් අපරාධය වූ ස්ථානයේ තිබී සොයා ගෙන තිබේ. සිද්ධියෙන් මිය ගිය ප්‍රධාන පොලිස් පරීක්ෂකවරයා රත්නපුර, පොල්හේන්ගොඩ ප්‍රදේශයේ පදිංචිකරුවෙකු වන අතර මිය ගිය සහකාර පොලිස් අධිකාරිවරයා කඩවත , ගෝනහේන ප්‍රදේශයේ පදිංචිකරුවෙකි. බහින්බස් වීමක් දුරදිගයාමෙන් ප්‍රධාන පොලිස් පරීක්ෂකවරයා විසින් සහකාර පොලිස් අධිකාරිවරයාට වෙඩි තැබීමෙන් අනතුරුව ඔහු ද තම හිසට වෙඩි තබා ගෙන තිබුණි.", "URL": "https://sinhala.adaderana.lk/news.php?nid=18965", "Category": null, "Parent URL": null}