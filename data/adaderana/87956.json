{"Source": "Adaderana", "Timestamp": "April 24, 2018 04:22 pm", "Headline": "යාලෙ හිටිය දැවැන්තයෙක් මරලා ලක්ෂ 70 කට ගජමුතු වික්ක 3ක් සැකපිට අත්අඩංගුවට ", "News Content": "යාල ජාතික වන උද්‍යානයේ සිටි දැවැන්ත ඇතෙකු ඝාතනය කොට ඇතාගේ ගජමුතු දෙකක් රුපියල් ලක්ෂ 70 කට අලෙවි කිරීම සඳහා දඹුල්ලට පැමිණි බුත්තල ප්‍රදේශයේ ව්‍යාපාරික දෙමස්සිනෝ දෙදෙනෙකු සහ ඔවුන්ගේ මාමා කෙනෙකු සැකපිට අත්අඩංගුවට ගෙන තිබේ. දඹුල්ල පොලීසිය ඊයේ(23) පස්වරුවේ මොවුන් අත්අඩංගුවට ගෙන තිබේ. පොලිස් විශේෂ කාර්යාංශය දඹුල්ල ඒකකයේ නිලධාරීන්ට ලැබුණු තොරතුරක් මත දින ගණනාවක් තිස්සේ ගජමුතු 2 මිලදී ගැනීමේ ගැනුම්කරුවන් ලෙස දුරකථනයෙන් සාකච්ඡා කොට ගනුදෙනුව සිදුකිරීම සඳහා දඹුල්ලට ගෙන්වාගෙන මෙසේ ඔවුන් තිදෙනා සහ ගජමුතු 2 අත් ඩංගුවට ගත් බව පොලීසිය කියයි. මෙසේ අත්අඩංගුවට ගෙන ඇත්තේ බුත්තල ප්‍රදේශයේ පදිංචි දෙමස්සිනෝ දෙදෙනෙක් සහ ඔවුන්ගේ ඥාතීන් මාමා කෙනෙකු බව අනාවරණය වී තිබේ. ඓතිහාසික රංගිරි දඹුල්ල රජමහා විහාරයේ ආසන්නයේ මෙම ගනුදෙනුව සිදු කිරීමට වෙස්වලාගත් පොලිස් කණ්ඩායමක් ගැනුම්කරුවන් ලෙස කටයුතු කර තිබිණි. මෙසේ වෙස්වලාගත් පොලිස් නිලධාරීන් ගැනුම්කරුවන් ලෙස දඹුල්ල පුදබිමේ රැඳී සිට ඇත. ඒ අවස්ථාවේදී ගජමුතු දෙක රැගෙන අලෙවි කිරීම සඳහා දෙමස්සිනාලා පැමිණ තිබේ. ඒ අනුව ව්‍යාපාරිකයෙකු යොදවා ගජමුතු දෙක පරීක්ෂා කරන අවස්ථාවේදී සැඟව සිටි පොලිස් නිලධාරීහු එකවරම ඔවුන්ගේ දෑත්වලට මාංචු දැමූ බව පොලිසිය කියයි. පසුව ඔවුන් ගෙන් ප්‍රශ්න කිරීමේදී ගජමුතු දෙකේ අයිතිකරු බව කියන ඥාති මාමාවරයෙකු බව සඳහන් කළ පුද්ගලයා අත්අඩංගුවට ගැනීමට හැකි වූ බව ද දඹුල්ල පොලීසිය වැඩිදුරටත් සඳහන් කළේය. යාල ජාතික වන උද්‍යානයේ සිටි දැවැන්ත ඇතෙකු මරා මෙම ඇත් දළ යුගල තුළ තිබූ ගජමුතු ලබාගත් බව ගනුදෙනුවට පෙර පොලිස් නිලධාරීන්ට මෙම සැකකරුවන් ප්‍රකාශ කර තිබුණු බවත් ඒ අනුව ඇත් දළ යුගලය ද අලෙවි කිරීමට ඇති බව ඔවුන් ප්‍රකාශ කළේ යැයි පොලීසිය සඳහන් කළේය. තවදුරටත් ඔවුන්ගෙන් ප්‍රශ්න කිරීම් සිදුකරන බවත් ඝාතනය කර තිබූ ඇතාගේ දළ යුගලය සොයා පොලිස් පරීක්ෂණ ආරම්භ කරන බව දඹුල්ල පොලිසියේ විශේෂ ප්‍රකාශකයෙකු වැඩිදුරටත් සඳහන් කළේය. මෙසේ අත්අඩංගුවට ගත් සැකකරුවන් තිදෙනා සහ ගජමුතු දෙක මෝටර් රථය දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව දඹුල්ල පොලීසියේ උසස් පොලිස් නිලධාරියෙකු සඳහන් කළේ ය. මේ සිද්ධිය පිළිබඳව දඹුල්ල පොලිසියේ අපරාධ අංශයේ ස්ථානාධිපති පොලිස් පරීක්ෂක ගයාන් සමරකෝන් මහතාගේ උපදෙස් පරිදි උපපොලිස් පරීක්ෂක ජේ.එම්.විජේරත්න මහතා ඇතුළු පිරිසක් පරීක්ෂණ පවත්වයි.", "URL": "https://sinhala.adaderana.lk/news.php?nid=87956", "Category": null, "Parent URL": null}