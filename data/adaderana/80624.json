{"Source": "Adaderana", "Timestamp": "November 27, 2017 01:47 pm", "Headline": " පැනලා ගිහින් හිටපු 556ක් අල්ලලා-තවත් 28,000ක් ඉන්නවාලු", "News Content": "යුද හමුදාවෙන් නීත්‍යානුකූල නොවන ලෙස සේවය හැර ගොස් සිටි 556 දෙනෙකු අත්අඩංගුවට ගෙන තිබේ. හමුදා මාධ්‍ය ප්‍රකාශක මේජර් ජෙනරාල් රොෂාන් සෙනෙවිරත්න මහතා සඳහන් කළේ එක් කෙඩෙට් නිලධාරියෙකු සහ හමුදා සෙබලුන් 555 දෙනෙකු මෙලෙස අත්අඩංගුවට ගෙන ඇති බවයි. අත්අඩංගුවට ගත් හමුදා සෙබලුන් අතර කාන්තා සෙබලියන් 23 දෙනෙකු ද වන බව සඳහන්ය. යුද හමුදාවෙන් පලාගිය පිරිස් සඳහා නීත්‍යානූකුලව සේවයෙන් ඉවත්වීමට අවස්ථාව ලබා දෙමින් පසුගිය ඔක්තෝබර් මස 23 වනදා සිට මේ මස 23 වනදා දක්වා පොදුසමා කාලයක් ලබාදී තිබුණි. සේවය හැර ගොස් සිටි යුද හමුදා සාමාජිකයින් 11,232 දෙනෙකු එම කාලය තුළ නීත්‍යානුකූලව ස්වේච්ඡාවෙන් හමුදාවෙන් ඉවත්ව ඇති අතර තවත් 28,000ක පමණ පිරිසක් හමුදා සේවය හැර ගොස් සිටින බව මේජර් ජෙනරාල් රොෂාන් සෙනෙවිරත්න මහතා සඳහන් කළේය. ඔවුන් අත්අඩංගුවට ගැනීම සඳහා අඛණ්ඩව වැටලීම් ක්‍රියාත්මක කරන බව ද හමුදා මාධ්‍ය ප්‍රකාශක මේජර් ජනරාල් රොෂාන් සෙනෙවිරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=80624", "Category": null, "Parent URL": null}