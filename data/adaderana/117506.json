{"Source": "Adaderana", "Timestamp": "August 26, 2019 12:17 pm", "Headline": "පොහොට්ටුවේ සහ නිදහස් පක්ෂයේ සාකච්ඡාවට එන අයගේ වෙනසක්", "News Content": "ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර පැවැත්වෙන මීලඟ සාකච්ඡා වටය සදහා සහභාගී වන නියෝජිතයින්ගේ වෙනසක් සිදු කර තිබේ. මීට පෙර එම සාකච්ඡා සඳහා ශ්‍රී ලංකා නිදහස් පක්ෂය නියෝජනය කරමින් පක්ෂ මහලේකම් දයාසිරි ජයසේකර, හිටපු මහලේකම් රෝහණ ලක්ෂ්මන් පියදාස හා තිලංග සුමතිපාල යන අය සහභාගී වු අතර පොදුජන පෙරමුණෙන් මහාචාර්ය ජී එල් පීරිස්, ඩලස් අලහප්පෙරුම සහ ආචාර්ය ජගත් වැල්ලවත්ත යන අය සහභාගිවී තිබුණි. කෙසේවෙතත් හෙට (27) පැවැත්වෙන සාකච්ඡාව සඳහා ශ්‍රී ලංකා පොදුජන පෙරමුණ නියෝජනය කරමින් ආචාර්ය ජගත් වැල්ලවත්ත මහතා වෙනුවට එම පෙරමුණේ ජාතික සංවිධායක බැසිල් රාජපක්ෂ මහතා සහභාගී වීමට නියමිතයි. ඒ අනුව හෙට දින සාකච්ඡාව සදහා පොදුජන පෙරමුනෙන් මහාචාර්ය ජී.එල්.පීරිස්, ඩලස් අලහප්පෙරුම සහ බැසිල් රාජපක්ෂ යන මහත්වරුන් සහභාගී වනු ඇති. හෙට පැවැත්වෙන සාකච්ඡා සදහා සිය පක්ෂයෙන් ද නව කණ්ඩායමක් සහභාගී වන බව ශ්‍රි ලංකා නිදහස් පක්ෂ මහලේකම් දයාසිරි ජයසේකර මහතා සදහන් කළේය. මේ අතර ඉදිරි ජනාධිපතිවරණයේදී ශ්‍රී ලංකා නිදහස් පක්ෂය සිය ඡන්ද දායකයින්ට අසාධාරණයක් නොවන තීරණයක් ගත යුතු බව පාර්ලිමේන්තු මන්ත්‍රි තිලංග සුමතිපාල මහතා පවසයි. කඩුවෙල ප්‍රදේශයේ දී මාධ්‍ය වෙත අදහස් දක්වමින් ඔහු මේ බව පැවසීය.", "URL": "https://sinhala.adaderana.lk/news.php?nid=117506", "Category": null, "Parent URL": null}