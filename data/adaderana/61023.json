{"Source": "Adaderana", "Timestamp": "June 12, 2016 04:48 pm", "Headline": " ලාංකික ධීවරයින් බේරා ගනියි", "News Content": "ඉන්දීය මුහුදු සීමාවේදී අනතුරට ලක්වූ ධීවර යාත්‍රාවක සිටි ශ්‍රී ලාංකිකයින් තිදෙනෙකු ඉන්දීය ධීවරයින් පිරිසක් විසින් බේරාගෙන තිබේ.අදාළ ශ්‍රී ලාංකිකයින් තිදෙනා රැගත් යාත්‍රාව තමිල්නාඩු කොඩියාකරෙයි ප්‍රදේශය ආශ්‍රිත මුහුදේ දී අනතුරට ලක්ව තිබී ඇති බව සඳහන්ය.ඒ අනුව ධීවර කටයුතුවල නිරත වෙමින් සිටි තමිල්නාඩු නාගපට්ටනම් ධීවරයින් පිරිසක් විසින් ඔවුන් බේරාගෙන තිබේ.වව්නියාව ප්‍රදේශයේ පදිංචි එකම පවුලේ සාමාජිකයින් වන මෙම ශ්‍රී ලාංකිකයින් තිදෙනා අතර වයස අවුරුදු 02ක කුඩා දැරියක් ද සිටි බව ඉන්දීය මාධ්‍ය වාර්තා කළේය.ඔවුන් දින කිහිපයක් අනතුරට ලක්වූ යාත්‍රාවේ සිට ඇති බව අනාවරණය වී තිබේ.ඉන්දීය ධීවරයින් විසින් අදාළ ශ්‍රී ලාංකිකයින් තිදෙනා ඉන්දීය වෙරළාරක්ෂක නිලධාරීන් වෙත භාරදී ඇති අතර එම නිලධාරීන් විසින් ඔවුන්ට ආහාර සහ ප්‍රථමාධාර ලබාදී ඇති බව ඉන්දීය මාධ්‍ය වාර්තා කළේය.කෙසේවෙතත් එම ශ්‍රී ලාංකිකයින් තිදෙනා ගමන් කරමින් සිට ඇත්තේ කුමන ප්‍රදේශයකට ද යන්න මෙතෙක් තහවුරු වී නොමැත.", "URL": "https://sinhala.adaderana.lk/news.php?nid=61023", "Category": null, "Parent URL": null}