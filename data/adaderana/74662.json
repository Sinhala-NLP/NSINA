{"Source": "Adaderana", "Timestamp": "June 28, 2017 04:26 pm", "Headline": "නව ව්‍යවස්ථා කෙටුම්පතට පෙර වාර්තාවක් පාර්ලිමේන්තුවට ", "News Content": "නව ආණ්ඩුක්‍රම ව්‍යවස්ථාව සකස් කිරීමේදී ජනතාවගේ සහ විද්වතුන්ගේ අදහස් අනුව සංවාදාත්මක හොඳ වාර්තාවක් පළමුව පාර්ලිමේන්තුවට ඉදිරිපත් කිරීමට නියමිත බව ආණ්ඩුක්‍රම ව්‍යවස්ථා මණ්ඩල මෙහෙයු කමිටුවේ සභාපති වන අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලවේ අද (28) පැවති ආණ්ඩුක්‍රම ව්‍යවස්ථා සංශෝධනය පිළිබඳ සම්මන්ත්‍රණයට එක් වෙමින් අගමැතිවරයා මෙම අදහස් පළ කළේය. නව ආණ්ඩුක්‍රම කෙටුම්පත සකස් කිරීමට පෙර ඒ පිළිබඳ වාර්තාවක් සකස් කර පාර්ලිමේන්තුවට ඉදිරිපත් කරන අතර එම වාර්තා දෙකෙහි වෙනසක් පවතින බව ද අගමැතිවරයා කියා සිටියේය. මේ අතර බුද්ධාගමට පවතින ප්‍රමුඛතාව ඉවත් නොවන බවත් බලතල බෙදීමේදී රාජ්‍ය බෙදිය නොහැකි බව සියලු දෙනා තීරණය කර ඇති බවත් රනිල් වික්‍රමසිංහ මහතා වැඩිදුරටත් පැවසීය. මැතිවරණ ක්‍රමය පිළිබඳ, ව්‍යවස්ථාදායක බලය හා අධිකරණ බලය පිළිබඳ සාකච්ඡා කර තීරණය කළ යුතු බවත් විධායක බලතල ජනාධිපතිවරයා ඇතුළු අමාත්‍ය මණ්ඩලයට හිමිව පවතින අතර පාර්ලිමේන්තු ක්‍රමය ශක්තිමත් කිරීම සම්බන්ධයෙන් සාකච්ඡා කළ යුතු බවත් අගමැතිවරයා සඳහන් කළේය. මෙහෙයුම් කමිටුව යටතේ අනු කමිටු 6ක් පත් කරගනිමින් නව ආණ්ඩුක්‍රම ව්‍යවස්ථා වාර්තාව සකස් කෙරෙන අතර හොඳ ව්‍යවස්ථාවක් සකස් කිරීම දීර්ඝ ක්‍රියාවලියක් තුළින් සිදු වන බව ද අගමැතිවරයා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=74662", "Category": null, "Parent URL": null}