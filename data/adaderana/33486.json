{"Source": "Adaderana", "Timestamp": "April 22, 2013 10:03 pm", "Headline": "වැඩිවුණු විදුලි ගාස්තුව ගැන ඇමතිවරුන්ට කැක්කුමක් නෑ", "News Content": "විදුලිබල මණ්ඩලය පාඩු ලැබීම ගැන මේ රටේ ජනතාව වගකිවයුතු නැති බව ජනතා විමුක්ති පෙරමුණ පවසයි. විදුලිබල මණ්ඩලය පාඩු ලබා ඇත්තේ ඇමතිවරුන්ගේ හා දූෂිත නිලධාරීන්ගේ දූෂණ හා අක්‍රමිකතා නිසා බව ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති මහතා කියා සිටියි. ඇමතිවරුන්ගේ විදුලිබිල් ජනතාවගේ මුදලින් මහා භාණ්ඩාගාරයෙන් ගෙවන නිසා වැඩිවූ විදුලි ගාස්තු ගැන ඇමතිවරුන්ට කැක්කුමක් නොමැති බව මන්ත්‍රීවරයා කියා සිටියේ අද (22) රාත්‍රීයේ මහරගම පැවති විරෝධතා ව්‍යාපාරයකට එක්වෙමිනි. නව විදුලි ගාස්තු සංශෝධනයෙන් සුඛෝපභෝගී ජීවිත ගෙවන අයට සහන සලසා ඇති මුත් රටේ දුක් විඳින සාමාන්‍ය ජනයාගේ 100%ක් විදුලි බිල් ගාස්තු වැඩිකර ඇති බව ඔහු එහිදී පෙන්වා දුන්නේය. ආණ්ඩුව විසින් කළ යුත්තේ ජනතාවගේ ආදායම් තත්ත්වය වර්ධනය කිරීම වුවද මේ ආණ්ඩුව කරමින්‍ සිටින්නේ ජනතාව දුක් මහන්සියෙන් උපයාගත් මුදල මංකොල්ලකෑම පමණක් බව හදුන්නෙත්ති මහතා සඳහන් කළේය. ජනතාවට සහන ලබාදී විදුලි ගාස්තු අඩුකරන තුරු රට පුරා විරෝධතා ව්‍යාපාර දියත් කරන බව ද ඔහු එහිදී කියා සිටියේය. පක්ෂ හෝ පාට භේදයකින් තොරව රටේ දුක් විඳින ජනතාවගේ සාරය උරාබොන මෙම දූෂිත හා නාස්තිකාර ආණ්ඩුව එළවාදැමීමට සියලුදෙනා පෙළගැසිය යුතුව ඇති බව හදුන්නෙත්ති මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33486", "Category": null, "Parent URL": null}