{"Source": "Adaderana", "Timestamp": "June 7, 2011 03:21 pm", "Headline": "දරුස්මාන් වාර්තාවට එරෙහිවන්නැයි ඉන්දියාවට කීවේ නෑ", "News Content": "දරුස්මාන් වාර්තාවට එරෙහිව ප්‍රකාශ නිකුත් කරන ලෙස තම ඉන්දීය සංචාරයේ දී එරට රජයෙන් කිසිදු අවස්ථාවක තමන් ඉල්ලා නොසිටි බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. අද පාර්ලිමේන්තුවේ දී ජී.එල්.පීරිස් අමාත්‍යවරයා සඳහන් කර සිටියේ පසුගියදා නිමාවට පත්වු නොබැඳි ජාතීන්ගේ විදේශ අමාත්‍ය සමුළුවේ දී ද එවැනි ඉල්ලීමක් තමන් සිදු නොකළ බවයි. අවසන් වරට පාර්ලිමේන්තු රැස්වීම් පැවති සතියේ දී අනුර කුමාර දිසානායක මන්ත්‍රීවරයා සිදුකර තිබු ප්‍රකාශයකට සහ එක්සත් ජාතික පක්ෂය නගා තිබු චෝදනාවකට පිළිතුරු දෙමින් මහාචාර්ය ජී.එල්.පීරිස් මහතා මේ අදහස් පළ කළේය. විදේශ කටයුතු අමාත්‍යවරයා පෙන්වා දුන්නේ අදාළ දරුස්මාන් වාර්තාව එක්සත් ජාතීන්ගේ නිල ප්‍රකාශනයක් නොවන බැවින් ඊට එරෙහිව ප්‍රකාශ නිකුත් කිරීම හරහා එම වාර්තාවට නිල වටිනාකමක් ලැබීම වැළැක්වී‍මේ අරමුණින් එවැනි ක්‍රියාමාර්ගයක් ගත් බවයි. යුද්ධයෙන් පසු ශ්‍රි ලංකාවේ නැඟී සිටීම සහ ශ්‍රි ලංකාවේ වත්මන් තත්ත්වය සම්බන්ධයෙන් අදාළ සංචාරයන් දෙකේදීම තමන් තොරතුරු ගෙන හැර දැක්වු බව පීරිස් අමාත්‍යවරයා සඳහන් කළේය. අමාත්‍යවරයා පාර්ලිමේන්තුව හමුවේ අදහස් දක්වමින් වැඩිදුරටත් කියා සිටියේ රටක් වශයෙන් හුදකලාව ගැටලු විසඳා ගැනීමට නොහැකි බැවින් විවිධ රටවල් සමඟ සහයෝගයෙන් කටයුතු කිරීමට සිදුවන බවයි.", "URL": "https://sinhala.adaderana.lk/news.php?nid=16608", "Category": null, "Parent URL": null}