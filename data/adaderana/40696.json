{"Source": "Adaderana", "Timestamp": "January 28, 2014 07:20 am", "Headline": "බොටම් ට්‍රෝලිං නතර කරන්න ඉන්දීය නියෝජිතයින් එකඟයි", "News Content": "ශ්‍රී ලංකා මුහුදේ මත්ස්‍ය සම්පත වනසන බොටම් ට්‍රෝලිං ක්‍රමය නතර කිරීමට ඉන්දීය ධීවර නියෝජිතයින් එකඟතාව පල කර තිබේ. ශ්‍රී ලංකා ධීවර නියෝජිතයින් සහ චෙන්නායි ධීවර නියෝජිතයින් අතර ඊයේ පැවති සාකච්ඡාවේ දී මෙම එකඟතාවයට පැමිණ ඇති බව වාර්තා වේ. මෙරට ධීවර නියෝජිතයින් දිගින් දිගටම සිදුකළ ඉල්ලීමකට අනුව ඉන්දීය ධීවරයින් උතුරු මුහුදේ බොටම් ට්‍රෝලිං ක්‍රමයට මසුන් ඇල්ලීම මාසයක කාලයකට නවතා දැමීමට එකඟතාව පල කර තිබේ. ඒ සඳහා දින 14ක කාලයක් ලබාදෙන ලෙසත් පෙබරවාරි මස 10 වන දින සිට මාසයක කාලයක් ශ්‍රී ලංකා මුහුදු කලාපයේ නීති විරෝධී ආකාරයෙන් මසුන් මැරීම නතර කිරීමටත් ඔවුන් එකඟතාව පල කර ඇති බව සඳහන්ය. මෙහිදි නැවත වරක් මාසයක කාලයක් ඇතුළත දෙරටේ ධීවර නියෝජිතයින් මෙරට දී හමුවී දීර්ඝ වශයෙන් සාකච්ඡා කිරීමට ද එකඟතාව පල වී තිබේ. ඉන්දීය ධීවරයින්ට ශ්‍රී ලංකා නාවික හමුදාවෙන් සිදුවන පහරදීම් නතර කරන ලෙස ඊයේ පැවති සාකච්ඡාවේ දී ධීවර නියෝජතයින් ඉල්ලිමක් කර ඇති බව වාර්තා වේ. කෙසේ වෙතත් මෙරට ධීවර නියෝජිතයින් පවසා ඇත්තේ එවැනි කිසිදු පහරදීමක් නාවික හමුදාව විසින් සිදුනොකරන බවයි. මේ අතර තමිල්නාඩු ප්‍රධාන අමාත්‍ය ජයලලිතා ජයරාම් විසින් යෝජනා කර තිබු න්‍යාය පත්‍රය ඊයේ දිනයේ සාකච්ඡා සඳහා යොදාගෙන නොමැති බව ද වාර්තා වේ.", "URL": "https://sinhala.adaderana.lk/news.php?nid=40696", "Category": null, "Parent URL": null}