{"Source": "Adaderana", "Timestamp": "April 2, 2018 06:45 pm", "Headline": "  දුෂ්ශීල භික්ෂුන් සසුනින් බැහැර කිරීමට කාලය එළඹිලා", "News Content": "භික්ෂු හැඳුනුම්පත වඩාත් විදිමත් කර දුෂ්ශීල භික්ෂුන් සසුනින් බැහැර කිරීමට කාලය එළඹ ඇති බව මහනාහිමිවරුන් පෙන්වා දෙයි. පිරිසිදු ථේරවාදී සම්බුදු සසුන අදටත් සුරැකිව පවත්නා රටක් ලෙස අප දිනාගත් කීර්තිනාමය තවදුරටත් ආරක්ෂා කර ගැනීම සඳහා මෙම පියවර ගත යුතු බව මහනාහිමිවරුන් පෙන්වා දී ඇත. මල්වතු අස්ගිරි උභය පාර්ශවය අමරපුර මහා නිකාය සහ ශ්‍රී ලංකා රාමඤ්ඤ නිකායේ මහනාහිමිවරුන්ගේ අත්සනින් යුතුව නිකුත් කළ ලිපියක මේ බව සඳහන් වෙයි. දුෂ්ශීල භික්ෂුන් සම්බුදු සසුනට හා සංඝයා වහන්සේට අපහාස වන අයුරින් විවිධ ශාසන විරෝධි ක්‍රියාවල නිරත වන බව උන් වහන්සේ පෙන්වා දෙයි. එම නිසා හැකි ඉක්මනින් මේ සම්බන්ධයෙන් ක්‍රියාමාර්ග ගන්නා ලෙස මල්වතු අස්ගිරි ඇතුළු ත්‍රෛනිකායික මහනාහිමිවරුන් ජනාධිපති මෛත්‍රීපාල සිරිසේන මහතාගෙන් මෙම ඉල්ලීම සිදු කර තිබේ. නොයෙක් විෂමාචාර ක්‍රියාවන්ට සම්බන්ධ පුද්ගලයින් ශාසන විරෝධී ලෙස සිදු කරන ක්‍රියාවන් හේතුවෙන් සම්බුදු සසුනට හා සංඝයා වහන්සේට අපහාස සිදු වන බවත් මේ හේතුවෙන් බෞද්ධ ජනතාවට පමණක් නොව අනෙක් ආගම්වල ජනතාවගේ පවා සිත් සසල වන අවස්ථා මාධ්‍ය මඟින් වාර්තා වන බවත් උන් වහන්සේ පෙන්වා දෙයි. කෙසේවෙතත් මෙම අභියෝගයන්ට තිරසර පිළියම් යෙදීම මහනාහිමිවරුන්ට පමණක් සිදු කළ නොහැකි බව අදාළ ලිපිය මඟින් මහනාහිමිවරුන් සඳහන් කර ඇත. එම නිසා භික්ෂු හැදුණුම්පතෙහි අවශ්‍යතාව දැඩිව පැනනැගී ඇති බව ද උන් වහන්සේ සඳහන් කර තිබේ.", "URL": "https://sinhala.adaderana.lk/news.php?nid=86778", "Category": null, "Parent URL": null}