{"Source": "Adaderana", "Timestamp": "November 23, 2018 04:19 pm", "Headline": "ලොරි රථ අනතුරින් ප්‍රදේශයම අඳුරේ", "News Content": "බුල්නෑව - ඇඳගල ප්‍රධාන මාර්ගයේ ගමන් කරමින් තිබූ ලොරි රථයක් කොනිත්ත පාලම අසලදී මාර්ගයෙන් ඉවතට පැන අනතුරක් සිදුව ඇති බව එප්පාවල පොලීසිය පවසයි. රාජගිරිය සිට පොළොන්නරුව බලා ධාවනය වෙමින් තිබූ සබන් කුඩු ප්‍රවාහනය කරමින් තිබූ ලොරි රථයක් මෙලෙස බුල්නෑව - ඇඳගල ප්‍රධාන මාර්ගයේ කොනිත්ත පාලම අසලින් මාර්ගයෙන් ඉවතට පැන අද (23) අලුයම අනතුර සිදුව තිබිණි. රියදුරුට රථය පාලනය කර ගත නොහැකි වීම හේතුවෙන් මෙම අනතුර සිදුවන්නට ඇති බව පොලීසිය සඳහන් කළේය. අනතුරින් කිසිවකුත් තුවාල ලබා නොමැති බවත්, ලොරි රථය මාර්ගයෙන් ඉවතට පැණ විදුලි කණුවක ගැටී නැවතී තිබිණි. විදුලි කණුවට අලාභ හානී සිදුවීම හේතුවෙන් ප්‍රදේශයේ විදුලිය බිඳ වැටීමක්ද සිදු වී ඇති බව වාර්තා වෙයි. මෙම අනතුර සිදු වූ ස්ථානය නිරන්තරයෙන් මාරක අනතුරු සිදු වන ස්ථානයක් බවත්, එම ස්ථානයේ පවතින සපත්තු පාලම ඉතා අවධානම් ලෙස පැවතීම හේතුවෙන් මෙලෙස අනතුරු රැසක් සිදු වන ස්ථානයක් බවට පත්ව ඇති බව ප්‍රදේශවාසීන් පැවසීය. සිද්ධිය සම්බන්ධයෙන් එප්පාවල පොලීසිය වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=99670", "Category": null, "Parent URL": null}