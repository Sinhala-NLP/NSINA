{"Source": "Adaderana", "Timestamp": "February 16, 2012 10:59 am", "Headline": "වියදම් වැඩිවුණත් ජල බිල වැඩිකරන්නේ නෑ", "News Content": "ජල ගාස්තු ඉහළ නැංවීමට කටයුතු නොකරන බව ජල සම්පාදන හා ජලපවාහන මණ්ඩලයේ සභාපති කරුණාසේන හෙට්ටිආරච්චි මහතා පවසයි. විදුලි ගාස්තුව හා ඉන්ධන මිල ඉහළ නැංවීමත් සමග ජල සම්පාදන මණ්ඩලයේ ක්‍රියාවලියට විශාල බලපෑමක් සිදුවී ඇති බව ඒ මහතා පෙන්වාදෙයි. නමුත් ජල ගාස්තු ඉහළ නැංවීමේ වැඩපිළිවෙළකට අවතීර්ණ නොවී නිෂ්පාදන වියදම් අවම කරගැනීමේ වැඩපිළිවෙළක නිරතව සිටින බව අද දෙරණ වෙත අදහස් දක්වමින් ඔහු සඳහන් කළේය. එමනිසා ජල ගාස්තු ඉහළ නැංවීම පිළිබඳව කිසිදු තීරණයකට එළඹී නොමැති බවත්, ගාස්තු ඉහළ නැංවීමේ අවශ්‍යතාවයක් පැන නැගී නොමැති බවත් හෙට්ටිආරච්චි මහතා ප්‍රකාශ කළේය. 2009 වසරේ සිට මේ දක්වා ජල ගාස්තු ඉහළ නැංවීමක් සිදුකර නොමැති බව ද සභාපතිවරයා පෙන්වා දුන්නේය. නිෂ්පාදන සාධකවල වියදම් විශාල වශයෙන් ඉහළ ගිය ද ජාතික ජල සම්පාදන මණ්ඩලය, අමාත්‍යාංශය හා අමාත්‍යවරයා ඇතුළු සියලු නිලධාරීන් එක්ව ගාස්තු ස්ථාවර මට්ටමක තබාගැනීමට කටයුතු කළ බව ඔහු කියා සිටියේය. එය ඉතා අසීරු කාර්යයක් වුවද ඒ සඳහා විශාල වැඩපිළිවෙළක් ක්‍රියාත්මක කරමින් පවතින බව ද කරුණාසේන හෙට්ටිආරච්චි මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=22154", "Category": null, "Parent URL": null}