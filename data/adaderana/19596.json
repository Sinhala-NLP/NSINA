{"Source": "Adaderana", "Timestamp": "October 26, 2011 10:48 am", "Headline": "ජනපතිට එරෙහිව කෙලින් නොසිටියාට ඕස්ට්‍රේලියානු ද්‍රවිඩ කොංග්‍රසයේ විරෝධය", "News Content": "ශ්‍රී ලංකා ජනාධිපතිවරයාට එරෙහිව නීතිමය ක්‍රියා මාර්ග නොගැනීමට ඕස්ට්‍රේලියානු රජය ගත් තීරණය එරට ද්‍රවිඩ කොංග්‍රසය සිය අප්‍රසාදය පළ කර තිබේ. ඕස්ට්‍රේලියානු රජයේ මෙම තීරණය පාවාදීමක් හා තමන් කලකිරීමට පත්කරන්නක් බව ඕස්ට්‍රේලියානු ද්‍රවිඩ කොංග්‍රසයේ ජාතික මාධ්‍ය ප්‍රකාශක සෑම් පැරී පවසයි. මහේස්ත්‍රාත් අධිකරණයක් විසින් ශ්‍රී ලංකා ජනාධිපතිවරයාට එරෙහි මෙම නඩුව පවත්වාගෙන යාමට දින නියම කර තිබියදී හා ඒ සඳහා නීතිමය ඉඩකඩ තිබියදී දේශපාලනඥයකුගේ මැදිහත්වීමෙන් එකී ක්‍රියාපටිපාටිය නවතන්නට සිදුවීම සැබවින්ම කලකිරීමක් ජනිත කරවන බව ඇය පී.ටී.අයි පුවත් සේවයට පෙන්වා දී තිබේ. -- ජනාධිපති මහින්ද රාජපක්ෂ මහතාට යුද අපරාධ චෝදනා එල්ලකරමින් ඕස්ට්‍රේලියාවේ මෙල්බර්න් අධිකරණයකට ඉදිරිපත් කර ඇති නඩුව පවත්වාගෙන යා නොහැකි බව ඊයේ නිල වශයෙන් ප්‍රකාශයට පත් කර තිබිණි. ඕස්ට්‍රේලියාවේ වෙසෙන ශ්‍රී ලාංකිකයකු වන අරුණාචලම් ජෙගදීශ්වරන් නැමැත්තා විසින් ජනාධිපතිවරයාට එරෙහිවමෙම නඩුව පැවරීමට කටයුතු කර තිබූ අතර ශ්‍රී ලංකාවේ සිවිල් යුද ගැටුම් පැවති කාල සීමාව විවිධ ප්‍රහාරයන්ට ලක්ව විනාශයට පත්වූ දහස් ජනතාව වෙනුවෙන් යුක්තිය බලාපොරොත්තු වන බව ඔහු එකී නඩුව මගින් ඉල්ලා තිබිණි. 2007 සිට 2009 දක්වා කාල සීමාව තුළ තමන් ස්වේච්ඡා සේවකයකු ලෙස ශ්‍රී ලංකාවේ සේවය කළ බවත්, එහිදී ජනතාවට සිදුවූ සිදුවීම් සියැසින් දුටු බවත් අරුණාචලම් ජෙගදීශ්වරන් ප්‍රකාශ කර තිබුණි. කෙසේ වෙතත් මෙම නඩුව පවත්වාගෙන යාමට ඕස්ට්‍රේලියානු නීතියට අනුව ඕස්ට්‍රේලියානු ෆෙඩරල් නීතිපති රොබට් මක්ලීලන්ඩ් මහතා‍ගේ අනුමැතිය අවශ්‍යව තිබුණි. එහෙත් ඕස්ට්‍රේලියානු නීතිපතිවරයා මෙම නඩුව පවත්වාගෙන යෑමට අවසර නොදීමට තීරණය කර ඇති බවත්, ශ්‍රී ලංකා ජනාධිපතිවරයා ට එරෙහිව මෙල්බර්න් අධිකරණයට ඉදිරිපත් කර තිබුණු නඩුව පවත්වාගෙන යාමට අවසර දෙනු ලැබුවහොත් එමගින් අන්තර් ජාතික නීතිය හා ඕස්ට්‍රේලියානු රාජ්‍ය තාන්ත්‍රික නීතිය උල්ලංඝණය වන බව එරට නීතිපති රොබට් මක්ලීලන්ඩ් මහතා මාධ්‍යයට පවසා තිබුණු බවත් ඕස්ට්‍රේලියානු මාධ්‍ය ඊයේ වාර්තා කරන ලදී.", "URL": "https://sinhala.adaderana.lk/news.php?nid=19596", "Category": null, "Parent URL": null}