{"Source": "Adaderana", "Timestamp": "September 17, 2018 08:29 pm", "Headline": "පොංගු තමිල් ප්‍රකාශනය සහිත ස්මාරකයක් යාපනය විශ්ව විද්‍යාලයට", "News Content": "දෙමළ ජනතාවගේ ස්වයං නිර්ණය අයිතිවාසිකම් පිළිගත යුතු බවට බලකරමින් ප්‍රකාශනයට පත්කර ඇති පොංගු තමිල් ප්‍රකාශනය දැක්වෙන ස්මාරකයක් යාපනය විශ්ව විද්‍යාලයේදී එහි ශිෂ්‍ය සංගම් විසින් අද (17) විවෘත කරනු ලැබීය. යාපනය විශ්ව විද්‍යාලයේ මහා ශිෂ්‍ය සංගමය විසින් මෙම ස්මාරකය ඉදිකර තිබුණු අතර එම ස්මාරකය විවෘත කිරීමේ උත්සවය අද උදෑසන ‍යාපනය විශ්ව විද්‍යාල සිසුන්, ආචාර්යවරුන් ප්‍රධානත්වයෙන් පැවැත්විණ. අදාළ ස්මාරකය නිරාවරණය කිරීම යාපනය විශ්ව විද්‍යාල උප කුලපති ආර්.විග්නේශ්වරන් මහතාගේ හා යාපනය විශ්ව විද්‍යාල ශිෂ්‍ය සංගමයේ නි‍යෝජිතයින් විසින් සිදුකළ බව යාපනය ආරක්ෂක අංශ පැවසූ බව අද දෙරණ වාර්තාකරු පැවසීය. දෙමළ ජනතාවගේ මූලික ඉල්ලීම් වන ස්වයං නිර්ණය, සාම්ප්‍රදායික මව්බිම, දෙමළ ජාතිකත්වය අයිතියක් ලෙස රජය පිළිගත යුතු බවට බලකරමින් 2001 ජනවාරි 17 වැනි දා යාපනය විශ්ව විද්‍යාලයේදී පොංගු තමිල් ප්‍රකාශනය සිදුකර තිබුණි. එම ප්‍රකාශනයේ පුවරුවක් 2005 වසරේදී ඉදිකර තිබුණු අතර එය ස්මාරකයක් වශයෙන් විවෘත වූයේ මහා ශිෂ්‍ය සංගමයේ දායකත්වය මත අද(17) දිනයේය. අදාළ සිද්ධිය සම්බන්ධයෙන් වැඩසටහනට සහභාගි වු යාපනය විශ්ව විද්‍යල සිසුන් පැවසූවේ පොංගු තමිල් ප්‍රකාශයනය වෙනුවෙන් වන සැමරුම් ස්මාරකය යාපනය විශ්ව විද්‍යාල ශිෂ්‍ය සංගම්වල ඉල්ලීම මත විවෘත කළ බවයි. වැඩසටහන් අවස්ථාවට සමගාමීව පැවැත්වු සංස්කෘතික වැඩසටහනක් දෙමළ ජාතික සන්ධාන පාර්ලිමේන්තු මන්ත්‍රී ශිවඥානම් ශ්‍රීධරන් මහතා,උතුරු පළාත් සභා මන්ත්‍රී එම්.‍කේ.ශිවාජිලිංගම් මහතා, ඇතුලු දෙමළ ජාතික සන්ධාන නියෝජිතයින් පිරිසක් සහභාගි වී සිටියහ. සිද්ධිය සම්බන්ධයෙන් මාධ්‍යවේදින් උතුරු පළාත් සභා මන්ත්‍රී එම්.කේ.ශිවාජිලිංගම් මහතාගෙන් විමසීමේදී හෙතෙම පවසා ඇත්තේ යාපනය විශ්ව විද්‍යාලයේ පැවැත්වු සංස්කෘතික වැඩසටහනක් වෙනුවෙන් පමණක් තමන් සහභාගි වු බවයි. (ඡායා රූප-මාධව කුළසූරිය)", "URL": "https://sinhala.adaderana.lk/news.php?nid=96242", "Category": null, "Parent URL": null}