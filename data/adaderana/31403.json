{"Source": "Adaderana", "Timestamp": "February 6, 2013 03:21 pm", "Headline": "හොර ලොතරැයි ගැන විමසිලිමත් වන්න", "News Content": "පුද්ගලික ආයතන මගින් ලොතරැයි දිනුම් ඇදීම් සිදුකර වටිනා ත්‍යාග හිමිව ඇති බව පවසමින් මුදල් වංචා කිරිමේ සිද්ධි රැසක් සම්බන්ධයෙන් කරුණු අනාවරණය වී ඇති බව පොලීසිය පවසයි. විශේෂයෙන් දුරකථන සමාගම් මගින් යම් අවස්ථාවල දී තරඟ පවත්වා ත්‍යාග ලබාදීම සිදු කරන අතර එවැනි අවස්ථා ප‍්‍රයෝජනයට ගනිමින් මෙම වංචාවන් සිදු කරන බව පොලිස් මුලස්ථානය සඳහන් කරයි. තරඟ ජයග‍්‍රහණය කර ඇති බව පවසමින් ඊට අදාළ ත්‍යාග ලබාගැනීම සඳහා ලියාපදිංචි ගාස්තු හෝ ප‍්‍රවාහන ගාස්තු වශයෙන් ගිණුම් අංක ලබා දී එම ගිණුම්වලට මහජනතාවගෙන් මුදල් ලබාගැනීම සිදුකරන බවට පොලීසිය සිදුකළ විමර්ශනවල දී අනාවරණය වී තිබේ. ජංගම දුරකථනවලට ඇමතුම් ලබාදීමෙන් හෝ කෙටි පණිවිඩ මාර්ගයෙන් මෙම වංචනික පුද්ගලයින් ජාවාරම සිදුකරන බව පොලීසිය පවසයි. මේ හේතුවෙන් අදාළ සිද්ධි පිළිබඳ විමසිලිමත් වන ලෙස සහ මෙවැනි වංචනික පුද්ගලයින්ට හසුනොවන ලෙස පොලීසිය දැනුම්දෙයි.", "URL": "https://sinhala.adaderana.lk/news.php?nid=31403", "Category": null, "Parent URL": null}