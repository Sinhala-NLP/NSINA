{"Source": "Adaderana", "Timestamp": "July 26, 2012 01:21 pm", "Headline": "අපචාර චෝදනාවලට ලක්වූ පළාත් පාලන නියෝජිතයින්ගේ එජනිස සාමාජිකත්වය අහෝසියි", "News Content": "අපචාර හා අපරාධ චෝදනාවලට ලක්ව අධිකරණයට පමුණුවා ඇති පළාත් පාලන ආයතන නියෝජිතයින් සිව්දෙනෙකුගේ පක්‍ෂ සාමාජිකත්වය හා ඔවුන් දැරූ තනතුරු අහෝසි කිරීමට එක්සත් ජනතා නිදහස් සන්ධානය පියවර ගෙන තිබේ. ඒ අනුව, අධිකරණ චෝදනාවලට ලක්වූ තංගල්ල ප‍්‍රාදේශීය සභාවේ සභාපති ඩබ්. පී. සම්පත් චන්ද්‍රපුෂ්ප මහතා, තංගල්ල නගර සභා නාගරික මන්ත‍්‍රී බී. එල්. අංජන කුසුම් රුවන් මහතා, අකුරැස්ස ප‍්‍රාදේශීය සභාවේ සභාපති එස්.එච්. සුනිල් මහතා සහ අකුරැස්ස ප‍්‍රාදේශීය සභාවේ උප සභාපති මුණිදාස ගමගේ මහතා යන අයගේ එක්සත් ජනතා නිදහස් සන්ධාන පක්‍ෂ සාමාජිකත්වය ඉවත් කර ඇත. ශ‍්‍රී ලංකා නිදහස් පක්‍ෂ මහලේකම් සෞඛ්‍ය හා පෝෂණ අමාත්‍ය මෛත‍්‍රීපාල සිරිසේන මහතාගේ උපදෙස් පරිදි මෙම පළාත් පාලන නියෝජිතයන්ගේ පක්‍ෂ සාමාජිකයත්වය හා ඔවුන් දැරූ තනතුරු එක්සත් ජනතා නිදහස් සන්ධානයේ මහලේකම් සුසිල් පේ‍්‍රමජයන්ත් අමත්‍යවරයා විසින් ඉවත්කර තිබේ. මේ අතර මොවුන්ගේ පක්‍ෂ සාමාජිකත්වය අහෝසි කීරීම මෙන්ම ඔවුන් පළාත් පාලන ආයතනවල දරණ ලද සභාපති, උපසභාපති හා මන්ත‍්‍රීධූරවලින් ඉවත් කරන ලද බව අදාළ පළාත් පාලන ආයතනවල ලේකම්වරුන්ට, තේරීම්භාර නිලධාරීන්ට හා මැතිවරණ කොමසාරිස්වරයාට එක්සත් ජනතා නිදහස් සන්ධානයේ මහලේකම් අමාත්‍ය සුසිල් පේ‍්‍රමජයන්ත් මහතා විසින් දැනුම් දී ඇත.", "URL": "https://sinhala.adaderana.lk/news.php?nid=26085", "Category": null, "Parent URL": null}