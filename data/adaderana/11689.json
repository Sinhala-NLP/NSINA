{"Source": "Adaderana", "Timestamp": "October 23, 2010 04:26 pm", "Headline": "හුන්නස්ගිරියේ හදිසි ගින්නක් -ගින්න නිවීමේ උත්සාහයන් අසාර්ථකයි", "News Content": "නකල්ස් කඳු පන්තියේ හුන්නස්ගිරිය කන්දෙහි හදිසි ගින්නක් හටගෙන තිබේ. ඊයේ රාත්‍රී 9 ට පමණ ඇතිවූ මෙම ගින්න තවමත් මැඩපැවැත්වීමට හැකියාව ලැබී නොමැති බව හුන්නස්ගිරිය පොලිස් පරීක්ෂක සමන්ත පෙරේරා මහතා පවසයි. අද දහවල් 1 ට පමණ ගුවන් හමුදාව විසින් ගින්න මැඩපැවැත්වීමට උත්සාහ කළ එය අසාර්ථක වූ බවද ඔහු සඳහන් කළේය. හුන්නස්ගිරිය පොලීසිය, එම ප්‍රදේශයේ ජනතාව සහ හුන්නස්ගිරිය වන ආරක්ෂක නිලධාරීන් එක්ව ගින්න මැඩපැවැත්වීම සඳහා ප්‍රයත්න දරමින් සිටින බව ද පෙරේරා මහතා කියා සිටියේය. මේ වනවිට හුන්නස්ගිරිය කන්දෙහි අක්කර 150 ට වැඩි වනාන්තර ප්‍රදේශයක් මෙම ගින්නෙන් විනාශයට පත්ව ඇති බව ද පොලිස් පරීක්ෂකවරයා පෙන්වා දුන්නේය. ප්‍රදේශවාසීන්ට හානි සිදුවූ බවට මේ වනතුරු තොරතුරු වාර්තා වී නොමැති බව ද සඳහන්ය.", "URL": "https://sinhala.adaderana.lk/news.php?nid=11689", "Category": null, "Parent URL": null}