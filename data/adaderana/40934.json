{"Source": "Adaderana", "Timestamp": "February 7, 2014 08:20 am", "Headline": "දැයට කිරුළේ වැඩ කටයුතු අවසන් අදියරට ", "News Content": "අට වන දැයට කිරුළ ජාතික සංවර්ධන වැඩසටහන පැවැත්වීම සඳහා අවසන් අදියරේ කටයුතු සිදුවෙමින් පවතින බව දැයට කිරුළ ජාතික සංවර්ධන වැඩසටහන් සංවිධායක මණ්ඩලය පවසයි. දැයට කිරුළ ප්‍රදර්ශනය කුරුණෑගල, කුලියාපිටිය, වයඹ විශ්ව විද්‍යාලය, වයඹ කාර්මික විද්‍යාලය සහ කුලියාපිටිය මධ්‍ය මහා විද්‍යාලයීය යන පරිශ්‍ර මුල් කරගනිමින් ලබන 21 වනදා ආරම්භ වීමට නියමිතය. අක්කර 162ක භූමි ප්‍රමාණයක යටිතල පහසුකම් සැපයීම සහ ප්‍රදර්ශන කුටි ඉදිකිරිම් මේ වන විටත් අවසන් කර ඇති බව ජාතික භෞතික සැලසුම් දෙපාර්තමේන්තුවේ ඉංජිනේරු හා ප්‍රධාන සැලසුම් ශිල්පි කේ. එන්. දිල්හාන් මහතා පවසයි. අසිරිමත් සාමයෙන් ඉසුරුමත් දේශයක් යන්න මෙවර දැයට කිරුළ ජාතික සංවර්ධන වැඩසටහනේ තේමාවයි.", "URL": "https://sinhala.adaderana.lk/news.php?nid=40934", "Category": null, "Parent URL": null}