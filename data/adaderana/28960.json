{"Source": "Adaderana", "Timestamp": "November 6, 2012 02:47 pm", "Headline": "මන්ත්‍රී දුමින්ද සිල්වාගේ හිසට සිදුකළ සැත්කමට අදාළ වාර්තාවක් ඉදිරිපත් කරන්නැයි අධිකරණ නියෝගයක්", "News Content": "මුල්ලේරියාවේ වෙඩි තැබීමේ සිද්ධියේදී දුමින්ද සිල්වා මහතාගේ හිසට කරන ලද සැත්කමට අනුව ඔහුගේ හිසෙන් කොටසක් ඉවත් කළේ නම් ඒ පිළිබඳව වාර්තාවක් ඉදිරිපත් කරන්නැයි කොළඹ අතිරේක මහේස්ත්‍රාත් ප්‍රසන්න අල්විස් මහතා ශ්‍රී ජයවර්ධනපුර මහ රෝහලේ අධ්‍යක්ෂකවරයාට අද (06) නියෝග කරන ලදී. ඒ භාරත ලක්ෂ්මන් මහතා ඇතුළු සිව්දෙනෙකු ජීවිතක්ෂයට පත්වීමට අදාළ සිද්ධියෙහි සැකකරුවන් අද කොළඹ අතිරේක මහේස්ත්‍රාත් ප්‍රසන්න අල්විස් මහතා හමුවට ඉදිරිපත් කළ අවස්ථාවේදීය‍. එම අවස්ථාවේ දී සැකකරුවෙකු වෙනුවෙන් පෙනී සිටින නීතීඥ අනෝජ සෝමරත්න මහතාගේ ඉල්ලීමක් අනුව, මහේස්ත්‍රාත්වරයා විසින් මෙම නියෝගය කරන ලදී. එහිදී භාරත ලක්ෂ්මන් මහතාගේ ඥතීන් වෙනුවෙන් පෙනී සිටි නීතීඥ උපුල් කුමාරප්පෙරුම මහතා කියා සිටියේ මේ සිද්ධියේ සැකකරුවන් අධිකරණය හමුවේ පෙනී සිටින හැම අවස්ථාවකදීම අපරාධ පරීක්ෂණ දෙපාර්තමේන්තුව පවසන්නේ මීට අදාළව නීතිපතිවරයාගේ උපදෙස් ලබාගැනීමට ඇති බවය යන්නයි. එහෙත් මේ දක්වා නීතිපතිවරයාගේ උපදෙස් ලබා නොගත් බැවින් සෑම දිනම මෙම නඩුව කල් යන බව ඔහු පෙන්වාදුන්නේය. ඒ අනුව මේ පිළිබඳව කඩිනමින් යම් කිසි තීරණයකට එළඹිය යුතු බවද නීතිඥ උපුල් කුමාරප්පෙරුම මහතා අධිකරණයෙන් ඉල්ලා සිටියේය. මේ අතර සැකකරුවෙකු වෙනුවෙන් පෙනී සිටි නීතීඥවරයා පැවසුවේ මේ නඩුව කොටස් දෙකකට බෙදා වෙන වෙනම අධිකරණය හමුවේ විභාගයට ගත යුතු බවයි. කෙසේ වෙතත් ඉදිරිපත් වු කරුණු සලකා බැලු මහේස්ත්‍රාත්වරයා යළිත් මෙම සැකකරුවන් මේ මස 20 වන දින අධිකරණය හමුවට ඉදිරිපත් කරන ලෙස නියෝග කරන ලදී.", "URL": "https://sinhala.adaderana.lk/news.php?nid=28960", "Category": null, "Parent URL": null}