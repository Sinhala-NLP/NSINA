{"Source": "Adaderana", "Timestamp": "November 5, 2017 01:03 pm", "Headline": "තෙල්ගමු ඔයට බිලි වූ තවත් දැරියකගේ මළ සිරුරක් හමුවෙයි", "News Content": "ලග්ගල - ඇටන්වල ප්‍රදේශයේ - තෙල්ගමුව ඔයේ දිය පහරකට හසුවීමෙන් දියේ ගිළී අතුරුදන් වු තවත් දැරියකගේ මළ සිරුරක් සොයාගෙන තිබේ. අද (05) පෙරවරුවේ සිව් හැවිරිදි දැරියකගේ මළ සිරුරක් මෙලෙස සොයාගත් බව පොලීසිය සඳහන් කළේය. ඊයේ පස්වරුවේ තෙල්ගමු ඔයේ දියනාමින් සිටි පුද්ගලයින් අට දෙනෙකු සැඩ පහරකට හසුව දියේ ගිළී අතුරුදන්ව තිබිණි. පොලීසිය සහ ප්‍රදේශවාසීන් එක්ව පුද්ගලයින් පස්දෙනෙකුගේ මළසිරුරු ඊයේ පස්වරුව වන විට සොයාගත් අතර අනෙක් අතුරුදන් වු ගැහැණු ළමුන් තිදෙනෙකු සොයා අද පෙරවරුවේ සිදුකළ සෝදිසි මෙහෙයුම් වලදී එක් දැරියකගේ මළ සිරුරක් සොයාගෙන ඇති බව වාර්තා වේ. ඒ අනුව මේ වන විට පිරිමි පුද්ගලයින් දෙදෙනෙකුගේ, කාන්තාවන් තිදෙනෙකුගේ සහ දැරියකගේ මළ සිරුරු සොයාගෙන ඇති බවයි පොලීසිය සඳහන් කළේය. 12 හැවිරිදි සහ 7 හැවිරිදි දැරියන් දෙදෙනෙකු තවදුරටත් අතුරුදන්ව සිටින අතර යුද හමුදාව, නාවික හමුදාව, පොලිස් විශේෂ කාර්යය බලකාය සහ පොලීසිය එක්ව ඔවුන් සෙවීමේ මෙහෙයුම් සිදුකරන බව ලග්ගල පොලීසිය සඳහන් කළේය. මෙම පිරිස නාත්තණ්ඩිය ප්‍රදේශයේ සිට ලග්ගල ප්‍රදේශයට පැමිණ ඇති අතර 12 දෙනෙකුගෙන් යුත් කණ්ඩායමක් දියනාමින් සිටියදී ඉන් අට දෙනෙකු සැඩපහරකට හසුවී ගසාගෙන ගොස් මෙලෙස අතුරුදන් වී තිබිණි.", "URL": "https://sinhala.adaderana.lk/news.php?nid=79529", "Category": null, "Parent URL": null}