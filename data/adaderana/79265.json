{"Source": "Adaderana", "Timestamp": "October 29, 2017 02:06 pm", "Headline": " ජනපති කොමිසමේ වාර්තාව සකසන්න කාලය දිගු වෙයි", "News Content": "බරපතළ වංචා දූෂණ විමර්ශන ජනාධිපති කොමිසමේ වාර්තාව සකස් කිරීම සඳහා තවත් මාසයක කාලයක් කල් ලබා දී තිබේ. ජනාධිපති මෛත්‍රීපාල සිරිසේන මහතා විසින් දෙසැම්බර් මස තුන් වන දින දක්වා අදාළ කල් ලබාදීම සිදුකර ඇති බව එම කොමිසමේ ලේකම් එච්.ඩබ්ලිව්.ගුණදාස මහතා සඳහන් කළේය. බරපතළ වංචා දූෂණ විමර්ශන ජනාධිපති කොමිසම පසුගිය සැප්තැම්බර් මස තුන් වන දිනෙන් අවසන් වූ අතර ඊට අදාළ වාර්තා සකස් කිරීම සඳහා නොවැම්බර් මස තුන් වන දින දක්වා මාස දෙකක කාලයක් ලබාදෙනු ලැබීය. කෙසේවෙතත් එම කාලය ප්‍රමාණවත් නොවන බවට බරපතළ වංචා දූෂණ විමර්ශන ජනාධිපති කොමිසම සිදුකළ දැනුම්දීමකට අනුව ඒ සඳහා තවත් මාසයක කාලයක් ලබා දී ඇති බව සඳහන්ය. ඒ අනුව එම කාලය තුළ දී කොමිසම විසින් සිදුකළ විමර්ශනවලට අදාළ සිද්ධීන් 17ක් පිළිබඳව වාර්තා සකස් කිරීමට නියමිතව තිබේ. ඊට අමතරව බරපතළ වංචා දූෂණ ජනාධිපති කොමිසමේ අවසන් වාර්තාව ද සකස් කිරීමට නියමිත බව එච්.ඩබ්ලිව්.ගුණදාස මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=79265", "Category": null, "Parent URL": null}