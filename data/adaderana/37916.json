{"Source": "Adaderana", "Timestamp": "October 4, 2013 05:34 pm", "Headline": "පුත්තලමේ පාසලකින් හමුවූ ඡන්ද පත්‍රිකා ගණන් කිරීම ඇරඹෙයි", "News Content": "වයඹ පළාත් සභා මැතිවරණය අවසන්වීමෙන් පසුව ඡන්දය ගණන් කළ විද්‍යාලයක ශාලාවක තිබී හමුවීමෙන් පසුව අධිකරණය බාරයේ තිබු ඡන්ද පත්‍රිකා ගණන් කිරීම අද (04) සවස පුත්තලම දිසා අධිකරණ සංකීර්ණයේදී ආරම්භ වී තිබේ. පුත්තලම දිසා විනිසුර රංග දිසානායක මහතා ඉදිරියේ මෙම ඡන්ද පත්‍රිකා තොගය ගණන් කිරීම සිදු වෙමින් පවතින බව අප වාර්තාකරු පැවසීය. පසුගිය 21 වැනිදා පැවති වයඹ පළාත් සභා මැතිවරණය අවසන්වීමෙන් පසුව 24 වැනිදා සවස පුත්තලම ශාන්ත ඇන්ඩෘ මධ්‍ය මහා විද්‍යාලයේ ශාලාවක් තුළ තිබී ඡන්ද පත්‍රිකා තොගයක් හමුවී ඇත. මෙම ස්ථානයට පැමිණි මැතිවරණ කෙමසාරිස්වරයා සහ මැතිවරණයට ඉදිරිපත්වු අපේක්ෂකයන් අතර පැවති සාකච්ඡාවකින් පසුව හමුවු සියලූම ඡන්ද පත්‍රිකා ඡන්ද පෙට්ටියක බහ මුද්‍රා තබා පුත්තලම අධිකරණයට ඉදිරිපත් කිරීමට තීරණය විය. ඒ අනුව හමුවු ඡන්ද පත්‍රිකා බහාලන ලද පෙට්ටිය මත එම ස්ථානයට පැමිණ සිටි වයඹ පළාත් සභාවට ඉදිරිපත්වු අපේක්ෂකයින් 12 දෙනෙකුද අත්සන් තබන ලදී. මෙම ඡන්ද පත්‍රිකා ඇතුළත් පෙට්ටිය ඉකුත් 25 වැනි දින පුත්තලම පොලිස් අධිකාරීවරයා ඇතුළු පොලිස් නිලධාරීන් විසින් පුත්තලම දිසා විනිසුරු රංග දිසානායක මහතා වෙත ඉදිරිපත් කරන ලදී. එම අවස්ථාවේදී මේ සම්බන්ධයෙන් විමසීම මෙම මස 09 වැනි දින දක්වා කල් තැබු දිසා විනිසුරුවරයා හමුවී ඇති ඡන්ද පත්‍රිකා සම්බන්ධයෙන් වාර්තාවක් එදිනට අධිකරණය වෙත ඉදිරිපත් කරන ලෙස පුත්තලම තේරීම් බාර නිලධාරීවරයාට සහ පොලීසියට නියම කළේය. මේ අතර ශාන්ත ඇන්ඩෘ විද්‍යාලයේ අල්මාරියක තිබී තවත් ඡන්ද පත්‍රිකා තොගයක් පසුගිය 26 වැනි දින නැවත හමුවිය.එම ඡන්ද පත්‍රිකා පාර්සල් කර මුද්‍රා තබා තමන් සන්තකයේ ඇති බව එම අවස්ථාවේදී අප කරන ලද විමසීමකදී පුත්තලම තේරීම් බාර නිලධාරීවරයා කියා සිටියේය. මේ සම්බන්ධයෙන් පරීක්ෂණ පැවැත්වු රහස් පොලීසියේ නිලධාරීන් තමන්ට හමුවු බව කියන තවත් ඡන්ද පත්‍රිකා තොගයක් පසුගිය 27 වැනිදා පුත්තලම අධිකරණය වෙත ඉදිරිපත් කරන ලදි. එම ඡන්ද පත්‍රිකාද අධිකරණ රෙජිසටාර්වරයා හමුවේ තබන ලෙස දිසා විනිසුරුවරයා එම අවස්ථාවේදී නියෝග කළේය. හමුවී අධිකරණය බාරයේ ඇති ඡන්ද පත්‍රිකා ගණන් කිරීම සිදු කරන ලෙස පුත්තලම දිසා විනිසුරුවරයා 03 වැනිදා නියෝග කර ඇත. ඒ අනුව අධිකරණය බාරයේ ඇති ඡන්ද පත්‍රිකා ගණන් කිරීම අද ආරම්භ විය. මෙම අවස්ථාවට පුත්තලම අතිරේක දිසාපති ජේ.එම්.ජේ.සී.බණ්ඩාර, පුත්තලම හිටපු සහකාර මැතිවරණ කොමසාරිස්වරුන් වන සුමිත් චන්දන, ඒ.ඕ.නෆීල්, රහස් පොලීසියේ ප්‍රධාන පොලිස් පරීක්ෂක පී.ඩබ්ලිව්.වික්‍රමසේකර යන මහත්වරුන්ද සහභාගි වී සිටි බව අප වාර්තාකරු පැවසීය. මෙරට පැවති මැතිවරණයක් අවසානයේ අධිකරණයක් තුළ දිසා විනිසුරුවරයෙකු ඉදිරිපිට ඡන්දය ගණන් කළ ප්‍රථම අවස්ථාව ලෙස මෙය ඉතිහාස ගත වන බවද ඇතමුන් පවසන්නේ යැයි අප වාර්තාකරු වැඩිදුරටත් කීවේය.", "URL": "https://sinhala.adaderana.lk/news.php?nid=37916", "Category": null, "Parent URL": null}