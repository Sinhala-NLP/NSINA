{"Source": "Adaderana", "Timestamp": "June 7, 2012 10:04 am", "Headline": "සොරකමේ ආ අපරාධකරු නිවෙස් හිමියාගේ වෙඩි පහරින් මරුට", "News Content": "අද(07) අලුයම හක්මණ පොලිස් වසමේ හෙට්ටියාවල, පුහුල්වැල්ල ප්‍රදේශයේ දී වෙඩි තබා පුද්ගලයෙකු ඝාතනය කර තිබේ. 46 හැවිරිදි හෙට්ටියාවල, කරතොට ප්‍රදේශයේ පදිංචිකරුවෙකු මෙ‍සේ ඝාතනයට ලක්ව ඇති බව පොලිසිය පවසයි. ඝාතනයට ලක්වූ පුද්ගලයා දිවයිනේ ලියාපදිංචි අපරාධකරුවකු වන අතර නිවසක දේපළ සොරකම් කිරීමට පැමිණි අවස්ථාවේ නිවසේ හිමිකරු විසින් ඔහු සතු බලපත‍්‍ර සහිත පතොරම් තුවක්කුව ඝාතනයට පත් පුද්ගලයා විසින් උදුරාගැනීමට තැත්කිරීම හේතුවෙන් මරණ බියට පත්වූ නිවස හිමියා විසින් සිදුකරන ලද වෙඩි තැබීමෙන් මෙම මරණය සිදු වී ඇති බව විමර්ශනයේදී අනාවරණය වී ඇති බව ද පොලිසිය සඳහන් කරයි. හක්මණ පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=24825", "Category": null, "Parent URL": null}