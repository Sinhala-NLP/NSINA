{"Source": "Adaderana", "Timestamp": "December 9, 2013 03:37 pm", "Headline": "අගමැති අස්විය යුතුයි නැතිනමි අස්කළ යුතුයි ", "News Content": "හෙරොයින් ජාවාරම සම්බන්ධයෙන් අග්‍රාමාත්‍යවරයාගේ සම්බන්ධීකරණ ලේකම්වරයෙකු සම්බන්ධ බවට එල්ල වන චෝදනා පිළිබඳව අග්‍රාමාත්‍යවරයා වහාම නිසි ප්‍රතිචාර දැක්විය යුතු බව ජාතික හෙළ උරුමයේ නායක ආචාර්ය පූජ්‍ය ඔම්ල්පේ සෝභිත හිමි පවසයි. පසුගිය දා රේගුවේදී අත්අඩංගුවට පත් වූ කිලෝග්‍රෑම් 261ක හෙරෝයින් තොගය සඳහා සහනයක් සලසන ලෙස අග්‍රාමාත්‍ය කර්යාලයෙන් රේගු බලධාරීන්ට ලිපියක් යොමු කර තිබූ අතර ඒ පිළිබඳව සිහිපත් කරමින් සෝම හිමි ගුණ සමරුව වෙනුවෙන් පැවති උත්සවයකට එක් වූ ආචාර්ය පූජ්‍ය ඕමල්පේ සෝභිත හිමි මේ අදහස් පළ කළේය. මේ පිළිබඳව පාර්ලිමේන්තුව තුළදී අග්‍රාමාත්‍ය දී.මු. ජයරත්න මහතාගෙන් විමසූ විට ඒ පිළිබඳව තමන් නොදන්නා බවත්, විශාල ලිපි ප්‍රමාණයක් දිනකට අග්‍රාමාත්‍ය කාර්යාලයෙන් යවන බවත්, ඒ පිළිබඳ විමසීමට තමන්ට වේලාවක් නොමැති බවත් අග්‍රාමාත්‍යවරයා පවසන බව උන්වහන්සේ එම අවස්ථාවේදී සඳහන් කර සි‍ටියේය. එසේම තමාගේ ලේකම්වරුන් සිදුකරන ක්‍රියාවන් සම්බන්ධයෙන් තමන් අවසර ලබා නොදී ඇති බවද අග්‍රාමාත්‍යවරයා සඳහන් කළ බව උන්වහන්සේ එහිදී කීවේය. තවද අග්‍රාමාත්‍යවරයාට කායික මෙන්ම මානසික කල්පනාව නොමැති නම් ඔහු කළ යුතු ලොකුම සේවාව වන්නේ අගමැති පදවියෙන් ඉල්ලා අස්වීම බවද සෝභිත හිමි පෙන්වා දුන්නේය. අනෙක් කාරණය වන්නේ තමාගේ ලේකම් ධූරය දරණ තැනැත්තා දුරාචාරයක් කළේ නම් ඔහු එම ධූරයෙන් ඉවත් නොකරන්නේ ඇයිද යන්නත්, කුඩු ආයෝජනය කිරීම සඳහා සහයෝගය ලබා දීම බුද්ධ ශාසනය විනාශ කිරීම සඳහා වන හොඳම ආයොජනය බවත්, උන්වහන්සේ එම අවස්ථාවේදී අවධාරණය කළේය. එසේම මේ නීති විරෝධී ක්‍රියාවන්ට සහය ලබාදෙන අගමැතිවරයා වහා ධුරයෙන් ඉවත් කරන ලෙස තමන් විසින් වගකීමකින් රටේ සිටින ජනාධිපතිවරයා වෙත උපදෙස් ලබාදෙන බවද උන්වහන්සේ සඳහන් කළේය. මෙහිදි වැඩිදුරටත් අදහස් දැක්වු ජාතික හෙළ උරුමයේ නායක ආචාර්ය පූජ්‍ය ඕමල්පේ සෝභිත හිමි සඳහන් කළේ හෙරොයින් ජාවාරම සඳහා අනුබල ලබාදීම බුද්ධ ශාසනයටම සිදුකරන නිගාවක් බවයි. පාර්ලිමේන්තු මන්ත්‍රී මර්වින් සිල්වා මහතාගේ පුද්ගලයෙකු මෙලෙස කළ විට අමාත්‍යවරයා සඳහන් කරන්නේ එම පුද්ගලයා තමාගේ ලේකම් නොවන බවත්, එසේත් නොමැතිනම් තමන් විසින් එම පුද්ගලයා ඉවත් කළ අයෙකු බවත්ය. මර්වින් සිල්වා මහතාටද ඒ සම්බන්ධයෙන් යම් ප්‍රතිපත්තියක් ඇති බවත්, නමුත් අගමැතිවරයාට එසේ සාදාචාරයක් පවා නොමැති බව සෝභිත හිමි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39452", "Category": null, "Parent URL": null}