{"Source": "Adaderana", "Timestamp": "July 21, 2013 01:09 pm", "Headline": "ලක්ෂ 2ක නිදි පෙති රා හදන්නයි!", "News Content": "කොස්ගම ප්‍රදේශයේ පුද්ගලයෙකු සතුව තිබී සොයා ගන්නා ලද නිදි පෙති තොගය මත් පැන් නිෂ්පාදනය සඳහා යොදා ගැනීමට ගෙනැවිත් ඇති බවට සෞඛ්‍ය අමාත්‍යංශය සිදුකළ පරික්ෂණවලින් අනාවරණය වී තිබේ. අදාළ නිදිපෙති තොගය ළඟ තබාගත් පුද්ගලයාගේ ඥතියෙකු විසින් රා නිෂ්පාදනය කිරීම සඳහා මෙම නිදිපෙති යොදාගෙන ඇති බව ජාතික ඖෂධ අධිකාරියේ අධ්‍යක්ෂ වෛද්‍ය හේමන්ත බෙනරගම මහතා සඳහන් කළේය. කිරිදිවැල ප්‍රදේශයේ පවත්වාගෙන ගිය රා අලෙවි කිරීමේ මධ්‍යස්ථානයක්ද වැටලූ බව වෛද්‍ය හේමන්ත බෙනරගම මහතා පැවසීය. කොස්ගම ප්‍රදේශයේ පුද්ගලයෙකු විසින් සිය නි‍වසේ පවත්වාගෙන ගිය පෞද්ගලික ඔසු සැලක තිබී රුපියල් ලක්ෂ 2ක් පමණ වටිනා නිදි පෙති තොගයක් පෙරේදා සොයාගන්නා ලදී. එම නිදි පෙති තොගය පිළිබඳව වහාම පරීක්ෂණයක් ආරම්භ කරන ලෙසට සෞඛ්‍ය ඇමති මෛත්‍රිපාල සිරිසේන මහතා‍ දුන් උපදෙසකට අනූව විමර්ශනයක් ඇරඹීමෙන් ‍පසු මේ බව අනාවරණය කරගෙන ඇත.", "URL": "https://sinhala.adaderana.lk/news.php?nid=35972", "Category": null, "Parent URL": null}