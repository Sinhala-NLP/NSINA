{"Source": "Adaderana", "Timestamp": "December 23, 2017 06:52 am", "Headline": "ඡන්ද නාම ලේඛනේ නම තිබුනට ID නැති අයට ID ගන්න විශේෂ වැඩපිළිවෙලක් ", "News Content": "මැතිවරණ නාමලේඛනයේ නම සඳහන් එහෙත් ජාතික හැදුනුම්පත් නොමැති ලක්ෂ 03කට ආසන්න පිරිසක් සිටින බව පුද්ගලයින් ලියාපදිංචි කිරීමේ දෙපාර්තමේන්තුව පවසයි. එම දෙපාර්තමේන්තුවේ කොමසාරිස් ජනරාල් වියානා ගුණතිලක මහතා පැවසුවේ හැදුනුම්පත ලබාගන්නා අවස්ථාවේ උප්පැන්න සහතිකය ඇතුලු අත්‍යවශ්‍ය ලියකියවිලි ඉදිරිපත් නොකිරීම හේතුවෙන් ඔවුන්ට ජාතික හැදුනුම්පත ලබාගැනීමේ අවස්ථාව අහිමි වී ඇති බවයි. එම නිසා උප්පැන්න සහතිකය නොමැතිව උවද හැදුනුම්පත ලබාගැනීමට විශේෂ වැඩපිළිවෙලක් සකස් කර ඇති බව වියානා ගුණතිලක මහතා ප්‍රකාශ කළේය. ඒ වෙනුවෙන් විශේෂ ආකෘති පත්‍රයක් සකස් කර ඇති අතර ඒ සඳහා සිය පෞද්ගලික තොරතුරු වලට අමතරව හැදුනුම්පත් සහිත ඥාතීන් තිදෙනෙකුගේ සහ තමා ජීවත් වන ප්‍රදේශයේ හැදුනුම්පත් සහිත පුද්ගලයින් තිදෙනෙකුගේ තොරතුරු ඇතුළත් කිරීමට අවශ්‍ය බව ඔහු පැවසීය. මීට අමතරව දිවුරුම් පෙත්සමක් ද අවශ්‍ය බවයි වියානා ගුණතිලක මහතා පැවසීය. මෙම කටයුතු සඳහා පුද්ගලයින් ලියාපදිංචි කිරීමේ දෙපාර්තමේන්තුවේ විශේෂ ඒකකයක් ද පිහිටුවා ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=81952", "Category": null, "Parent URL": null}