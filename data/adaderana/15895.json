{"Source": "Adaderana", "Timestamp": "May 5, 2011 08:57 am", "Headline": "සරසවි ආචාර්යවරුන් ස්වේච්ඡා තනතුරු අතහරියි ", "News Content": "සිය වැටුප් අරගලය වෙනුවෙන් සියලු ස්වේච්ඡා තනතුරු වලින් ඉවත්වීමට අදාළ ලිපි භාරදීමට කටයුතු යොදා ඇති බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. ස්වෙච්ඡා තනතුරුවලින් ඉවත්වීමට අදාළ ලිපි ඊයේ(04) මෙන්ම අද(05) දිනයේත් භාරදීමට නියමිත බව එහි සභාපති ආචාර්ය නිර්මාල් රංජිත් දේවසිරි මහතා සඳහන් කළේය. අද දිනයේ ඉදිරියේ ගත යුතු වෘත්තීය ක්‍රියාමාර්ග පිළිබඳ තීරණයකට එළඹෙන බව ද ඔහු වැඩිදුරටත් කියා සිටියේය. අද පස්වරු 3 .00 ට කොළඹ මහවැලි කේන්ද්‍රයේ මහජන රැස්වීමක් පැවැත්වෙන බවත්, එහිදී සිය වැටුප් අරගලයේ පසුබිම සහ එහි සාධාරණත්වය, ඉදිරි ක්‍රියා මාර්ග පිළිබඳව මහ ජනතාවට පැහැදිලි කීරීමට බලාපොරොත්තු වන බව හෙතෙම ප්‍රකාශ කළේය. ඉල්ලීම් වලට සාධාරණ ප්‍රතිචාරයක් හා විසඳුමක් ලැබෙන තුරු මේ වනවිට විශ්ව විද්‍යාල ආචාර්යවරුන් විශාල ප්‍රමාණයක් අධිෂ්ඨානයකින් යුතුව පෙළගැසී සිටින බව ආචාර්ය නිර්මාල් රංජිත් මහතා අවධාරණය කර සිටියේය.", "URL": "https://sinhala.adaderana.lk/news.php?nid=15895", "Category": null, "Parent URL": null}