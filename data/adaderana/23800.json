{"Source": "Adaderana", "Timestamp": "April 25, 2012 04:55 pm", "Headline": "සුසාන භූමියට කසළ එපා-අනුරාධපුරයෙන් උද්ඝෝෂණයක්", "News Content": "අනුරාධපුර මහනගර සභාව කසළ බැහැර කිරීම සඳහා නගරයේ පොදු සුසාන භූමියේ කොටසක් යොදාගැනීම වහාම නතර කරන්නැයි බලකරමින් ප්‍රදේශවාසීන් උද්ඝෝෂණයක නිරතවී තිබේ. අනුරාධපුර කේ.බී.රත්නායක මහා විද්‍යාල‍ය ඉදිරිපිට දී අද පෙරවරුවේ ඔවුන් මෙම උද්ඝෝෂණයේ නිරත වූ බව අද දෙරණ වාර්තාකරු සඳහන් කරයි. සුසාන භූමියට කසළ බැහැර කිරීම හේතුවෙන් ඒ ආසන්නයේ පිහිටි කේ.බී. රත්නායක විද්‍යාලයේ සිසුන් හා ගුරුවරුන් මෙන්ම අවට නිවාසවල ජනතාව ද දැඩි අපහසුතාවට පත්ව සිටින බවට උද්ඝෝෂකයෝ චෝදනා කළෝය. මෙම තත්ත්වය පිළිබඳව අනුරාධපුර මහනගර සභාවේ නගරාධිපතිවරයාට සහ නාගරික කොමසාරිස්වරයාට අවස්ථා ගණනාවක දී දැනුම් දුන්නද ඒ පිළිබඳව මේ වනතෙක් කිසිදු ක්‍රියාමාර්ගයක් ගෙන නොමැති ඔවුන් පෙන්වාදෙයි. මේ සම්බන්ධයෙන් අනුරාධපුර නාගරික කොමසා‍රිස් සම්පත් රෝහණ ධර්මදාස මහතාගෙන් කළ විමසීමක දී ඔහු කියා සිටියේ පොදු සුසාන භූමියේ කොටසක් යොදාගෙන ඇත්තේ කසළ බැහැර කිරීමට නොව ප්‍රතිචක්‍රීකරණය සඳහා කසළ තේරීමට පමණක් බවයි.", "URL": "https://sinhala.adaderana.lk/news.php?nid=23800", "Category": null, "Parent URL": null}