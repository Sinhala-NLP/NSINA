{"Source": "Adaderana", "Timestamp": "July 1, 2013 07:10 am", "Headline": "අනාරක්ෂිත දුම්රිය මාර්ග අනතුරු වෙනුවෙන් මානව හිමිකම් කොමිසම අවදියෙන්", "News Content": "අනාරක්ෂිත දුම්රිය මාර්ගවල සිදුවන අනතුරු අවම කර ගැනීම සඳහා ගතයුතු පිළියම් සෙවීමට ශ්‍රී ලංකා මානව හිමිකම් කොමිසම් සභාවේ අවධානය යොමුව තිබේ. ඒ අනුව ප්‍රවාහන ක්ෂේත්‍රයට සම්බන්ධ සියළු බලධාරීන් සමඟ සාකච්ඡා කිරීමට එම සභාව තීරණය කර ඇත. එමෙන්ම පොලිසිය ඇතුළු ආරක්ෂක අංශ නිලධාරීන්ද මේ සඳහා සම්බන්ධ කර ගැනීමට බලාපොරොත්තු වන බව ශ්‍රි ලංකා මානව හිමිකම් කොමිසන් සභාව සඳහන් කරයි. පසුගිය කාලය තුළ දුම්රිය හරස්මාර්ග වලදී ජීවිත අනතුරු රැසක් සිදුවූ අතර මෙහිදී ඝෘජුවම චෝදනා එල්ල වූයේ දුම්රිය දෙපාර්තමේන්තුවටය. අනාරක්ෂිත දුම්රිය මාර්ගවල නිසි ආකාරයෙන් ගේට්ටු හෝ අනතුරු ඇඟවීමේ සංඥා ක්‍රියාත්මක නොවීම මෙයට එක් හේතුවක් විය. කෙසේ වෙතත් මෙවැනි තත්ත්වයක් තුළ අනාරක්ෂිත දුම්රිය මාර්ගවලදී සිදුවන අනතුරු අවම කර ගැනීම සඳහා ප්‍රවාහන බලධාරීන් සමඟ සාකච්ඡා කිරීමට ශ්‍රී ලංකා මානව හිමිකම් කොමිසන් සභාව තීරණය කර තිබේ. එමෙන්ම පසුගිය දිනවල සිදුවූ අනතුරු පිළිබඳව පූර්ණ වාර්තාවක් ලබා දෙන ලෙසද ශ්‍රී ලංකා මානව හිමිකම් කොමිසන් සභාව ප්‍රවාහන බලධාරීන්ගෙන් ඉල්ලීමක් කර ඇති බව සඳහන්ය. දැනට දීර්ඝ කාලයක් මුළුල්ලේ අනාරක්ෂිත දුම්රිය මාර්ග සඳහා ගේට්ටු යෙදීම පිළිබඳව සාකච්ඡාවට ලක්වුව ද මේ සඳහා නිසි විසදුම් මේ දක්වාත් ලැබී නැත.", "URL": "https://sinhala.adaderana.lk/news.php?nid=35379", "Category": null, "Parent URL": null}