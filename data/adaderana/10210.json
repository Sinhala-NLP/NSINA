{"Source": "Adaderana", "Timestamp": "August 13, 2010 01:04 pm", "Headline": "සමෘද්ධි නිලධාරීන්ගේ ජාවාරම් හොයන්න මර්වින් රටවටේ", "News Content": "තමා නැවතී නැති බවත්,සැඟවී නැති බවත්,දුක්වෙන්නේ ද නැති බවත් හිටපු නියෝජ්‍ය අමාත්‍ය අචාර්ය මර්වින් සිල්වා මහතා පවසයි. තමන් මෙතෙක් කරගෙන ආ කටයුතු දිගින් දිගටම කර‍ගෙන යන බවද හෙතෙම කියා සිටියේ අද කැලණිය,පෙතියාගොඩ-වෑවැල්ල පාරට තාර දැමීමේ කටයුතු ආරම්භ කිරිමේ අවස්ථාවට සහභාගී වෙමිනි. මෙම මාර්ගයේ කටයුතු සඳහා ලක්ෂ 175 ක ප්‍රතිපාදන වෙන් කර ඇති බවත් ,අවශ්‍ය වන්නේනම් තවත් මුදල් වෙන් කළ හැකි බව ද හෙතෙම මෙහිදී සඳහන් කර තිබේ. සමෘද්ධි නිලධාරීන් සමෘද්ධි ලාභීන්ගේ නමට බැංකුවලින් ණය පහසුකම් ලබාගෙන ඒවා පොළියට ලබාදෙමින් මුදල් උපයාගන්නා ජාවාරමක් පිළිබඳ තමන්ට තොරතුරු ලැබී ඇතැයි සිල්වා මහතා කියා සිටියේය. ඒ නිසාම ඇතැම් සමෘද්ධි නිලධාරීන්ට වැටුප් නොලබා වුවද ජිවත්වන්නට ආදායම් මාර්ග පෑදී ඇතැයි හෙතෙම සඳහන් කළේය. මෙම ජාවාරමෙන් සමෘද්ධි නිලධාරීන් මුදවා ගැනීම සඳහා තමන් රට වටේ යන්න සූදානම් බවද ආචාර්ය මාර්වින් සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10210", "Category": null, "Parent URL": null}