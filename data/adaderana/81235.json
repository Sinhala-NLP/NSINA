{"Source": "Adaderana", "Timestamp": "December 8, 2017 11:10 pm", "Headline": "ජනපති අත්සනින් දුම්රිය අත්‍යාවශ්‍ය සේවයක් වෙයි", "News Content": "දුම්රිය සේවය අත්‍යාවශ්‍ය සේවාවක් කර තිබේ. ජනාධිපති ලේකම් ඔස්ටින් ප්‍රනාන්දු මහතා පැවසුවේ ජනාධිපති මෛත්‍රීපාල සිරිසේන මහතා අදාළ ගැසට් නිවේදනයට අත්සන් තැබූ බවයි. දුම්රිය වෘත්තීය සමිති සමඟ සිදුකළ සාකච්ඡාවන්හීදි එකඟ වූ කරුණු වලට අනුව දුම්රිය වෘත්තීය සමිති නියෝජිතයින් කටයුතු නොකිරීම හේතුවෙන් දුම්රිය සේවය අත්‍යවශ්‍යම සේවාවක් බවට පත් කිරීමට අදාළ ගැසට් නිවේදනය යොමු කළ බව ජනාධිපති ලේකම්වරයා කියා සිටියේය. දහවල් දුම්රිය වෘත්තීය සමිති සමඟ තමා සිදුකළ සාකච්ඡාවේදී ගැටළුවලට විසඳුම් ලබාදීමට අදාළ පියවර ගත් බව ජනාධිපති ලේකම් ඔස්ටින් ප්‍රනාන්දු මහතා පැවසුවේය. සහකාර දුම්රිය රියදුරන් බඳවාගැනීමේ පටිපාටියට අදාළ ගැටළුවට විසඳුම් ලබාදීමට පියවර ගත් බව ජනාධිපති ලේකම්වරයා පෙන්වාදුනි. උසාවි නියෝගයක් හේතුවෙන් බඳවාගැනීමේ පටිපාටියේදී විභාගයක් පැවැත්වීමට ගෙන ආ තීරණය කල් දැමීමට හෝ අවලංගු කිරීමට නොහැකි බව වෘත්තීය සමිති වලට පෙන්වාදුන් බව ඔහු පවසයි. වැටුප් විෂමතාවට අදාළ කරුණු සාකච්ඡා කිරීම සඳහා මුදල් අමාත්‍යංශ ලේකම්වරයා වේලාවක් ලබාදී ඇති අතර මෙම එකඟතා තුනටම වෘත්තීය සමිති නියෝජිතයින් එකඟත්වය පළ කළ බව ජනාධිපති ලේකම් ඔස්ටින් ප්‍රනාන්දු මහතා පවසයි. තමා සමඟ පැවති සාකච්ඡාවේදී එලඹි මෙම එකඟතාවන්ට අනුව වර්ජනය අත්හරින බවට දුම්රිය වෘත්තීය සමිති නියෝජිතයින් ලිඛිතව එකඟත්වය පළ කළ බව ජනාධිපති ලේකම්වරයා පැවසුවේය. එම එකඟතාව කඩකරමින් වර්ජනය අඛණ්ඩව සිදුකිරීම හේතුවෙන් දුම්රිය සේවය අත්‍යවශ්‍ය සේවාවක් බවට පත් කිරීමට අදාළ ගැසට් නිවේදනය නිකුත් කිරීමට පියවර ගත් බව ජනාධිපති ලේකම් ඔස්ටින් ප්‍රනාන්දු මහතා අද දෙරණට පැවසුවේය", "URL": "https://sinhala.adaderana.lk/news.php?nid=81235", "Category": null, "Parent URL": null}