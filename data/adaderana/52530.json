{"Source": "Adaderana", "Timestamp": "July 9, 2015 11:37 am", "Headline": "මහින්ද කුරුණෑගලින් එනවා - නාමයෝජනාවලට අත්සන් කළා", "News Content": "හිටපු ජනාධිපති මහින්ද රාජපක්ෂ මහතා මහමැතිවරණයට තරඟ කිරීම සඳහා නාමයෝජනාවලට අත්සන් තැබූ බව ජාතික නිදහස් පෙරමුණේ නායක හිටපු පාර්ලිමේන්තු මන්ත්‍රී විමල් වීරවංශ මහතා පවසයි.නාරාහේන්පිට අභයාරාමයේදී දැන් පැවැත්වෙන මාධ්‍ය හමුවේදී ඒ මහතා මේ බව පැවසීය.හිටපු ජනාධිපතිවරයා එක්සත් ජනතා නිදහස් සන්ධානය යටතේ කුරුණෑගල දිස්ත්‍රීක්කයෙන් මැතිවරණයට තරඟ කිරීමට නියමිත බවද ඒ මහතා කීවේය.මේ අතර නාමයෝජනා පත්‍රය හෙට බාරදීමට නියමිත බවද වාර්තා වේ.මහින්ද - මෛත්‍රී ස්වර්ණමය යුගය ලබන අගෝස්තු 18 වැනිදායින් පසු ආරම්භ වන බවද විමල් වීරවංශ මහතා එහිදී පැවසීය.එක්සත් ජාතික පක්ෂය ද බැඳුම්කර සුදා, නිධන් සුදා, කරුංකා සුදා, තඹ සුදා, කප්පම් සුදා වැනි ලොකු වැරදි කළ අයට නාම යෝජනා නොදේනම් සුළු වැරදි කළ අපේ අයටත් නාම යෝජනා නොදෙන බව ඔහු කියා සිටියේය.නාමයෝජනා දෙන නොදෙන අය ගැන මාධ්‍යවේදීන් ඇසූ ප්‍රශ්නවලට සෘජු පිළිතුරක් නොදුන් ඒ මහතා ලබන 13 වැනිදා නාමයෝජනා දීමෙන් පසු එය නිවැරදිවම අවබෝධකර ගත හැකි බව කීවේය.එක්සත් ජාතික පක්ෂය මැතිවරණය ජය ගැනීම සඳහා බොරු බේගල් ඇදබාන බවට ද ඔහු එහිදී චෝදනා කළේය.එසේම එක්සත් ජාතික පක්ෂය සහ එක්සත් ජනතා නිදහස් සන්ධානය යන පක්ෂ දෙක තුළම අධිරාජවාදි හස්තයන් ක්‍රියාත්මක වන බවද හෙතෙම කීවේය.මහින්ද රාජපක්ෂ මහතාට නාමයෝජනා ලබානොදිය යුතු බවට ඇතැම් පාර්ශව ගෙන ගිය ප්‍රචාරයන් ද එහි ප්‍රථිපලයක් බව වීරවංශ මහතා පැවසීය.මහින්ද රාජපක්ෂ මහතා ජයග්‍රහණය කොට රට යළි නිසි මඟට ගැනීමට පියවර ගන්නා බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52530", "Category": null, "Parent URL": null}