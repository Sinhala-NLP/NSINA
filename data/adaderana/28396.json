{"Source": "Adaderana", "Timestamp": "October 18, 2012 03:19 pm", "Headline": "මැණික් ෆාම් හදිසියේ වැසීම ගැන අමෙරිකාව අවදියෙන්", "News Content": "මැණික් ෆාම් කඳවුර වසාදැමීම සඳහා අවතැන්වූවන්ගේ අවසන් කණ්ඩායම කඩිනමින් පදිංචි කරවීම පිළිබඳ තම අවධානය යොමුව ඇති බව ශ්‍රී ලංකාවේ අමෙරිකානු තානාපති කාර්යාලය පවසයි. ප්‍රමාණවත් වාසස්ථානයක්, ජලය හා සනීපාරක්ෂාව හෝ ජීවනෝපායන්වල යෙදීමේ ක්‍රමයක් නොමැතිව කඩිනමින් එළි කරන ලද උතුරේ ඉඩම්වල මෙම අවතැන්වූවන් බොහොමයක් නැවත පදිංචි කර ඇති බව නිවේදනයක් නිකුත් කරමින් තානාපති කාර්යාලය කියා සිටියි. එකී නිවේදනයේ මෙසේද දැක්වෙයි. තවද ශ්‍රී ලාංකික රජය වෙතින් සිය මූලික සේවාවන් ඉටුකරගැනීමට හෝ සිය නිවෙස් කරා යාමට දීර්ඝ කාලීන ලෙස අවතැන් වූ බොහෝමයකට නොහැකිවී ඇත. නැවත පදිංචි වූ ජනතාවට අමෙරිකානු රජයේ ආධාර හරහා වඩා යහපත් අනාගතයක් ගොඩනැගෙනු ඇති අතර ශ්‍රී ලාංකිකයන්ට අවශ්‍යවන සේවාවන් හා අවධානය සැපයීම සඳහා ශ්‍රී ලංකා රජය සමග කටයුතු කිරීම අමෙරිකානු තානාපති කාර්යාලයේ බලාපොරොත්තුවයි. කෙසේ වෙතත් වසර 26 ක යුද්ධය නිමාවේදී අවතැන්වූවන් විශාල සංඛ්‍යාවක් කඩිනමින් නැවත පදිංචි කිරීම සඳහා කටයුතු කිරීම පිළිබඳව ශ්‍රී ලංකා රජයට අමෙරිකානු රජයේ ප්‍රසාදය හිමිවේ. මුලතිව් හා කිලිනොච්චි දිස්ත්‍රීක්කවල නැවත පදිංචි වන්නනන්ට ආධාර සපයන සංවිධාන 3 ට අමෙරිකානු එක්සත් ජනපදය විසින් මෑත කාලයේ ඩොලර් මිලියන 3 ට වඩා වැඩි මුදලක් ප්‍රදානය කර ති‍බේ.", "URL": "https://sinhala.adaderana.lk/news.php?nid=28396", "Category": null, "Parent URL": null}