{"Source": "Adaderana", "Timestamp": "April 19, 2013 09:12 am", "Headline": "මංඤොක්කා රියදුරුගේ ලොරියට කිරි කපන්නන් 2ක් මරුට", "News Content": "පූගොඩින් ගල්කිස්සට මංඤොක්කා ගෙනඒමට ගිය රියදුරෙකුගේ බට්ටා වර්ගයේ ලොරියක් පෙරළී කිරි කපන්නන් දෙදෙනෙකු මියගිය බව පොලීසිය පවසයි. අද උදෑසන 5.30ට පමණ සිදුවු එකී අනතුරින් මියගොස් ඇත්තේ පූගොඩ කඳනගොඩ ප්‍රදේශයේ පදිංචි 70 හැවිරිදි හා 75 හැවිරිදි පුද්ගලයින් දෙදෙනෙකි. හංවැල්ල - නිට්ටඹුව මාර්ගයේ කළුගස්හින්න ප්‍රදේශයේදී වාහනය මාර්ගයේ වම්පසට ඇලවී ගමන් කරමින් සිටි කිරි කපන්නන් 2 දෙදෙනෙකු ඊට යටවී ඇති අතර අනතුර වන අවස්ථාවේ තවත් 5 දෙනෙකු ඔවුන් සමග ගමන් කරමින් සිට ඇති බව පොලීසිය කියයි. රියදුරුට නින්ද යාම නිසා හෝ අධික වේගය මත මෙම අනතුර සිදුවූවාදැයි ‍පූගොඩ පොලීසිය පරීක්ෂණ සිදුකරයි. මොහු දිනපතාම පාහේ පූගොඩින් ගල්කිස්සට මංඤොක්කා රැගෙන එ‍න්නෙකු බව මූලික පරීක්ෂණවලදී අනාවරණය වී ඇත. ලොරියේ රියදුරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=33381", "Category": null, "Parent URL": null}