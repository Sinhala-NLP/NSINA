{"Source": "Adaderana", "Timestamp": "March 14, 2011 08:55 am", "Headline": "2 වන ලෝක යුද්ධයෙන් පසු ජපානය දරුණුතම ඛේදවාචකයට මුහුණදී තිබෙනවා", "News Content": "දෙවන ලෝක යුද්ධයෙන් පසු ජපානය දරුණුතම ඛේදවාචකයකට මුහුණ දී ඇතැයි එරට අග්‍රාමාත්‍ය නාවටෝ ඛාන් පවසයි. මේ අතර ෆුකුෂිමා න්‍යෂ්ටික බලාගාරයේ න්‍යෂ්ටික ප්‍රතික්‍රියෙකයක් පුපුරා යැමේ අවදානම තවදුරටත් පවතින බව එරටින් ලැබෙන වාර්තා පවසයි. න්‍යෂ්ටික බලාගාර ආශ්‍රිතව විකිරණශීලීත්වය ඉහළ යාම හේතුවෙන් ලක්ෂ ගණනක පිරිසක් එම ප්‍රදේශවලින් ඉවත් කොට තිබේ. අදාළ ප්‍රතික්‍රියෙකය පුපුරා ගියහොත් අති විශාල ව්‍යවසනයකට මුහුණදීමට ජපානයට සිදුවනු ඇති බව විචාරකයින් පවසයි. අවසන් වශයෙන් 1979 වසරේ න්‍යෂ්ටික බලාගාරයක් පිපිරීමට ලක්ව ඇත්තේ රුසියාවේ චර්නොබිල් න්‍යෂ්ටික බලාගාර‍යය. එම පිපිරීමෙන් දහස් ගණනක් මියගිය අතර විකිරණශීලීත්වය හේතුවෙන් තවත් ලක්ෂ ගණනකට හානි සිදුවිය.", "URL": "https://sinhala.adaderana.lk/news.php?nid=14827", "Category": null, "Parent URL": null}