{"Source": "Adaderana", "Timestamp": "March 6, 2012 04:32 pm", "Headline": "ශ්‍රී ලංකාවට විශිෂ්ට ජයක්", "News Content": "සී. බී කුසලාන තුන්කොන් එක්දින ක්‍රිකට් තරගාවලියේ අද(06) පැවති තරගයෙන් ඕස්ට්‍රේලියාව පරදා කඩුලු 08 ක විශිෂ්ට ජයක් හිමිකරගැනීමට ශ්‍රී ලංකාව සමත්විය. ඕස්ට්‍රේලියාවේ ඇඩිලේඩ්හි පැවැත්වෙන මෙම තරගයේ කාසියේ වාසිය දිනාගත් ඕස්ට්‍රේලියානු කණ්ඩායමේ නායක මයිකල් ක්ලාක් පළමුව පන්දුවට පහරදීමට තීරණය කළේය. ඒ අනුව ඕස්ට්‍රේලියානු කණ්ඩායම නියමිත පන්දුවාර 50 තුළ කඩුලු 06 ක් දැවී ලකුණු 271 ක් රැස්කරනු ලැබීය. පිළිතුරු ඉනිම ක්‍රීඩාකළ ශ්‍රී ලංකා කණ්ඩායම පන්දුවාර 44 පන්දු 02 ක් තුළ කඩුලු 02 ක් පමණක් දැවී ලකුණු 274 ක් රැස්කරමින් තරගයේ ජයග්‍රහණය තහවුරු කරගැනීමට සමත්විය. ශ්‍රී ලංකා ඉනිම වෙනුවෙන් විශිෂ්ට පිතිහරඹයක නිරත වූ ටී. එම්. දිල්ශාන් ලකුණු 106 ක් රැස්කළ අතර එය ඔහුගේ එක්දින ක්‍රිකට් දිවියේ 12 වන ශතකය මෙන්ම සී. බී. කුසලාන තරගාවලිය තුළ ලබාගත් දෙවන ශතකය වේ. එමෙන්ම නායක මහේල ජයවර්ධන ලකුණු 80 ක් හා කුමාර සංගක්කාර නොදැවී ලකුණු 51 ක් හිමිකරගත්තේය. ඕස්ට්‍රේලියානු කණ්ඩායම වෙනුවෙන් බ්‍රෙට් ලී හා ජේම්ස් පැටින්සන් එක් කඩුල්ල බැගින් දවාගැනීමට සමත්විය. ඒ අනුව අවසාන තරගාවලියේ දී ශ්‍රී ලංකා කණ්ඩායම හා ඕස්ට්‍රේලියානු කණ්ඩායම එක් තරගය බැගින් ජයග්‍රහණය හිමිකරගෙන සිටියි. සී. බී කුසලාන තරගාවලියේ ජයග්‍රහණය තීරණය කරනු ලබන අවසන් තරගය මාර්තු 08 වන දින ඇඩිලේඩ්හි පැවැත්වීමට නියමිතය.", "URL": "https://sinhala.adaderana.lk/news.php?nid=22626", "Category": null, "Parent URL": null}