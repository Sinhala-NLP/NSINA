{"Source": "Adaderana", "Timestamp": "September 30, 2012 08:39 am", "Headline": "බන්ධනාගාර අධිකාරීවරුන්ට රතු එළියක්", "News Content": "මින් ඉදිරියට බන්ධනාගාර තුළට නීති විරෝධී ද්‍රව්‍ය හෝ භාණ්ඩ රැගෙන යාමක් සිදුවුවහොත් එහි සම්පූර්ණ වගකීම බන්ධනාගාර අධිකාරීවරුන් සතු බව පුනරුත්තාපන හා බන්ධනාගාර ප‍්‍රතිසංස්කරණ අමත්‍යාංශය පවසයි. පසුගියදා සිදුකළ වැටලීමකින් කොළඹ මැගසින් බන්ධනාගාරය තුළ තිබු නීති විරෝධී ද්‍රව්‍ය සියල්ලම පාහේ සොයාගෙන ඇති බව පුනරුත්තාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා සඳහන් කළේය. මේ හේතුව නිසා නැවත වරක් මැගසින් බන්ධනාගාරය තුළ යම්කිසි නීති විරෝධී භාණ්ඩයක් තිබුණහොත් එහි වගකීම බන්ධනාගාර අධිකාරීවරුන් සතු බව අමාත්‍යවරයා පැවසුවේය. බන්ධනාගාර තුළ සිදුවන නීති විරෝධී ක‍්‍රියා නැවැත්වීම සමාජයේ වගකීමක් බව ද අමාත්‍යවරයා සඳහන් කළේය. බන්ධනාගාර තුළට නීති විරෝධී උපකරණ රැගෙන යාම සම්බන්ධයෙන් අදහස් දක්වමින් අමාත්‍යවරයා මේ බව කියා සිටියේය. ඉදිරියේ දී බන්ධනාගාර සඳහා නවීන තාක්ෂණයෙන් යුත් උපකරණ සවිකිරීමට බලාපොරොත්තු වන බව පුනරුත්තාපන හා බන්ධනාගාර ප‍්‍රතිසංස්කරණ අමාත්‍යවරයා සඳහන් කළේය මේ වන විට බන්ධනාගාර තුළ වැටලීම් කිරීමට බන්ධනාගාර බුද්ධි අංශ නිලධාරීන්ගේ පවතින හිඟය හේතුවෙන් පොලිස් විශේෂ කාර්යය බලකායේ ද සහය ලබාගෙන තිබෙනවා. ඉදිරියේදීත් මේ ආකාරයට පොලිස් විශේෂ කාර්යය බලකායේ සහය ඇතිව වැටලීම් සිදුකිරීමට බලාපොරොත්තු වන බව චන්ද්‍රසිරි ගජධීර අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=27867", "Category": null, "Parent URL": null}