{"Source": "Adaderana", "Timestamp": "September 19, 2010 12:50 pm", "Headline": "බන්ධනාගාර ප්‍රතිසංස්කරණ ගැන ජනතා අදහස් විමසයි", "News Content": "බන්ධනාගාර පද්ධතිය ප්‍රතිසංස්කරණය කිරීම සඳහා පත්කර ඇති කමිටුව ඒ සඳහා මහජනතාවගේ අදහස් ලබාගැනීමට තීරණය කර තිබේ. බන්ධනාගාර හා පුනරුත්ථාපන කටයුතු අමාත්‍ය ඩීව් ගුණසේකර මහතා විසින් අදාළ කමිටුව පසුගියදා පත්කරනු ලැබීය. වර්තමාන බන්ධනාගාර පද්ධතිය තුළ පවතින අඩුපාඩු සොයා බලා එම කටයුතු ප්‍රතිසංස්කරණය කිරීමට අදාළ නිර්දේශ ඉදිරිපත් කිරීම මෙම කමිටුව වෙත පැවරී තිබේ. අදාළ කාර්යය සාර්ථක කරගැනීම සඳහා මහජනතාවගේ අදහස් විමසීම ඉතා වැදගත් බව එම කමිටුව පෙන්වා දෙයි. එම නිසා මේ සම්බන්ධයෙන් අදහස් බන්ධනාගාර හා පුනරුත්ථාපන අමාත්‍යාංශය වෙත ඉදිරිපත් කරන ලෙස එම කමිටුව මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=10960", "Category": null, "Parent URL": null}