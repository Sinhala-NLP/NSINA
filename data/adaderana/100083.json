{"Source": "Adaderana", "Timestamp": "November 30, 2018 09:34 pm", "Headline": "ඌව වෙල්ලස්ස නිදහස් සටනේ දෙසීයවස් සැමරුම් උත්සවය ජනපති ප්‍රධානත්වයෙන්", "News Content": "විදේශ න්‍යාය පත්‍රවලට ගැතිකම් කරන පුද්ගලයින්ට එරෙහිව සටන් කිරීමට කාලය එළඹ ඇති බව ජනාධිපති මෛත්‍රීපාල සිරිසේන මහතා පැවසීය. කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පැවැති උත්සවයකට එක්වෙමින් ජනාධිපතිවරයා මේ බව සඳහන් කළේය. ඌව වෙල්ලස්ස කැරැල්ලේ දෙසියවස් සැමරුම් උත්සවය අද(30) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්විය. විදේශීය චින්තනයන්ට සහ න්‍යාය පත්‍රවලට අනුව වැඩකරමින්, ජෝන් ඩොයිලි ක්‍රමයට නැවතත් රට පාවාදීමට උත්සහා කරන ඇතැම් දේශපාලනඥයන්ට පාඩම් කියා දීම, ඌව වෙල්ලස්ස නිදහස් සටනට අවුරුදු 200ක් සපිරෙන මේ අවස්ථාවේ රටේ ජනතාව සතු වගකීමක් බව ජනාධිපතිතුමා පැවසීය. වර්තමානයේදී ඇති වි තිබෙන ඇතැම් දේශපාලන තත්ත්වයන් පිළිබඳ සැලකිල්ල යොමු කිරීමේදී අපගේ සටන්කාමී ඉතිහාසයේ මෙන්ම ඌව වෙල්ලස්ස නිදහස් අරගලයේ අතීත මතක සටහන් සමඟ ලේ මස් නහර පිනා යමින් පිබිදෙන දේශානුරාගයෙන් සහ දේශප්‍රේමිත්වයෙන් රටේ සියලු ජනතාවව මාතෘ භූමිය වෙනුවෙන් අවධි විය යුතු බවද ජනාධිපතිතුමා සඳහන් කළේය. කැළණිය විශ්වවිද්‍යාලයේ ජනසන්නිවේදන අංශය සහ ජනාධිපති කාර්යාලය එක්ව මෙම සැමරුම් උත්සවය සංවිධානය කර තිබූ අතර ඌව වෙල්ලස්ස නිදහස් සටනට අවුරුදු 200ක් පිරීම නිමිත්තෙන් සමරු මුද්දරයක් නිකුත් කිරීමද මෙහිදී සිදු කෙරිණි.", "URL": "https://sinhala.adaderana.lk/news.php?nid=100083", "Category": null, "Parent URL": null}