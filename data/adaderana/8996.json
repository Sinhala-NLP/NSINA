{"Source": "Adaderana", "Timestamp": "June 14, 2010 10:55 am", "Headline": "දුම්රිය ප්‍රහාරය අන්තවාදී ක්‍රියාවක් -චිදම්බරම්", "News Content": "පසුගිය සෙනසුරාදා දින ඉන්දියාවේ විල්ලුපුරම් ප්‍රදේශය අසල දුම්රිය මාර්ගයේ සිදුවූ පිපිරීම අන්තවාදී ක්‍රියාවක් බව ඉන්දීය අභ්‍යන්තර කටයුතු අමාත්‍ය පී. චිදම්බරම් මහතා පවසයි. නමුත් ඉන්දීය පොලීසිය, දුම්රිය පොලීසිය හා මධ්‍යම බුද්ධි තොරතුරු අංශ මෙම ක්‍රියාවට එල්. ටී. ටී. ඊ හිතවාදීන් සම්බන්ධ බවට සැකකරමින් පරීක්ෂණ කටයුතු මෙහෙයවයි. ඊයේ තමිල්නාඩු ප්‍රධාන අමාත්‍ය එම්. කරුණනිධි මහතා හා චිදම්බරම් මහතා අතර පැවති සාකච්ඡාවකදී සීතේනෙයි ගම්මානයේ දුම්රිය මාර්ගයෙහි සිදුවූ මෙම පිපිරීම අන්තවාදීන්ගේ ක්‍රියාවක් බව සඳහන් කර ඇත. එමෙන්ම පොලීසිය හා බුද්ධි අංශ මේ පිළිබඳව වැඩිදුරටත් පරීක්ෂණ කටයුතු මෙහෙයවන බව ද අවධාරණය කර ඇත. මෙම පිපිරීම සිදුවූ දිනයෙහි ඉන්දීය රජයේ ඉහළ නිලධාරීන් එම ස්ථානය නිරීක්ෂණය කිරීම සඳහා විල්ලුපුරම් දිස්ත්‍රික්කයේ සංචාරයක නිරතවිය. එහිදී එම ස්ථානයේ විසුරුවා තිබූ හිටපු එල්. ටී. ටී. ඊ නායක වේලුපිල්ලේ ප්‍රභාකරන්ගේ සහෝදරයින් යැයි කිසියම් පිරිසක් විසින් අත්සන් කරන ලද පත්‍රිකා කිහිපයක් හමුවී ඇත. අදාළ පිපිරීමෙහි වගකීම ඔවුන් විසින් බාරගන්නා බව එම පත්‍රිකාවෙහි සඳහන්ව තිබී ඇත. එමෙන්ම ශ්‍රී ලංකා ජනාධිපති මහින්ද රාජපක්ෂ මහතාගේ ඉන්දීය සංචාරය පිළිබඳ ද ඔවුන් දැඩි විරෝධය පළ කර තිබුණි. මේ සම්බන්ධ සැකකටයුතු පුද්ගලයින් හඳුනාගැනීම සඳහා පොලීසිය පරීක්ෂණ කටයුතු ආරම්භ කර ඇත.", "URL": "https://sinhala.adaderana.lk/news.php?nid=8996", "Category": null, "Parent URL": null}