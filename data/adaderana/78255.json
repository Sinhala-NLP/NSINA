{"Source": "Adaderana", "Timestamp": "October 2, 2017 02:28 pm", "Headline": "දේශපාලනයේදී වෛර කරලා යහපතක් නොවන බව ඇමැති වජිර කියයි", "News Content": "දේශපාලනයේ දී වෛර කරලා යහපතක් නොවන බැවින් දේශපාලනයේ දී වෛර කරන්න ඉගෙන ගෙන නැති බව අමාත්‍ය වජිර අබේවර්ධන පැවැසීය.ඔහු මේ බව පැවැසුවේ මාතලේ දිස්ත්‍රික්කයේ සියලුම ග්‍රාම නිලධාරින් සහ ආර්ථික සංවර්ධන නිලධාරින් සඳහා රාජ්‍ය ප්‍රතිපත්තිය හා ස්වදේශ කටයුතු අමාත්‍යංශයේ වත්මන් වැඩපිළිවෙළ පිළිබඳව දැනුවත් කිරීමේ හමුවකට එක් වෙමිනි.එහිදී වැඩිදුරටත් අදහස් දැක්වූ අමත්‍යවරයා,\" බලන්න මියන්මාර් සිද්ධිය. ඕනම සතුරෙකුට, සතා සිව්පාවකුට කරදරයක් වුණොත් අනේ අපොයි කියන්න සිංහල බෞද්ධයන් පුරුදු වෙලා ඉන්නවා.අපි කොපමණ පටු තැන්වලට යනවාද? අපි දේශපාලනයේ වෛර කරන්න ඉගෙන ගෙන නැහැ.දේශපාලනයේ වෛර කරල යහපතක් වෙන්නේ නැහැ.ඒ නිසා අපි ආණ්ඩුව ලෙස බලන්නේ ශක්තිමත්, සාර්ථක ඉලක්ක සම්පූර්ණ කරන්න.ඒ සඳහා ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා නායකත්වය දෙනවා.\" යනුවෙන් පැවැසීය.වත්මන් රජය ආණ්ඩුක්‍රම ව්‍යවස්ථාව සංශෝධනය කර රට ඉදිරියට ගෙනයාමට උත්සහා කරන විට ඒ පිළිබඳවත් වැරදි මත ගෙන යන බව පැවැසූ අමත්‍යවරයා රජය රට වෙනස් කර ඉදිරියට ගෙන යන විට රාජ්‍ය නිලධාරින් එහි නියමුවන් වන බව පැවැසීය. මාතලේ දිස්ත්‍රික්කයේ සියලුම ග්‍රාම නිලධාරින් සඳහා රාජකාරි ගමන් මලු ප්‍රදානය කිරීමක්ද මෙහිදී සිදු කළ අතර මාතලේ ප්‍රාදේශිය ලේකම් කාර්යාලයේ රුපියල් ලක්ෂ 450 ක වියදමකින් ඉදි කළ නව තෙමහල් ගොඩනැගිල්ලද අමාත්ය වජිර අබේවර්ධන ගේ ප්‍රධානත්වයෙන් ජනතා අයිතියට පත් කෙරුණි.", "URL": "https://sinhala.adaderana.lk/news.php?nid=78255", "Category": null, "Parent URL": null}