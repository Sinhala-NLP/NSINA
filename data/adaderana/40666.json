{"Source": "Adaderana", "Timestamp": "January 26, 2014 08:04 pm", "Headline": "මන්ත්‍රී හර්ෂට  එරෙහිව පැමිණිල්ලක්", "News Content": "උපාලි අනිල් සිල්වා, කටුබැද්ද, මොරටුව යන අය විසින් අද (26) සවස 2.00 පමණ නාරාහේන්පිට පොලිස් ස්ථානය වෙත පැමිණ පාර්ලිමේන්තු මන්ත‍්‍රී ආචාර්ය හර්ෂ ද සිල්වා මහතාට විරුද්ධව පැමිණිල්ලක් කර තිබේ. පැමිණිලිකරු සඳහන් කර ඇත්තේ තමා මොරටුව ප‍්‍රදේශයේ වෛද්‍යවරයකුගේ රියදුරෙකු ලෙස සේවය කරන බවත් වෛද්‍යවරයාට අයිති ඉඩමක් කොළඹ ලොන්ඩන් පෙදෙසේ ඇති බවත් එම ඉඩම අද දින බැකෝ යන්ත‍්‍රයක් මඟින් සුද්ද කරන අවස්ථාවේ තමාද වෛද්‍යවරයාගේ උපදෙස් පරිදි එම ස්ථානයට පැමිණි බවයි. එසේ ඉඩම සුද්ද කරමින් සිටින විට දහවල් 11.00 ට පමණ එම ස්ථානයට පැමිණි හර්ෂ ද සිල්වා මහතා ඉඩම සුද්ද කිරීම සම්බන්ධව තමාගෙන් ප‍්‍රශ්න කර අතින් හිසට පහර දුන් බවත් ඉන් පසුව තවත් අයකු විසින්ද තමන්ට පහර දුන් බවත් හෙතෙම එම පැමිණිල්ලේ සඳහන් කර ඇත. පැමිණිලිකරු රෝහල් ගත වීමට අවශ්‍ය බව පවසා පැමිණිලි කිරීමෙන් පසුව රෝහල් පතක්ද රැගෙන පිටව ගොස් ඇති බව පොලිස් මාධ්‍ය ප්‍රකාශක කාර්යාලය කියයි. සිද්ධිය සම්බන්ධයෙන් නාරාහේන්පිට පොලීසිය පරීක්‍ෂණ පවත්වයි. ප්‍රහාරයට ලක්වූ බව කියන අදාළ රියදුරා මොරටුවේ ලක්ෂ්මන් අමරසිංහ නැමැති වෛද්‍යවරයාගේ පෞද්ගලික රියදුරු බව පැවසෙයි.", "URL": "https://sinhala.adaderana.lk/news.php?nid=40666", "Category": null, "Parent URL": null}