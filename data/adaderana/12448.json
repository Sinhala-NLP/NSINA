{"Source": "Adaderana", "Timestamp": "November 28, 2010 11:02 am", "Headline": "තවත් අසැබි වීඩියෝ 20 ක අය සොයයි", "News Content": "ශ්‍රී ලාංකික තරුණ තරුණියන් යොදා ගනිමින් ‍සකස් කළ අසභ්‍ය වීඩීයෝ දර්ශන 50 ක් ‍හඳුනා ගෙන ඇති බව පොලිස් ළමා හා කාන්තා කාර්යාංශය පවසයි. තවත් එවැනි වීඩියෝ දර්ශන 20ක් පමණ හඳුනා ගැනීමට ඇති බව එම කාර්යාංශය සඳහන් කරයි. මෙම වීඩීයෝ දර්ශන පිළිබඳ විස්තර ඉදිරි මාසයක කාලය තුළ අධිකරණයට වාර්තා කිරීමට කටයුතු කරන බව පොලිස් ළමා හා කාන්තා කාර්යාංශයේ උසස් නිලධාරීයෙක් අද දෙරණට කියා සිටියේය. එවැනි වීඩීයෝ දර්ශන වලට බලහත්කාරයෙන් හෝ නොදැනුවත්කමින් පෙනී සිටි තරුණ තරුණියන් වෙ‍තොත් කඩිනමින් ඒ පිළිබඳව ළඟම ඇති පොලිස් ස්ථාන වලට දැනුම් දෙන ලෙස පොලිසිය ඉල්ලීමක් කරයි. මේ අතර අසභ්‍ය රූප රාමු සඳහා පෙනී සිට ‍පුවත්පත් මගින් ප්‍රදර්ශනය කළ පුද්ගලයින් අට දෙනෙකු මේ වන විට හඳුනාගෙන ඇති බව පොලිස් ළමා හා කාන්තා කාර්යාංශය පවසයි. ඊට අමතරව එවැනි රූප රාමු ‍ලබා ගෙන අන්තර්ජාලයට ඇතුළත් කළ පුද්ගලයෙකු පිළිබඳව ද තොරතුරු අනාවරණය කර ගෙන ඇති බව වාර්තා වේ. ඔහුට එරෙහිව නීතීමය පියවර ගනිමින් සිටින බව ද පොලිස් ළමා හා කාන්තා කාර්යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=12448", "Category": null, "Parent URL": null}