{"Source": "Adaderana", "Timestamp": "December 29, 2018 06:41 am", "Headline": "අයවැය විසර්ජන පනත් කෙටුම්පත ජනවාරියේදී", "News Content": "2019 වර්ෂය සඳහා වන අයවැය විසර්ජන පනත් කෙටුම්පත ජනවාරි මාසයේදී පාර්ලිමේන්තුවට ඉදිරිපත් කිරීමට කටයුතු කරන බව මුදල් රාජ්‍ය අමාත්‍ය ඉරාන් වික්‍රමරත්න මහතා පවසයි. පෙබරවාරි මාසයේදී මුදල් අමාත්‍ය මංගල සමරවීර මහතා විසින් අයවැය යෝජනාව ද පාර්ලිමේන්තුවට ඉදිරිපත් කර සම්මත කර ගැනීමට නියමිත බව රාජ්‍ය අමාත්‍යවරයා සඳහන් කළේය. පසුගියදා පාර්ලිමේන්තුවට ඉදිරිපත් කර සම්මත කර ගත් 2019 වසරේ පළමු මාස 04 සඳහා වන අතුරු සම්මත ගිණුම ජනවාරි පළමුවනදා සිට ක්‍රියාත්මක වෙයි. ඊට නව යෝජනා ඇතුළත් නොවන අතර 2018 වසරේ ණය ගෙවීම්, පොලී ගෙවීම්, රාජ්‍ය සේවකයින්ගේ වැටුප්,නියමිත රාජ්‍ය සේවක වැටුප් වර්ධක ක්‍රියාවට නැංවෙන බව මුදල් රාජ්‍ය අමාත්‍ය ඉරාන් වික්‍රමරත්න මහතා සඳහන් කළේය. එමෙන්ම ජාතික ආරක්ෂාව, අධ්‍යාපනය, සෞඛ්‍ය සහ ප්‍රවාහන යන අත්‍යවශ්‍ය සේවා සම්බන්ධයෙන් වන වියදම් ද අතුරු සම්මත ගිණුමට අනුව ජනවාරි මස පළමුවනදා සිට ක්‍රියාත්මක වනු ඇත.", "URL": "https://sinhala.adaderana.lk/news.php?nid=101463", "Category": null, "Parent URL": null}