{"Source": "Adaderana", "Timestamp": "July 13, 2016 10:34 pm", "Headline": " බ්‍රිතාන්‍ය තෙරේසාට බාරදී කැමරන් ගෙදර යයි", "News Content": "බ්‍රිතාන්‍ය අග්‍රාමාත්‍යවරයා ලෙස කටයුතු කළ ඩේවිඩ් කැමරන් මහතා අද එම තනතුරින් සමුගන්නා ලදී.බ්‍රිතාන්‍ය යුරෝපා සංගමයෙන් ඉවත්වනවාද නැද්ද යන්න තීරණය කිරීමට පසුගියදා එරට පැවැති ජනමත විචාරණයෙන් බහුතර ජනතාවක් ඉවත්වීමේ තීරණයට සහය පළ කර තිබුණි.එහි ප්‍රතිඵලයක් ලෙස තමන් තවදුරටත් අගමැති තනතුරේ රැඳී නොසිටින බව ඩේවිඩි කැමරන් ප්‍රකාශ කළේය.ඒ අනූව ඔහුගේ සමුගැනීම කඩිනම් කරමින් කැමරන් බ්‍රිතාන්‍යයේ අග්‍රාමාත්‍ය ධූරයට තේරේසා මේ පත්වීමට නියමිත බව පැවසීය.බ්‍රිතාන්‍යයේ අගමැති ලෙස වසර 6 ක් සේවය කළ ඩේවිඩ් කැමරන් තම නිල නිවස වූ ඩවුනින් වීදියේ නොම්මර 10 නිවසින් පිටත්ව බකිංහැම් මාළිගයට ද ගියේය.ඒ අගමැති ලෙස එරට පාර්ලිමේන්තුව ද අවසන් වරට ඇමතීමෙන් පසුවය.එහිදී තමන් සිය ඉල්ලා අස්වීමේ ලිපිය බකින්හැම් මාළිගයට බාරදෙන බවද කියා සිටියේය.මේ අවස්ථාවට එක්ව සිටි බොහෝ දෙනාට එය හැඟුම්බර මෙන්ම පෞඬ බවක්ද පෙන්නුම් කළ අතර ඩේවිඩ් කැමරන් මහතා පැවසුවේ බ්‍රිතාන්‍යයේ අගමැතිවරයෙකු ලෙස කටයුතු කිරීමට ලැබීම මහත් ගෞරවයක් ලෙස සලකන බවයි.නව අගමැතිවරිය ලෙස පත්වීමට සිටි තෙරේසා මේද ඔහු අසළම සිටිනු දක්නට ලැබිණ..මේ අතර බ්‍රිතාන්‍යය සම්බන්ධයෙන් වාර්තා වන නවතම විදෙස් තොරතුරුවලට අනූව බ්‍රිතාන්‍යයේ නව අග්‍රාමාත්‍යවරිය ලෙස තෙරේසා මේ වැඩබාරගත් බව පැවසේ.තෙරේසා මේ බ්‍රිතාන්‍යයේ අගමැති තනතුරට පත් දෙවැනි කාන්තාව බවද එම වාර්තාවල සඳහන්ය.බ්‍රිතාන්‍යයේ නව අගමැතිනිය ලෙස පත්වූ තෙරේසා මේ බකිංහම් මාලිගයේ දී එලිසබෙත් රැජිනද හමුවිය.මේ අතර කැමරන්ට වඩා තෙරේසා මේ රුසියානු ජනාධිපති පුතින්ට දරුණු ප්‍රතිවාදියෙකු විය හැකි බව එරට දේශපාලනඥයින් පවසයි.නව බ්‍රිතාන්‍ය අගමැතිවරිය කැමරන්ට වඩා අයහපත් ආකාරයෙන් රුසියානු ජනාධිපතිවරයා සමග කටයුතු කරනු ඇති බව රුසියාවේ විරුද්ධ පක්ෂ දේශපානඥයෙකු වන ව්ලැදිමීර් මිලොව් පවසා තිබේ.රුසියානු රහස් ඔත්තුකරුවෙකු වූ ඇලෙක්සැන්ඩර් ලිට්විනේන්කෝගේ මරණයෙන් පසු තෙරේසා පුතින් ජනපති පිළිබඳ පළ කළ අදහස් පිළිබඳව සිහි කරමින් ඔහු මේ බව පවසා ඇත.විරුද්ධ පක්ෂ මාධ්‍යවේදිනියක් වන සශා සොට්නික් ට්විටර් පණිවුඩයක සඳහන් කර ඇත්තේ තමන් තෙරේසාඅගේ සහ මාගරට් තැචර්ගේ සමාන තවක් දකින බවයි.මාගරට් තැචර් බ්‍රිතාන්‍යයේ පළමු අගමැතිවරිය ලෙස (1979 -1990) දක්වා කටයුතු කර ඇති අතර 1975 සිට 1990 දක්වා කොන්සවේටිව් පක්ෂයේ නායකත්වය දරා ඇත.ඩේවිඩ් කැමරන් සිය බිරිඳ හා දරුවන් සමග ඩවුනින් වීදියේ අංක 10 නිල නිවසින් පිටත්ව ගිය අවස්ථාව ඇතුළු දර්ශන කිහිපයක් පහතින් දැක්වෙයි.ඡායා රූ - විදෙස් මාධ්‍ය", "URL": "https://sinhala.adaderana.lk/news.php?nid=62036", "Category": null, "Parent URL": null}