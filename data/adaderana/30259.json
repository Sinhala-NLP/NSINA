{"Source": "Adaderana", "Timestamp": "December 26, 2012 11:03 am", "Headline": "ගෙහිමියන් නත්තල් සමරද්දී හොරු දේපළ කොල්ල කති", "News Content": "ගෙහිමියන් නත්තල් දින රාත්‍රීයේ දේව මෙහෙයට සහභාගි වීමට ගොස් සිටියදී නිවාස 2ක් බිඳ රුපියල් 5,79,500 ක් වටිනා මුදල් සහ දේපළ සොරා ගැනීමේ සිද්ධීන් දෙකක් සම්බන්ධයෙන් පරීක්ෂණ ආරම්භ කර ඇතැයි මාරවිල සහ දංකොටුව පොලීසි කියයි. තම පවුලේ අය සමග ඉකුත් 25 වැනි දින රාත්‍රියේ නාත්තන්ඩිය, තල්ගස්අගාර දේවස්ථානයට ගොස් ආපසු පැමිණ බලන විට කිසියම් අයෙකු තමන්ගේ නිවසට ඇතුළු වී රුපියල් 3,65,000 ක් වටිනා මුදල් සහ රන් ආභරණ සොරා ගෙන ගොස් ඇති බව දැනගත්තේ යැයි මුට්ටිබැඳිවෙල තල්ගස්අගාර පදිංචි වර්ණකුලසුරිය මහ ලේකම්ගේ ඇන්ටනි ජෝෂප් රංජිත් ප්‍රනාන්දු (65) යන අය මාරවිල පොලීසියට කළ පැමි‍ණිල්ලේ සඳහන් බව අප වාර්තාකරු පවසයි. මේ අතර තමන්ද පවුලේ අය සමග නත්තල් දින දේව මෙහෙයට සහභගිවීමට ගොස් ආපසු පැමිණ බලන විට තමන්ගේ නිවසද බිඳ ඇති බව දැන ගත්තේ යැයි දංකොටුව, බෝලවත්ත පදිංචි යටිබාහු මුදියන්සේලාගේ රුක්ෂාන් ශ්‍රීකාන්ත පෙරේරා (26) යන අයද දංකොටුව පොලීසියට පැමිණිලි කර ඇත. මෙම නිවසේ තිබී රුපියල් 95,000 ක් වටිනා යුරෝ මුදල් තොගයක්ද, රුපියල් 17,000 ක් වටිනා ඇඳුම් ද, රුපියල් 1,02,500 ක් වටිනා රන් ආභරණ ද සොරකම් කර ඇති බව මුලික විමර්ෂණවලදී හෙලිවී ඇති බව දංකොටුව පොලීසිය පැවසුවේ යැයි අප වාර්තාකරු කියයි. මාරවිල සහ දංකොටුව පොලීසි වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=30259", "Category": null, "Parent URL": null}