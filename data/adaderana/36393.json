{"Source": "Adaderana", "Timestamp": "August 5, 2013 12:52 pm", "Headline": "කොමර්ෂල් බැංකුවේ කෘෂි සහ කුඩා පරිමාණ මූල්‍ය ඒකකයක් වවුනියාවට යයි", "News Content": "කොමර්ෂල් බැංකුව උතුරු පළාතේ කුඩා පරිමාණයේ ව්‍යාපාරිකයින්ට සහය දැක්වීමට තම දස වැනි කෘෂි සහ කුඩා පරිමාණ මූල්‍ය ඒකකය (AMFU) වව්නියාවේ විවෘත කර තිබේ. මෙම නව ඒකකය කොමර්ෂල් බැංකුවේ සහකාර සාමාන්‍යාධිකාරී - පුද්ගලික බැංකු කටයුතු එස්.වී රාජසූරියර් මහතා විසින් විවෘත කරන ලද අතර එහි සේවාවන් මන්නාරම ප‍්‍රදේශයටත් ලබා දෙන බව බැංකුව පවසයි. මෙම මූල්‍ය ඒකක කෘෂිකාර්මික කටයුතු හෝ කුඩා ව්‍යාපාරයන් දියුණු කර ගැනීමට අපේක්‍ෂා කරන ගනුදෙනුකරුවන්ගේ විශේෂිත අවශ්‍යතා හඳුනා ගැනීමට බැංකුවට සහය වන අතර කෘෂිකාර්මික කටයුතු සඳහා ණය ලබා දීම සහ කුඩා පරිමාණ මූල්‍ය පහසුකම් ලබා දීම ප‍්‍රවර්ධනය කිරීමට කැපවෙයි. බැංකුව සතු අනෙක් කෘෂි හා කුඩා පරිමාණ මූල්‍ය ඒකක නාරම්මල, මහනුවර, අනුරාධපුරය, කිලිනොච්චිය, බණ්ඩාරවෙල, වැල්ලවාය, හිඟුරක්ගොඩ, ගලේවෙල සහ යාපනයේ අච්චුවේලි හි පිහිටා ඇත. ඡායාරූපයෙන් දැක්වෙන්නේ වව්නියාවේ කෘෂි සහ කුඩා පරිමාණ මූල්‍ය ඒකකය විවෘත කිරීමේ අවස්ථාවට සහභාගී වූ එස්.වී රාජසූරියර් මහතා ගොවි මහතෙකුට ණය මුදලක් ලබා දෙන ආකාරයයි.", "URL": "https://sinhala.adaderana.lk/news.php?nid=36393", "Category": null, "Parent URL": null}