{"Source": "Adaderana", "Timestamp": "May 8, 2010 11:09 am", "Headline": "ලංකාවට වාරි කෞතුකාගාරයක්", "News Content": "ශ්‍රී ලංකාවේ ප්‍රථම වරට අංග සම්පූර්ණ වාරි කෞතුකාගාරයක් පිහිටුවීම සඳහා රජය තීරණය කර තිබේ. ලොව පැරණිතම වාරි කර්මාන්තයක් හිමි ශ්‍රී ලංකාව තුළ මෙවැනි කෞතුකාගාරයක් පිහිටුවීම සඳහා පූර්ණ සහය ලබා දෙන බව යුනෙස්කෝ සංවිධානය පැවසූ බව වාරි මාර්ග හා ජල කළමනාකරණ අමාත්‍යාංශය පවසයි. කෞතුකාගාරය නිර්මාණය කිරීම තුළින් පුරාණ වාරි ශිෂ්ඨාචාරය පිළිබඳව මෙරට මහජනතාවට මෙන්ම විදේශිකයින්ට ද දැක බලා ගත හැකි බව අමාත්‍යාංශය සඳහන් කරයි. වාරි කර්මාන්තයේ විකාශනය, පරිණාමය දැක්වෙන ආකෘති, වීඩියෝ දර්ශන, වාරි කර්මාන්තයේ පැරණි ඡායාරූප සහ වාරි සංස්කෘතියට අයත් පැරණි ඡායා රූප මෙම කෞතුකාගාරයට එක් කිරීමට සැලසුම් කර ඇත. යුනෙස්කෝ සංවිධානයේ නියෝජිතයින් සමඟ පැවති සාකච්ඡාවක දී ඔවුන් මෙම කෞතුකාගාරය පිහිටුවීම සඳහා උපරිමයෙන් මූල්‍ය හා තාක්ෂණික සහය ලබා දීමට එකඟත්වය පළ කළ බව වාරි මාර්ග හා ජල කළමනාකරණ අමාත්‍යාංශය ප්‍රකාශ කරයි. මෙම සාකච්ඡාවට යුනෙස්කෝ සංවිධාන නියෝජිතයින් පිරිසක් සහ වාරි මාර්ග හා ජල කළමනාකරණ අමාත්‍යාංශයේ ලේකම් අයිවන් ද සිල්වා මහතා සහභාගී වී සිටියහ.", "URL": "https://sinhala.adaderana.lk/news.php?nid=8263", "Category": null, "Parent URL": null}