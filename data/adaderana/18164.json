{"Source": "Adaderana", "Timestamp": "August 19, 2011 11:08 am", "Headline": "ගුරුවරුන් අතින් සිසුවියන් අතවරයන්ට ලක්වන බවට චෝදනාවක්", "News Content": "යාපනය -දකුණ ප්‍රදේශයට අයත් ඇතැම් පාසල්වල සිසුවියන් ලිංගික අතවරයන්ට ගොදුරු වන බවට චෝදනා කරමින් චාවකච්චේරි මසේත්‍රාත් අධිකරණය වෙත පෙත්සමක් ගොනුකර තිබේ. එම පාසල්වල ගුරුවරුන් අතින් මෙසේ සිසුවියන් ලිංගික අතවරයන්ට ගොදුරු වන බව චාවකච්චේරි ප්‍රාදේශීය ලේකම්වරයා සහ එම ප්‍රදේශයේ ළමා රක්ෂණය පිළිබඳ රාජ්‍ය නොවන සංවිධාන මගින් ගොනුකරන ලද පෙත්සම මගින් පෙන්වා දී ඇත. ලිංගික අතවරයන්ට ගොදුරු වන සිසුවියන්ගේ අනාගතයට බලපෑමක් වේ යන බියෙන් ඔවුන්ගේ මව්පියන් විසින් ඒ පිළිබඳව පැමිණිලි නොකරන බව එම පෙත්සමෙන් ප්‍රකාශ කර තිබේ. මව්පියන් එසේ උදාසීනව කටයුතු කරන නිසා ගුරුවරුන් තවදුරටත් එවැනි අපරාධයන්ට පෙළඹෙන බව ද ඒ මගින් පෙන්වා දී ඇති බව සඳහන්ය. මෙම චෝදනා පිළිබඳව විමසා බලා එවැනි ගුරුවරුන් සිටී නම් ඔවුන් අත්අඩංගුවට ගෙන අවශ්‍ය නීතිමට පියවර ගන්නා ලෙසත් චාවකච්චේරි මසේත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=18164", "Category": null, "Parent URL": null}