{"Source": "Adaderana", "Timestamp": "December 6, 2017 03:30 pm", "Headline": "බිරිය ගිනි තබා මැරූ නරුම සැමියාට විනිසුරු ඉලංචේලියන් දුන්නු තීන්දුව", "News Content": "යාපනය වඩමාරච්චි කුඩත්තනේ ප්‍රදේශයේදි බිරියගේ සිරුරට ගිනිතබා ඝාතනය කළ සැමියකුට අවුරුදු 10ක සිර දඬුවමක් නියම කර ඇත.යාපනය මහාධිකරන විනිසුරු එම්. ඉලන්චේලියන් මහතා විසින් මෙම තීන්දුව ලබා දී ඇත.පසුගිය 2013 වසරේ දෙසැම්බර් 3 වැනිදා මෙම ඝාතනය වී ඇත. ඥානදාස් මේරි ජිමිල්ටා නමැති වයස අවුරුදු 24ක කාන්තාව මෙසේ ගිනි තබා පුළුස්සා ඇති අතර, බරපතල තුවාල සහිතව යාපනය රෝහලට ඇතුළත් කිරීමෙන් පසු මිය ගොස් තිබුණි.අනතුරුව ඇය ඝාතනය කළැයි චෝදනාව යටතේ ඇගේ සැමියා වන ඇන්තෝනි මුත්තු ඥානදාස් (25) අත්අඩංගුවට ගෙන ඇත.අනතුරුව පේදුරු තුඩුව මහේස්ත්‍රාත් අධිකරණයේ විභාග වූ නඩුවේ දී සැකකරුට ඇප ලබා දී ඇත. පසුව බිරියගේ සිරුරට භූමි තෙල් වත්කර ගිනි තබා ඝාතනය කළැයි යාපනය මහාධිකරණයේ දී සැකකරුට චෝදනා පත්‍ර ඉදිරිපත් කර තිබුණි. එම නඩු විභාගයේ තීන්දුව අද(6) ප්‍රකාශයට පත් කළ අතර විත්තිකරු සිය බිරිය ඝාතනය කිරීමේ වුවමානාවෙන් කලින් සැලසුම් කර බිරියගේ සිරුරට ගිනි තබා ඇතැයි පැමිණිල්ල සැකයෙකින් තොරව ඔප්පු කර නොමැති නිසා විත්ති කරු අත් වැරදීමකින් මෙම ඝාතනය සිදු කර ඇතැයි යන තීරණයට අධිකරණය පැමිණ ඇත. එම වරදට වසර 10 ක සිර දඩුවමක් හා රු 5000ක දඩ මුදලකුත් එය ගෙවීමට නොහැකි නම් තවත් මාස 3ක් සිර දඩුවමකුත් නියම කරමින් විනිසුරු ඉංචේලියන් තින්දුව ප්‍රකාශයට පත් කර ඇත.", "URL": "https://sinhala.adaderana.lk/news.php?nid=81127", "Category": null, "Parent URL": null}