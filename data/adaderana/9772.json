{"Source": "Adaderana", "Timestamp": "July 22, 2010 11:21 am", "Headline": "නැවත විවාහ වුවත් විශ්‍රාම වැටුප් හිමියි", "News Content": "රජයේ සේවකයින්ගේ හා විශේෂයෙන් ආරක්ෂක සේවයේ නිලධාරීන්ගේ තරුණ වැන්දඹුවන්හට හිමිවන විශ්‍රාම වැටුප් පිළිබඳ සංශෝධන පනතක් වැන්දඹු හා අනාථ දරු විශ්‍රාම වැටුප් පදනම මගින් සම්මත කරගෙන තිබේ. පසුගිය කාල සීමාව තුළ යුද්ධය නිසා මියගිය යුධ සෙබළුන් නිසා බොහෝ තරුණ කාන්තාවන් වැන්දඹුභාවයට පත්විය. එම බොහෝ කාන්තාවන් ඉතාමත් තරුණ වයසේ පසුවූ අතර ඔවුන්ගේ දරුවන් ද බොහෝ ළාබාල වියේ පසුවිය. එම තරුණ වැන්දඹුවන් හට නැවත විවාහ වීමේ අවස්ථාව ද අහිමිව පැවතියේ එසේ තරුණ කාලයේදීම නැවත විවාහවුවහොත් ඔවුන්ට හිමිවන විශ්‍රාම වැටුප් අහිමිවීම නිසාය. පැවති විශ්‍රාම වැටුප් ක්‍රමය අනුව කිසියම් රජයේ සේවකයකුගේ වැන්දඹුව හා දරුවන් වයස අවුරුදු 26 ට අඩු නම් ඔවුන් වෙත එම මියගිය රජයේ සේවකයාගේ විශ්‍රාම වැටුපෙන් කොටසක් හෝ 50%ක දීමනාවක් හිමිවේ. වයස 26 ට පෙර ඔවුන් විවාහ වූයේ නම් එම දීමනාව අහිමි වී යයි. නව සංශෝධනට පනතට අනුව සියලුම රජයේ සේවකයින්ගේ හා ආරක්ෂක අංශ නිලධාරීන්ගේ වැන්දඹුවන් නැවත විවාහ වුවද ඔවුන්ට හිමිවන විශ්‍රාම වැටුප් දීමනාව ඔවුන් වෙත හිමිවේ. එමෙන්ම ඇයගේ පළමු විවාහයේ දරුවන්ට ද විශ්‍රාම වැටුපෙන් කොටසක් හිමිවේ. මෙම නව පනත හඳුන්වාදීම පිළිබඳව එක්සත් ජාතික පක්ෂය හා ද්‍රවිඩ ජාතික සන්ධානය රජය වෙත ප්‍රසාදය පළ කර තිබේ.", "URL": "https://sinhala.adaderana.lk/news.php?nid=9772", "Category": null, "Parent URL": null}