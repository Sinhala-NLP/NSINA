{"Source": "Adaderana", "Timestamp": "September 22, 2012 02:07 pm", "Headline": "දුම්රියට ගල් ගැසු සිසුන් 4ක් අත්අඩංගුවට", "News Content": "කොළඹ සිට මහනුවර බලා ධාවනය වූ නගරාන්තර සීඝ‍්‍රගාමී දුම්රියට ගල් ප‍්‍රහාරයක් එල්ල කිරීමේ සිද්ධිය සම්බන්ධයෙන් පාසල් සිසුන් 4 දෙනෙකු අත්අඩංගුවට ගෙන තිබේ. පසුගියදා කොළඹ සිට මහනුවර බලා ධාවනය වූ නගරාන්තර සීඝ‍්‍රගාමී දුම්රියට රඹුක්කන හා කඩිගමුව අතරදී ගල් ප්‍රහාරයක් එල්ල විය. මෙම සිද්ධිය සම්බන්ධයෙන් පරීක්ෂණ ආරම්භ කළ රඹුක්කන පොලිසිය පාසල් සිසුන් 4 දෙනා අත්අඩංගුවට ගෙන තිබේ. 11 හැවිරිදි වියේ පසුවන මෙම ළමුන් පාසල නිම වීමෙන් අනතුරුව පුරුද්දක් ලෙස දුම්රිය මාර්ගය අසලට පැමිණ දුම්රියට ගල් ප‍්‍රහාර එල්ල කර ඇති බව පොලිසිය සඳහන් කළේය. සිද්ධිය සම්බන්ධයෙන් රඹුක්කන පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=27644", "Category": null, "Parent URL": null}