{"Source": "Adaderana", "Timestamp": "July 28, 2010 12:02 pm", "Headline": "පාක්ෂිකයා වෙනුවෙන් අපිත් පරීක්ෂණයක් කරනවා", "News Content": "එක්සත් ජාතික පක්ෂ‍යේ සිරිකොත පක්ෂ මූලස්ථානය ඉදිරිපිට දී ගිනි තබාගෙන ජීවිතක්ෂයට පත්වූ පක්ෂ සාමාජිකයා සම්බන්ධයෙන් පක්ෂයෙන් පරීක්ෂණයක් පවත්වන්නට තීරණය කර ඇති බව එ.ජා.ප මහ ලේකම් තිස්ස අත්තනායක මහතා පවසයි. මේ ආකාරයෙන් පක්ෂයක් වෙනුවෙන් ශ්‍රී ලංකාවේ පුද්ගලයෙකු සිය දිවි නසා ගත්තේ පළමු වරට බවත්,එබැවින් අල්ගම නම් මෙම පාක්ෂිකයාට සියලුදෙනාගේ ගෞරවය හිමිවිය යුතු බවත් ,ඔහුගේ ගෞරවයට හානි වන ලෙස කිසිවක් නොකළ යුතු බවත් හෙතෙම කියා සිටියේය. මේ වන විට විපක්ෂ නායකයා ඉන්දීය සංචාරයක නිරත වී ඇති බැවින් ඔහු ලංකාවට යළි පැමිණි වහාම සිදුවීම පිළිබඳ පූර්ණ පරීක්ෂණයක් පැවැත්වීම සඳහා පියවර ගැනීමට සූදානම් බව මහ ලේකම්වරයා කියා සිටියේ අද කොළඹ පැවති මාධ්‍ය හමුවකදීය. මේ වන මෙම සිදුවීමට අදාළ පොලිස් පරීක්ෂණ ආරම්භ වී ඇති බවත්,ඒ සඳහා උපරිම සහය ලබා දෙන බවත් අත්තනායක මහතා කියා සිටියේය. එක්සත් ජාතික පක්ෂ‍යේ සිරිකොත පක්ෂ මූලස්ථානය ඉදිරිපිට දී ගිනි තබා ගත් අල්ගම නැමති පුද්ගලයා පෙරේදා(26) රාත්‍රීයේ දී ජීවිතක්ෂයට පත්විය. පක්ෂයේ ප්‍රතිසංවිධාන වැඩ පිළිවෙළ යටතේ සමගියෙන් වැඩ කළ යුතු බවත්, පක්ෂය බෙදීමට විරුද්ධ බවත්, එකමුතුකමෙන් යුතුව පක්ෂය ජයග්‍රහණය කරවන ලෙස මෙම මියගිය පුද්ගලයා ගිනි තබාගැනීමට පෙර ප්‍රකාශ කර ඇති බව සිරිකොත ආරක්ෂක නිලධාරීන් විසින් සඳහන් කර තිබිණි.", "URL": "https://sinhala.adaderana.lk/news.php?nid=9885", "Category": null, "Parent URL": null}