{"Source": "Adaderana", "Timestamp": "March 5, 2019 07:29 pm", "Headline": "අද ලෙඩ වුණ ග්‍රාම නිලධාරීන්ට මොකද වුණේ?", "News Content": "සේවා ව්‍යවස්ථාවක අවශ්‍යතාව ඇතුළු කරුණු කිහිපයක් මුල් කරගනිමින් ග්‍රාමනිලධාරීන් අද ලෙඩ නිවාඩු වාර්තාකර පාර්ලිමේන්තු වටරවුමේ විරෝධතාවක නිරතවිය. විරෝධතාව හේතුවෙන් ඒ අවට දැඩි රථවාහන තදබදයක් ඇති වූ අතර අයවැය යෝජනාවලිය ඉදිරිපත් කිරීමේ අවස්ථාවට පාර්ලිමේන්තුවට පැමිණෙමින් සිටි මැති ඇමතිවරු කිහිපදෙනෙක්ට ඉන් බාධා එල්ලවුණු අයුරු දක්නට ලැබුණි. සේවා ව්‍යවස්ථාවක අවශ්‍යතාව ඇතුළු කරුණු 17ක් මුල් කරගනිමින් ශ්‍රී ලංකා එක්සත් ග්‍රාම නිලධාරී සංගමයේ නියෝජිතයින් අද පෙරවරු 11:30ට පමණ පාර්ලිමේන්තු වට රවුමේදී මෙම විරෝධතාව ආරම්භ කළේය. ඒ පසුගියදා විෂයභාර අමාත්‍යවරයා සමග පැවති සාකච්ඡා අසාර්ථක වීම හේතුවෙන්. විරෝධතාකරුවන් පොල්දූව මංසන්ධියේ සිට පාර්ලිමේන්තු පිවිසුම් මාර්ගය අවහිර කිරීම නිසා රථවාහන ධාවනයට දැඩි බාධා එල්ලවිය. පසුව පොල්දූව මංසන්ධියෙන් පාර්ලිමේන්තුව දෙසට පිවිසෙන මාර්ගය තාවකාලිකව වසා දැමීමට පොලිසීය පියවර ගත් අතර විරෝධතාකරුවන්ට පාර්ලිමේන්තු පිවිසුම් මාර්ගය දෙපස සිට විරෝධතා වෙහි නිරතවන්නට පොලිසිය අවස්ථාව ලබා දුන්නේය. නමුත් අද අයවැය යෝජනාව ඉදිරිපත් කිරීමේ අවස්ථාවට සහභාගී වීමට පාර්ලිමේන්තුවට යමින් සිටි මැති ඇමතිවරුන්ගේ රථ වාහන පැමිණීමත් සමග විරෝධතාකරුවන් යළි මාර්ගය මධ්‍යයට පැමිණ විරෝධතාවයෙහි නිරත විය. එක්සත් ජනතා නිදහස් සන්ධානයේ පාර්ලිමේන්තු මන්ත්‍රී රෝහිත අබේගුණවර්ධනඉ මහතා කියා සිටියේ, ග්‍රාම නිලධාරීවරයෙක් තාපසයෙක් හා සමාන වන බවයි. මේ අතර එක්සත් ජනතා නිදහස් සන්ධාන මන්ත්‍රී විජිත් විජයමුණි සොයිසා මහතාටද විරෝධතාකරුවන්ගෙන් බාධා එල්ලවිය. විරෝධතාවට මැදි වුණු එක්සත් ජාතික පක්ෂ පාර්ලිමේන්තු මන්ත්‍රී ආශු මාරසිංහ මහතා සිද්ධිය සම්බන්ධයෙන් දුරකථනය ඔස්සේ වගකිවයුත්තෙකු අමතන ආකාරයද දක්නට ලැබුණා. අනතුරුව ආශු මාරසිංහ මන්ත්‍රීවරයා විරෝධතාකරුවන් සමග පාගමනින්ම පාර්ලිමේන්තුව දක්වා යාමට තීරණය කළේය. විරෝධතාකරුවන් නියෝජනය කරමින් 5 දෙනෙකුට විෂයභාර අමාත්‍ය වජිර අබේවර්ධන මහතා සමග සාකච්ඡා කිරීමට අවස්ථාව හිමිවු අතර පොලිසීය විසින් ඔවුන් පාර්ලිමේන්තු සංකීර්ණය වෙත රැගෙන යනු ලැබීය.", "URL": "https://sinhala.adaderana.lk/news.php?nid=105529", "Category": null, "Parent URL": null}