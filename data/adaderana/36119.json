{"Source": "Adaderana", "Timestamp": "July 26, 2013 02:09 pm", "Headline": "ආනයනික සීනිවල කිසිදු බැරලෝහයක් අන්තර්ගත වී නැතිලු ", "News Content": "ආනයනික සීනිවල කිසිදු බැරලෝහයක් අන්තර්ගත නොවන බවට රසායනාගාර පරීක්ෂණ වලින් තහවුරුවී ඇති බව සෞඛ්‍ය අමාත්‍යංශය පවසයි. මෙරටට ආනයනික සිනි වල කැඩ්මියම් හා ආසනික් වැනි බැරලෝහ අඩංගු බවට පළවූ වාර්තා අනුව ඒ පිළිබඳ රසායනාගාර පරීක්ෂණයක් සිදු කරන ලෙස සෞඛ්‍ය අමාත්‍යවරයා සෞඛ්‍ය අමාත්‍යංශයේ ආහාර හා පාරිසරික සෞඛ්‍ය ඒකකයට උපදෙස් ලබා දී තිබුණි. ඒ අනුව සීනි තොග 71 කින් ලබාගත් සාම්පල 71 ක් පරීක්ෂණාගාර වෙත යැවීමට පියවර ගෙන තිබූ අතර ඉන් 24 ක වාර්තා මේ වන විට ලබා ගැනීමට හැකිවී ඇති බව සෞඛ්‍ය අමාත්‍යංශය සඳහන් කරයි. එම වාර්තා වලට අනුව කැඩ්මියම් , ආසනික් හෝ වෙනත් බැරලෝහ කිසිවක් අදාළ සාම්පලවල අඩංගු නොවන බවට තහවුරු වී තිබේ. පරීක්ෂණයට ලක්කළ සීනි තොග අතර බ්‍රසීලය, ඉන්දියාව, පාකිස්ථානය, කොරියාව, තායිලන්තය වැනි රටවලින් ආනයනය කරන සීනි තොග වූ බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=36119", "Category": null, "Parent URL": null}