{"Source": "Adaderana", "Timestamp": "April 7, 2014 04:56 pm", "Headline": "දේශපාලනඥයින්ගේ ලියුම්වලට ප්‍රමුඛත්වය දෙන්නැයි ජනපති ලේකම් දන්වයි", "News Content": "මහජන නියෝජිතයන්ගේ ඉල්ලීම් දේශපාලන මැදිහත්වීම් ලෙස නොසළකන්නැයි ජනාධිපති මහින්ද රාජපක්ෂ මහතා අමාත්‍යාංශ ලේකම්වරුනට දන්වා තිබේ. එවැනි ඉල්ලීම් සම්බන්ධයෙන් ප‍්‍රමුඛතා පදනමෙන් ක‍්‍රියා කරන ලෙස ද එතුමා ලේකම්වරුන්ට පෙන්වාදෙන බව ජනාධිපති ලේකම් ලලිත් වීරතුංග මහතා, ජනාධිපතිවරයා දී ඇති උපදෙස් අමාත්‍යාංශ ලේකම්වරුන් වෙත ලිඛිතව දැනුම් දෙමින් පවසා ඇත. අමාත්‍යවරුන්, නියෝජ්‍ය අමාත්‍යවරුන්, පාර්ලිමේන්තු මන්ත‍්‍රීවරුන් ඇතුළු මහජන නියෝජිතයන්, අමාත්‍යාංශ ලේකම්වරුන්, දෙපාර්තමේන්තු, සංස්ථා සහ ව්‍යවස්ථාපිත මණ්ඩල ප‍්‍රධානීන් වෙත යොමු කරන ජනතාවගේ ඉල්ලීම් අනිසි දේශපාලන මැදිහත්වීම් ලෙස සැළකීමට නිලධාරීන් පුරුදු වී සිටිතියි ජනාධිපතිතුමා වෙත වාර්තා වී ඇතැයි වීරතුංග මහතා සිය ලිපියේ සඳහන් කරයි. මේ ආකල්පය නිසා එබඳු ඉල්ලීම්වලට නිසි ප‍්‍රතිචාරය නොලැබෙන බව ද ජනාධිපතිවරයාට දැන ගැනීමට ලැබී තිබේ. ජනතාවගේ ඉල්ලීම් ආයතන ප‍්‍රධානීන් වෙත යොමු කිරීමට මහජන නියෝජිතයනට අයිතියක්, යුතුකමක් සහ වගකීමක් ඇති බව ජනාධිපතිතුමා පෙන්වාදී ඇතැයි ජනාධිපති ලේකම්වරයා කියා සිටියි. අමාත්‍යාංශ ලේකම්වරුන්, දෙපාර්තමේන්තු සහ රාජ්‍ය ආයතන ප‍්‍රධානීන් මහජන නියෝජිතයන්ගේ ඉල්ලීම්වලට ප‍්‍රතිචාර දැක්වීමට බැඳී සිටින බවත්,එබැවින් එවැනි ඉල්ලීම් සම්බන්ධයෙන් ප‍්‍රමුඛත්වය දී ක‍්‍රියා කළ යුතු බවත් ජනාධිපති ලේකම්වරයා අවධාරණය කරයි. එකී ඉල්ලීම රැකියා සම්බන්ධයෙන් නම් ඒ පිළිබඳ යථා තත්ත්වය මහජන නියෝජිතයන්ට පැහැදිලි කළ යුතු බවත්, රැකියාවට බඳවා ගනුයේ තරග විභාගයකින් නම් විභාගය සමත් වීම අනිවාර්යය බව පෙන්වාදිය යුතු බවත් ලලිත් වීරතුංග මහතාගේ අත්සනින් යුතුව නිකුත් කර ඇති නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=42372", "Category": null, "Parent URL": null}