{"Source": "Adaderana", "Timestamp": "October 8, 2018 05:30 pm", "Headline": "පාරට ආපු අය දියඹට යයි", "News Content": "බහුදින ධිවර යාත්‍රා සඳහා සහන ලබා දීමට පියවර ගන්නා බව වයඹ පළාත් ධීවර අමාත්‍ය සුමල තිසේරා මහතා පවසයි. අද(08) තෝප්පුවේදී මාධ්‍ය වෙත අදහස් දක්වමින් පළාත් අමාත්‍යවරයා මේ බව සඳහන් කළේය. ඉන්ධන, අයිස් ඇතුළු තම කර්මාන්තයට අත්‍යවශ්‍ය ද්‍රව්‍ය වල මිළ ඉහළ යාම හේතුවෙන් තමන්ට ධීවර කර්මාන්තය කරගෙන යාමට නොහැකි තත්ත්වයයක් උදා වී ඇති බව පවසමින් ධීවරයන් දහසකට අසන්න ප්‍රමාණයක් අද(08) පෙරවරුවේ සිට පස්වරුව දක්වා තෝප්පුව මංසන්ධිය අවහිර කරගනිමින් සිදුකල විරෝධතාවය නතර කිරීම සඳහා රජය ගෙන ඇති පියවර සඳහන් කරමින් සුමල් තිසේරා මහතා මේ බව පැවසීය. මේ අනුව ඩිසල් රුපියල් සියයක මුදලකටද,අයිස් හොන්ඩරය රුපියල් දෙසීයකටද ලබා දීම සඳහා කැබිනට් පත්‍රිකාවක ලබන සතියේ කැබිනට් මණ්ඩලය වෙත යොමු කිරීමට රජය තීරණය කර ඇති බව අමාත්‍යවරයා සඳහන් කළේය. මිට අමතරව විදේශ ධිවර යාත්‍රා සඳහා මෙරට මුහුදේ මසුන් මැරීමට ඉඩ ලබා නොදෙන ලෙස ධීවරයින් විසින් ඉල්ලා සිටි අතර ඒ සඳහා රජය සමඟ සාකච්ඡා කර පිළිතුරක් ඉක්මනින් ලබා දෙන බව ද වයඹ ධිවර ඇමති සුමල තිසේරා මහතා වැඩිදුරටත් පැවසීය. (ඡායාරූප- ප්‍රසාද් පූර්ණිමාල්)", "URL": "https://sinhala.adaderana.lk/news.php?nid=97373", "Category": null, "Parent URL": null}