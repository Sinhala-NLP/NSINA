{"Source": "Adaderana", "Timestamp": "July 17, 2018 04:56 pm", "Headline": "අධික උණුසුමින් පුද්ගලයින් 14ක් මරුට", "News Content": "ජපානයට බලපා ඇති අධික උණුසුම් කාලගුණය හේතුවෙන් පුද්ගලයින් දහ හතර දෙනකු මියගොස් තිබේ. මේ අධික උණුසුම් කාලගුණය දින තුනක් පුරා පැවැති බවද වාර්තා වෙයි. උණුසුම් කාලගුණය හේතුවෙන් රෝහල්ගතව සිටින පිරිස දහස් ගණනක් බවද ජපාන මාධ්‍ය අනාවරණය කළේය. මෙම උණුසුම් කාලගුණයේ වැඩි බලපෑම එල්ල වී ඇත්තේ එරට ගිෆූ පලාතටයි. එම පළාතේ ඉබිගාවා නගරයේ උණුසුම සෙල්සියස් අංශක 39 ද ඉක්මවා ගිය බවද සඳහන් වෙයි. තෝකියෝ අගනුවර වැසියන්ද සෙල්සියස් අංශක 34ක උෂ්ණත්වයකින් පීඩා විඳින බව වාර්තා වෙයි. ජපානය පසුගිය දිනවල නිරන්තරයෙන් ස්වභාවික විපත්වලට මුහුණ දුන්නේය. පසුගිය සතියේදී එරටට බලපෑ මහා ගංවතුරින් පුද්ගලයින් 200කට ආසන්න පිරිසක්ද මිය ගියේය.", "URL": "https://sinhala.adaderana.lk/news.php?nid=92717", "Category": null, "Parent URL": null}