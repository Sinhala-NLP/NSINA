{"Source": "Adaderana", "Timestamp": "June 21, 2011 02:45 pm", "Headline": "තොරතුරු හිමිකම් පනත පරාදයි-පක්ෂව ඡන්ද 63 යි-විරුද්ධව 97 යි", "News Content": "එක්සත් ජාතික පක්ෂය විසින් පාර්ලිමේන්තුවට ඉදිරිපත් කරන ලද තොරතුරු හිමිකම් පනත් කෙටුම්පත වැඩි ඡන්ද 63 ක් පරාජයට පත්වී තිබේ. මෙම පනත් කෙටුම්පත අද එ.ජා.ප නියෝජ්‍ය නායක කරූ ජයසූරිය මහතා විසින් මීට ස්වල්ප මොහොතකට පෙර පාර්ලිමේන්තුවට ඉදිරිපත් කළ බව අද දෙරණ පාර්ලිමේන්තු වාර්තාකරු පවසයි. අදාළ යෝජනාවට පක්ෂව ඡන්ද 34 ක් ලැබුණු අතර විපක්ෂව ඡන්ද 97 ක්ද ලැබී ඇති බව සඳහන් වේ. එසේ වුවද අද පාර්ලිමේන්තුවට පාර්ලිමේන්තු මන්ත්‍රීවරුන් 93 දෙනෙකු සහභාගී වී නොමැති බව කතානායකවරයා විසින් දැනුම් දී තිබේ. එම පනත් කෙටුම්පත පසුගිය සැප්තැම්බර් මාසයේ දී ඉදිරිපත් කෙරුණ ද නීතීමය සංශෝධන කිහිපයක් පවතින බව ප්‍රකාශ කරමින් රජය එය ඉවත් කරගෙන තිබේ. එක්සත් ජාතික පෙරමුණු පාලනය පැවති 2003 වසරේ දී මෙම පනත පාර්ලිමේන්තුවට ඉදිරිපත් කෙරුණි. එක්සත් ජාතික පක්ෂ ආණ්ඩුව බිඳ වැටීම හේතුවෙන් එය සම්මත කරගැනීමට හැකිවුයේ නැත.", "URL": "https://sinhala.adaderana.lk/news.php?nid=16912", "Category": null, "Parent URL": null}