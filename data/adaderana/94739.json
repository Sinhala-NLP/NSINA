{"Source": "Adaderana", "Timestamp": "August 20, 2018 11:05 pm", "Headline": "මාවුස්සාකැලේ ජලාශයේ පාව‍ෙන අමුනුස්සකම", "News Content": "මස්කෙළිය, මාවුස්සාකැලේ ජලාශයේ පාවෙමින් තිබෙන දිරා නොයන ප්ලාස්ටික් බෝතල් ඇතුලු ඝණ අපදව්‍ය එක් රැස් කිරීමේ ශ්‍රමදානයක් අද (20) දා පැවැත්විණි. මාවුස්සාකැලේ ජලාශයට ජලය සැපයෙන මස්කෙළිය ඔය, සීතගඟුල ඔය හා ගාඩ්මෝර් ඔය යන ජල සැපයුම් හරහා දිනපතා ජලාශයට ගලා එන දිරා නොයන ඝණ අපද්‍රව්‍ය ටොන් ගණනක් මේවන විට මාවුස්සාකැලේ ජලාශයේ මතුපිට පාවෙමින් පවති. මාවුස්සාකැලේ ජලාශය අවට පදිංචිකරුවන් හා මස්කෙළිය, සාමිමලේ, නල්ලතන්නිය යන නගරවල පදිංචි ඇතැම් වෙළඳසල් හිමියන් විසින් බැහැර කරන කැළි කසල මෙසේ ජලාශයට ගලාවිත් තැන්පත්ව ඇති බව කීප වරක් වාර්තා කර තිබුණි. ශ්‍රී පාද රක්ෂිතයෙන් ආරම්භ වී නල්ලතන්නිය හරහා මාවුස්සාකැලේ ජලාශයට ජලය ගලා එන, මෝහිනී දිය ඇල්ල හා සීතගඟුල ඔය ජලාශයට සම්බන්ධවන ස්ථානයේ ජලයේ පාවෙමින් තිබූ ප්ලාස්ටික් බෝතල් ඇතුලු දිරා නොයන ඝණ අපද්‍රව්‍ය විශාල තොගයක් අද දින මෙම ශ්‍රමදානය මගින් එක් රැස් කිරීම සිදු කරන ලදි. ලංකා විදුලිබල මණ්ඩලයේ මාවුස්සාකැලේ ආරක්ෂක අංශයේ හා ජලාශ ආරක්ෂව සඳහා යොදවා ඇති නාවික හමුදාවේ බෝට්ටු මේ සඳහා උපයෝගී කරගෙන තිබේ. විදුලි බල මණ්ඩලයේ ආරක්ෂක අංශයට හා නාවික හමුදාවට මෙම කසල එක් රැස්කිරීම සඳහා මාවුස්සාකැලේ ජලාශයේ මිරිදිය කර්මාන්තයේ නිරතව සිටින ධීවර ප්‍රජාව ඔවුන්ගේ ඔරු මගින් සහාය ලබා දි ඇත.", "URL": "https://sinhala.adaderana.lk/news.php?nid=94739", "Category": null, "Parent URL": null}