{"Source": "Adaderana", "Timestamp": "July 11, 2017 05:13 pm", "Headline": "නව ආදායම් පනත ආයෝජක මිත්‍රශීලී පනතක් ", "News Content": "නව දේශීය ආදායම් පනත ආයෝජක මිත්‍රශීලී පනතක් වනු ඇති බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. අමාත්‍යවරයා පෙන්වා දෙන්නේ වර්තමානයේ මෙරට පවත්නා බදු ක්‍රමය ඉතා සංකීර්ණ එකක් වන අතර එය අර්ථ කථනය කිරීම නව ආයෝජකයින්ට ඉතා දුෂ්කර වී ඇති බවයි. නව පනත මඟින් බදු ක්‍රමය පුළුල් කර අන්තර්ජාතිකව පිළිගැනීමකට ලක්වූ දේශ සීමාන්තර වාණිජ කටයුතුවලට අදාළ ප්‍රතිපත්තීන්ද ඇතුළත් කර ඇති බව අමාත්‍යවරයා සඳහන් කළේය. දේශීය ආදායම් දෙපාර්තමේන්තුවේ වෘත්තීය සමිති නියෝජිතයන් සහ මංගල සමරවීර අමාත්‍යවරයා සමඟ පැවති හමුවේදී මෙම කරුණු සාකච්ඡා වී ඇති බව සඳහන් වෙයි. යෝජිත නව පනත සම්බන්ධයෙන් හෝ බදු අය කිරීම සම්න්ධයෙන් වූ දෙපාර්තමේන්තුවේ ක්‍රියාකාරීත්වය පිළිබඳ යම් ගැටළුවක් පවතින්නේ නම් ඊට සාධනීය ප්‍රතිචාර දැක්වීමට තමා සූදානම් බවද මංගල සමරවීර අමාත්‍යවරයා එහිදී කියා සිටියේය. එමෙන්ම වෘත්තීය සමිති නියෝජිතයින් හට මේ සම්බන්ධයෙන් යම් ගැටළුවක් ඇතොත් මුදල් අමාත්‍යාංශය වෙත ඉදිරිපත් කරන ලෙසට ද අමාත්‍යවරයා දැනුම් දුන් බව මුදල් හා ජනමාධ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=75136", "Category": null, "Parent URL": null}