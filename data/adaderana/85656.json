{"Source": "Adaderana", "Timestamp": "March 14, 2018 09:05 am", "Headline": "ගොවිපලේ ඉඩම් නිදහස් කර  සාමාන්‍ය වැසියන්ට දෙන්න යයි", "News Content": "මුලතිව් - පුදුකුඩීරිප්පු වන්නාවෙයි ප්‍රදේශයේ යුද හමුදාව විසින් පවත්වාගෙන ගිය අක්කර 200 කින් පමණ යුත් ගොවිපලේ ඉඩම් නිදහස් කොට සාමාන්‍ය වැසියන් සඳහා ලබාදීමට ඇති හැකියාව පිළිබඳව කරුණු සොයා බැලීමට යුදහමුදාව එකඟ වී තිබේ. මුලතිව් දිසාපති කාර්යාලයේදී පැවති දිස්ත්‍රික් සංවර්ධන කමිටු රැස්වීමේදී මෙම ඉඩම් ප්‍රමාණය ඒවායෙහි අයිතිකරුවන් වෙත ලබා දිය හැකිදැයි විමසූ අවස්ථාවේදී එම රැස්වීමට පැමිණ සිටි යුද හමුදා ප්‍රධානීන් පවසා ඇත්තේ මීළග රැස්වීමේදී ඒ සම්බන්ධයෙන් වැඩිදුර විස්තර හෙළි කරණ බවයි. දැනට එම ගොවිපල පවත්වාගෙන යන ප්‍රදේශය සාමාන්‍ය ජනතාවට ඇතුළුවිය නොහැකි අධි ආරක්ෂිත කලාපයට අයත් ඉඩමක් ලෙස සලකා තිබේ. කෙසේ වෙතත් යුදහමුදාව විසින් මේ වන විට මුලතිව් පුදුකුඩීරිප්පු වන්නාවෙයි ප්‍රදේශයේ ගොවිපල පවත්වාගෙන නොයන නිසා එම ගොවිපල පවත්වාගෙන යන අක්කර 200කින් පමණ සමන්විත ඉඩම යුද හමුදාව විසින් නිදහස් කොට සාමාන්‍ය වැසියන් වෙත ලබා දෙන බවට විශ්වාසය පලවී තිබේ.", "URL": "https://sinhala.adaderana.lk/news.php?nid=85656", "Category": null, "Parent URL": null}