{"Source": "Adaderana", "Timestamp": "July 15, 2018 06:30 pm", "Headline": "උතුරේ හමුදා කඳවුරු ඉවත් කිරීම පිළිබඳව පළවන වාර්තා අසත්‍යයි", "News Content": "උතුරේ හමුදා කඳවුරු ඉවත් කිරීම පිළිබඳව පළවන වාර්තා අසත්‍ය බව ශ්‍රී ලංකා යුද්ධ හමුදාව පවසයි. මාධ්‍ය වෙත විශේෂ නිවේදනයක් නිකුත් කරමින් යුද්ධ හමුදා මාධ්‍ය අංශය අද(15) මේබව සඳහන් කළේය. එම මාධ්‍ය නිවේදනය පහතින් දැක්වෙයි “යුද්ධ හමුදාව විසින් රටේ ඉදිරි ගමන සාර්ථක කර ගැනීම සඳහා සිදුකරනු ලබන සේවා සැපයුම් සම්බන්ධයෙන් ද්වේශයෙන් පසුවන අවස්ථාවේදී දේශපාලනඥයින් හා ජනමාධ්‍ය නොයෙකුත් අසත්‍ය මෙන්ම ද්වේශසහගත ප්‍රචාර සිදුකරමින් සාමාන්‍ය ජනතාවගේ සිත් තුළ යුද්ධ හමුදාව මේ දිනවල සිදුකරමින් පවතින යථායෝග්‍ය ප්‍රමාණකරණය කිරිමේ ක්‍රියාවලිය සබැඳිව අසත්‍ය කරුණු ඉදිරිපත් කරමින් සිටී. එමගින් ප්‍රධාන වශයෙන් සිදුවනුයේ පාලනමය රාජකාරී සඳහා යොදවා සිටින භට පිරිස් ඉන් මුදවා ඔවුන් වැඩි ප්‍රතිඵලයක් ලැබෙන පරිදි ක්ෂේත්‍ර රාජකාරි සඳහා යෙදවීම වන අතර එ මඟින් යුද්ධ හමුදාවේ කාර්යක්ෂමතාව දැනට වඩා දෙගුණයකින් පමණ වැඩිකරගත හැකිය. එම ක්‍රියාවලිය මගින් කිසිදු යුද්ධ හමුදා කඳවුරක් වසා දැමීම සිදු නොවන නමුත් එම කඳවුරුවල සිටින භට පිරිස් වැඩි ප්‍රමාණයක් හදිසි ආපදා තත්ත්වයන් හි මෙන්ම ජාතිය ගොඩනැගීමේ කටයුතු සඳහා කාර්යක්ෂමව යොදා ගැනීමට හැකියාව ලැබෙනු ඇත. සේනාධිනායක අතිගරු ජනාධිපතිතුමාගේ මගපෙන්වීම මත වැඩි භට ප්‍රමාණයක් දිවයිනේ සෑම ප්‍රදේශයක්ම ආවරණය වන පරිදි සිදුකරමින් පවතින සංවර්ධන ව්‍යාපෘති සඳහා යෙදවිම සැබැඳිව ද්වේශයෙන් පසුවන ඇතැම් අවස්ථාවාදි දේශපාලනඥයින්ගේ අතකොළු බවට පත්වී ඇති ඇතැම් ජනමාධ්‍ය මගින් ගෙනයනු ලබන අසත්‍ය මෙන්ම පදනම් විරහිත ප්‍රකාශ සබැඳිව නොරැවටී යුද්ධ හමුදාව විසින් සිදුකළ මෙන්ම සිදුකරමින් පවතින සේවය පිළිබඳව විශ්වාසය තබා කටයුතු කරන මෙන් මෙරට සාමයට ළැදි සියලුම ජනතාවගෙන් ශ්‍රී ලංකා යුද්ධ හමුදාව ගෞරවයෙන් යුතුව ඉල්ලා සිටිනු ලැබේ.“", "URL": "https://sinhala.adaderana.lk/news.php?nid=92618", "Category": null, "Parent URL": null}