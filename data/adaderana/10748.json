{"Source": "Adaderana", "Timestamp": "September 9, 2010 04:44 pm", "Headline": "පොලිසියට එරෙහිව මූලික අයිතිවාසිකම් පෙත්සමක් ", "News Content": "පසුගියදා ගාල්ල නගරයේ ප්‍රජාතන්ත්‍රවාදී ජාතික සන්ධානය මගින් පවත්වන ලද විරෝධතා ව්‍යාපාරයට පොලීසිය අත්තනෝමතික ලෙස ප්‍රහාර එල්ලකොට විසුරුවා හැරීම නීති විරෝධී බව ප්‍රකාශ කරන මෙන් ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබේ. එම සන්ධානයේ පාර්ලිමේන්තු මන්ත්‍රීවරුන් වන විජිත හේරත්, අර්ජුන රණතුංග, අජිත් කුමාර ඇතුළු සත්දෙනෙකු විසින් මෙම පෙත්සම ඉදිරිපත් කර ඇත. මෙම පෙත්සමේ වග උත්තරකරුවන් ලෙස ගාල්ල පොලීසියේ ස්ථානාධිපති, පොලිස්පති ඇතුළු හත්දෙනෙකු නම් කර තිබේ. තමන් සාමකාමී උද්ඝෝෂණයක් ගාල්ල නගරයේ පැවැත්වූ අවස්ථාවේදී පොලිසිය අත්තනෝමතික ලෙස කඩා වැදී එම උද්ඝෝෂණය විසුරුවා හැරීමට කටයුතු කළ බව මෙම පෙත්සම්කරුවන් සඳහන් කරයි. ඉන්පසු පාර්ලිමේන්තු මන්ත්‍රීවරුන් ඇතුළු පිරිසක් අත්අඩංගුවට ගෙන රිමාන්ඩ් භාරයට පත්කළ බවත් ඔවුන් සිය පෙත්සමේ සඳහන් කර ඇත. පොලිසියේ මෙම ක්‍රියා කලාපය තුළින් නිදහසේ රැස්වීමට සහ අදහස් ප්‍රකාශ කිරීමට ඇති මූලික අයිතිය පොලිසිය විසින් උල්ලංඝණය කළ බවට චෝදනා කරමින් මෙම පෙත්සම ඉදිරිපත් කර තිබේ. මේ තුළින් සිය මූලික අයිතිවාසිකම් උල්ලංඝණය වී ඇති බවට නියෝගයක් ප්‍රකාශ කරන ලෙස ද ඉල්ලීමක් කර ඇත.", "URL": "https://sinhala.adaderana.lk/news.php?nid=10748", "Category": null, "Parent URL": null}