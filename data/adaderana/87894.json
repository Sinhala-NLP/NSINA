{"Source": "Adaderana", "Timestamp": "April 23, 2018 04:50 pm", "Headline": " කොළොන්නේ නාන තැන් වැඩි වෙලා-නාන්න බද්දක් ගේන්න ගිහින් ප්‍රාදේශීය සභාව රත්වෙලා", "News Content": "පසුගිය 11 දා පැවැත්වීමට නොහැකිව කල් තබන ලද කොළොන්න ප්‍රාදේශීය සභාවේ සැසිවාරය සභාපති ටී.රූපසිංහ මහතාගේ ප්‍රධානත්වයෙන් අද(23) පවත්වා තිබේ. ශ්‍රී ලංකා පොදුජන පෙරමුනේ බලය හිමි කොළොන්න ප්‍රාදේශීය සභාවේ මුළු මන්ත්‍රීවරුන් සංඛ්‍යාව 20 කි. ශ්‍රී ලංකා පොදුජන පෙරමුනේ මන්ත්‍රීවරු 11ක්ද, එක්සත් ජාතික පක්ෂයේ 06ක්ද,ජනතා විමුක්ති පෙරමුණේ 02ක්ද ශ්‍රී ලංකා නිදහස් පක්ෂයේ 01 ක් ද වශයෙන් සංයුතිය සෑදී ඇත. පෙරවරු 10ට පමණ සභා රුස්වීම ආරම්භ වූ අතර මෙහිදී ද හිටපු සභාපති මෙන්ම විපක්ෂ නායක (එ.ජා.ප) බී.ආරියවංශ මහතා සභාපතිවරයාට බහුතරයක් සභාව තුළ නොමැති බවත් එබැවින් බෙදීමත් උවමනා බවත් ඒ අනුව රහස් ඡන්දයක් පවත්වා සභාපතිවරයාගේ බලය සම්බන්ධයෙන් විමසීමක් කළ යුතු බවද ප්‍රකාශ කර තිබේ. මෙහිදී සභාපතිවරයාගේ බලය සම්බන්ධයෙන් කිසිදු ගැටලුවක් නොමැති බව පවසමින් සභාපති ටී. රූපසිංහ මහතා විසින් සභාව පවත්වාගෙන ගොස් තිබේ. පසුව නවක මන්ත්‍රීවරයෙක් නාන බද්දක් පිළිබඳව සභාවට යෝජනාවක් කිරීම හේතුවෙන් සභාව උණුසුම් තත්ත්වයක් හට ගෙන ඇත. ශ්‍රී ලංකා පොදුජන පෙරමුනේ මන්ත්‍රී ටී.එල්. තුසිත මහතා කියා සිටියේ, කොළොන්නේ නාන තොටුපලවල් බොහෝ ප්‍රමාණයක් ඇති බවත් එවායින් ආදායමක් ලබාගත හැකි බවයි. ඒ අනුව බුලුතොට නාන තොටුපොල සංවර්ධනය කළ යුතු බවත් දිනකට මෙහි දිය නෑම සඳහා 500ක් පමණ පැමිණෙන බවත් මේ අයගෙන් බදු මුදලක් ලබාගත යුතු බවද ප්‍රකාශ කිරීමත් සමඟ සභාව උණුසුම් තත්ත්වයක් හට ගෙන තිබේ. මෙහිදී ශ්‍රී ලංකා පොදුජන පෙරමුනේ කොළොන්න ප්‍රාදේශීය සභාවේ උප සභාපති ඉදුනිල් රාජපක්ෂ මහතා කියා සිටියේ ඹබ තුමාට ඕන නම් නාන අයගෙන් බදු ගන්න අපි ආවේ මිනිස්සුන්ගේ ඡන්දය අරගෙන ඔබතුමාගේ ගමේ නාන අයගෙන් නාන බද්ද ගන්න යනුවෙයි. තමාට නම් නාන අයගෙන් බදු අරගෙන ගමට යෑමට නොහැකි බව ද ඉදුනිල් රාජපක්ෂ මහතා කියා සිටියේය. කෙසේ වුවත් මෙම යෝජනාව පක්ෂ හෝ විපක්ෂ මන්ත්‍රීවරුන් කිසිවෙකුත් ස්ථීර කර නොමැත.", "URL": "https://sinhala.adaderana.lk/news.php?nid=87894", "Category": null, "Parent URL": null}