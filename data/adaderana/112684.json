{"Source": "Adaderana", "Timestamp": "June 24, 2019 06:52 pm", "Headline": "ජාතික මත්ද්‍රව්‍ය නිවාරණ සතිය අදින් ඇරඹෙයි", "News Content": "ජනාධිපති මෛත්‍රීපාල සිරිසේන මහතා ප්‍රකාශයට පත් කළ මත්ද්‍රව්‍ය නිවාරණ සතියේ පළමු දිනය අරඹමින් දැනුම්වත් කිරීමේ උත්සවයක් කොළොන්නාව ටෙරන්ස් එන් ද සිල්වා විද්‍යාලයේ දී අද(24) පැවැත්වුණි. මත් ද්‍රව්‍ය නිවාරණ සතිය එළඹෙන පළමු වැනිදා දක්වා ක්‍රියාත්මකයි. ජාතික මත්ද්‍රව්‍ය නිවාරණ සතියට සමගාමීව දිවයින පුරා පාසල්වල දැනුම්වත් කිරීමේ වැඩසටහන් ඊයේ සිට ක‍්‍රියාත්මක කෙරුණි. වැල්ලම්පිටිය සිංහපුර ග‍්‍රාමයේ ගෙයින් ගෙට ගොස් අත්පත‍්‍රිකා බෙදා දීමද එහි එක් පියවරක්ය. මත්ද්‍රව්‍ය මර්දනය හා නිවාරණය පිළිබඳ ජනතාව දැනුම්වත් කිරීම ද අන්තරායකර ඖෂධ පාලක ජාතික මණ්ඩලය සංවිධාන කර තිබුණි. මත්ද්‍රව්‍ය නිවාරණ සතියේ ප‍්‍රධාන උත්සවය ජුලි මස 01 වන දා ජනාධිපති මෛත්‍රීපාල සිරිසේන මහතාගේ ප‍්‍රධානත්වයෙන් සුගතදාස ගෘහස්ථ ක‍්‍රීඩාංගණයේ දී පැවැත්වීමට නියමිතයි.", "URL": "https://sinhala.adaderana.lk/news.php?nid=112684", "Category": null, "Parent URL": null}