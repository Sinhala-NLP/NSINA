{"Source": "Adaderana", "Timestamp": "May 17, 2014 11:08 am", "Headline": "ඉන්දු ශ්‍රී ලංකා සබඳතා බිඳවැටීමක් සිදුවී නෑ", "News Content": "ඉන්දීය කොංග්‍රස් පක්ෂය සහ ශ්‍රි ලංකාව අතර පවතින සබඳතා වල කිසිදු බිඳ වැටීමක් සිදුවී නොමැති බව කොංග්‍රස් රජයේ විදේශ අමාත්‍ය සල්මන් කුර්ෂිඩ් මහතා පවසයි. ශ්‍රි ලංකාව සමග අභ්‍යන්තර සබඳතා රැසක් ඉන්දිය කොංග්‍රස් පක්ෂය සමග පවතින බව කුර්ෂිඩ් ප්‍රකාශ කර ඇත. අයි.ඒ.එන්.එස් පුවත් සේවාව සමග අදහස් දක්වමින් සල්මන් කුර්ෂිඩ් මහතා මෙම අදහස් පළ කර ඇති බව වාර්තා වෙයි. ඉන්දියාවට ශ්‍රි ලංකාව මෙන්ම, ශ්‍රි ලංකාවට ඉන්දියාව ද වැදගත් වන බව ඔහු පවසා තිබේ. එමෙන්ම කොළඹ පැවති පොදු රාජ්‍ය මණ්ඩලයීය රාජ්‍ය නායක සමුළුවට හිටපු අග්‍රාමාත්‍ය ආචාර්ය මන් මෝහන් සිං මහතාගේ සහභාගි නොවීම දෙරට අතර සබඳතා වලට බලපෑමක් එල්ල නොවු බව ද ඔහු පවසා තිබේ. මෙහිදි වැඩිදුරටත් අදහස් දක්වා ඇති සල්මන් කුර්ෂිඩ් මහතා පවසා ඇත්තේ ශ්‍රි ලංකාවේ වගවීමේ ක්‍රියාවලිය පිළිබඳව අවශ්‍ය මොහොතේදි කොංග්‍රස් රජය කරුණු දැක්වූ බවයි.", "URL": "https://sinhala.adaderana.lk/news.php?nid=43257", "Category": null, "Parent URL": null}