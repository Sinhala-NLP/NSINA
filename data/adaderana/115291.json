{"Source": "Adaderana", "Timestamp": "July 29, 2019 04:27 pm", "Headline": "ගිල්රෝයි නගරයේ වෙඩි තැබීමක්", "News Content": "අමෙරිකාවේ ගිල්රෝයි නගරයේ උත්සවයකට එල්ල වූ වෙඩි ප්‍රහාරයකින් අයෙක් මියගොස් තවත් 15 දෙනෙකු තුවාල ලබා ඇත. වෙඩි තැබීම ආරම්භ වී සුළු වේලාවකින් ප්‍රහාරකයා පොලිස් වෙඩි පහරින් මිය ගොස් ඇත. උත්සව භූමියක සිදු වූ බිහිසුණු වෙඩි තැබීමකින් අමෙරිකාවේ ගිල්රෝයි නගරය භීතියෙන් ඇළලී ගියේය. මේ අවස්ථාවේදී උත්සව භූමියේ රැස්ව සිටි පිරිස බියට පත්ව හිස් ලූ ලූ අත දිව යන්නට පටන් ගෙන ඇති අතර එහි දර්ශන විදෙස් මාධ්‍ය මෙලෙස වාර්තා කළේය. වෙඩි තැබීම සිදුවුණේ කැලිෆෝනියා ප්‍රාන්තයේ උතුරුදිග ගිල්රෝයි නගරයේ පැවති සුදු ලූණු සම්බන්ධයෙන් ප්‍රසිද්ධියක් උසුලන උත්සවයක් අතරතුරයි. එදින උත්සවයේ අවසන් දිනය වීම හේතුවෙන් බොහෝ දෙනෙකු එහි පැමිණ සිටි බව වාර්තා වෙයි. ආරක්ෂිත වැට කපා සැකකරු උත්සව භූමියට ඇතුළු වී මෙම වෙඩි තැබීම සිදුකර තිබුණි. කෙසේ වෙතත් වෙඩි තැබීම ආරම්භ වී සුළු වේලාවකින් ප්‍රහාරකයා පොලිස් වෙඩි පහරින් මිය ගියේය. ඔහු සමඟ තවත් අයෙක් සිටි බවට සිදුවීම සිදු වූ අවස්ථාවේ එම ස්ථානයේ සිටි ඇතැමුන් ප්‍රකාශ කළ අතර එම පුද්ගලයා සොයා මෙහෙයුම් ක්‍රියාත්මකයි. වෙඩි තැබීම සිදු වූ ස්ථානයට FBI ආයතනයේ විමර්ශන කණ්ඩායමක් යොදවා ඇත. මේ අතර විශේෂ පොලිස් ඒකක සහ හදිසි සේවා අංශවල සහය එම ස්ථානය වෙත ලබා දීමට බලධාරීන් පියවර ගත්තේය.", "URL": "https://sinhala.adaderana.lk/news.php?nid=115291", "Category": null, "Parent URL": null}