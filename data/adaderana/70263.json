{"Source": "Adaderana", "Timestamp": "March 1, 2017 10:38 am", "Headline": " සැකකරුවන් රැඳී සිටි තැන එස්.ටී.එෆ් පරීක්ෂාවට - වෑන් රථය කොල්ලකෑ එකක් ", "News Content": "බන්ධනාගාර බස් රථයට ප්‍රහාර එල්ල කිරීම සඳහා උපයෝගි කරගත් වාහන දෙකම මේවන විට සොයාගෙන ඇති බවත්, මෙම වාහන හිමිකරුවන් ඔස්සේ ලබාගනු ලබන තොරතුරු මත ඉතා කෙටි කලක් තුළ සැකකරුවන් අත්අඩංගුවට ගැනීමට හැකිවෙනු ඇති බවත් පොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩි මහතා පවසයි.මේ සම්බන්ධයෙන් විමර්ශන කටයුතු ජ්‍යෙෂ්ඨ නියෝජ්‍ය පොලිස්පති (බස්නාහිර පළාත් අපරාධ හා රථවාහන) නන්දන මුණසිංහ මහතාගේ මෙහෙයවීම යටතේ කොළඹ සහ කළුතර කේන්ද්‍ර කරගත් විමර්ශන කණ්ඩායම් 5ක් යොදවා සිදුකරගෙන යනු ලබන බව පොලිස් මාධ්‍ය ප්‍රකාශකවරයා විසින් නිකුත් කළ නිවේදනයක දැක්වෙයි.ඉකුත් 27 වන දින කළුතර බන්ධනාගාරයේ සිට රැඳවියන් ප්‍රවාහනය කළ බස් රථයකට එල්ලවූ ප්‍රහාරය සිදුකළ සැකකරුවන් පලායාමට යොදාගත් ඩොල්ෆින් වර්ගයේ වෑන් රථය, හොරණ- මොරගහහේන ප්‍රදේශයේ දමා ගොස් තිබියදී පොලීසිය විසින් සොයාගන්නා ලදී.මෙම වාහනය ඉකුත් ජනවාරි මස 6 වන දින මරදාන පොලිස් බල ප්‍රදේශයේ දී කටුනායක ගුවන්තොටුපළ වෙත කුලී ගමනක් යන මුවාවෙන් රැගෙන ගොස් රියදුරාට මත්ද්‍රව්‍ය සහිත සිසිල් පැන් පානය කිරීමට දී කොල්ලකන ලද වාහනය බවට හඳුනාගෙන තිබේ.එම වාහනය මේවන විට ආරක්ෂාකාරී ලෙස රැගෙන ගොස් විද්‍යාත්මක සාක්ෂි සොයාගැනීමේ ක්‍රියාවලිය වෙත යොමුකර ඇති බවත්, අතහැර දමන ලද වාහනයේ තිබී සොයාගත් ආවරණයක් (Gloves)පොලිස් නිල සුනඛ ග්‍රේරෝ වෙත ඉව ඇල්ලීමට ලබාදීමෙන් පසු ලැබුණු තොරතුරු අනුව සැකකරුවන් රැඳී සිටි බව කියන ප්‍රදේශයේ අතහැර දමා ඇති කර්මාන්ත ශාලාවක් පොලිස් විශේෂ කාර්ය බලකායේ පූර්ණ පරීක්ෂාවට ලක්ව ඇති බවද පොලිස් මාධ්‍ය ප්‍රකාශකවරයාගේ නිවේදනයේ සඳහන්ය.කළුතර, මල්වත්ත ප්‍රදේශයේදී ඉකුත් පෙබරවාරි 27 වන දින බන්ධනාගාර බස් රථයකට එල්ලවූ වෙඩි ප්‍රහාරයෙන් බන්ධනාගාර නිලධාරීන් දෙදෙනෙකු, සැකකරුවන් පස් දෙනෙකු ඇතුළු 7 දෙනෙකු ජීවිතක්ෂයට පත්විය.වෙඩි ප්‍රහාරයෙන් අපරාධ කල්ලි නායකයෙකු ලෙස සැලකෙන එම්.පී අරුණ දමිත් උදයංග පතිරණ හෙවත් “ සමයං “ නමැත්තා ද මිය ගිය අතර 2015 වසරේදී ද අදාළ රැඳවියා ඉලක්කර කර ගනිමින් වෙඩි ප්‍රහාරයක් එල්ල වී තිබුණි.", "URL": "https://sinhala.adaderana.lk/news.php?nid=70263", "Category": null, "Parent URL": null}