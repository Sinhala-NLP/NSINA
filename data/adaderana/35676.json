{"Source": "Adaderana", "Timestamp": "July 11, 2013 07:13 am", "Headline": "බලහත්කාරයෙන් ඉඩම් උදුරනවාට නඩු 300 ක්", "News Content": "අත්තනෝමතික ලෙස උතුරේ ඉඩම් පවරා ගැනීමට එරෙහිව නඩු 300 ක් ගොනු කිරීමට ශ්‍රී ලංකා නීතීඥ සංගමය තීරණය කර තිබේ. බලධාරීන් විසින් මේ වන විට උතුරේ ඉඩම් අක්කර 10, 000 ක පමණ ප්‍රමාණයක් අත්තනෝමතික ලෙස පවරා ගැනීමට සූදානම් වන බව ශ්‍රී ලංකා නීතීඥ සංගමය සඳහන් කරයි. මේ සම්බන්ධයෙන් පැමිණිලි රැසක් ද ලැබී ඇති බව ද එම සංගමය ප්‍රකාශ කරයි. ඉදිරි සති දෙක තුළදී අදාළ නඩු ගොනු කිරීමට බලාපොරොත්තු වන බව එම සංගමයේ විධායක කමිටු සාමාජිකයෙක් අද දෙරණට කියා සිටියේය. මේ අතර එක්සත් ජාතික පක්ෂය විසින් සම්පාදිත නව ආණ්ඩුක්‍රම ව්‍යවස්ථා කෙටුම්පත අද ශ්‍රී ලංකා නීතීඥ සංගමයට භාරදීමට නියමිත බව වාර්තා වේ. අද පස්වරු 3.00 ට මෙම නව ව්‍යවස්ථා කෙටුම්පත ශ්‍රී ලංකා නීතීඥ සංගමයට භාරදීමට නියමිත බව සඳහන්ය.", "URL": "https://sinhala.adaderana.lk/news.php?nid=35676", "Category": null, "Parent URL": null}