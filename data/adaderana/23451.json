{"Source": "Adaderana", "Timestamp": "April 11, 2012 09:36 pm", "Headline": "ජනතාවට උත්සව පැවැත්වීමේ හැකියාවක් නෑ", "News Content": "සමාජවාදී පාලනයක් ස්ථාපිත කිරීම සඳහා අධිෂ්ඨාන සහගත ලෙස සංවිධානය වන ලෙස ජනතා විමුක්ති පෙරමුණ පවසයි. එහි නායක සෝමවංශ අමරසිංහ මහතාගේ අත්සනින් යුතුව නිකුත් කර ඇති අලුත් අවුරුදු පණිවිඩයේ මේ බව දැක්වෙයි. එකී පණිවිඩය පහත පරිදිය. සිංහල, දෙමළ අලූත් අවුරුද්ද උදාවෙයි. ශ‍්‍රී ලංකාවේ සංස්කෘතික උත්සව අතරින් එය අතිශය වැදගත් එකක් වන්නේ, එහි ඇති ආර්ථික හා සමාජයීය වුවමනාවන් වෙනුවෙන් එයට ලාංකේය සමාජය පෙළඹවීමේ හැකියාව නිසාය. අලූත් අවුරුද්ද යනු නව ඇරඹුමක් සඳහා උචිත අවස්ථාවකි. දුෂ්ඨ චක‍්‍රයක නැවත නැවතත් කැරකෙමින් ඇති ලාංකේය සමාජය දැන් නව රාශියක් වෙත යොමුවිය යුතුය.මේ මොහොත මහින්ද රාජපක්ෂ පාලනය යටතේ ශී‍්‍ර ලංකාව ආර්ථික, දේශපාලන, සමාජමය හා සදාචාරමය වශයෙන් ගැඹුරු බංකොලොත් තත්ත්වයකට ඇද දමනු ලැබ ඇත. එනිසා අවුරුදු උත්සව සමයේදී පවා ජනතාව ජීවත්වන්නේ දැඩි ආර්ථික අභියෝගයක් තුළය. කායික මානසික පීඩාවන් මැදය. මෙවැනි වාතාවරණයක් තුළ ලාංකේය ජනතාවට උත්සව පැවැත්වීමේ හැකියාවක් නැත. ජනතාවට සතුට සැනසුම අහිමි කර ඇති නව ලිබරල්වාදයේ සරණ ගිය මහින්ද රාජපක්ෂ ධනපති පාලනය වර්තමානයේදී මෙම කනගාටුදායක තත්ත්වය ඇති කිරීම පිළිබඳව කෙළින්ම වගකිව යුතුය. ලාංකේය ජනතාව පීඩනයෙන් පීඩනයට, දුකෙන් දුකට පත් කරනු ලැබ ඇති නව ලිබරල්වාදී ධනවාදයත් එයට ශී‍්‍ර ලාංකේය ජනතාව යට කරන ලද එක්සත් ජාතික පක්ෂය, එක්සත් ජනතා නිදහස් සන්ධානය හා සෙසු පක්ෂ හවුල් විසින් පවත්වාගෙන යනු ලබන අධිරාජ්‍ය ගැති පාලනයත් පෙරළා දමා අයුක්තිය, අසාධාරණය රජකරන ලාංකේය භූමිය මත යුක්තිය සාධාරණය රජ කරවිය යුතුව තිබේ. ඒ සඳහා සමාජවාදී පාලනයක් ස්ථාපිත කිරීමට මේ මොහොතේ අධිෂ්ඨාන සහගත ලෙස සංවිධානය වී සටන් කරන ලෙස ජනතාවට ආයාචනා කරමු!", "URL": "https://sinhala.adaderana.lk/news.php?nid=23451", "Category": null, "Parent URL": null}