{"Source": "Adaderana", "Timestamp": "May 29, 2012 06:17 pm", "Headline": "රාජ්‍ය ජාල වැඩසටහනට උතුරු-නැගෙනහිර තොරතුරු එකතුකරයි", "News Content": "ලංකා රාජ්‍ය ජාල වැඩසටහන උතුරු හා නැගෙනහිර පළාත් වල ක්‍රියාත්මක කිරීම සඳහා වන තොරතුරු එක් රැස් කිරීම මේ වන විට ආරම්භ කර ඇති බව ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනය පවසයි. මේ අනුව මඩකළපුව , ත්‍රිකුණාමලය , මන්නාරම , යාපනය , වව්නියාව , කිලිනොච්චිය සහ මුලතිව් යන දිස්ත්‍රික්ක වල පිහිටි දිස්ත්‍රික් ලේකම් කාර්යාල , ප්‍රාදේශීය ලේකම් කාර්යාල , පළාත් ප්‍රධාන ලේකම් කාර්යාල ඇතුළු රාජ්‍ය ආයතන 75කට අයත් තොරතුරු එක්රැස් කරමින් සිටින බව එම නියෝජිත ආයතනය සඳහන් කරයි. රාජ්‍ය ආයතන එකම පරිගණකගත ජාලයකට සම්බන්ධ කිරීම , අන්තර්ජාල පහසුකම් ලබා දීම , ඊ-මේල් පහසුකම් ලබා දීම , අන්තර්ජාල දුරකථන පහසුකම් ලබා දීම මෙම ලංකා රාජ්‍ය ජාල වැඩසටහන යටතේ සිදු කෙරෙන බව එම ආයතනය කියා සිටියි. මේ වන විට දිවයිනේ සෙසු දිස්ත්‍රික්ක වල රාජ්‍ය ආයතන 475ට මෙම පහසුකම ලබා දී ඇති බව ද ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතන වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24610", "Category": null, "Parent URL": null}