{"Source": "Adaderana", "Timestamp": "June 11, 2013 11:43 am", "Headline": " ප්‍රගීත් ගැන වාද විවාද ඕන නෑ - අරුන්දික කියයි", "News Content": "අතුරුදහන්වූ පුද්ගලයෙකු පිළිබඳ යම් හෝඩුවාවක් ලැබුණු පසු කළ යුත්තේ ඒ පිළිබඳ සොයාබැලීම මිස ප්‍රසිද්ධ වාදවිවාද කිරීම නොවන බව පුත්තලම දිස්ත්‍රීක් එ.ජ.නි.ස පාර්ලිමේන්තු මන්ත්‍රී අරුන්දික ප්‍රනාන්දු මහතා පවසයි. අතුරුදහන්වුණු මාධ්‍යවේදී ප්‍රගීත් එක්නැලිගොඩ මහතා ප්‍රංශයේ ජීවත්වන බව තමා විසින් ප්‍රකාශ කළ පසු සන්ධ්‍යා එක්නැලිගොඩ මහත්මිය විසින් තමාට ප්‍රසිද්ධ විවාදයකට එන ලෙස අභියෝග කිරීම පිළිබඳ අදහස් දක්වමින් හෙතෙම මේ බව කියා සිටියේය. ඇය තමා සමග වාද කිරීමෙන් දේශපාලන චරිතයක් ලෙස ඉස්මතුවීමට උත්සාහ දරන බව ද ඔහු සඳහන් කළේය. අතුරුදහන් කෙරුණු එක්නැලිගොඩ මාධ්‍යවේදියා ප්‍රංශයේ ජීවත්වන බවත්, ඔහු තමන් සමග කතා බහ කළ බවත්, ඔහු ප්‍රංශයේ යෙහෙන් ජීවත්වන බව එහි සිටින සියලුම ශ්‍රී ලාංකිකයින් දන්නා බවත් අරුන්දික ප්‍රනාන්දු මහතා ඉකුත් 5 වන දින පාර්ලිමේන්තුවේදී කියා සිටියේය. පාර්ලිමේන්තු වරප්‍රසාදවලට මුවාවී ද්වේශ සහගත ලෙස කරන අසත්‍ය ප්‍රචාර සම්බන්ධයෙන් මන්ත්‍රීවරයාට එරෙහිව වෙනත් මන්ත්‍රීවරුන්, මාධ්‍යවේදීන් ඒ පිළිබඳ ප්‍රශ්න කරන විට මන්ත්‍රීවරයා තමාගේ පළමු ප්‍රකාශය වෙනස් කළේය. ඒ අනුව මාධ්‍ය හමුවක් කැඳවමින් මන්ත්‍රීවරයා කියා සිටියේ ප්‍රංශයේ ජීවත්වන තමාගේ පාසල් මිතුරෙකු වන මංජුල වෙඩිවර්ධන තමා ප්‍රංශයට ගිය විටෙක එක්නැලිගොඩ තමාට පෙන්නූ බව හා තමා කතා ‍නොකොට එතැනින් ඉවත්ව ගිය බවයි. ඉන්පසු වසර ගණනාවක සිට අතුරුදහන්ව සිටින එක්නැලිගොඩ මාධ්‍යවේදියා තමා විසින් අරුන්දික ප්‍රනාන්දු මන්ත්‍රීවරයාට හඳුන්වා දුන් බවට මන්ත්‍රීවරයා පවසන්නේ අමූලික බොරුවක් බවත්, තමා අවසන් වරට මන්ත්‍රීවරයා දුටුවේ 2007 දී සැප්තැම්බර් මාසයේදී ලංකාවේදී බවත්, ප්‍රංශයේදී කිසි විටෙකත් තමාට ඔහු හමුවී නැති බවත් පිටුවහල්වී සිටින මාධ්‍යවේදී මංජුල වෙඩිවර්ධන මහතා නිවේදනය කර තිබුණි. ඉන් පසුව තම සැමියා පිළිබඳ කෙරෙන කතා බහ පිළිබඳ අවධානයෙන් සිටින සන්ධ්‍යා එක්නැලිගොඩ මහත්මිය මීට පෙරාතුව අවස්ථාවකදී වත්මන්හි අගවිනිසුරු මෙන්ම එවක නීතිපතිවරයාව සිටි මොහාන් පීරිස් මහතාද එවැනි ප්‍රකාශයක් කළ බව සිහිපත් කළාය. ඒ අනුව අරුන්දික ප්‍රනාන්දු මන්ත්‍රීවරයා යළි එවැනි ප්‍රකාශයක් කළ පසු සන්ධ්‍යා එක්නැලිගොඩ මහත්මිය, තමා සමග ප්‍රසිද්ධ විවාදයකට එන ලෙස මන්ත්‍රීවරයාට අභියෝග කළාය. මේ අතර අතුරුදන්වු මාධ්‍යෙව්දී ප්‍රගීත් එක්නැලිගොඩ ප්‍රංශයේ ජීවත් වන බවට රජයේ වගකිවයුතු මන්ත්‍රීවරයෙක් කර ඇති ප්‍රකාශය බැහැර නොකළ යුතු බව “හියුමන් රයිට්ස් වොච්\" සංවිධානය පවසන අතර එහි ප්‍රධානී බ්‍රැඩ් ඇඩම්ස් සදහන් කර ඇත්තේ වහාම එක්නැලිගොඩ සම්බන්ධයෙන් පරීක්ෂණ පවත්වන ආරක්ෂක අංශ එම මන්ත්‍රීවරයාගෙන් ප්‍රශ්න කර එක්නැලිගොඩ සිටින තැන සම්බන්ධයෙන් සොයා තානාපති කාර්යාල මාර්ගයෙන් මේ පිළිබඳ විපරම් කළ යුතු බවයි. 2010 ජනවාරි 5 වනදා සිට අතුරුදන්ව සිටින එම මාධ්‍යවේදියා සම්බන්ධ විමර්ශනය කිරීම පැවැරුණු අංශ අද ඒ පිළිබඳ තොරතුරු වගකිවයුතු ආයතනයක් වන පාර්ලිමේන්තුවේ ප්‍රකාශ වී ඇති විටදීත් කිසිදු ක්‍රියාමාර්ගයක් නොගැනීම කනගාටුවට කරුණක් බවත්,මෙතරම් සාක්ෂි තිබියදී මෙම අතුරුදන්වීම පිළිබඳ සොයා නොබැලීමෙන් ශ්‍රිලංකාවේ සිදුව ඇති අනිකුත් අතුරුදන්වීමි පිළිබඳ සෙවීමට ලබාදී ඇති ප්‍රමුඛතාව සිතාගත හැකි බවත් එම සංවිධානය පෙන්වා දී තිබේ.", "URL": "https://sinhala.adaderana.lk/news.php?nid=34823", "Category": null, "Parent URL": null}