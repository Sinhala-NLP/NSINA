{"Source": "Adaderana", "Timestamp": "October 2, 2010 08:52 am", "Headline": "ලක්ෂ්මන් හා අර්ල්ට පක්ෂය නැතිවීම වලකන නියෝගය දීර්ඝ වෙයි", "News Content": "ලක්ෂ්මන් සෙනවිරත්න සහ අර්ල් ගුණසේකර යන පාර්ලිමේන්තු මන්ත්‍රීවරුන් දෙදෙනාගේ පක්ෂ සාමාජිකත්වය අහෝසි කිරීම වළක්වාලමින් පනවා ඇති වාරණ නියෝගය තව දුරටත් දීර්ඝ කර තිබේ. අදාළ වාරණ නියෝගය ලබන 15 වැනිදා දක්වා දීර්ඝ කරන බව කොළඹ දිසා අධිකරණය නිවේදනය කරනු ලැබීය. එහිදි වගඋත්තරකරුවන් වෙනුවෙන් පෙනී සිටි නීතීඥවරුන් ද කරුණු දැක්වීය. අදාළ කරුණු සළකා බැලු අධිකරණය පෙත්සම්කාර මන්ත්‍රීවරුන්ට අවශ්‍ය නම් විනය පරීක්ෂණයක් පැවැත්වීමට අවසර ලබා දී තිබේ. තමන්ට එරෙහිව කිසිදු විනය පරීක්ෂණයක් නොපවත්වා පක්ෂ සාමාජිකත්වය අහිමි කිරීමට එක්සත් ජාතික පක්ෂ නායකත්වය සූදානම් වන අතර එය නීති විරෝධි ක්‍රියාවක් බව ප්‍රකාශ කරන මෙන් ඉල්ලා අදාළ මන්ත්‍රීවරුන් දෙපළ මෙම නඩුව ගොනු කර ඇති බව සඳහන්ය.", "URL": "https://sinhala.adaderana.lk/news.php?nid=11231", "Category": null, "Parent URL": null}