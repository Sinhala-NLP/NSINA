{"Source": "Adaderana", "Timestamp": "April 7, 2013 02:52 pm", "Headline": "පාර මාරු වන හැටි ගැන පාඩමක්", "News Content": "කොළඹ දිස්ත්‍රික්කයේ සිදුවන මාර්ග අනතුරු වළක්වා ගැනීමේ අරමුණින් පදික මාරුවෙන් පාර මාරුවීම සහ පදික වේදිකාවේ ගමන් කිරීම පිළිබඳ ජනතාව දැනුවත් කිරීමට පොලීසිය තීරණය කර තිබේ. ඒ යටතේ අප්‍රේල් මස 09 වන දින පෙරවරු 7.00 සිට 11.00 දක්වා කාලය තුළ මෙම වැඩසටහන ක්‍රියාත්මක කිරීමට සැලසුම් කර ඇත. කොළඹ කොටුව සහ පිටකොටුව පොලිස් බල ප්‍රදේශවල මෙම වැඩසටහන ක්‍රියාත්මක කිරීමට නියමිත බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා පවසයි. කොළඹ දිසාව භාර නියෝජ්‍ය පොලිස්පතිවරයාගේ නියෝග පරිදි පිටකොටුව රථවාහන පොලීසිය මගින් මෙය සංවිධානය කර ඇත.", "URL": "https://sinhala.adaderana.lk/news.php?nid=33082", "Category": null, "Parent URL": null}