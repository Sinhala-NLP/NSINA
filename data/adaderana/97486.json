{"Source": "Adaderana", "Timestamp": "October 10, 2018 04:00 pm", "Headline": "අයහපත් කාලගුණයෙන් 12ක් ජීවිතක්ෂයට", "News Content": "පවතින වර්ෂා සහිත කාලගුණික තත්ත්වයත් සමඟ සිදු වූ අනතුරුවලින් මේවනවිට පුද්ගල මරණ 12ක් වාර්තාවන බව ආපදා කළමනාකරණ මධ්‍යස්ථානය පවසයි. එමෙන්ම පුද්ගලයින් හැට නව දහස් හාරසිය තුනකට පීඩා සිදුව ඇති අතර නිවාස 2086කට හානි සිදුව ඇති බවද එම මධ්‍යස්ථානය සඳහන් කළේය. මේ අතර බෙංගාල බොක්ක මුහුදු ප්‍රදේශයේ පවතින සුළිකුණාටුව, ආන්ද්‍රා ප්‍රදේශයේ වෙරළ සීමාවෙන් ඉන්දියාවට ඇතුළුවනු ඇතියි බලාපොරොත්තු වන බව කාලගුණ විද්‍යා දෙපාර්තමේන්තුව පවසයි. මේ අතර ඊයේ(09) රාත්‍රියේ සිට ඇද හැලෙන වර්ෂාවත් සමඟ කලුතර විද්‍යාලය වැසි ජලයෙන් යටවී ඇති අතර මේ හේතුවෙන් අද(10) දිනයේදී පාසල නොපැවැත්වූ බව අද දෙරණ වාර්තාකරු පැවසීය. පවතින වර්ෂා සහිත කාලගුණ තත්ත්වයත් සමඟ ගාල්ල නාගොඩ දොරණවිල මාර්ගය තවදුරටත් ජලයෙන් යටව ඇති අතර, ඟිං ගඟේ ජල මට්ටම ඉහළ යෑමත් සමඟ උඩුගම, බද්දේගම, කුරුපනාව යන ප්‍රදේශ තවදුරටත් ජලයෙන් යටව තිබේ. එමෙන්ම ගාල්ලේ දෙවට වැල්ල, රත්ගම වැල්ල සහ කඩේ වැල්ල තොටුපොළවලින් මුහුදු යන ධීවරයින් අද මුහුදු යෑමෙන් වැළකී සිටියේය. මේ අතර නාගලගම්වීදියේ පිහිටි කැලණි ගඟේ ජල මාපකයේ අගය ඊයේ අඩි 2.2ක් ලෙස සටහන්ව තිබූ අතර අද පෙරවරු 8 පමණ වන විට එම අගය අඩි 1.9 දක්වා පහළ බැස තිබුණි. මෙන්ම පසුගිය පළමු වැනිදා දැඩි සුළඟකින් හානි වූ ආණමඩුව ආඬිගම මහා විද්‍යලයේ ගොඩනැඟිලි රැසක් පිළිසකර කිරීමට බලධාරීන් මෙතෙක් පියවර නොගැනීම හේතුවෙන් එම පාසලේ සිසු සිසුවියන් දැඩි අපහසුතාවයකට පත්ව සිටියි. එමෙන්ම සිය ප්‍රෙද්ශය පුරා ඇති කාණු පද්ධතිය ජා ඇල නගර සභාවේ බලධාරීන් විසින් ක්‍රමවත්ව සකස් කර නොමැති බවට චෝදනා කරමින් ජාඇල පාරිස් පෙරේරා මාවතේ ප්‍රෙද්ශවාසීන් අද පෙරවරුවේ විරෝධතාවක නිරත වුණි. ඔවුන් පෙන්වා දෙන්නේ පාරිස් පෙරේරා මාවත නිරන්තරයෙන් ගං වතුරට හසුවන බැවින් තමන් අසීරුතාවයට පත්ව සිටින බවයි. මේ අතර බස්නාහිර, මධ්‍යම, දකුණු, සබරගමුව සහ ඌව පළාත්වල විටින් විට වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළා. එමෙන්ම දිවයිනේ සෙසු ප්‍රදේශවලට පස්වරු 2.00න් පමණ පසුව වැසි හෝ ගිගුරුම් සහිත වැසි බලාපොරොත්තුවන බවයි එම දෙපාර්තමේන්තුව පැවසුවේ. මේ අතර දකුණු සහ ඌව පළාත්වලත්,කළුතර සහ රත්නපුර දිස්ත්‍රික්කවලත් ඇතැම් ස්ථානවලට මි.මී. 75 පමණ තරමක් තද වැසි අපේක්ෂා කරන අතර බස්නාහිර, දකුණු, මධ්‍යමසහ සබරගමුව පළාත්වල විටින් විට පැ.කි.මී. 50 දක්වා වන තද සුළං ද ඇතිවිය හැකියි.", "URL": "https://sinhala.adaderana.lk/news.php?nid=97486", "Category": null, "Parent URL": null}