{"Source": "Adaderana", "Timestamp": "January 21, 2014 10:15 am", "Headline": "වැල්ලම්පිටිය හිටපු ස්ථානාධිපති බිරියට ඇප", "News Content": "මත්ද්‍රව්‍ය චෝදනාවක් සම්බන්ධයෙන් වැල්ලම්පිටිය හිටපු පොලිස් ස්ථානාධිපතිවරයාට අමතරව අත්අඩංගුවට ගෙන රිමාන්ඩ් කර සිටි ඔහුගේ බිරියට අද (21) ඇප නියම කර තිබේ. රුපියල් ලක්ෂ 10ක ශරීර ඇප ‍2ක් මත ඇය නිදහස් කිරීමට කොළඹ ප්‍රධාන මහේස්ත්‍රාත් අධිකරණය නියෝග කළ බව අද දෙරණ අධිකරණ වාර්තාකරු පැවසීය. එසේම සෑම මසකම අවසාන ඉරුදින ඇයට කොළඹ අපරාධ කොට්ඨාසය හමුවේ පෙනී සිටින ලෙසට ද නියෝග කර ඇත. වැල්ලම්පිටිය පොලිස් ස්ථානාධිපතිවරයා පසුගිය මස (31) රාත්‍රී කොළඹ අපරාධ කොට්ඨාශය විසින් අත්අඩංගුවට ගනු ලැබුණි. සැකකාර පොලිස් ස්ථානාධිපතිවරයාගේ නිවසේ තිබී හෙරොයින් ග්‍රෑම් 40 ක පමණ ප්‍රමාණයක් සොයාගත් බව පොලිසිය සඳහන් කළේය. එකී මත්ද්‍රව්‍ය චෝදනාව සම්බන්ධයෙන් වැල්ලම්පිටිය පොලීසියේ ස්ථානාධිපතිවරයාගේ බිරිඳ ද පසුගිය (01) දිනයේ කොළඹ අපරාධ කොට්ඨාසය මඟින් අත්අඩංගුවට ගෙන තිබුණි. පසුව ඔවුන් දෙදෙනාම රිමාන්ඩ් කෙරිණ.", "URL": "https://sinhala.adaderana.lk/news.php?nid=40518", "Category": null, "Parent URL": null}