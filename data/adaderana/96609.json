{"Source": "Adaderana", "Timestamp": "September 23, 2018 09:43 pm", "Headline": "පරවියන් අල්ලන්න ගිය පාසල් සිසුවා මරුට", "News Content": "පරවියන් ඇල්ලීමට ගොස් පාසල් ගොඩනැඟිල්ලකින් ඇද වැටීමෙන් 13 හැවිරිදි පාසල් සිසුවෙකු මියයාමේ සිදුවීමක් උඩප්පුව ප්‍රදේශයෙන් වාර්තා වෙයි. ඊයේ (22) පස්වරු 06 .40 ට පමණ මේ අනතුර සිදුව ඇති බව අද දෙරණ වාර්තා‍කරු පවසයි. මෙලෙස මියගොස් ඇත්තේ උඩප්පුව දෙමළ මහා විදුහලේ හත වසරේ ඉගනුම ලැබූ කමලදාසන් සිවගරන් නැමති සිසුවෙක් බව අනාවරණය වී තිබේ. මේ සිසුවා තවත් සිසුන් දෙදෙනෙකු සමඟ පරවියන් ඇල්ලීම සඳහා පැමිණ ඇත. එහිදී මේ සිසුවා පරවියන් ඇල්ලීම සඳහා ගොඩනැඟිල්ලේ වහලයට නැඟ ඇති අතර එහිදී පය ලිස්සා යාම හේතුවෙන් සිවිලිමිට ඇද වැටී සිවිලිම ද කඩාගෙන බිමට වැටී මෙම අනතුර සිදුව ඇත. මේ සිසුවා මාස හතරක පමණ කාලයක සිට පාසල් ගමනද නතර කර සිට ඇති අතර පාසල් බලධාරීන් මේ පිළිබඳව ද නිවසට ගොස් දෙමාපියන් ද දැනුවත් කර තිබේ. මරණය පිළිබඳ පශ්චත් මරණ පරීක්ෂණය හලාවත මහා රෝහලේදී පැවැත්වීමට නියමිතව තිබිණි. උඩප්පුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=96609", "Category": null, "Parent URL": null}