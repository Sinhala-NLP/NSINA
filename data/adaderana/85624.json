{"Source": "Adaderana", "Timestamp": "March 13, 2018 04:04 pm", "Headline": "දුමින්දගේ පොරොන්දුවකට උතුරු මැද පළාත් සෞඛ්‍ය රියදුරු උපවාසය අවසන්", "News Content": "උතුරු මැද පළාත් සෞඛ්‍ය රියදුරන් පිරිසක් ආරම්භ කළ මාරාන්තික උපවාසය අද(13) අවසන් කර තිබේ. ඒ සිය ගැටලු විසඳීම සඳහා අමාත්‍ය දුමින්ද දිසානායක මහතා ලබා දුන් ‍පොරොන්දුවකට අනුවයි. අසාධාරණ සෞඛ්‍ය රියදුරු ස්ථාන මාරු වහා අවලංගු කරන්නැයි ඉල්ලමින් උතුරු මැද පළාතේ සෞඛ්‍ය දෙපාර්තුමේන්තු රියදුරන් පිරිසක් උතුරුමැද පළාත් සෞඛ්‍ය සේවා අධ්‍යක්ෂ කාර්යාලයේ වහළය මතට නැග උපවාසයක් ආරම්භ කළේ ඊයේ(12) දිනයේදීය. මේ අතරවාරයේදී අමාත්‍ය දුමින්ද දිසානායක මහතා සහ උපවාසයේ නිරත රියදුරන් අතර ඊයේ සාකච්ඡාවක් පවත්වා තිබේ. එහිදී අමාත්‍යවරයා ලබා දුන් පොරොන්දුවකට අනුව උපවාසය අවසන් කිරීමට රියදුරන් අද පියවර ගෙන ඇත. මෙහිදී උපවාසයේ නිරත රියදුරන් දෙදෙනෙකුගේ අයහපත් සෞඛ්‍ය තත්ත්වය හේතුවෙන් ඔවුන් අනුරාධපුර රෝහලට රැගෙන යනු ලැබ තිබේ.", "URL": "https://sinhala.adaderana.lk/news.php?nid=85624", "Category": null, "Parent URL": null}