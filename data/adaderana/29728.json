{"Source": "Adaderana", "Timestamp": "December 5, 2012 12:53 pm", "Headline": "කොස්තාපල් යටකර පලා ගිය බසය සෙවීම අරඹයි", "News Content": "රාජකාරියේ යෙදී සිටි පොලිස් නිලධාරියෙකු යට කර පලා ගිය බව කියන පුද්ගලික බස් රථයක් අත්අඩංගුවට ගැනීම සඳහා පරීක්ෂණ ආරම්භ කර ඇතැයි මාන්කුලම පොලීසිය පවසයි. ඊයේ (04) රාත්‍රියේ දී ඒ 9 මාර්ගයේ මුරුන්කන් දේවාලයට ආසන්නයේ දී මෙම අනතුර සිදුව ඇත. මෙලෙස අනතුරට ලක්ව මිය ගොස් ඇත්තේ 28 හැවිරිදි ‍වියේ පසුවූ මාන්කුලම පොලීසියට අනුයුක්තව සේවය කළ පොලිස් කොස්තාපල්වරයෙකි. මිය ගොස් ඇති නිලධාරියා තවත් පොලිස් නිලධාරීන් කිහිප දෙනෙකු සමග රථවාහන රාජකාරියේ නිරතව සිට ඇත. එහිදී මෙම අනතුර සිදුවී ඇති බවත් අනතුරට සම්බන්ධ බස් රථය පලා ගොස් ඇති බවත් පොලීසිය පවසයි. මාන්කුලම පොලීසිය මේ සම්බන්ධයෙන් වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=29728", "Category": null, "Parent URL": null}