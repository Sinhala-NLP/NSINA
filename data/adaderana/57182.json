{"Source": "Adaderana", "Timestamp": "February 13, 2016 09:27 am", "Headline": "ඒ ගොල්ලෝ කරපු පව් තමයි අපිට හෝදන්න සිද්ධවෙලා තියෙන්නේ", "News Content": "ජනතාව තමා ජනාධිපති ධුරයට පත් කර ඇත්තේ රට ඉදිරියට ගෙන යාමට මිස ප්‍රතිවාදීන් පවසන අන්දමට රට විනාශ කිරීමට නොවන බව ජනාධිපති මෛත්‍රීපාල සිරිසේන පවසයි.එක්සත් ජාතීන්ගේ මානව හිමිකම් කොමිසමෙන් ශ්‍රී ලංකාවට කිසිදු නියෝගයක් හෝ බලපෑමක් සිදුව නොමැති බවද ජනාධිපතිවරයා කියයි.ජනාධිපතිවරයා මේ බව පැවසුවේ බලංගොඩදී ඊයේ පස්වරුවේ පැවති උත්සවයකට එක්වෙමිනි.පසුගියදා දිවයිනට පැමිණි ජගත් මානව හිමිකම් මහකොමසාරිස්වරයාගේ ශ්‍රී ලංකා සංචාරය ගැනද අදහස් දක්වමින් ජනාධිපතිවරයා එහිදී කියා සිටියේ එක්සත් ජාතීන්ගේ මානව හිමිකම් කොමිසමෙන් ශ්‍රී ලංකාවට කිසිදු නියෝගයක් හෝ බලපෑමක් සිදු කර නොමැති බවයි.රටට අහිතකර ජිනීවා යෝජනාවට එකඟ වී ජනාධිපතිවරයා හා අගමැතිවරයා රට පාවාදී තිබෙන බවට එල්ල කරන චෝදනාවලට පිළිතුරු ලෙස ජනාධිපතිවරයා මේ බව පැවසීය.\"මම දැක්කා සමහර නායකයෝ ඊයේ අද පත්තර වල කියලා තියෙනවා නොයෙකුත් දේවල්, මම ඒගොල්ලන්ට කියන්න ඕනෑ ඒගොල්ලෝ කරපු පව් තමයි අපිට හෝදන්න සිද්ධවෙලා තියෙන්නේ කියලා\" යනුවෙන් ජනපති මෛත්‍රිපාල සිරිසේන මහතා ඊට පිළිතුරු ‍දුන්නේය.මේ අතර තමන් ලබන සඳුදා ජර්මනියට යන බවත්, එහිදී ද ගිවිසුම් රැසකට අත්සන් තබන බවත්, රටට අහිතකර කිසිදු ගිවිසුමක් වෙත්නම් ඊට අත්සන් නොතබන බවත්, ජනපති එහිදී පැවසීය.එසේම ඉන්දියාව සමග අත්සන් කිරීමට නියමිත ආර්ථික ගිවිසුම ගැන අදහස් දක්වමින් ජනාධිපතිවරයා පැවසුවේ රටට අහිතකර කිසිදු ගිවිසුමකට අත්සන් කිරීමට සුදානම් නැති බවයි.ඒ සම්බන්ධයෙන් දේශීය ඉංජිනේරුවන්, තොරතුරු තාක්ෂණ නිලධාරීන් ඇතුළු පාර්ශව ගණනාවක්ම තමන් සමග සාකච්ඡා පැවැත්වූ බව පැවසූ ජනාධිපතිවරයා මෙම ගිවිසුම සම්බන්ධයෙන් දේශපාලන ප්‍රතිවාදීන් විවිධ වැරදි අදහස් සමාජ ගත කරන බව පෙන්වාදුන්නේය.\"සමහර අය පෙළපාලි යනවා, විරෝධතා පවත්වනවා ඉන්දියාව සමග අත්සන් කිරීමට අනාගතයේ දී නියමිත ගිවිසුමක් සම්බන්ධයෙන්, කිසිම රටක් එක්ක අපිට අලාභයක් වන අපට පාඩුවක් වන මේ රටේ දේශීය ආර්ථිකයට හානි දායක කිසිම දෙයක් අපි කරන්නේ නැහැ, ඒක ඉතාම පැහැදිළියි\" ජනපති වැඩිදුරටත් එහිදී කියා සිටියේය.", "URL": "https://sinhala.adaderana.lk/news.php?nid=57182", "Category": null, "Parent URL": null}