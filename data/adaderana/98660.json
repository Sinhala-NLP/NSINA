{"Source": "Adaderana", "Timestamp": "November 4, 2018 08:02 am", "Headline": "GSP + අවලංගු වෙයිද?", "News Content": "ශ්‍රී ලංකාවේ මානව හිමිකම් උල්ලංඝණය වීම් සිදුවන්නේ නම් ජී.එස්.පී.ප්ලස් සහනය නැවත අවලංගු කිරීමේ ඉඩකඩක් පවතින බව යුරෝපා සංගමය පවසයි. එම සංගමයේ මෙරට තානාපති ටන්ග් ලායි මාර්ගෙයි රොයිටර් පුවත් සේවය සමඟ ප්‍රකාශ කර ඇත්තේ අදාළ සහනය ලබාගැනීමේ දී එකඟ වූ කාර්යයන් ඉටුකළ යුතුව ඇති බවයි. ජාතික ප්‍රතිසන්ධානය සම්බන්ධයෙන් මෙතෙක් ගත් පියවර සහ ක්‍රියාමාර්ග අඩපන වීමේ අවදානමක් ඇති විය හැකි බවට තම සංගමය තුළ යම් කනස්සල්ලක් මතුවී ඇති බව ඔහු ප්‍රකාශ කර තිබේ. පවතින දේශපාලන අර්බුදය පිළිබඳ යුරෝපා සංගමය මීට පෙර ද අදහස් පල කර තිබූ අතර එහි නියෝජිතයින් පසුගියදා ජනාධිපති මෛත්‍රීපාල සිරිසේන මහතා ද, අග්‍රාමාත්‍ය මහින්ද රාජපක්ෂ මහතා ද එක්සත් ජාතික පක්ෂ නායක රනිල් වික්‍රමසිංහ මහතා ද සමඟ සාකච්ඡාවක නිරත වී තිබුණේය. මේ අතර ජාත්‍යන්තර මූල්‍ය අරමුදල ප්‍රකාශ කර ඇත්තේ එම සංවිධානය දේශපාලන භාවිතයක් නොවන බැවින් ශ්‍රී ලංකාව සමඟ අඛන්ඩව තාක්ෂණික මට්ටමේ සාකච්ඡා සිදුකරන බවයි.", "URL": "https://sinhala.adaderana.lk/news.php?nid=98660", "Category": null, "Parent URL": null}