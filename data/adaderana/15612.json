{"Source": "Adaderana", "Timestamp": "April 21, 2011 01:49 pm", "Headline": "මෙරටට දෙන ආධාර දෙගුණ කිරීමේ ලෝක බැංකු තීරණයක් ", "News Content": "ලෝක බැංකුව විසින් ශ්‍රී ලංකාවට ලබාදෙන ආධාර මුදල දෙගුණ කිරීමට තීරණය කර ඇති බව ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පවසයි. එම මුදල් මෙරට අධ්‍යාපන, සෞඛ්‍ය ඇතුළු ක්ෂේත්‍ර ගණනාවක සංවර්ධන කටයුතු වෙනුවෙන් හිමිවීමට නියමිතව ඇති බව ඔහු සඳහන් කරයි. ලෝක බැංකු වාර්ෂික සභා රැස්වී‍මට සහභාගී ‍වීමෙන් අනතුරුව දිවයිනට පැමිණි සරත් අමුණුගම මහතා මාධ්‍ය හමුවේ මෙම අදහස් පළ කළේය. ඉදිරියේදී ශ්‍රී ලංකාවේ ආර්ථික වර්ධන වේගය ලබන වසරේදී 9% දක්වා ඉහළ නැංවීමට බලාපොරොත්තු වන බව ද ආචාර්ය සරත් අමුණුගම මහතා එහිදී සඳහන් කළේය. බොහෝ රටවල් ආර්ථිකය ඉදිරියට ගෙනයාම පිළිබඳව අර්බුදයක සිටියදී ශ්‍රී ලංකාවේ මෙම තත්ත්වය ලොවටම ආදර්ශයක් බව ද ඔහු එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=15612", "Category": null, "Parent URL": null}