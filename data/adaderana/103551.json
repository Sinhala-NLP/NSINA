{"Source": "Adaderana", "Timestamp": "February 1, 2019 07:52 pm", "Headline": "තලතා බදුල්ල බන්ධනාගාරයේ හදිසි නිරීක්ෂණ චාරිකාවකට එක්වෙයි", "News Content": "අධිකරණ හා බන්ධනාගාර ප්‍රතිසංස්කරණ අමාත්‍ය නීතිඥ තලතා අතුකෝරළ මහත්මිය බදුල්ල බන්ධනාගාරයේ හදිසි නිරීක්ෂණ චාරිකාවකට එක්වී තිබේ. ඊයේ(31) දින මෙසේ බන්ධනාගාරය වෙත පැමිණි අමාත්‍යවරිය බන්ධනාගාර නිලධාරීන්ට පවතින ගැටළු පිළිබඳව සාකච්ඡා කළ අතර ඒ සඳහා කඩිනම් විසදුම් ලබාදීමට පියවර ගන්නා බව සඳහන් කළාය. බන්ධනාගාරය තුළ රඳවා සිටින රැඳවියන්ගේ අවශ්‍යතා පිළිබඳව සොයා බැලූ අමාත්‍යවරිය සඳහන් කලේ ඔවුන්ට අවශ්‍ය පහසුකම් ලබාදීමට කටයුතු කරන ලෙසයි. මත්ද්‍රව්‍ය සඳහා යොමුව සිටින රැඳවියන් පුනරුත්ථාපනයට විශේෂිත වැඩ පිළිවෙළක් ඉදිරියේදී දියත් කිරීමට අපේක්ෂා කරන බවද අමාත්‍යවරිය සඳහන් කළාය. බදුල්ල බන්ධනාගාරය මෙරට බන්ධනාගාර අතරින් විශේෂිත බන්ධනාගාරයක් වන අතර එයට හේතුව වන්නේ වීර කැප්පෙටිපොළ, ගොන්ගාලේ ගොඩ බණ්ඩා වැනි ජාතික වීරයන්ද රඳවා තබා ඇත්තේ මෙහි වීම නිසාවෙනි. ජාතික වීරයන් රඳවා තබා සිටි බවට වූ ඉතිහාසගත තොරතුරු නිරීක්ෂණයටද අමාත්‍යවරිය එක් වූවාය. මෙම අවස්ථාව සඳහා අධිකරණ හා ප්‍රතිසංස්කරණ අමාත්‍යංශයේ ලේකම් ආර්.එම්.ඩී.බී.මීගස්මුල්ල මහතා බදුල්ල බන්ධනාගාර අධිකාරිවරයා ඇතුළු බන්ධනාග‍ාර නිලධාරීන්ද එක් විය.", "URL": "https://sinhala.adaderana.lk/news.php?nid=103551", "Category": null, "Parent URL": null}