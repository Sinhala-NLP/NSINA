{"Source": "Adaderana", "Timestamp": "September 5, 2011 04:18 pm", "Headline": " මිලින්දලාගේ ණය පොල්ල කෝටි 525 යි-70,000 ක ගොවි ණය කෝටි 82 ක් පමණයි", "News Content": "මෙවර පළාත් පාලන මැතිවරණයට කොළඹ මහනගර සභාවට ඉදිරිපත් වී සිටින සන්ධානයේ ප්‍රධානියා වන මිලින්ද මොරගොඩ මහතා අයිතිවන්නේ කෝටි 525 ක ණය පොල්ලක් මහ බැංකුවට තැබූ පවුලකට බව ජනතා විමුක්ති පෙරමුණ පවසයි. ශ්‍රී ලංකා මහ බැංකුවට ණය වූ මේ රටේ 70,000 ක් පමණ වන ගොවි ජනතාවක් ගෙවිය යුතුව ඇති මුල මුදල වන්නේ කෝටි 82 ක් පමණක් බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා කියා සිටියි. විදේශ ගමන් බලපත්‍රය අධිකරණ භාරයේ ඇති අපරාධකරුවෙකුත් සන්ධාන ලැයිස්තුවෙන් කොළඹ මහනගර සභාවට තරග කරන බව පෙන්වා දුන් මන්ත්‍රීවරයා ප්‍රබල පාතාල නායකයෙකු ව සිටි මරදානේ චොප්පෙගේ පුත්‍රයා එක්සත් ජාතික පක්ෂයෙන් තරග කරන බවද අනාවරණය කළේය. මෙසේ නම ගිය වංචාකරුවන්,අපරාධකරුවන්ගෙන් ගහණ සන්ධාන හා එ.ජා.ප නාම යෝජනා ලැයිස්තු සමග ජ.වි.පෙ නාම යෝජනා ලැයිස්තුව සසදා බලන්නැයි හෙතෙම අද පැවති මාධ්‍ය හමුවකදී ඉල්ලා සිටියේය. මෙම අවස්ථාවට ජ.වි.පෙ ප්‍රධාන ලේකම් ටිල්වින් සිල්වා මහතාද සහභාගී විය.එහිදී ඔවුහු මෙසේද කියා සිටියහ. ජවිපෙ ප‍්‍රධාන ලේකම් ටිල්වින් සිල්වා මහතා ‘‘ආණ්ඩුවේ සංවර්ධනය මිත්‍යාවක්, බොරුවක්. බඩුමිල වැඩි වෙනවා නම්, ජීවන බර වැඩි වෙනවා නම්, ජීවන තත්වය කඩා වැටෙනවා නම්, වැටුප් වැඩි කර නැත්නම් මොකක්ද සංවර්ධනය කියන්නේ? ආර්ථික සංවර්ධනයක් තිබෙනවා නම් බඩු මිල වැඩි වෙන්න විදියක් නැහැ, ජීවන බර වැඩි වෙන්න හේතුවක් නැහැ. වැටුප් වැඩි කරන්න බැරි වෙන්න හේතුවක් නැහැ. ජනාධිපතිවරයාම පොරොන්දු වුණා රාජ්‍ය සේවකයින්ගේ වැටුප රුපියල් 2500කින් වැඩි කරනවා කියලා. ජනාධිපතිවරයාම දුන්නු පොරොන්දුව ඉටු කරලා නැහැ. විශ්වවිද්‍යාල ආචාර්යවරුන්ට වැටුප් වැඩිවීමක් ලබා දෙන්න පොරොන්දු වුණා. ආණ්ඩුව තීරණයකුත් ගත්තා. නමුත් තවමත් සෑහීමකට පත් වෙන්න පුළුවන් විදියේ කිසිවක් සිදු වී නැහැ. සංවර්ධනයක් තිබෙනවා නම් තරුණ පරපුරේ හැකියාවෙන් ප‍්‍රයෝජනයක් ගත යුතුයි. නමුත් එහෙම නැහැ. ඒ නිසා තමයි කොරියාවට යන්න හීනයක් තිබෙන්නේ. රට තුළ රැකියාවක් කරන්න අවස්ථාව නැති නිසා, අනාගතය ගැන බලාපොරොත්තු බිඳ වැටිලා තිබෙන නිසා කොරියාවේ යන්න විභාගයේ ෆෝම් එක ගන්න නදිවරාගෙන ඉන්න, එකිනෙකා ගැටෙන තත්වයට පත් වෙලා. රාජපක්ෂ පාලනය අනුමගමනය කරන්නේ අද ලොව පුරා අර්බුදයට යමින් තිබෙන නව ලිබරල්, විවෘත ආර්ථික ප‍්‍රතිපත්තිය. විවෘත ආර්ථිකය හඳුන්වා දුන්නේ ජේ.ආර්. ජයවර්ධන මහත්මයාගේ කාලයේ. ජේ.ආර්. සෙල්ලම් කළේ විවෘත ආර්ථිකයේ පළමු ඉනිම නම් මහින්ද රාජපක්ෂ ක‍්‍රියාත්මක කරන්නේ දෙවැනි ඉණිම. ජේ. ආර්. ජයවර්ධන නතර කළ තැන සිට මහින්ද රාජපක්ෂ කටයුතු කරමින් සිටිනවා. එක්සත් ජාතික පක්ෂ ආණ්ඩුව කොළඹ නගරය පරිපාලන නගරයක තත්වයේ සිට වාණිජ්‍ය නගරයක් කරන්න මුල් පියවර තැබුවා. පාර්ලිමේන්තුවට ජයවර්ධන පුරට ගෙනාවා. නමුත් එය නිම කරන්න බැරි වුණා. ඒ නිම කරන්න බැරි වුණු කොටස අද මහින්ද රාජපක්ෂ කරමින් සිටිනවා. රාජයේ ආයතන ඉවත් කරමින්, සිරගෙවල් ඉවත් කරමින් කරන්නේ ඒකයි. එක්සත් ජාතික පක්ෂය කර්මාන්ත තෝරා ගත්තා. මහින්ද රාජපක්ෂ සංචාරක ව්‍යාපාරය තෝරාගෙන තිබෙනවා. ඒ වෙනුවෙන් නීති හදනවා. සංචාරක හෝටල් හදන්න වටිනා ඉඩම් විකුණන්න හෝ බදු දෙන්න පටන් ගෙන තිබෙනවා. ජාතික සම්පත් යොදා ගෙන මේ රටේ ජනතාවගේ දැනුම, ශ‍්‍රමය මගින් කුඩා කර්මාන්ත, කෘෂිකර්මාන්තය, ධීවර කර්මාන්තය දියුණු කර රට සංවර්ධනය කරනවා වෙනුවට සංචාරක කර්මාන්තය තෝරාගෙන තිබෙනවා. ආණ්ඩුව කියනවා 2016 වන විට ලංකාවට සංචාරකයින් ලක්ෂ 25ක් ගෙන එන්න සිහිනයක් තිබෙනවා කියලා. ලංකාවේ ජනගහනයෙන් අටෙන් එකක්. නමුත් මෙතෙක් කළ දේවල් අසාර්ථකයි. ඒ වෙනුවෙන් කෝටි ගණන් ණය අරගෙන තිබෙනවා. අද සංවර්ධනය වෙමින් තිබෙන්නේ ණය කන්ද. දැන් ණය ගන්නේ ණය වාරික සහ පොලිය ගෙවන්න. සාමාන්‍යයෙන් රටක් ණය ගෙවන්නේ සංවර්ධන ව්‍යාපෘතිවල ප‍්‍රතිලාභයෙන්. නමුත් මේ ආණ්ඩුව ගත්තු ණය විනාශ කරලා දැන් ණය ගෙවන්න තවත් ණය ගන්නවා. මේකද සංවර්ධනය? මුදල් අමාත්‍යාංශය වසර මැද මූල්‍ය තත්ව වාර්තාව පසුගියදා නිකුත් කළා. 2011 වසරේ ජනවාරි සිට මැයි දක්වා කාලය තුළ දළ ණය ගැනීම රුපියල් බිලියන 410යි. ඒ කාලය තුළ දේශීය හා විදේශීය ණය වාරික සහ පොලිය ගෙවීම රුපියල් බිලියන 231යි. 410ක් ණය ගන්නවා 231ක් කලින් ගත්තු ණය ගෙවන්න වියදම් කරනවා. මේකෙන් වෙන්නේ හැමදාම ණය කන්ද වැඩි වෙන එක. රටේ සංවර්ධනයක් තිබෙනවා නම් ණය ගෙවන්න ඕන තවත් ණය අරගෙන නොවෙයි. සංවර්ධන ව්‍යාපෘතිවලින් ලැබෙන ප‍්‍රතිලාභවලින්. ඒවගේම තවත් කිව යුතු කරුණක් තිබෙනවා. මීට පෙර 2.5% පොලියට ගත්තු ණය ගෙවන්න දැන් ණය ගන්නේ 6.5% පොලියට. ඒක ඉතාම බරපතළ තත්වයක්. ආණ්ඩුව ජනතාවට පෙන්වන්න යෝධ ව්‍යාපෘති කිහිපයක් පටන්ගෙන තිබෙන බව ඇත්ත. නමුත් ඒවායේ ප‍්‍රතිලාභ ජනතාවට ලැබෙනවාද? හම්බන්තොට වරාය හදද්දී ලොකු හීනයක් මැව්වා. ඉන්දියානු සාගරයේ යන නැව් ගණන් කළා. වරාය විවෘත කරලා මාස 10ක් විතර වෙනවා, තවමත් ආදායමක් නැහැ. ආදායමක් නැතිව වුණත් ඒක හදන්න ගත්තු ණය වාරික සහ පොලිය ගෙවන්න වෙලා. මුලින්ම 6.3% පොලියට චීනයෙන් ඩොලර් මිලියන 307ක ණය මුදලක් ගත්තා. ඊට පස්සෙත් තවත් ණය කිහිපයක් ගත්තා. දැන් වරාය පතුලේ තිබෙන ගලක් කඩන්න තවත් ඩොලර් මිලියන 42ක ණයක් ගන්න සැලසුම් කර තිබෙනවා. ගලක් තිබෙනවා කිව්වාට ආණ්ඩුව මුලින් පිළිගත්තේ නැහැ. පසුගිය මාර්තු මාසයේ පළාත් පාලන මැතිවරණයත් එක්ක\"දිවි නැගුම\" කියලා දැවැන්ත ව්‍යාපෘතියක් ආරම්භ කළා. ගෙවතු දස ලක්ෂයක් හදනවා කිව්වා. අපි අහනවා ගෙවතු කීයක් හදලා තිබෙනවාද කියලා. අපට වාර්තා වන විදියට එහි සාර්ථකත්වය 17%යි. අසාර්ථක ව්‍යාපෘතියක්. නමුත් කෝටි ගණනක් වියදම් කර දැවැන්ත ප‍්‍රචාරයක් කළා. රට පුරා බැනර් දැම්මා, විශාල මුදලක් වියදම් කරලා. ඊට කලින්\"අපි වවමු රට නඟමු\" කියලා එකක් කළා. ඒක දැන් අමතකයි. වැව්වෙත් නැහැ, රට හැදුනෙත් නැහැ. ඒක අතහැරලා අලූත් එකක් පටන් ගත්තා. ආණ්ඩුව හැමදාම කළේ ජනතාවට අලූත් හීන පෙන්වන එකයි. ජනතාවට මිත්‍යාවක් පෙන්වන එකයි. මේ මිත්‍යාව පස්සේ ගියොත් ජනතාවට කිසිවක් ලැබෙන්නේ නැහැ. රට හදන්න බැහැ. උත්සව තිබෙනවා, මුල්ගල් පෙන්වනවා. කෝ ඒවායේ ප‍්‍රතිඵල? ඇයි ආණ්ඩුවට උද්ධමනය පාලනය කරන්න බැරි? ඒ අතරේ දැවැන්ත නාස්තියක් සිදුවෙනවා. හෙජිං ගිවිසුම නිසා ගෙවන්න වුණොත් සිදුවෙන පාඩුව රුපියල් කෝටි 5000කට වැඩියි. බාල තෙල් නිසා කෝටි 20ක් පාඩුයි. ඒ වරද දැන් නිලධාරීන් පිට පටවා තිබෙනවා. ජයග‍්‍රහණයක් නම්, ඇමතිගේ, මහින්ද චින්තනය නිසා ලැබුණු ජයග‍්‍රහණයක්. වැරදුණොත් ඒක නිලධාරීන් පිට පටවනවා. මිහින් ලංකා ආරම්භ කළේ කාගේ හිත සන්තර්පනය කරන්නද කියා සොයා බැලිය යුතුයි. පසුගිය අවුරුද්දේ මිහින් ලංකා පාඩුව කෝටි 73කට කිට්ටුයි. බාල බෙහෙත් ගෙනත් කෝටි ගණනක් පාඩුයි. දැන් මේ සියලූ පාඩුවල බර පටවන්නේත් ජනතාව පිට. ආණ්ඩුව හැමදාම අනාගත සංවර්ධනයක් ගැන මිත්‍යාවක් පතුරුවනවා. හෙට රට හැදෙයි කියා ජතාවත් බලා සිටිනවා. විද්‍යුත් මාධ්‍යවලින් පෙන්වන මේ මිත්‍යාවට රැවටෙන්න එපා. ආණ්ඩුව බොරු සංවර්ධනයේ කැරට් අලය පෙන්වමින් රට ඇදගෙන යන්නේ විනාශය කරා. මේ නිසා අපේ රට විකල්ප ආර්ථික ප‍්‍රතිපත්තියකට මාරු වෙන්න ඕන. ඒ සඳහා විකල්ප ආණ්ඩුවක් නිර්මාණය කළ යුතුයි. පසුගාමී දුබල ධනපති ක‍්‍රමයට රට සංවර්ධනය කරන්න බැහැ. රාජපක්ෂ පාලනය බොරු ජාතික ආර්ථිකයක් පෙන්වා ගෙන රට ගෙන යන්නේ එක්සත් ජාතික පක්ෂය ගෙන ගිය මාර්ගයේමයි. අද එක්සත් ජාතික පක්ෂය වැඩක් නැතිවෙලා තිබෙන්නේ ඒකයි. ඒ ප‍්‍රතිපත්තිම තමයි වත්මන් ආණ්ඩුව ක‍්‍රියාත්මක කරන්නේ. ඒ නිසා සමාජවාදී ප‍්‍රතිපත්තිමත පදනම් වුණු, අපේ රටට ගැලපෙන විකල්ප සමාජ ක‍්‍රමයකට යා යුතුයි. ඒ වෙනුවෙන් ජනතාව සංවිධානය කරන්න ජනතා විමුක්ති පෙරමුණ කටයුතු කරමින් සිටිනවා. ඒ සඳහා අපි සැප්තැම්බර් මස පළමුවැනිදා සිට 15 වැනිදා දක්වා ජන සංවාද දෙසතියක් රට පුරා ක‍්‍රියාත්මක කරමින් සිටිනවා. මැතිවරණයක් තිබියදී වුණත් ඊට ඉතා ඉහළ ජනතා ප‍්‍රතිචාර ලැබෙමින් තිබෙනවා. ජනතාවට විකල්පයක් අවශ්‍ය වී තිබෙන අවස්ථාවක්. ඒ වගේම ආණ්ඩුව ඉඩම්, ජලාශ ඇතුළු ජාතික සම්පත් විකුණනවා නම් ඊට එරෙහිව දැවැන්ත ක‍්‍රියාමාර්ග ගන්න ජනතා විමුක්ති පෙරමුණ කටයුතු කරනවා. ඒ වගේම ආණ්ඩුවේ බොරු සංවර්ධනය ගැන රට පුරා ජනතාව දැනුවත් කිරීමේ සම්මන්ත‍්‍රණ මාලාවක් පවත්වන්නත් කටයුතු කරමින් සිටිනවා.’’ ආණ්ඩුව මින් ඉදිරියට රටේ ඉඩම් විදේශිකයින්ට නොවිකුණන බවටත් බදුදීම පමණක් කරන බවටත් කළ ප‍්‍රකාශයක් සම්බන්ධයෙන් මාධ්‍යවේදියකු ඇසූ ප‍්‍රශ්නයකට පිළිතුරු දෙමින් අනුර දිසානායක මහතා මෙසේ පැවසීය. \"එතුමා කිව්වේ මින් ඉදිරියට විකුණන්නේ නැහැ කියලා. තවත් විකුණන්න දෙයක් නැහැ. දෙන්න තිබුණු සියල්ල දීලා ඉවරයි. දූපත්වලින් කොටසක් විකිණුවා. තවත් කොටසක් බදු දෙන්න නියමිතව තිබෙනවා. කොළඹ අක්කර 20ක් විදේශීය සමාගමකට විකුණුවා. ඉන් පසුව තවත් අක්කර 19ක් විකුණුවා. සෝමාවතියේ අක්කර 15000ක්, ත‍්‍රිකුණාමලයේ අක්කර 11,000ක් බදු දීමට නියමිතයි. ආර්ථික සංවර්ධන ඇමතිවරයා විසින්ම පුවත්පත් දැන්වීමක් පළ කළා, අනුරාධපුර, අම්පාර, මොණරාගල, නුවර, ත‍්‍රිකුණාමලය ආදී ප‍්‍රදේශ රැසක ඉඩම් අක්කර ලක්ෂයක් බදු දෙන්න සූදානම් කර තිබෙනවා කියලා. ඉඩම් විකුණන්නේ සින්නකරවද, බදු දෙනවාද කියන එක නොවෙයි වැදගත්. අද මේ රටේ ගොවි ජනතාව වගා කිරීමට සහ ගෙයක් දොරක් හදා ගැනීමට ඉඩම් නැතිව සිටිනවා. හැටේ දශකයේ ආරම්භ කළ මින්නේරිය ව්‍යාපාරයේ තුන්වන පරපුරේ දරුවන් අද සිටින්නේ, සේනානායක ව්‍යාපාරයේ තුන්වන පරපුරේ දරුවන්, මහවැලි ව්‍යාපෘතියේ දෙවැනි පරපුරේ දරුවන් ඉන්නේ. ඔවුන් ඉඩම් නැතිව සිටියදී අක්කර ලක්ෂ ගණනක් විදේශිකයින්ට දෙනවා. මුලින්ම කළ යුත්තේ ඉඩම් නැති ගොවි පුතුන්ට ඉඩම් බෙදාදීම. කෘෂිකර්මාන්තය කිරීමට දක්ෂතා ඇති, සුදුසුකම් තරුණයින් අද කොළඹ ඇඟලූම් කර්මාන්ත ශාලාවල මැෂින් පාගනවා, මේෂන් වැඩ කරනවා, වෙනත් සුළු සුළු රැකියා කරනවා. ආණ්ඩුව ඔවුන්ට ඉඩම් දෙන්නේ නැතිව මේ රටේ ජනතාවගේ ඉඩම් විදේශිකයින්ට දෙනවා. ආණ්ඩුව බදු දෙන්නේ මැදමුලන වලව්ව නම්, ලක්ෂ්මන් යාපා මහත්තයාගේ මාතර පර්චස් දහය නම් අපට ප‍්‍රශ්නයක් නැහැ. නමුත් මේ දෙන්නේ ජනාවට ලැබිය යුතු ඉඩම්.\" මැතිවරණ කටයුතු පිළිබඳව මාධ්‍යවේදියකු ඇසූ ප‍්‍රශ්නයකට පිළිතුරු දෙමින් ටිල්වින් සිල්වා මහතා මෙසේ පැවසීය. \"අපි මැතිවරණයේ ප‍්‍රචාරක කටයුතු ආරම්භ කර තිබෙනවා. ජනහමු සහ ගෙන්ගෙට යමින් ජනතාව දැනුවත් කිරීමේ ප‍්‍රචාරක කටයුතු සිදු කරනවා. අපේ තේමාව ‘ජනතාව දිනවන සීනුව දිනවමු’ කියන එක. ජනතාව දිනවන්න නම් ජනතා විමුක්ති පෙරමුණ දිනවන්න ඕන. වෙන කවර පක්ෂයක් දිණුවත් ඒ පක්ෂ දිනුවා මිස ජනතාව දිනුවේ නැහැ. ජනතාව පැරදුණා. පසුගිය මාර්තු මාසේ මැතිවරණයේද ආණ්ඩුව පොරොන්දු රැසක් දුන්නා. ආණ්ඩුව කිව්වා සපිරි ගමක් හදලා සුපිරි රටක් හදනවා කියලා. අද මොකද වෙලා තිබෙන්නේ සපිරි ගමක්හැදිලාද? දුප්පත්කමින්, ලෙඩ දුක්වලින්, මදුරුවන්ගෙන් සපිරියි. කුණු ප‍්‍රශ්නය එහෙමයයි. සුපිරි රටක් හැදිලාද? නැහැ. නමුත් සුපිරි වැඩ ටිකක් නම් වෙනවා. බඩු මිල සුපිරියි. හොරකම් සුපිරියි. ඒ නිසා ආණ්ඩුව දෙන පොරොන්දුවලට වෙන දේ තේරුම් ගන්න ඒකම ඇති\"", "URL": "https://sinhala.adaderana.lk/news.php?nid=18533", "Category": null, "Parent URL": null}