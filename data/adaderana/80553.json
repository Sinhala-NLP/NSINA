{"Source": "Adaderana", "Timestamp": "November 26, 2017 12:07 pm", "Headline": " විද්‍යාගේ උපන්දිනය වෙනුවෙන් සැමරුම් වැඩසටහන් රැසක්-විද්‍යා පදනම නමින් පදනමක්ද බිහි කරයි (ඡායාරූප සහිතයි)", "News Content": "ලොවම කම්පා කරමින් අවාසනාවන්ත ලෙස ජීවිතක්ෂයට පත්වූ ශිවලෝගනාදන් විද්‍යා දැරියගේ 21 වන උපන්දිනය යෙදුණු නොවැම්බර් 25 වැනිදා යාපනය ආරක්ෂක සේනාවන් විසින් විශේෂ සැමරුම් වැඩසටහනක් යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතාගේ ප‍්‍රධානත්වයෙන් සංවිධානය කොට තිබිණ. විද්‍යා දැරිය අධ්‍යාපනය ලැබු යාපනය පුංකුඩිතිවි මහා විද්‍යාලයේ දරුවන් වෙනුවෙන් පාපැදි බෙදාදීම හා ශිෂ්‍යත්ව බෙදාදීම එහිදී සිදුකරනු ලැබීය. ප‍්‍රවීණ රංගන ශිල්පිනී සුනීතා වීරසිංහ මහත්මිය ඇතුළු දානපතියන් පිරිසක් විසින් දරු දැරියන් වෙත පාපැදි බෙදාදීම හා පාසල් උපකරණ බෙදාදීම සංවිධානය කොට තිබිණ. වැඩසටහන සමගාමීව යාපනය පුංකුඩිතිවි මහා විද්‍යාලයේ පාපන්දු කණ්ඩායම වෙත අවශ්‍ය උපකරණ බෙදාදීමද සිදුකෙරිණ. විද්‍යා පදනම නමැති සංවිධානය බිහිකොට දිවයිනේ අඩු අදායම්ලාබී පවුල්වල දරුවන් වෙනුවෙන් ශිෂ්‍යත්ව ලබාදීමේ වැඩසටහන් පවත්වන බවද දානපති පිරිස පැවසූහ. වැඩසටහනට පැමිණි විද්‍යාගේ මව දරුවා සිහි වි හඩා වැළපෙන ආකරයක්ද දක්නට ලැබිණ. වැඩසටහන් අවස්ථාවට විද්‍යාගේ මව සරස්වතී ශිවලෝගනාදන් මහත්මිය, දානපතියන් වන නන්දලාල් මලගොඩ මහතා, මෝහන් ශංකර් මහතා,වදනි සංශකර් මහත්මිය, යාපනය ආරක්ෂක සේනා උසස් නිළධාරීන්, පාසල් විදුහල්පති, පාසල් ගුරවරුන් හා පාසල් දරුවන් එක්ව සිටියහ.", "URL": "https://sinhala.adaderana.lk/news.php?nid=80553", "Category": null, "Parent URL": null}