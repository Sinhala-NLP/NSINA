{"Source": "Adaderana", "Timestamp": "February 27, 2014 08:01 am", "Headline": "මන්මෝහන් සිං ජනාධිපති හමුවීමට නියමිතයි", "News Content": "ඉන්දීය අග්‍රාමාත්‍ය මන් මෝහන් සිං ජනාධිපති මහින්ද රාජපක්ෂ මහතා හමුවීමට නියමිතව තිබේ. ඉන්දීය විදේශ අමාත්‍යංශ ලේකම් සුජාතා සිං උපුටා දක්වමින් ඉන්දීය මාධ්‍ය පෙන්වා දෙන්නේ ඉදිරි සතිය තුළ අදාළ හමුව සිදුවීමට නියමිත බවයි. ලබන මාර්තු මස 04 වන දින මියෙන්මාරයේ පැවැත්වෙන බිම්ස්ටෙක් සමුළුවේදි ඉන්දීය අග්‍රාමාත්‍යවරයා සහ ජනාධිපති මහින්ද රාජපක්ෂ මහතා අතර හමුවක් සිදුවන බව ඉන්දීය විදේශ අමාත්‍යංශ ලේකම්වරිය පවසයි. ඉන්දියාවේ දෙමළ දේශපාලන පක්ෂ වල බලපෑම මත ශ්‍රි ලංකාවේ පැවති පොදු රාජ්‍ය මණ්ඩලයීය සමුළුවට සහභාගි නොවුනු ඉන්දිය අග්‍රාමාත්‍යවරයා සමුළුව අවසන් වී මාස තුනකට පසුව මෙම හමුව සිදුවීමට නියමිතය. එළඹෙන මාර්තු මාසයේ ආරම්භ වන එක්සත් ජාතින්ගේ සංවිධානයේ මානව හිමිකම් කවුන්සිලයට ශ්‍රි ලංකාව සම්බන්ධයෙන් ඉදිරිපත් වන යෝජනාවට සහය ලබාදෙන්නේ ද යන්න පිළිබඳ මෙහිදි මාධ්‍යවේදින් ඉන්දීය විදේශ කටයුතු අමාත්‍යංශ ලේකම්වරියගෙන් විමසීමක් කර තිබේ. ඊට ඇය ඍජු පිළිතුරක් ලබා දි නොමැති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=41404", "Category": null, "Parent URL": null}