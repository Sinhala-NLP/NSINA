{"Source": "Adaderana", "Timestamp": "November 25, 2018 10:08 pm", "Headline": "විභාගයට සල්ලි ගෙව්වේ නැති නිසා සිසුන් පිරිසක් පංතියෙන් එලියට", "News Content": "වර්ෂ අවසාන විභාග ප්‍රශ්න පත්‍රයට සිසු දරුවන් හය දෙනෙකු මුදල් නොගෙවු බව පවසමින් කරුවලගස්වැව සාලිය වැව දහම් පාසලක ගුරුවරියක් දරුවන් විභාගයට පෙනි සිටිමට ඉඩ නොදි පංතියෙන් එළියට දැමිම සම්බන්ධව දරුවන්ගේ මව් පියන් පිරිසක් සාලියවැව පොලිසියට අද ( 25 ) පැමිනිලි කර තිබේ. කරුවලගස්වැව සාලියවැව ශ්‍රී ජයසුමනාරාම විහාරස්ථානයේ ශ්‍රී සුමනතිස්ස දහම් පාසලේ 4 වන ශ්‍රේණියේ සිසු දරු දැරියන් හය දෙනෙකු දහම් පාසල් අවසාන වාර විභාගයේ ප්‍රශ්න පත්‍රයට ගෙවිය යුතු රුපියල් 15 බැගින් වු මුදල නොගෙවිම නිසා මෙසේ විභාගයට පෙනි සිටිමට ඉඩ නොදි පංතියෙන් එළියට දමා ඇති බව එම දරුවන්ගේ මව්පියන් සාලියවැව පොලිසියට කරන ලද පැමිනිල්ලේ සදහන් වේ. එසේම මෙම කුඩා දරුවන් පංතියෙන් එළියට දමා එම පංතියේ මුදල් ගෙවු අනිත් දරුවන්ට විභාගය පවත්වා ඇති අතර පංතියෙන් එළියට දැමු දරුවන් අසරණව හඩමින් සිට ඇති බවද කියයි. කෙසේ නමුත් මේ පිළිබදව අදාල දහම් පාසලේ ප්‍රධානාචාර්ය හිමියන්ට පවා නොදන්වා මෙම දරුවන් එළියට දැමිම සිදු කර ඇති බව දෙමාපියන් පොලිසියට පැමිනිලි කර තිබේ. සිද්ධිය සම්බන්ධ සාලියවැව පොලිසියේ ස්ථානාධිපති පොලිස් පරික්ෂක ඉදුනිල් රණවිර මහතා විශේෂ පරික්ෂණයක් පැවැතිවිමට කටයුතු කර ඇත. කෙසේ නමුත් මෙම සිද්දියට මුහුන දුන් දරුවන්ගේ මව් පියන් විසින් පරිවාස හා ළමා ආරක්ෂක අධිකාරියට පැමිනිලි කිරීමට ද කටයුතු කරන බව කියයි.", "URL": "https://sinhala.adaderana.lk/news.php?nid=99781", "Category": null, "Parent URL": null}