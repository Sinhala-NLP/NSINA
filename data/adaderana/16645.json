{"Source": "Adaderana", "Timestamp": "June 9, 2011 01:02 pm", "Headline": "නිවාඩු දුන් දිනවලට තවමත් වැටුප් නෑ ", "News Content": "කටුනායක නිදහස් වෙළඳ කලාපයේ සේවකයින්ට නිවාඩු ලබාදුන් දින දෙක සඳහා වැටුප් ලබාදීමට මෙතෙක් පියවර ගෙන නොමැති බව නිදහස් වෙළඳ කලාප සහ පොදු සේවා සේවක සංගමය පවසයි. ඒ සම්බන්ධයෙන් සේවකයින්ට මෙතෙක් කිසිදු දැනුම් දීමක් සිදුකර නොමැති බව එම සංගමයේ සමලේකම් ඇන්ටන් මාක්ස් මහතා ප්‍රකාශ කළේය. වැටුප් ලබාදීම සම්බන්ධව තවමත් කටුනායක වෙළඳ කලාපීය නිෂ්පාදකයින්ගේ සංගමය අවසන් තීරණයක් ගෙන නොමැති බව දැනගන්නට ලැබී ඇති බව ද ඔහු සඳහන් කළේය. මෙම තත්ත්වය සේවකයින්ගේ වරදක් නිසා ඇති නොවූ නිසා අදාළ වැටුප්වලට සේවකයින් හිමිකම් කියන බවත්, එමනිසා මෙම ප්‍රශ්නය වහා විසඳිය යුතු බව හෙතෙම අවධාරණය කර සිටියි. මේ සම්බන්ධයෙන් අද දෙරණ කටුනායක නිදහස් වෙළඳ කලාප ආයෝජකයින්ගේ සංගමයෙන් විමසීමක් කරනු ලැබීය. කටුනායක නිදහස් වෙළඳ කලාප නිෂ්පාදකයින් හමුවී අදාළ ගැටලුව සම්බන්ධයෙන් සාකච්ඡා කළ බව එහි සභාපති ධම්මික ප්‍රනාන්දු මහතා ප්‍රකාශ කළේය. අදාළ දින පඩි සහිත නිවාඩු දින ලෙස සැලකීමට එහිදී ප්‍රතිපත්තිමය වශයෙන් තීරණයකට එළඹි බවත්, බොහෝ ආයතන ඒ සඳහා එකඟත්වය පළකළ බවත් ඔහු පෙන්වාදුන්නේය. එමෙන්ම එක් එක් ආයතනවලට සේව්‍ය සේවක සුහදතාවය මත සාකච්ඡා කිරීමෙන් අදාළ දින වෙනුවෙන් වෙනත් දිනවල වැඩ කිරීම සම්බන්ධව පෞද්ගලිකව තීරණය කිරීමේ හැකියාව පවතින බව ද ඔහු කියා සිටියේය. රෝහල්ගතව තවමත් ප්‍රතිකාර ලබන සහ තවමත් වෛද්‍ය ප්‍රතිකාර ලබන සේවකයින්ට හිමිවිය යුතු වැටුප් පිළිබඳ ගැටලුව ද තවමත් සාකච්ඡා වෙමින් පවතින ගැටලුවක් බවට පත්ව ඇති බව කටුනායක ගැටුමින් තුවාල ලැබූ සේවකයින් සම්බන්ධයෙන් අදහස් දක්වමින් ඇන්ටන් මාක්ස් මහතා කියා සිටියේය. අදාළ ගැටුමින් තුවාල ලැබූ සේවකයින්ට ඒ ඒ ආයතනවල ක්‍රියාත්මක වන රක්ෂණ ආවරණ සහ වෙනත් ප්‍රතිලාභ ලැබෙන අයුරින් එම ආයතන කටයුතු කර ඇති බව ඒ සම්බන්ධයෙන් කටුනායක නිදහස් වෙළඳ කලාප ආයෝජකයින්ගේ සංගමයේ සභාපති ධම්මික ප්‍රනාන්දු මහතා අදහස් දක්වමින් ප්‍රකාශ කළේය. ඉදිරියේදී රජය හා ආයෝජන මණ්ඩලය අතර සාකච්ඡාවක් පැවැත්වුණහොත් එම සේවකයින්ට සිදුකරන වෙනත් ආකාරයක ගෙවීමක් සම්බන්ධව එහිදී තීරණය වනු ඇති බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=16645", "Category": null, "Parent URL": null}