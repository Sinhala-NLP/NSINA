{"Source": "Adaderana", "Timestamp": "September 27, 2010 08:43 am", "Headline": "ජී.එල්‍ට එරෙහි විශ්වාස භංගය 7 වනදා විවාදයට", "News Content": "විදේශ කටයුතු අමාත්‍ය මහාචාර්ය ජී.එල්.පීරිස් මහතාට එරෙහිව එක්සත් ජාතික පක්ෂ විසින් ඉදිරිපත් කළ විශ්වාස භංග යෝජනාව ලබන 7 වැනිදා විවාදයට ගැනීමට පාර්ලිමේන්තුවේ පක්ෂ නායක රැස්වීමේදී තීරණය කර තිබේ. එදිනම ඡන්ද විමසීම පැවැත්වීමට ද තීරණය කළ බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා පැවසුවේය. එක්සත් ජාතික පක්ෂයේ මන්ත්‍රීවරුන් වන ජෝන් අමරතුංග, ලක්ෂ්මන් කිරිඇල්ල සහ රවී කරුණානායක යන මන්ත්‍රීවරුන් කතානායකවරයා වෙත මෙම විශ්වාසභංග යෝජනාව භාරදී තිබුණි. එය කඩිනමින් විවාදයට ගන්නැයි අමාත්‍ය ජී.එල්.පීරිස් මහතා කතානායකවරයාගෙන් සහ ආණ්ඩු පක්ෂයේ ප්‍රධාන සංවිධායකවරයාගෙන් ඉල්ලීමක් කළේය.", "URL": "https://sinhala.adaderana.lk/news.php?nid=11116", "Category": null, "Parent URL": null}