{"Source": "Adaderana", "Timestamp": "July 6, 2017 10:55 am", "Headline": "බලපත්‍ර රහිතව සිදුකරන තවත් පරිසර විනාශයක්", "News Content": "කලුතර දිස්ත්‍රික්කයේ ඇතැම් ප්‍රදේශවල සිදුවූ පරිසර විනාශයන් හේතුවෙන් ජල ගැලීම් හා නෑය යෑම්වලට ලක්වූ ආකාරයට පසුගියදා දක්නට ලැබිණි. එවැනි පසුබිමක එම දිස්ත්‍රික්කයේම සිදු කෙරෙන තවත් පරිසර විනාශයක් පිළිබඳව අද දෙරණ උකුස්සාගේ අවධානයට ලක් විය. කලක පටන් කුකුලේ ගඟේ බදුරලිය කොස්ගුලන ප්‍රදේශයේදී ඇතැම් වැලි තොටුපලවල් හිමියන් බලපත්‍ර කොන්දේසි උල්ලංඝනය කරමින් වැලි කැනීම් සිදු කරන බවට අද දෙරන උකුස්සාට රහසිගත තොරතුරක් ලැබිණි. ඒ අනුව එම ප්‍රදේශයට ගිය උකුස්සාට ප්‍රදේශවාසීන් කියා සිටියේ සතියට දින තුනක් පමණක් මෙහි වැලි කැණිම සඳහා අවසර දී තිබුණද කුකුලේ ගගේ ජලය අඩු දිනවලදී සෑම දිනකම පාහේ මෙහි වැලි කැනීම් සිදු කරන බවයි. තොටුපල හිමියන් අදාල බලපත්‍ර සීමාවන් උල්ලංඝනය කරමින් ගගේ අනෙක් පස ඉවුරුද කපා වැලි ගොඩදමන අයුරු වැඩි දුරටත් සිදු කළ සොයා බැලීමේදී උකුස්සාට දැක ගත හැකි විය. එමෙන්ම වැලි ගොඩ දැමීම හේතුවෙන් කුකුලේ ගගේ දැවැන්ත ලෙස ඉවුරු ඛාදනය සිදුවී ඇති බව අපට දක්නට ලැබිණි. මෙහිදී උකුස්සාට දැක ගත හැකි වුණෙ වැලි ජාවාරම්කරුවන් කිසිදු පැකිලීමකින් තොරව බලපත්‍ර කොන්දේසිද උල්ලංඝනය කරමින් බැකෝ යන්ත්‍ර යොදාගෙන ඉවුරුවල ඇති වැලි ගොඩ දමන ආකාරයයි. එමෙන්ම කුකුලේ ගග පොෂණය වන කුඩා ඇලවල්ද ජාවාරම්කරුවන් සිය ග්‍රහණයට නතුකර ගෙන තිබේ. මෙම පරිසර විනාශය වැළැක්වීම සඳහා වගකිව යුත්තන්ගේ අවධානය යොමුවන තෙක් අද දෙරණ උකුස්සා සීරුවෙන් සිටියි.", "URL": "https://sinhala.adaderana.lk/news.php?nid=74934", "Category": null, "Parent URL": null}