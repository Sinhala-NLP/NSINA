{"Source": "Adaderana", "Timestamp": "October 14, 2018 09:32 pm", "Headline": "මඩු වන්දනාව අතර මඟ නතරවෙයි", "News Content": "කොළඹ සිට මඩු දක්වා වන්දනාවේ පැමිණි බස් රථයක් අද(14) සෙට්ටිකුලම පෙරියකට්ටු ප්‍රදේශයේදී මාර්ගයෙන් ඉවතට පැන පාලමක ගැටීමෙන් පුද්ගලයින් අට දෙනෙකු තුවාල ලබා ඇති බව සෙට්ටිකුලම පොලීසිය පවසයි. බස් රථයේ රියදුරුට රථය පාලනය කර ගැනීමට නොහැකි වීමෙන් බස් රථය මාර්ගය ආසන්නයේ පාලමක පැති බැම්මක ගැටී අනතුර සිදුව ඇති බව පොලීසිය සඳහන් කළේය. අනතුරින් බස් රථයේ ගමන්ගත් පුද්ගලයින් අට දෙනෙකු තුවාල ලබා සෙට්ටිකුලම රෝහලට ඇතුළත් කොට ඇති බවද පොලීසිය පැවසීය. පොලීසිය පැවසුවේ බස් රථ තුනක් වන්දනාවේ පැමිණ ඇති අතර, බස් රථ අතර තරඟයට මෙන් ධාවනය කොට ඇති අවස්ථාවක අනතුර සිදුව ඇති බවයි. සිද්ධිය සම්බන්ධයෙන් බස් රථයේ රියදුරු අත්අඩංගුවට ගෙන ඇති බවද පොලීසිය සඳහන් කළේය. සිද්ධිය සම්බන්ධයෙන් සෙට්ටිකුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=97685", "Category": null, "Parent URL": null}