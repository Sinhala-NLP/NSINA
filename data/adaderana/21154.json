{"Source": "Adaderana", "Timestamp": "January 4, 2012 04:14 pm", "Headline": " හොලිවුඩ් නිළියට කොකාපෙන්නූ සැකකරු 18 තෙක් යළි රිමාන්ඩ්", "News Content": "සුප්‍රකට හොලිවුඩ් නිළි ගිලියට් ඇන්ඩර්සන්ට අයත් ශ්‍රී ලාංකේය දේපළ වලින් රුපියල් මිලියන 17 ක් වංචා කළ බව කියන සැකකරුවා ලබන 18 වන දින වන තෙක් රිමාන්ඩ් භාරයේ තබන ලෙස අධිකරණය විසින් නියෝග කර තිබේ. යක්කල ප්‍රදේශයේ පදිංචි අනුර බණ්ඩාර නමැති මෙම සැකකරු අද දින අධිකරණයට ඉදිරිපත් කරමින් මොහුට ඇප ලබා‍ දුනහොත් ඉදිරි පරීක්ෂණවලට බාධා පැමිණිය හැකි බැවින් ඇප මත මුදාහැරීමට විරුද්ධ බවට අධිකරණයට කරුණු දක්වා තිබේ. අදාළ සැකකරු හොලිවුඩ් නිළියට අයත් දේපළවල භාරකරුවා ලෙස ක්‍රියා කරමින් මිලියන 17 ක වටිනා දේපළ වංචා කර ඇති බවට ඇයගේ සැමියා විසින් කරන ලද පැමිණිල්ලක් අනුව මොහු අත්අඩංගුවට ගෙන පරීක්ෂණ පවත්වන බව රහස් පොලීසිය විසින් අධිකරණය හමුවේ පෙන්වා දී තිබේ. ඒ අනුව කරුණු සලකා බැලූ කොටුව මහේස්ත්‍රාත් අධිකරණය ,සැකකරුගේ ඇප ඉල්ලීම ඉවත දමමින් ලබන 18 වන දින දක්වා සැකකරු රිමාන්ඩ් භාරයේ තබන ලෙස නියෝග කරන ලදී.", "URL": "https://sinhala.adaderana.lk/news.php?nid=21154", "Category": null, "Parent URL": null}