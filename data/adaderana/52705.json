{"Source": "Adaderana", "Timestamp": "July 18, 2015 01:00 pm", "Headline": "මෛත්‍රීගේ සමය තුළ මානව හිමිකම්වල දියුණුවක්   ", "News Content": "ජනාධිපති මෛත්‍රිපාල සිරිසේන මහතාගේ පාලන සමය තුළ මෙරට මානව හිමිකම්වල දියුණුවක් දැකිය හැකි බව බ්‍රිතාන්‍ය රජයේ වාර්තාවක් පෙන්වා දී තිබේ.එම වාර්තා පෙන්වා දෙන්නේ මෙරට ප්‍රජාතන්ත්‍රවාදය, නීතිමය කරුණු සම්බන්ධයෙන් පියවර කිහිපයක් ඉදිරියෙන් පසු වන බවයි.රටින් පිටව සිටි මාධ්‍යවේදීන් මෙරටට පැමිණිමට හැකියාව ලැබීමත්, අවහිර කරන ලද වෙබ් අඩවිවල එම තහනම ඉවත් කර ඇති බවත් එම වාර්තා පෙන්වා දෙයි.උතුරු නැගෙනහිර පළාත්වල යොදවා තිබූ දැඩි හමුදා ආරක්ෂාව ඉවත් කර ඔවුන් නිරික්ෂණ කටයුතු වලින්ද ඉවත් කිරිම ඉතා හොඳ ප්‍රවනතාවක් බව එම වාර්තාවේ සඳහන්ය.ඒ අනුව එම පළාත්වල සිවිල් පුද්ගලයින්ට ඔවුන්ගේ කටයුතු ගැටළුවකින් තොරව සිදු කරගෙන යාමේ හැකියාක් ලැබී ඇති බව ද එම වාර්තා මගින් සඳහන් කර තිබේ.කෙසේවෙතත් ශ්‍රී ලංකාව තුළ මානව අයිතිවාසිකම් සම්බන්ධයෙන් ගැටළු පැවැතිය ද මෙම වර්ෂයේ මුල් භාගය තුළ මානව හිමිකම්වල වර්ධනයක් දැකිය හැකි බව එහි සඳහන්ය.විශේෂයෙන්ම නව රජය බලයට පත්වීමෙන් අනතුරුව එක්සත් ජාතින්ගේ සංවිධානයේ වාර්තාවන්ට අනුව කටයුතු කිරිමට කැමැත්තක් දක්වන බවට ප්‍රකාශ කිරිම ද මානව හිමිකම් සම්බන්ධයෙන් ශ්‍රී ලංකාව පෙන්නුම් කළ සාධනීය කාරනයක් බව එම වාර්තාව පෙන්වා දෙයි.මේ අතර යුද්ධය පැවැති කාල වකවානුව තුළ ශ්‍රී ලංකා රජයට සහ එල්.ටී.ටී.ඊ සංවිධානයට ජාත්‍යන්තරව සහ අභ්‍යන්තරව ද විවිධ බලපෑම් එල් වූ බව ද එම වාර්තාවේ වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=52705", "Category": null, "Parent URL": null}