{"Source": "Adaderana", "Timestamp": "May 23, 2019 05:17 pm", "Headline": "මෝදි ජයග්‍රහණය අත ළඟ-අපේ ජනපතිගෙනුත් සුබ පැතුම්", "News Content": "ඉන්දියානු මහ මැතිවරණයේ විජයග්‍රහණය වෙනුවෙන් ඉන්දීය අගමැති නරේන්ද්‍ර මෝදි වෙත ජනාධිපති මෛත්‍රීපාල සිරිසේන සුබ පැතුම් එක් කරමින් පණිවුඩයක් නිකුත් කර ඇති බව ජනාධිපති මාධ්‍ය අංශය සඳහන් කරයි. ට්විටර් පණිවුඩයක් යොමු කරමින් ජනාධිපතිවරයා ප්‍රකාශ කර ඇත්තේ නරේන්ද්‍ර මෝදි මහතාගේ නායකතත්වය යටතේ ඉදිරියේ දී දෙරට අතර සබඳතා තවදුරටත් ශක්තිමත් කරගැනීමට අපේක්ෂා කරන බවයි. නරේන්ද්‍ර මෝදි මහතා ඉන්දීය මැතිවරණයෙන් ලැබූ විශිෂ්ඨ ජයග්‍රහණය පිළිබඳ අග්‍රාමාත්‍ය රනිල් වික්‍රමසිංහ මහතා මෙන්ම විපක්ෂ නායක මහින්ද රාජපක්ෂ මහතා ද ටිවිටර් පණිවුඩ හරහා සුබපැතුම් එක් කර ඇත. මේ වන විට ලොව විශාලතම මැතිවරණය වන ඉන්දීය මහ මැතිවරණය ජය ගැනීමට අගමැති නරේන්ද්‍ර මෝදි ප්‍රමුඛ භාරතීය ජනතා පක්ෂය සමත්ව සිටියි. මසකට අධික කාලයක් පුරා පැවැති ඉන්දීය මහ මැතිවරණයේ දැනට නිකුත් වී ඇති ප්‍රතිඵල වලට අනුව අගමැති නරේන්ද්‍ර මෝදිගේ නායකත්වයෙන් යුත් භාරතීය ජනතා පක්ෂයට විශිෂ්ඨ ජයක් හිමිවනු ඇති බවට ඉන්දීය මාධ්‍ය වාර්තා කළේය. ලොව විශාලතම මහ මැතිවරණය ලෙසින් සැලෙකන ඉන්දීය මහ මැතිවරණය අප්‍රේල් මස 11 වන දා සිට මැයි 19 වන දා තෙක් ක්‍රියාත්මක වූ අතර එහිදී ඡන්දය භාවිත කිරීමට මිලියන 900ක ඡන්දදායකයන් පිරිසක් සුදුසුකම් ලබා සිටියේය. මැතිවරණය සටනේ ඉදිරිපෙළ නියෝජනය කළේ මෝදිගේ නායකත්වයෙන් යුතු භාරතීය ජනතා පක්ෂය, සහ රාහුල් ගාන්ධි පෙරමුණ ගත් ඉන්දීය කොන්ග්‍රසයයි. ලෝක් සභාවේ ආසන 542න් ආසන 340 ඉක්මවූ ආසන ප්‍රමාණයක් දිනාගත් මෝදිගේ පක්ෂය දැවැන්ත ජයග්‍රහණයකට අතවනමින් සිටින අතර ඉන්දීය කොන්ග්‍රසය ආසන 100කට ආසන්න ප්‍රමාණයක් දිනාගනිමින් දැවැන්ත පසුබෑමක් ලබා සිටියි.", "URL": "https://sinhala.adaderana.lk/news.php?nid=110541", "Category": null, "Parent URL": null}