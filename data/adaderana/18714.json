{"Source": "Adaderana", "Timestamp": "September 14, 2011 12:03 pm", "Headline": "උතුරේ පොලීසිවලට ද්‍රවිඩ නිලධාරීන් යෙදවිය යුතුයි", "News Content": "උතුරේ පොලිස් ස්ථානවලට ද්‍රවිඩ පොලිස් නිලධාරීන් යෙදවිය යුතු බව දකුණු සහ මධ්‍යම ආසියානු කටයුතු පිළිබඳ එක්සත් ජනපදයේ සහකාර රාජ්‍ය ලේකම් රොබට් ඕ බ්ලේක් මහතා පවසයි. එවිට ආරක්ෂක හමුදාවන් විසින් දැනට පවත්වාගෙන යන කටයුතු පොලීසියට පහසුවෙන් ඉටුකිරීමට හැකිවෙනු ඇති බව හෙතෙම කියා සිටියේ අද කොළඹ පැවති විශේෂ මාධ්‍ය හමුවකට සහභාගී වෙමිනි. මීට පෙරාතුව නිල නොවන සන්නද්ධ කණ්ඩායම්වල ක්‍රියාකාරිත්වයන් පිළිබඳ රජය සමග සාකච්ඡා කළ බව සිහිපත් කළ ඔහු මේවන විට එකී සාකච්ඡාවන්ගේ ප්‍රතිඵලයන් ලෙස පැහැදිලි වෙනසක් දක්නට ලැබෙන බව බ්ලෙක් මහතා පෙන්වා දුන්නේය. තමා උතුරේ කළ සංචාරයේදී යාපනයේ ද්‍රවිඩ ජනයා මුණගැසී ඔවුන්ගේ ගැටලු පිළිබඳ කතා බහ කළ බවත්,ඔවුන් ග්‍රීස් යකුන් පිළිබඳවන භීතියකින් පීඩා විඳින බවත් ඔහු සඳහන් කළේය. රජය මැදිහත්වී එකී ගැටලුවට වහා විසඳුම් ලබාදිය යුතු බව බ්ලේක් මහතා අවධාරණය කළේය. එසේම ශ්‍රී ලංකාවේ ජනමාධ්‍යවේදීන්ට ප්‍රහාර එල්ලවීම හා මාධ්‍ය නිදහස පිළිබඳ කාරණය පිළිබඳ අමෙරිකාවේ අවධානය යොමුවී ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18714", "Category": null, "Parent URL": null}