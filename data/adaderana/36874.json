{"Source": "Adaderana", "Timestamp": "August 24, 2013 09:26 pm", "Headline": "පුංචි පහේ කඩඉමට 329,725ක්", "News Content": "හෙට (25) පැවැත්වෙන පහ වසර ශිෂ්‍යත්ව විභාගය සඳහා සිසුන් 329,725 දෙනෙකු පෙනී සිටීමට නියමිත අතර ඉන් සිසුන් 80,329 දෙනෙකු දෙමළ මාධ්‍යයෙන් විභාගයට පෙනී සිටීමට නියමිතව තිබේ. විභාග මධ්‍යස්ථාන 2838කදී විභාගය පැවැත්වීමට නියමිත අතර සම්බන්ධීකරණ මධ්‍යස්ථාන 496 ක් ද කි‍්‍රයාත්මක බව විභාග දෙපාර්තමේන්තුව සඳහන් කළේය. විභාග පරීක්ෂකවරුන්ද 18000ක් පමණ මෙම කටයුතු සඳහා අනුයුක්ත කර ඇත. හෙට පෙරවරු 9.00 පමණ වන විට විභාග මධ්‍යස්ථානවලට සිය දරුවන් යොමු කරන ලෙස විභාග කොමසාරිස්වරයා මව්පියන්ගෙන් ඉල්ලීමක් කරයි. මේ අතර පහ ශිෂ්‍යත්ව විභාගය පැවැත්වෙන හෙට (25දා) දිනයේ විභාග මධ්‍යස්ථාන අවට දේශපාලන ප්‍රචාරක රැස්වීම් පැවැත්වීමෙන් වළකින ලෙසට මැතිවරණ නිරීක්ෂණ සංවිධාන දේශපාලන පක්ෂවලින් ඉල්ලීමක් කරයි. විභාග මධ්‍යස්ථානවල රැඳී සිටිය හැක්කේ විදුහල්පති, විභාග කාර්ය මණ්ඩලය හා විභාගයට පෙනී සිටින දරුවන්ට පමණක් බව විභාග දෙපාර්තමේන්තුව පවසයි. විභාගය ආරම්භ වීමට මිනිත්තු තිහකට පෙර අනවසර පුද්ගලයන් සියලු දෙනාම විභාග මධ්‍යස්ථානවලින් ඉවත් කිරීමට පොලීසියට උපදෙස් ලැබී ඇති අතර ආබාධිත දරුවන් සමඟ එක් අයෙකුට පමණක් විභාග මධ්‍යස්ථානයට පැමිණීමට ඉඩදී තිබේ.", "URL": "https://sinhala.adaderana.lk/news.php?nid=36874", "Category": null, "Parent URL": null}