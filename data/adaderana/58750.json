{"Source": "Adaderana", "Timestamp": "March 30, 2016 02:51 pm", "Headline": " පිළුණු කෑම කන්න බෑ - රට යන්න පුහුණුවට ආ කතුන් රෝහලේ", "News Content": "විදෙස් ගතවීම සඳහා කාන්තාවන් පුහුණු කරනු ලබන විදේශ සේවා නියුක්ති කාර්යාංශයේ තංගල්ල, ගොඩිගමුව විගමනික සේවා නියුක්ති කාර්යාංශයේ නේවාසිකව පුහුණුව ලබන කාන්තාවන් 26 දෙනෙකු අහාර විෂවීමක් හේතුවෙන් තංගල්ල රෝහලට ඇතුළත් කර තිබේ.ඊයේ සහ අද ඔවුන් ‍එලෙස රෝහල් ගත කර ඇත.රෝහල් ගත කරනු ලැබූ පුහුණුධාරිණියන් අතරින් 16 දෙනෙකු අතරින් ඊයේ (29) දා 13 දෙනෙකු නේවාසිකව ප්‍රතිකාර ලබාගෙන අද (30)පිටව ගිය බවත් අද (30) උදෑසන රෝහලට ඇතුළත් කරන රෝගී කාන්තාවන් 10 දෙනෙකු තංගල්ල රෝහලේ මුලික ප්‍රතිකාර එකෙකයේ මේ වනවිටත් ප්‍රතිකාර ලබන බව තංගල්ල රෝහලේ ප්‍රකාශකයෙකු පැවසිය.ඔහු වැඩිදුරටත් පවසා සිටියේ රෝගී කාන්තාවන් බඩ එළිය යාම ,වමනය ආදී රෝගලක්ෂණ තිබෙන බවත් රෝගී තත්ත්වයට හේතුව ගැන පරීක්ෂණ පවත්වන බවයි.ගෘහ සේවිකාවන් වශයෙන් මැදපෙරදිග රටවල සේවය සඳහා යාමට ප්‍රථම විදේශගත වන කාන්තාවන් සඳහා විදේශසේවා නියුක්ති කාර්යාංශය මගින් පුහුණුවක් ලබා දෙන අතර මේ වන විට තංගල්ල කාර්යාලයේ කාන්තාවන් 121දෙනෙකු පුහුණුව ලබති.පුහුණුව ලබන කාන්තාවන් පවසන්නේ ගෘහ සේවිකාවන් වශයෙන් විදේශගත වීමට පෙර විදේශ සේවා නියුක්ති කාර්යාංශයෙන් දින 40ක නේවාසික පුහුණුවක් ලබා දෙන බවයි. එම පුහුණුව සඳහා එක් කාන්තාවකගෙන් පුහුණු වීමේ ගාස්තු වශයෙන් රුපියල් 13,822ක් අය කරන බවත් ඊට අමතරව ආහාර ලබා දීම සඳහා රුපියල් 12,000ක මුදලක් විදේශසේවා කාර්යාංශය මගින් අය කරන බවද ඔවුහු පවසති. තමන්ගෙන් මුදල් අය කර පිරිසිදු ආහාර වේලක් ලබාදීමට විදේශ සේවා කාර්යාංශය කටයුතු නොකරන බව එම කාන්තාවෝ පෙන්වා දෙති .තංගල්ල විගමනික සම්පත් මධ්යරස්ථානයේ පුහුණුව ලබන කාන්තාවන් පවසන්නේ මෑතකදී ආහාර ලබා දෙන්නේ තංගල්ල නගරයේ කාන්තාවක් බවයි. ඇය විසින් පසු ගිය දින කිහිපය පුරා දෙනු ලැබූ ආහාර ඉතා අපිරිසිදු බවත් පිළුණු වූ ආහාර ලබා දෙන බවත් එම කාන්තාවෝ පවසති. ආහාර පිළබදව කොතෙක් පැමිණිලි කළද විදේශසේවා කාර්යාංශයේ නිලධාරීහු ඒවා ගණන් ගන්නේ නැති බවත් පුහුණුව සඳහා පැමිණි කාන්තාවෝ පවසති.පුහුණුව ලබන කාන්තාවෝ පවසන්නේ ඔවුනට ආහාර ලබා දීම සදහා වෙනත් ආයතනයක් පත් කොට පිරිසිදු ආහාර වේලක් ලබා දෙන තෙක් තමන් ආහාර වර්ජනය කරන බවයි.මේ සම්බන්ධයෙන් තංගල්ල විගමනික සම්පත් මධ්‍යස්ථානයේ නිලධාරීන්ගෙන් අප කරුණු විමසුවද ඔවුහූ මාධ්‍යයට තොරතුරු ලබා දීමට නොහැකි බව පැවසූහ.''අපිට මිට කලින් නිල්පාට බාස්කට් එකක දාලා පිරිසිදුවට කෑම ටික ලැබුණා දන්ලබෙන්නේ කෑම පාර්සල් ඒවා අපිට කන්න බා අපි කෑම කන්න සල්ලි ගෙවලා තියෙන්නේ ඒ නිසා අපිට පිරිසිදු කෑම ඕන සමහර විට මේවා කියන නිසා මට රට යන්නත් බැරිවෙයි\" පුහුණු ධාරිණියක වන සවර්ණලතා ප්‍රකාශ කළාය.තමන්ගේ නිවෙස් සඳහා දුරකථන ඇමතුමක්වත් ලබාදීම සඳහා ඉඩ නොදෙන බවත් තමන් සතු ජංගම දුරකථන පවා කාර්යාශයේ නිලධාරීන් ලබාගෙන ඇති බවත් ඔවුන් පෙන්වා දෙයි.මේ සම්බන්ධයෙන් කළ විමසීමකදී විදේශසේවා නියුක්ති කාර්යාංශයේ මාධ්‍ය ප්‍රකාශක උපුල් දේශප්‍රිය කියා සිටියේ ''මෙම කාර්යංශයට අහාර සැපයීම සඳහා නිත්‍යානුකුලව ලබාදුන් කාන්තාවක් හිටියා. එම කාන්තාව තංගල්ල ගොඩිගමුව කාර්යාංශයේ කළමනාකරු විසින් නවත්වලා අපේ කාර්යාංශය ඇතුළේ වැඩකරන කාන්තාවකගේ ස්වාමි පුරුෂයා අහාර සැපයීම සඳහා අරගෙන තිබුණා නමුත් ඒක එහෙම කරන්න බෑ ඒ ගැන සොයලා ඒ සැපයීම අපි නවත්වලා නැවත පෙර සිටි කන්තාවටම අහාර සැපයීමට අවස්ථාව ලබා දුන්නා ඒ දීපු දිනයේම තමයි මේ අසනීප උණේ. මේගැන සොයලා බලලා කරුණු වර්තාකරන්න කියලා සෞඛ්‍ය පරීක්ෂක මහත්වරුන්ට දන්වා තිබෙනවා\".කෙසේනමුත් නියමිත පටිපාටියකින් තොරව ආහාර සැපයීමට කටයුතු සැලසීම සම්බන්ධයෙන් තංගල්ල ගොඩිගමුව කාර්යාංශයේ කළමනාකරුට හා අනෙක් කාන්තාව සම්බන්ධයෙන් පරීක්ෂණයක් පැවැත්වීමට තමන් උපදෙස් ලබා දී තිබෙන බව විදේශසේවා නියුක්ති කාර්යාංශයේ මාධ්‍ය ප්‍රකාශක උපුල් දේශප්‍රිය වැඩිදුරටත් කියා සිටියේය.ඡායා රූ - රාහුල් සමන්ත", "URL": "https://sinhala.adaderana.lk/news.php?nid=58750", "Category": null, "Parent URL": null}