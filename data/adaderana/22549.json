{"Source": "Adaderana", "Timestamp": "March 3, 2012 12:26 pm", "Headline": "වනජීවී නිලධාරීන් අකුරට වැඩ", "News Content": "වනජීවී නිලධාරීන් අකුරට වැඩකිරීමේ වෘත්තීය සමිති ක්‍රියාමාර්ගයක නිරතව සිටියි. තම ඉල්ලීම් සඳහා මෙතෙක් විසඳුම් ලබා නොදීමට‍ එරෙහිව ඊයේ(02) රාත්‍රියේ සිට මෙම වෘත්තීය සමිති ක්‍රියාමාර්ගයේ නිරතව සිටින බව සමස්ත ලංකා වනජීවී නියාමක නිලධාරීන්ගේ සංගමයේ සභාපති ප්‍රභාත් කරුණානායක මහතා පැවසුවේය. වනජීවී සංරක්ෂණ දෙපාර්තමේන්තු ක්ෂේත්‍ර නිලධාරීන් ද මීට සහභාගී වී සිටින බව හෙතෙම කියා සිටියේය. දුෂ්කර සහ අවදානම් දීමනාව ඉහළ දමන ලෙසත් රාජකාරී කාලය සහ නිවාඩු දින පිළිබඳ නිශ්චිත ක්‍රමවේදයක් සකස් කරන ලෙසත් අදාළ බලධාරීන්ගෙන් ඉල්ලා සිටි බව ප්‍රභාත් කරුණානායක මහතා පවසයි. එම ඉල්ලීම් මුල් කරගනිමින් පසුගිය ජනවාරි මස 27 වැනිදා සිට පෙබරවාරි 14 වැනිදා දක්වා වෘත්තීය සමිති ක්‍රියාමාර්ගයක නියැලුණු බව ඔහු සඳහන් කරයි. තම ඉල්ලීම් සඳහා විසඳුම් ලබාදෙන බවට වූ පොරොන්දු මෙතෙක් ඉටුකිරීමට බලධාරීන් අපොහොසත්වීම හේතුවෙන් යළි වෘත්තීය සමිති ක්‍රියාමාර්ගය ආරම්භ කළ බව ප්‍රභාත් කරුණානායක මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=22549", "Category": null, "Parent URL": null}