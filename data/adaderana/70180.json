{"Source": "Adaderana", "Timestamp": "February 27, 2017 02:28 pm", "Headline": "ආරක්ෂාව ලබාදීම  පැහැරහැරලා-වෙඩි ප්‍රහාරයේ වගකීම පොලීසිය බාරගත යුතුයි", "News Content": "කළුතර බන්ධනාගාර බස් රථයට වෙඩි ප්‍රහාර එල්ල වීමෙන් පුද්ගලයින් 07 දෙනෙකු මියගොස් තවත් 05 දෙනෙකුට තුවාල සිදුවීම සම්බන්ධයෙන් පොලීසිය වගකීම භාරගත යුතු බව බන්ධනාගාර ප්‍රතිසංස්කරණ අමාත්‍ය ඩී.එම් ස්වාමිනාදන් මහතා පවසයි.සිද්ධිය සම්බන්ධයෙන් මාධ්‍ය වෙත නිවේදනයක් නිකුත් කරමින් අමාත්‍යවරයා පෙන්වා දී ඇත්තේ බරපතළ චෝදනා ලැබූ අපරාධකරුවන් පිරිසක් අද(27) උදෑසන රැගෙන යන බැවින් ඔවුන්ට ආරක්ෂාව සලසන ලෙස ඊයේ පොලීසියෙන් ඉල්ලීමක් කළ බවයි.එහෙත් නිලධාරීන්ගේ හිඟකම හේතුවෙන් ආරක්ෂාව ලබාදීම පොලීසිය විසින් ප්‍රතික්ෂේප කර ඇති බව එම නිවේදනය මඟින් අමාත්‍යවරයා පෙන්වා දී තිබේ.අමාත්‍යවරයා පෙන්වා දෙන්නේ අදාළ අවස්ථාවේදී කළුතර බන්ධනාගාරයේ සිට කඩුවෙල මහේස්ත්‍රාත් අධිකරණය දක්වා අපරාධ කල්ලි නායකයෙකු ඇතුළු රැදවූවන් රැගෙන යාමේදී පොලිස් ආරක්ෂාව ලබාදීම පැහැරහැර ඇති බවයි.පොලීසිය ආරක්ෂාව ලබා දුන්නේ නම් බන්ධනාගාර බස් රථයට එල්ල වූ ප්‍රහාරය වලක්වා ගැනීමට හැකිව තිබූ බව බන්ධනාගාර කටයුතු පිළිබඳ අමාත්‍ය ඩී.එම් ස්වාමිනාදන් මහතා පවසයි.කෙසේ වුවද සිද්ධිය සම්බන්ධයෙන් විමර්ශනය සඳහා ත්‍රිපුද්ගල කමිටුවක් පත් කිරිමට ද බන්ධනාගාර අමාත්‍යවරයා පියවර ගෙන තිබේ.මීට අමතරව මියගිය බන්ධනාගාර නිලධාරීන් සඳහා වන්දි සහ අනෙකුත් වරප්‍රසාද ලබා දෙන ලෙසද ඩී.එම් ස්වාමිනාදන් මහතා අමාත්‍යාංශ ලේකම්වරයාට උපදෙස් ලබා දුන් බව අදාළ නිවේදනයේ වැඩිදුරටත් දක්වා ඇත.", "URL": "https://sinhala.adaderana.lk/news.php?nid=70180", "Category": null, "Parent URL": null}