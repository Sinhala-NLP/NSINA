{"Source": "Adaderana", "Timestamp": "February 27, 2015 12:52 pm", "Headline": " ඉකුත් රජය දුන්නු අයිතිවාසිකම් යහපාලනයෙන් උදුරාගන්නවා ", "News Content": "වසර 60 ක් තිස්සේ කරගෙන ආ රැකියාවක නිරත තමන් ඉකුත් රජය සමයේ ඉල්ලීම් 11ක් දිනාගත් බවත්, යහපාලන රජය යටතේ එකී ඉල්ලීම් උදුරාගෙන ඇති බවත් එක්සත් ලංකා බහාලුම් ප්‍රවාහන හිමිකරුවන්ගේ සංගමය පවසයි.තමන්ගෙන් සිදුවන පුංචි වැරැද්දකට පවා තම සාමාජිකයින් අසාදුලේඛන ගත කරන බවත්, එයින් තම සාමාජිකයින්ගේ පවුල් දැඩි පීඩාවට පත්වන බවත් එම සංගමයේ සභාපති උදේනි කළුතන්ත්‍රි මහතා අද (27) කොළඹ පැවති මාධ්‍ය හමුවකදී කියා සිටියේය.තමන් විසින් ඉල්ලා සිටින්නේ ඉතා සුළු ඉල්ලීම් කිහිපයක් බවත්, ඒවා විනාඩි 15ක සාකච්ඡාවක් ලබාදුනහොත් විසඳාගත හැකි දේවල් බවත් ඔහු පෙන්වා දුන්නේය.තම ගැටළු පිළිබඳ සාකච්ඡා කිරීමට අමාත්‍යවරයාගෙන් දිනයක් හා වේලාවක් ඉල්ලා තිබුණු බවත්, පසුගිය 21 වන දින එය ලබාදෙන බව පැවසුවත් එදින අමාත්‍යවරයාට අසනීප බව පවසා එකී සාකච්ඡාව කල්තැබුණු බවත්, මේවනතුරුත් එවැනි සාකච්ඡාවක් ලබාදී නොමැති බවත් කළුතන්ත්‍රි මහතා සඳහන් කළේය.ඉකුත් පාලන සමයේ දින දෙකක වර්ජනයකින් ඉල්ලීම් 11ක් දිනාගත් බවත්,වරායෙන් වාහනයක් මුදාගැනීමට මීට පෙරාතුව පැය 9 ක් පමණ ගත වුවද මේවන විට පැය එක හමාරක් වැනි කෙටි කාලයක් තුළ මුදාගැනීමට හැකියාව ඇති බවත් හෙතෙම සිහිපත් කළේය.එවැනි විධිමත් බවක් ඇතිවූවද නව පරිපාලනය යටතේ යළි ගැටළු සහගත තත්ත්වයක් නිර්මාණය වෙමින් පවතින බවත්,වාහන ඇතුළත් කිරීමේ නිසි ක්‍රමවේදයට පිටින් ආයෝජන මණ්ඩලය හරහා වාහන 150ක් ඇතුළු කිරීමට උත්සාහයක් පවතින බවත්, උදේනි කළුතන්ත්‍රි මහතා අවධාරණය කළේය.තම සංගමයේ වාහන 12000 ක් පවත්නා බවත්,සාකච්ඡාවක් ලබාදී තමන්ගේ සුළු ඉල්ලීම් වලට සුබවාදී ප්‍රතිචාර නොදැක්වුවහොත් දින වකවානු නොකියා හදිසි වර්ජනයකට යාහැකි බවත්, එසේ වුවහොත් රටේ ආර්ථිකයට එමගින් දැවැන්ත පාඩුවක් සිදුවීම වැළැක්විය නොහැකි බවත් ඔහු කියා සිටියේය.එසේ වුවද වර්ජනයකට යාම ට මේ මොහොතේ අදහස් නොකරන බවත්,තම කර්මාන්තය කරගෙන යාමේදී ඇතිවන සුළු සුළු ගැටළු කිහිපයකට විසඳුම් ලබාදීමෙන් සිදුවිය හැකි අර්බුදයක් සමනය කරගත හැකි බවත්,තම සාමාජිකයින්ට පැය එක හමාරක කාලයක් වරාය පරිශ්‍රය තුළ රැඳී සිටින්නට සිදුවුවද ටොයිලට් පහසුකමක් හෝ නොමැති බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=49624", "Category": null, "Parent URL": null}