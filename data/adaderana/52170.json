{"Source": "Adaderana", "Timestamp": "June 22, 2015 04:05 pm", "Headline": "විෂ සහිත මත්ස්‍ය විශේෂය ගැන ජාන විද්‍යාත්මක පරීක්ෂණයක්", "News Content": "බස්නාහිර හා දකුණු වෙරළ තීරය ආශ්‍රිතව මේදිනවල දැඩි ලෙස කතා බහට ලක්වන විෂ සහිත මත්ස්‍ය විශේෂය සම්බන්ධයෙන් ජාන විද්‍යාත්මක පරීක්ෂණයක් පැවැත්වීමට ජාතික ජලජ සම්පත් පර්යේෂණ ආයතනය හෙවත් නාරා ආයතනය තීරණය කර තිබේ.එහි විද්‍යාඥ උපුල් ලියනගේ මහතා පැවසුවේ ඒ සම්බන්ධ විශේෂ පරීක්ෂණයක් මාතර, පොල්හේන වෙරළ තීරයෙන් අද ආරම්භ කරන බවයි.මෙය මෝසම් සුළං ප්‍රවාහයේ බලපෑමක් මත සිදුවන තත්ත්වයක් බවට සැක කළ හැකි බවද, ඒ මහතා කීවේය.මෙම අනතුරුදායක මත්ස්‍ය විශේෂය ජෙලි ෆිස් බවට මතයක් ද පවතියි.කෙසේ වෙතත් දැනට මෙරට තුළ හඳුනාගෙන ඇති ජෙලි ෆිෂ් මත්ස්‍ය විශේෂ සියල්ල ගැන ජාන විද්‍යාත්මක පරීක්ෂණ සිදුකරන නැති නිසා මෙම මත්ස්‍ය විශේෂය ගැන ජානවිද්‍යාත්මක පරීක්ෂණයක් සිදුකර ආසාත්මික තත්ත්වයට හේතුව සොයාගත යුතු බව ඒ මහතා පැවසීය.දකුණු හා බස්නාහිර ආශ්‍රිත වෙරළ තීරවල නෑමට ගිය පුද්ගලයින් රැසක් මෙම මත්ස්‍ය විශේෂය සිරු‍රේ තැවරීම හේතුවෙන් ඇති වූ ආසාත්මික තත්ත්වයන්ට ප්‍රතිකාර ගැනීමට පසුගිය දිනවල රෝහල් ගත කෙරිණ.මෙම වාතාවරණය යටතේ හැකි තරම් අදාළ මත්ස්‍ය විශේෂ ගැවසෙන බවට සැක කෙරෙන මුහුදු ප්‍රදේශවල දිය නෑමෙන් වළකින ලෙස පරිසරවේදීන් ද ජනතාවගෙන් ඉල්ලීමක් කරයි.එසේම පවත්නා වාතාවරණය යටතේ මාතර පොල්හේන වෙරළ තීරයේ දියනෑම සංචාරකයන්ට තහනම් කර ඇතැයිද වාර්තා වේ.ඇතැමුන් මේ ගැන නිවැරදිව වටහානොගෙන අදාළ මුහුදු ප්‍රදේශවල දිය නෑමට යන බවද වාර්තා විය.", "URL": "https://sinhala.adaderana.lk/news.php?nid=52170", "Category": null, "Parent URL": null}