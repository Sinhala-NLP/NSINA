{"Source": "Adaderana", "Timestamp": "March 18, 2017 01:13 pm", "Headline": " උප පොලිස් පරීක්ෂකට වැඩ වරදියි ", "News Content": "මාන්කුලම් පොලිස් ස්ථානයට අනුයුත්තව සේවය කළ උප පොලිස් පරීක්ෂකවරයෙකු අත්අඩංගුවට ගෙන තිබේ. අත්අඩංගුවට ගෙන තිබූ නීති විරෝධී දැව තොගයක් අනවසරයෙන් මාන්කුලම් පොලිස් ස්ථානයෙන් බැහැර කිරීමේ සිද්ධියක් සම්බන්ධයෙන් ඔහු අත්අඩංගුවට ගත් බව පොලීසිය පැවසුවේය. අදාළ පොලිස් නිලධාරියා විසින් මාන්කුලම පොලිස් ස්ථානයේ ගබඩා කර තිබූ දැව තොගයක් සිවිල් පුද්ගලයෙකුට ලබාදී ඇති අතර එම දැව තොගය සමඟ අදාළ පුද්ගලයා ද පොලීසිය විසින් අත්අඩංගුවට ගෙන තිබේ. පොලිස්පති පූජිත් ජයසුන්දර මහතාගේ උපදෙස් පරිදි වව්නියාව නියෝජ්‍ය පොලිස්පතිවරයා ඇතුළු පොලිස් නිලධාරීන් පිරිසක් විසින් සිදු කළ විමර්ශනයකදි අදාළ සැකකාර උප පොලිස් පරීක්ෂකවරයා සහ දැව තොගය සන්තකයේ තබා සිටි පුද්ගලයා අත්අඩංගුවට ගෙන ඇති බව පොලීසිය පැවසුවේය. අත්අඩංගුවට ගත් සැකකරුවන් දෙදෙනා අද(18) මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත අතර සිද්ධිය සම්බන්ධයෙන් මානකුලම් පොලීසියේ ස්ථානාධිපතිවරයාට එරෙහිව දැඩි විනය ක්‍රියාමාර්ග ගන්නා බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=71037", "Category": null, "Parent URL": null}