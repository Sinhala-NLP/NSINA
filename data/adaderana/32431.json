{"Source": "Adaderana", "Timestamp": "March 15, 2013 11:47 am", "Headline": "පෙම් හබයට සිසු‍න් පැහැරගත්තැයි සැකපිට අයෙක් දැලේ", "News Content": "පුත්තලම නගරයේ පදිංචි තරුණයින් දෙදෙනෙකු පැහැරගෙන ගොස් පහරදීමේ සිද්ධිය සම්බන්ධයෙන් එක් සැකකරුවෙකු පුත්තලම පොලීසිය විසින් අත්අඩංගුවට ‍ගෙන ඇත. ඊයේ (14) රාත්‍රියේ අදාළ සැකකරු අත්අඩංගුවට පත්වූ අතර පැහැර ගැනීමට යොදා ගත් බව කියන කැබ් රථය ද පුත්තලම - මුල්ලිපුරම් ප්‍රදේශයේ දී සොයාගෙන ඇත. ඉකුත් 13 වනදා රාත්‍රී 8.00 ට පමණ පුත්තලම - නූර් ප්‍රදේශයේ දී මෙම තරුණයින් පැහැරගෙන ගොස් තිබුණි. එලෙස පැහැර ගැනීමට ලක්වූයේ පුත්තලම - නූර් නගර් පදිංචිකරුවෙකු වන මොහොමඩ් නව්ෆර් (17) නම් අයෙක් හා ඔහුගේ සොහොයුරෙකි. පසුව ඔවුන්ව පුත්තලම නගරයට ආසන්නයෙන් පිහිටි පාළු ස්ථානයක දමා ගොස් සිටිය දී හමුවී ඇත. කැබ් රථයකින් පැමිණි පිරිසක් පැහැරගෙන ගොස් අතරමඟ දී පහර දුන් බව සිද්ධියට මුහුණ දුන් අය පොලීසියට පවසා ඇත. ඒ අනුව පහරදීම හේතුවෙන් තුවාල ලබා සිටි එක් තරුණයෙක් පුත්තලම මූලික රෝහලට ඇතුළත් කිරීමට පියවර ගැණිනි. ප්‍රේම සම්බන්ධතාවයක් මෙම පැහැරගැනීමට මුල්වී ඇති බවට තොරතුරු ලැබී ඇතැයි පොලීසිය පවසයි. රෝහල් ගතකර ඇති තරුණයා පුත්තලම සහිරා මහා විද්‍යාලයේ ඉගෙනුම ලබා ඇති අතර මේ වනවිත් එම විද්‍යාලයේ ජ්‍යේෂ්ඨ බාල දක්ෂ කණ්ඩායමේ සාමාජිකයෙකු ලෙස කටයුතු කරයි.", "URL": "https://sinhala.adaderana.lk/news.php?nid=32431", "Category": null, "Parent URL": null}