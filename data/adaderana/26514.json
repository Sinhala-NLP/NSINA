{"Source": "Adaderana", "Timestamp": "August 12, 2012 10:38 am", "Headline": " (TESO) සමුළුව ඩී.එම්.කේ මූලස්ථානයට", "News Content": "(TESO) සමුළුව ඉන්දීය ඩි.එම්.කේ පක්ෂ නායක එම් කරුණානිධිගේ ප්‍රධානත්වයෙන් අද (12) පස්වරු 4.00ට ආරම්භ කිරීමට නියමිත බව ඉන්දීය මාධ්‍ය වාර්තා කරයි. කෙසේ වෙතත් එම සමුළුව මීට පෙර පැවැත්වීමට නියමිතව තිබු YMCA ක්‍රීඩාංගණයේදි නොපැවැත්වෙන අතර එය ඩී.එම්.කේ පක්ෂ මුලස්ථානය වන අන්නා අරියවලයම් හිදි පැවැත්වීමට කටයුතු යොදා තිබේ. සමුළුව පැවැත්වීමට යොදා ගෙන තිබු ස්ථානය සඳහා පොලිසිය විසින් අවසර නොදීම හා ඒ සම්බන්ධයෙන් මතුවු ගැටලුව මදුරාසි අධිකරණයට ද යාම හේතුවෙන් (TESO) සංවිධායකයින් මෙම තීරණය ගෙන ඇත. ඒ අනුව ඒ පිළිබඳව ඩී.එම්.කේ නායක එම් කරුණානිධි නිවේදනයක් ද නිකුත් කර ඇතැයි සඳහන්ය. මේ වන විටත් අද පස්වරුවේ පැවැත්වෙන සමුළුව සම්බන්ධයෙන් ඩී.එම්.කේ පක්ෂ මුලස්ථානයේදි කරුණානිධිගේ ප්‍රධානත්වයෙන් විශේෂ සාකච්ඡා පැවැත්වෙන බව වාර්තාවෙයි. මේ අතර සමුළුව සඳහා යොදා ගනු ලැබු ඊළාම් යන වචනය භාවිතා නොකරන ලෙසට ඉන්දීය මධ්‍යම රජය කළ දැනුම්දීම යළිත් අත්හිටුවා තිබේ. ඉන්දීය විදේශ කටයුතු අමාත්‍යංශය ඒ සම්බන්ධයෙන් ප්‍රකාශයක් කර ඇති අතර අදාළ වචනයෙන් අසල්වැසි ශ්‍රී ලංකාවේ ස්වෛරීභාවයටත්, භෞමික අඛන්ඩතාවයටත්, එක්සත්කමටත් හානියක් වුවහොත් එහි වගකීම (TESO) සංවිධායකයින් භාරගත යුතු බව දැනුම් දී ඇත.", "URL": "https://sinhala.adaderana.lk/news.php?nid=26514", "Category": null, "Parent URL": null}