{"Source": "Adaderana", "Timestamp": "August 2, 2016 11:54 am", "Headline": "සයිටම් සිසුන් වෛද්‍යවරුන් කරයිද?-පෙත්සම විභාගයට දින තීන්දුයි", "News Content": "මාලඹේ පෞද්ගලික වෛද්‍ය විද්‍යාලයෙන් උපාධිය ලබන සිසුන් වෛද්‍යවරුන් ලෙස ලියාපදිංචි කරන ලෙස ශ්‍රී ලංකා වෛද්‍ය සභාවට නියෝගයක් නිකුත් කරන ලෙස ඉල්ලා ගොනු කරනු ලැබූ පෙත්සම විභාග කිරීමට අභියාචනාධිකරණය විසින් දින නියම කර තිබේ.පෞද්ගලික වෛද්‍ය විද්‍යාලයේ සිසුවෙකු විසින් ගොනු කර තිබූ මෙම පෙත්සම අද දින සලකා බැලූ අවස්ථාවේදී එය ඔක්තෝම්බර් 12 සහ 14 යන දෙදින විභාගයට ගන්නා බව අභියාචනාධිකරණ සභාපති විනිසුරු විජිත් මලලගොඩ සහ ප්‍රීති පත්මන් සූරසේන යන විනිසුරුවරුන් විසින් දැනුම් දී ඇත.පෙත්සම්කරු සිය පෙත්සම අධිකරණයට ඉදිරිපත් කරමින් පවසා ඇත්තේ මාලඹේ පෞද්ගලික වෛද්‍ය විද්‍යාලය, වෛද්‍ය උපාධිය ලබාදීම සඳහා සුදුසුකම් ලැබූ ආයතනයක් බවයි.ඒ අනුව එයින් උපාධිය ලබන සිසුන් වෛද්‍යවරුන් ලෙස සැලකිය හැකි වුවද, ඔවුන් වෛද්‍යවරුන් ලෙස ලියාපදිංචි කිරීම ශ්‍රී ලංකා වෛද්‍ය සභාව විසින් ප්‍රතික්ෂේප කර ඇති බව පෙත්සම්කරු කියා සිටියි.එසේම මෙම පෙත්සම විභාග කිරීමට පාර්ශවකරුවන් ලෙස හය දෙනෙකු කැඳවීමට අධිකරණයෙන් අවසර ඉල්ලා තිබු නමුත් අද දි‍නයේ ඒ සම්බන්ධයෙන් තීන්දුවක් ලබා නොදුන් අධිකරණය එම පාර්ශවකරුවන් කැඳවන්නේද නැද්ද යන්න පිළිබඳ සැප්තැම්බර් මස 14 වන දින දැනුම් දෙන බව සඳහන් කර තිබේ.ඒ අනුව මූලික පෙත්සම් විභාගය ඔක්තෝම්බර් 12 සහ 14 යන දෙදින තුළ කැඳවන බවට තීරණය කරන ලදී.", "URL": "https://sinhala.adaderana.lk/news.php?nid=62683", "Category": null, "Parent URL": null}