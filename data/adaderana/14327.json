{"Source": "Adaderana", "Timestamp": "February 19, 2011 11:26 am", "Headline": "මෙරට මුහුදු සීමාවෙන් ඈත්වන්නැයි ඉන්දීය ධීවරයින්ට උපදෙස් ", "News Content": "ශ්‍රී ලංකා මුහුදු සීමාවෙන් ඈත්ව කටයුතු කරන ලෙස ඉන්දියානු විදේශ අමාත්‍ය එස්. එම්. ක්‍රිෂ්ණා මහතා විසින් තමිල්නාඩු ධීවරයින් වෙත දැනුම් දී ඇති බව විදෙස් මාධ්‍ය වාර්තා කරයි. ශ්‍රී ලංකාව විසින් රිමාන්ඩ් භාරයේ සිටි ඉන්දීය ධීවරයින් 136 දෙනෙකු නිදහස් කිරීමෙන් පසු අමාත්‍යවරයා විසින් ශ්‍රී ලංකා මුහුදු සීමාවට ඇතුළුවීමෙන් වැළකීමට කටයුතු කරන ලෙස මෙසේ ධීවරයින්ට අවවාද කර තිබේ. නොදැනුවත්ව හෝ ශ්‍රී ලංකා මුහුදු සීමාවට ඇතුළුවීමෙන් වැළකී ඉන්දීය මුහුදු සීමාව තුළ මසුන් ඇල්ලීමේ යෙදෙන ලෙස තමිල්නාඩුවේ මෙන්ම වෙනත් ප්‍රදේශ වල ධීවරයින්ගෙන්ද විශේෂ ඉල්ලීමක් කරන බව ඔහු මාධ්‍ය හමුවකදී සඳහන් කර ඇත. ශ්‍රී ලාංකික මුහුදු සීමාවට පැමිණීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර තිබූ ඉන්දීය ධීවරයින් 136 දෙනෙකු ඊයේ(18) ‍අධිකරණය මගින් මුදා හැරුණි. ඔවුන් නිදහස් කරන ලෙස ඉන්දීය විදේශ අමාත්‍යවරයා, මෙරට විදේශ අමාත්‍යවරයාගෙන් ඍජුව ඉල්ලා සිටි අතර ඉන්දීය ධීවරයින් අත්අඩංගුවට ගැනීම අනුමත කළ ‍නොහැකි බව ඉන්දීය අගමැතිවරයා ද ප්‍රකාශ කර තිබුණි.", "URL": "https://sinhala.adaderana.lk/news.php?nid=14327", "Category": null, "Parent URL": null}