{"Source": "Adaderana", "Timestamp": "November 29, 2017 12:49 pm", "Headline": "විස්සයි විස්සටත් කෝලි නෑ?", "News Content": "ඉන්දීය කණ්ඩායමේ නායක විරාත් කෝලි ශ්‍රී ලංකා කණ්ඩායම සමඟ පැවැත්වෙන විස්සයි විස්ස තරඟාවලිය සඳහා සහභාගී වීම අවිනිශ්චිත බව ඉන්දීය මාධ්‍ය වාර්තා කරයි. විරාත් කෝලි ශ්‍රී ලංකාව සමඟ පැවැත්වෙන එක්දින තරඟාවලියට සහභාගී නොවන බව මේ වන විටත් තහවුරු කර ඇති අතර එක්දින තරඟාවලියේදී ඉන්දීය කණ්ඩායම මෙහෙයවීමේ වගකීම රෝහිත් ශර්මා හට පවරා තිබේ. කෙසේවෙතත් ලබන 20 වනදා සිට ආරම්භ වන තරඟ 03 කින් සමන්විත විස්සයි විස්ස ක්‍රිකට් තරඟාවලිය සඳහා ද කෝලිගේ සහභාගීත්වය අවිනිශ්චිත බව වාර්තා වෙයි. එම තරඟාවලියට සහභාගී වන්නේද යන්න පිළිබඳ තීරණය කිරීම සඳහා කාලය ලබාදෙන ලෙස කෝලි ඉන්දීය ක්‍රිකට් තේරීම් කමිටුවෙන් ඉල්ලීමක් කර ඇති බව ඉන්දීය ක්‍රිකට් ආයතනයේ ප්‍රකාශකයෙකු සඳහන් කර තිබේ. කෝලිගේ තීරණයෙන් අනතුරුව ශ්‍රී ලංකාව සමඟ පැවැත්වෙන විස්සයි විස්ස තරඟාවලියට සහභාගී වන ඉන්දීය සංචිතය නම් කරනු ඇති බව සඳහන්ය.", "URL": "https://sinhala.adaderana.lk/news.php?nid=80744", "Category": null, "Parent URL": null}