{"Source": "Adaderana", "Timestamp": "January 30, 2014 05:56 pm", "Headline": "විදුලි කප්පාදුවක් නෑ - මිල වැඩි කරන්නේ නෑ", "News Content": "කිසිදු විටක විදුලිය කප්පාදු නොකරන බවත්, විදුලි මිල වැඩි නොකරන බවත්, විදුලිබල හා බලශක්ති ඇමති පවිත්‍රා වන්නිආරච්චි මහත්මිය පවසයි. ඉදිරියේදී ජපන් ආධාර යටතේ නව විදුලි බලාගාරයක් ආරම්භ කිරීමට නියමිත බවද අද(30) කොළඹ පැවති මාධ්‍ය හමුවකදී ඇය සඳහන් කර සිටියාය. ලංකාවේ මුළු විදුලි ධාරීතාවය මෙගා වොට් 3400ක් බවත්, එයින් මේගා වොට් 300 ගල් අගුරු බලාගාර වලින් උත්පාදනය කරන බවත් ඒ මහත්මිය එහිදී කීවය. එසේම විදුලි බලාගාර කාර්මික දෝෂ වලට ලක්වීමට හැකි බවත්, කාර්මික දෝෂයක් හේතුවෙන් නොරොච්චෝලේ බලාගාරය ක්‍රියා විරහිත වී ඇති බවත්, මේ වන විට එය සකස් කිරීමට අවශ්‍ය පියවර ගනිමින් සිටින බවද වන්නිආරච්චි මහත්මිය වැඩිදුරටත් පැවසුවාය. මෙම මාධ්‍ය හමුව අමතමින් අමාත්‍යංශ ලේකම් එම්.එම්.ඩී. ෆර්ඩිනැන්ඩ් මහතා පවසා සිටියේ මේ වන විට ගල් අගුරු බලාගාර ක්‍රියා විරහිත වී ඇති බැවින්, එම හේතුව නිසා විදුලිය පිටින් ගන්නා බවයි. එසේම නොරොච්චෝලේ විදුලි බලාගාරය ස්ථාපිත කළ චීන සමාගම අමොරිකාවේ විදුලි බලාගාරද ස්ථාපිත කර ඇති බැවින් චීන සමාගම් වල වැඩ බාල නොවන බවද හෙතෙම එම අවස්ථාවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40769", "Category": null, "Parent URL": null}