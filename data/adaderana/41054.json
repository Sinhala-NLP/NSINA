{"Source": "Adaderana", "Timestamp": "February 12, 2014 07:21 am", "Headline": "සරසවි සිසුවාගේ මරණය ගැන විශ්වවිද්‍යාල මට්ටමින්ද පරීක්ෂණයක්", "News Content": "පේරාදෙණිය විශ්වවිද්‍යාලයේ සිසුවාගේ මරණය සම්බන්ධයෙන් විශ්වවිද්‍යාල මට්ටමින් ද වෙනම පරීක්ෂණයක් ක්‍රියාත්මක කර තිබේ. එම විශ්වවිද්‍යාලයේ උප කුලපති මහාචාර්ය අතුල සේනාරත්න මහතා කියා සිටියේ මෙමඟින් සිසුවාගේ මරණය සම්බන්ධයෙන් වැදගත් තොරතුරු රැසක් අනාවරණය කර ගත හැකි වනු ඇති බවට විශ්වාස කරන බවයි. පේරාදෙණිය විශ්ව විද්‍යාලයේ ඉගෙනුම ලැබු සිසුවෙකුගේ මළ සිරුරක් අසළ වන ලැහැබක ගසක එල්ලී තිබියදී පසුගියදා සොයා ගැනුණි. එම සිරුර එහි ඉගෙනුම ලැබු වී.කේ නිශාන්ත නැමති සිසුවාගේ බවට හඳුනා ගැනුණු අතර මෙම සිසුවා විශ්වවිද්‍යාලයේ නවක වද සිද්ධියකට අදාළ නඩුවක සාක්ෂිකරුවෙකු වශයෙන් පෙනී සිටි අයෙකු බවට ද අනාවරණ වී තිබේ. විශ්වවිද්‍යාලයේ උප කුලපති මහාචාර්ය අතුල සේනාරත්න මහතා කියා සිටියේ අදාළ අධිකරණ ක්‍රියාවලිය 2011 වසරේ දි පමණ ක්‍රියාත්මක වු අතර ඒ සමගම මෙම සිසුවාද විශ්වවිද්‍යාල අධ්‍යාපනය අතහැර ගොස් සිට ඇති බවයි. විශ්වවිද්‍යාල පරිශ්‍රයේ පැවති මාධ්‍ය හමුවකට සහභාගි වෙමින් උපකුලපතිවරයා මේ බව කියා සිටියේය.", "URL": "https://sinhala.adaderana.lk/news.php?nid=41054", "Category": null, "Parent URL": null}