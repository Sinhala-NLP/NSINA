{"Source": "Adaderana", "Timestamp": "June 25, 2018 07:20 pm", "Headline": "නිවාස අමාත්‍යාංශය නීතියට පිටින් යයි", "News Content": "නව නිවාස ව්‍යාපෘතියක් ක්‍රියාත්මක කිරීම සඳහා නිවාස හා ඉදිකිරීම් අමාත්‍යංශය විසින් තල් සංවර්ධන මණ්ඩලයට අයත් හම්බන්තොට තල් වගා භූමියක් අනවසරයෙන් එළිකරමින් පවතින බව අද දෙරණ උකුස්සාට අනාවරණය විය. ප්‍රදේශවාසීන් පවසන පරිදි මෙම නීතිවිරෝධී ක්‍රියාවට සම්බන්ධ වී සිටින්නේ ප්‍රදේශය නියෝජනය කරන ප්‍රබල අමාත්‍යවරයෙක්. ඒ හම්බන්තොට තිස්සමහාරාම ප්‍රාදේශීය ලේකම් කොට්ඨාසයේ පිහිටි තල් සංවර්ධන මණ්ඩලයට අයත් වීරවිල වත්ත තල් වගා භූමියයි. වසර කිහිපයකට පෙර තල් පැල වගා කෙරුණු මෙම භූමියෙහි අද තරමක් උසට වැඩුනු තල් ගස් , අනාගත ආයෝජනයක පෙරනිමිති පළ කර තිබුණි. කෙසේ වෙතත් දින කිහිපයක සිට මෙම වගාභූමිය එක්වරම හෙළි කරන්නේ එහි නිවාස ව්‍යාපෘතියක් ඉදිකරන බවට පළාත නියෝජනය කරන ප්‍රභල දේශපාලනඥයෙක් දුන් පොරොන්දුවකට අනූවයි. ඒ අනූව බැකෝ යන්ත්‍ර යොදා ගනිමින් තල් ගස් ගලවා ඉවත් කරන ආකාරය උකුසු ඇසට හසුවිය. මෙය නීතිවිරෝධී ක්‍රියාවක් බවට කරුණු වාර්තා වන අතර ලැබුණු තොරතුරු ඔස්සේ උකුස්සා මේ එළි පෙහෙළි කිරීම සම්බන්ධයෙන් වැඩිදුර තොරතුරු සොයා බැලීය. එහිදී ඉඩම් ප්‍රතිසංස්කරණ කොමිෂන් සභාවේ සභාපතිවරයා විසින් ඉඩම් අමාත්‍යංශයේ අනුමැතිය ලැබෙන තෙක් ඉදිකිරීම් නවත්වන ලෙස නිවාස අමාත්‍යංශය කළ දැනුවත් කිරීම නොතකමින් නිවාස අමාත්‍යංශය අත්තනෝමතිකව කටයුතු කරන බව වාර්තා විය. කෘෂිකර්ම අමාත්‍යාංශයේ ගස් හෙලීමේ පාලන පනතට අනුවද තල් ගස් 15කට වැඩි ප්‍රමාණයක් බිම හෙලීමට ප්‍රාදේශීය කෘෂිකර්ම කමිටුව, මෙන්ම දිස්ත්‍රික් ලේකම්වරයාගේ නිර්දේශය සහ විෂය භාර අමාත්‍යංශ ලේකම්වරයාගේ අනුමැතිය අවශ්‍ය වෙයි. කෘෂිකර්ම අමාත්‍යෘංශයේ ලේකම් බී විජේරත්න මහතා පවසන්නේ ගෙවුනු තෙවසර තුළ තමා කිසිදු තල් වගා භූමියක් එළෙස එළි පෙහෙළි කිරීමට අවසර දී නොමැති බවයි. ඒ අනූව නිවාස අමාත්‍යංශය වගකීම් විරහිතව මෙන්ම නීති විරෝධීව ක්‍රියා කරමින් මෙම භූමියෙහි තල් ගස් ඉවත් කරන බව උකුස්සා තහවුරු කර ගත්තේය. මේ පිළිබඳව කෘෂිකර්ම අමාත්‍යවරයාද අද දෙරණට අදහස් පලකළේය. අමාත්‍යංශ දෙකක උපදෙස් අනුගමනය නොකරමින් අත්තනෝමතිකව නිවාස හා ඉදිකිරීම් අමාත්‍යංශය සිදුකරන ඉඩම් හෙළි කිරීම පිළිබදව උකුස්සා සීරුවෙන්.", "URL": "https://sinhala.adaderana.lk/news.php?nid=91492", "Category": null, "Parent URL": null}