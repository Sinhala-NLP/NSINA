{"Source": "Adaderana", "Timestamp": "July 31, 2019 07:26 pm", "Headline": "ප්‍රහාරයේ වගකීම තමා මත පැවරීමේ උත්සාහයක් ගැන ජනපති කියයි", "News Content": "පාස්කු ඉරුදින ප්‍රහාරයේ වගකීම් පැහැරහැරි ඇතැම් පිරිස් එම වගකීම තමා මත පැවරීමට උත්සාහ දරණ බව ජනාධිපති මෛත්‍රීපාල සිරිසේන මහතා පවසයි. ඊයේ(30) කොළඹ පැවැති උත්සවයකට එක්වෙමින් ප්‍රකාශ කළේ ත්‍රස්තවාදය තුරන් කිරීමට තමා උපරිමයෙන් කටයුතු කරන බවයි. ශ්‍රී ලංකාවේ ආගම් හා ජාතීන් අතර සාමය, සහජීවනය වර්ධනය කිරීම අරමුණු කරගනිමින් සංවිධාන කෙරුණු සාමය, සමගිය සහ සහජීවනය සඳහා වූ ජාතික සමුළුව ඊයේ කොළඹ නෙළුම් පොකුණ රගහලේදී පැවැත්වුණි. සර්ව ආගමික නායකයින් , පක්ෂ විපක්ෂ දේශපාලනඥයින් එක්වූ මෙහි විශේෂ ආරාධිතයා වූයේ ලෝක මුස්ලිම් සම්මේලනයේ මහ ලේකම් සහ ජාත්‍යන්තර විද්වතුන්ගේ සංගමයේ සභාපති ආචාර්ය මොහොමඩ් බින් අබ්දුල්ලා කරීම් අල්ඉසා මහතායි. මේ අතර ලෝක මුස්ලිම් සම්මේලනයේ මහ ලේකම් ආචාර්ය මොහොමඩ් බින් අබ්දුල්ලා කරීම් අල්ඉසා මහතා අද පෙරවරුවේ අග්‍රාමාත්‍ය රනිල් වික්‍රමසිංහ මහතා මුණගැසුණි. ඒ අරලියගහ මන්දිරයේ දී. පාස්කු ඉරිදා ප්‍රහාරයෙන් පීඩාවට පත්වූවන්ට සහන සැලසීමේ අරමුදලට ඩොලර් මිලියන 5ක මුදලක් පරිත්‍යාග කරන බවද ඔහු මෙහිදී පවසා තිබේ.", "URL": "https://sinhala.adaderana.lk/news.php?nid=115459", "Category": null, "Parent URL": null}