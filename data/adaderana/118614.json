{"Source": "Adaderana", "Timestamp": "September 8, 2019 07:20 pm", "Headline": "අලි කුලප්පුවෙන් ගජනායක නිලමේත් බිම වැටෙයි", "News Content": "ඓතිහාසික කෝට්ටේ රජමහා විහාරස්ථානයේ වාර්ෂික දළදා මහා පෙරහැරේ ගමන් කළ අලි දෙදෙනෙක් ඊයේ නොසන්සුන්වීමෙන් පුද්ගලයින් 17දෙනෙකු තුවාල ලබා තිබේ. ඒ අතර කාන්තාවන් 12 දෙනෙකුද සිටින බව පොලිසිය සඳහන් කළේය. ඓතිහාසික කෝට්ටේ රජමහා විහාරයේ 119 වන රන්දෝලි මහා පෙරහැර ඊයේ (07) රාත්‍රියේ වීථි සංචාරය කෙරුණි. පෙරහැරේ කරඬුව \"කෝට්ටේ රාජා\" හස්ති රාජයා මත තැන්පත් කරනු ලැබුවේ මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා විසින්. රාත්‍රී 9.03ට යෙදුනු සුබ මොහොතින් පෙරහැර වීථි සංචාරය ඇරඹුණු අතර අලි ඇතුන් 28 දෙනෙකු ඊට එක්ව තිබුණි. පෙරහැර ඇරඹී සුළු වේලාවකට පසු එය රජමහා විහාර මාර්ගයේ ගමන් කරමින් තිබියදී එක් අලියෙකු නොසන්සුන් වී තිබේ. නොසන්සුන් වූ අලියා වේගයෙන් ඉදිරියට දිවයාම නිසා ඒ අසල සිටි නරඹන්නන් කලබල වී ඇති අතර එහි ප්‍රතිඵලයක් ලෙස ඊට ඉදිරියෙන් ගමන් කරමින් සිටි අලියාද නොසන්සුන් විය. වේගයෙන් ඉදිරියට දිව ගිය එම අලියා කරඩුව දරා සිටින \"කෝට්ටේ රාජා\" අසල නැවතී තිබේ. ඇති වූ මෙම නොසන්සුන්තාව හේතුවෙන් පුද්ගලයින් 17දෙනෙකු තුවාල ලබා රෝහල්ගත කෙරුණි. ඒ කළුබෝවිල , ශ්‍රි ජයවර්ධනපුර සහ කොළඹ ජාතික රෝහල යන රෝහල් වෙතයි. කෙසේ වෙතත් පසුව පෙරහැර සාමාන්‍ය පරිදි වීථී සංචාරය කර අවසන් කෙරුණි.", "URL": "https://sinhala.adaderana.lk/news.php?nid=118614", "Category": null, "Parent URL": null}