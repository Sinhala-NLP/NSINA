{"Source": "Adaderana", "Timestamp": "January 31, 2019 11:54 am", "Headline": "පාර්ලිමේන්තුවේ ගැටුම පිළිබඳ වාර්තාව ඒක පාර්ශවිකයි-ශෙහාන්", "News Content": "පාර්ලිමේන්තුවේ ඇතිවූ ගැටුම සම්බන්ධයෙන් යම් මන්ත්‍රීවරයෙකුට එරෙහිව දඬුවමක් ක්‍රියාත්මක වන්නේ නම් ගැටුමට හේතු වූ සියළු පාර්ශවයන්ට එම දඬුවම හිමිවිය යුතු බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ශෙහාන් සේමසිංහ මහතා පවසා සිටියි. අනුරාධපුර ප්‍රදේශයේ පැවති ජන හමුවකට එක්වෙමින් මන්ත්‍රීවරයා මේ බව සඳහන් කළේය. පසුගිය කාලයේ පාර්ලිමේන්තුවේ ඇතිවූ ගැටුම මුල් කර ගනිමින් ඒකපාර්ෂවීය වාර්තාවක් ලබා දී ඇති බව ඔහු මෙම අවස්ථාවේදී සඳහන් කළේය. එහිදී එක්සත් ජනතා නිදහස් සන්ධානයේ මන්ත්‍රීවරු 54 දෙනෙක් සිටින මෙම වාර්තාවට එක්සත් ජාතික පක්ෂයේ මන්ත්‍රීවරු 4ක් සහ ජනතා විමුක්ති පෙරමුණේ එක් මන්ත්‍රීවරයෙකු ඇතුලත් කර ඇත්තේ ජනතාවට මෙය ඒකපාර්ශවීය බව නිසැකයෙන්ම දැකගත හැකි වීම නිසා බවත් ඔහු ප්‍රකාශ කර සිටියේය. නමුත් මෙම වාර්තාවට අනුව කිසියම් මන්ත්‍රීවරයෙකුට දඬුවම් නියම වේනම් එම සියලු දඬුවමක්ම කථානායක කරූ ජයසූරිය මහතාටත් ලැබිය යුතු බව ඔහු එම අවස්ථාවේ දී වැඩිදුරටත් සඳහන් කර සිටියේය. කථානායකවරයාගේ කාර්යය විය යුත්තේ පාර්ලිමේන්තුවේ ගැටුමක් නිර්මාණය වු විට සභාව කල් තබා ගැටුම සමනය කිරීමට හැකි තත්ත්වයට පත් කිරිම බවත් නමුත් එසේ නොකොට ගැටුමට අනුබල දුන් කරූ ජයසූරිය මහතා පළමුව දඬුවම් ලැබිය යුතු බවත් ශෙහාන් සේමසිංහ මහතා සඳහන් කර සිටියේය.", "URL": "https://sinhala.adaderana.lk/news.php?nid=103425", "Category": null, "Parent URL": null}