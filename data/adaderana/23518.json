{"Source": "Adaderana", "Timestamp": "April 15, 2012 10:32 am", "Headline": "ඉන්දීය නියෝජිතයින් මෙරට සියලු ද්‍රවිඩ කණ්ඩායම් හමුවීමේ ඉඩක් ", "News Content": "ශ්‍රී ලංකාවට පැමිණෙන ඉන්දීය පාර්ලිමේන්තු නියෝජිත කණ්ඩායම විසින් මෙරට සියලුම ද්‍රවිඩ කණ්ඩායම් සමග සාකච්ඡා කිරීමේ අවස්ථාවක් පවතින බව ඉන්දීය මාධ්‍ය වාර්තා කරයි. ඒ අනුව උතුරු හා නැගෙනහිර පළාත්, කඳුරට හා කොළඹ නියෝජනය කරන ද්‍රවිඩ කණ්ඩායම් සමග පාර්ලිමේන්තු නියෝජිත කණ්ඩායම සාකච්ඡා පවත්වනු ඇති බව එම මාධ්‍ය වාර්තා පෙන්වාදෙයි මෙම ඉන්දීය පාර්ලිමේන්තු නියෝජිත කණ්ඩායම හෙට(16) දිවයිනට පැමිණීමට නියමිතව තිබේ. විපක්ෂ නායිකා සුෂ්මිතා ස්වරාජ්ගේ නායකත්වයෙන් යුත් නියෝජිත පිරිස අප්‍රේල් 21 වන දින දක්වා මෙරට රැඳී සිටින බව\"ද හින්දු\" පුවත්පත වාර්තා කරයි. හෙට දිනයේ දිවයිනට පැමිණෙන ඔවුන් ආර්ථික සංවර්ධන අමාත්‍ය බැසිල් රාජපක්ෂ සහ විදේශ කටයුතු අමාත්‍ය මහාචාර්ය ජී.එල්.පීරිස් මහතා හමුවීමට නියමිතය. අලුත් අවුරුදු උදාවෙන් පසු 17 වැනිදා ශ්‍රී ලංකා පාර්ලිමේන්තුව යළි රැස්වන අතර එදින ඉන්දීය නියෝජිත පිරිස පාර්ලිමේන්තුවට පැමිණීමට නියමිතව ඇති බව ද සඳහන්ය. එහිදි කතානායකවරයා සහ දෙමළ සහ මුස්ලිම් පක්ෂවල නියෝජිතයන් සමග ද සාකච්ඡා කරනු ඇති බව වාර්තා වේ. ශ්‍රී ලංකාවේ ඉන්දීය මහකොමසාරිස් එදින රාත්‍රී භෝජන සංග්‍රහයක් ලබාදීමට සැලසුම් කර තිබේ. අප්‍රේල් 18 වැනිදා ඉන්දීය නියෝජිත පිරිස මැදවච්චිය සහ මුලතිව් ප්‍රදේශවල සංචාරය කිරීමට නියමිතය. අප්‍රේල් 19 වැනිදා කන්කසන්තුරෙයි වරාය ඉදිකිරීම පිළිබඳ නිරීක්ෂණ චාරිකාවක නිරත වන ඉන්දීය නියෝජිත පිරිස එදිනම විපක්ෂ නායක රනිල් වික්‍රමසිංහ මහතා හමුවීමට සැලසුම් කර ඇත. අප්‍රේල් 20 වැනිදා නැගෙනහිර පළාතේ සංචාරයක නිරත වන ඔවුන් ඉන්දීය රජයේ ආධාර යටතේ ක්‍රියාත්මක ව්‍යාපෘති කිහිපයක් නිරීක්ෂණය කිරීමට නියමිතය. එම නි‍යෝජිත පිරිස ජනාධිපති මහින්ද රාජපක්ෂ මහතා හමුවන්නේ අප්‍රේල් 21 වන දින බව \"ද හින්දු\" පුවත්පත වාර්තා කරයි.", "URL": "https://sinhala.adaderana.lk/news.php?nid=23518", "Category": null, "Parent URL": null}