{"Source": "Adaderana", "Timestamp": "January 26, 2016 04:21 pm", "Headline": "ලේබලය ප්‍රශ්නයක් නෑ - ෆෙඩරල් ඕනෑ", "News Content": "ලේබලය කුමක් වුවත් ප්‍රශ්නයක් නොවන නමුත් අලුත් ව්‍යවස්ථාවෙන් ජාතික ප්‍රශ්නයට ෆෙඩරල් විසඳුමක් අවශ්‍ය බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්දිරන් මහතා පවසයි.පවත්නා මැතිවරණ ක්‍රමය යටතේ ප්‍රධාන ජාතිය පමණක් ආණ්ඩු බලය මෙහයවන බැවින් ඊට හවුල්වීමට සුළුතර ජාතීන්ටත් ඉඩ ප්‍රස්ථාව හිමිවන සේ මැතිවරණ ක්‍රමය වෙනස් විය යුතු බව ඔහු කියා සිටියේ අද (26) කොළඹ පැවති මාධ්‍ය හමුවකදීය.මෙහිදී ඉකුත් යුද සමයේ අවසාන අදියර තුළ උල්ලංඝණයවීයයි කියනු ලබන මානව හිමිකම් සම්බන්ධයෙන් විමර්ශනය කිරීම සඳහා විදේශීය විනිසුරුවරුන් හෝ අධිකරණයක් අවශ්‍ය නැතැයි ජනාධිපතිවරයා විසින් කර ඇති ප්‍රකාශය සම්බන්ධයෙන් මෙහිදී මන්ත්‍රීවරයාගෙන් මාධ්‍යවේදියෙක් විමසා සිටියේය.ඊට ප්‍රතිචාර දක්වමින් මන්ත්‍රීවරයා කියා සිටියේ ජනාධිපතිවරයා ජාත්‍යන්තර හමුවේ දී ඇති පොරොන්දුව එයින් කඩකර ඇති බවයි.", "URL": "https://sinhala.adaderana.lk/news.php?nid=56666", "Category": null, "Parent URL": null}