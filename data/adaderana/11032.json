{"Source": "Adaderana", "Timestamp": "September 23, 2010 08:25 am", "Headline": "එල්.ටී.ටී.ඊ සැකකරුවන් ගැන ජාත්‍යන්තර පොලිසියේ සහය පතයි", "News Content": "එල්.ටී.ටී.ඊ. සංවිධානය ප්‍රතිනිර්මාණය කිරීමට දායක වුයේ යැයි අත් අඩංගුවට ගන්නා ලද සැකකරුවන් දෙදෙනෙකුට එරෙහිව සිදුකරන පරීක්ෂණ සඳහා ජාත්‍යන්තර පොලිසියේ සහය ලබා ගැනීමට පියවර ගෙන තිබේ. මේ සම්බන්ධයෙන් විමර්ශන සිදුකරන රහස් පොලිසිය මගින් මේ බව කොළඹ මහේස්ත්‍රාත් අධිකරණයට දැනුම් දී ඇත. බහුධින ධීවර යාත්‍රා මගින් ප්‍රද්ගලයින් ඔස්ට්‍රේලියාව ඇතුළු රටවලට නීති විරෝධී ලෙස රැගෙන යාමේ ජාවාරමේ නිරතව සිටි බවට අත් අඩංගුවට ගත් දෙමළ ජාතික සැකකරුවන් දෙදෙ‍නාගෙන් ප්‍රශ්න කිරීම් වලදී ඔවුන් එල්.ටි.ටි.ඊ.ට සහය දක්වා ඇති බවට අනාවරණය වී තිබේ. එල්.ටි.ටි.ඊ. සංවිධානය ප්‍රතිනිර්මාණය කිරීම සඳහා මුදල් රැස්කර එම සංවිධානයට ලබා දීමට ඔවුන් හවුල් වී ඇති බව රහස් පොලිසිය අධිකරණය හමුවේ ප්‍රකාශ කර ඇත. මොවුන් දෙදෙනා එල්.ටි.ටි.ඊ. සංවිධානය සමග පවත්වාගෙන යන ලද අන්තර්ජාතික මට්ටමේ ගනුදෙනු පිළිබඳ සොයා බැලීම සඳහා ජාත්‍යන්තර පොලිසියේ සහය ලබා ගන්නා බව ද රහස් පොලිසිය අධිකරණය හමුවේ ප්‍රකාශ කර තිබුණි.", "URL": "https://sinhala.adaderana.lk/news.php?nid=11032", "Category": null, "Parent URL": null}