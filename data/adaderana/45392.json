{"Source": "Adaderana", "Timestamp": "August 16, 2014 10:27 am", "Headline": "නුවරඑළියේදී වාහන තුනක් එකිනෙක ගැටෙයි - අයෙකුට බරපතළයි ", "News Content": "නුවරඑළිය - බදුල්ල ප‍්‍රධාන මාර්ගයේ නගර සභා ශාලාව අසළදී වාහන තුනක් එකිනෙක ගැටී සිදුවූ රිය අනතුරකින් පුද්ගලයෙකු බරපතළ ලෙස තුවාල ලබා නුවරඑළිය මූලික රෝහලේ හදීසි අනතුරු අංශයට ඇතුළත්කර ඇති බව නුවරඑළිය පොලීසිය පවසයි. නුවරඑළිය නගරය දක්වා එකම දිශාවකට ගමන් කළ ත‍්‍රීරෝද රථයක්, යතුරු පැදියක් සහ ජීප් රථයක් මෙසේ අනතුරට පත්ව තිබේ. ඊයේ (15 ) රාත‍්‍රී 11.00 ට පමණ ධාවනය වෙමින් තිබූ ත‍්‍රීරෝද රථයක පිටුපසින් පැමිණි යතුරු පැදියක් ත‍්‍රීරෝද රථයේ ගැටෙනවාත් සමඟම කොළඹ සිට නුවරඑළිය දක්වා ධාවනය වෙමින් තිබූ ජීප් රථයක් යතුරු පැදියේ සහ ත‍්‍රීරෝද රථයේ ගැටී මාර්ගයෙන් ඉවතට පෙරළී ඇති බව අද දෙරණ වාර්තාකරු සඳහන් කරයි. අනතුරින් තුවාල ලැබු යතුරු පැදිකරු නුවරඑළිය මුලික රෝහලට ඇතුළත් කර තිබේ. තුවාල ලැබූ යතුරු පැදිකරු නුවරඑළිය මීපිළිමාන ප‍්‍රදේශයේ පදිංචිකරුවෙකු බවත්, ඔහුගේ වයස අවුරුදු 23 ක් බවත් නුවරඑළිය පොලීසිය පවසයි. අනතුර පිළිබඳව නුවරඑළිය පොලීසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=45392", "Category": null, "Parent URL": null}