{"Source": "Adaderana", "Timestamp": "November 21, 2018 05:37 pm", "Headline": "කරූගෙන් තවත් නිවේදනයක්", "News Content": "දේශපාලන පක්ෂ නියෝජිතයින් මාධ්‍ය හමු පවත්වමින් සිදුකරන ප්‍රකාශ හා තමාට එරෙහිව සංවිධානය කෙරෙන උද්ඝෝෂණ පිළිබඳ කථානායක කරූ ජයසූරිය මහතා නිවේදනයක් නිකුත් කර තිබේ. පාර්ලිමේන්තුවේ දේශපාලන පක්ෂ හා කණ්ඩායම් 04 ක් නියෝජනය කරන මන්ත්‍රීවරුන් 122 දෙනෙකු ලිඛිතව වත්මන් පාලනයට අභියෝග කර ඇති බැවින් කථානායකවරයා වශයෙන් පාර්ලිමේන්තු සම්ප්‍රදායට අනුව බහුතර මතයට කන්දීම පැහැර හැරිය නොහැකි වගකීමක් බව කරූ ජයසූරිය මහතා පෙන්වා දෙයි. කථානායකවරයාගේ ස්ථාවරය පක්ෂක්ග්‍රාහී වීමක් ලෙස හඳුන්වමින් පාර්ලිමේන්තුව තුළත් ඉන් පිටතත් සිදුකරන පහත් මට්ටමේ පරිභව කිරීම් සහ විරෝධතා නිශ්ඵල වන අතර බහුතර මන්ත්‍රී පිරිසකගේ සහය වත්මන් පාලනයට ඇති බව පැහැදිලි ලෙස ඔප්පු කිරීම එම විරෝධතාවලට වඩා ඵලදායී වන බව කරූ ජයසූරිය මහතා සිය නිවේදනයෙන් අවධාරණය කර තිබේ. පාර්ලිමේන්තුවේ මෑතකදී ඇතිවූ කඩාකප්පල්කාරී ක්‍රියාදාමයන්ට නිර්භයව මුහුණදෙමින් ප්‍රජාතන්ත්‍රවාදය ආරක්ෂා කිරීම ‍උදෙසා කළ කැපවීම පිළිබඳව සර්ව ආගමික නායකයන් ඇතුළු දේශීය හා විදේශීය ශ්‍රී ලාංකිකයන් ලබා දුන් ආශිර්වාදය සහ තමා වෙත දැක්වූ අසීමිත සෙනෙහස පිළිබඳ කථානායකවරයා හෘදයාංගම කෘතඥතාවය ද මෙහිදී පළ කර ඇත. ඉදිරියේදීද, කොතරම් අපහාස, විරෝධතා හා ජීවිත තර්ජන පැමිණියද මාතෘභූමියේ ප්‍රජාතන්ත්‍රවාදය රැකදීමටත්, අනාගත හා නූපන් පරපුරට ප්‍රජාතන්ත්‍රවාදී නිදහස් රටක ජීවත්වීමේ අයිතිය තහවුරු කිරීමටත් දිවි හිමියෙන් කැපවන බව ද කථානායකවරයා අවධාරණය කර සිටීයි.", "URL": "https://sinhala.adaderana.lk/news.php?nid=99567", "Category": null, "Parent URL": null}