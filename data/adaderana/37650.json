{"Source": "Adaderana", "Timestamp": "September 24, 2013 12:07 pm", "Headline": "දික්කසාද වීමට අධිකරණයට එන අයට ඉක්මන් සහනය සැලසීම ඉතා වැදගත් ", "News Content": "අධිකරණ සඳහා රජය වැය කරන්නේ ජනතාවගේ මුදල් බැවින් එම මුදල් යොදා ඔවුන්ට උපරිම ‍සහනය ලබාදීමට කටයුතු කළ යුතු බව අගවිනිසුරු මොහාන් පීරිස් මහතා පවසයි. දික්කසාද සහ භාරකරත්ව අධිකරණයක් අද (24) කොළඹ දිසා අධිකරණයේ අංක 7 දරන ශාලාවේදී විවෘත කිරීමේ අවස්ථාවට එක්වෙමින් ඔහු මේ බව පැවසීය. අගවිනිසුරුවරයා එහිදී කියා සිටියේ දික්කසාද නඩු විභාග කිරීමට සෑහෙන කාලයක් ගත වන බැවින් එවැනි පරිසරයක් තුළ දරුවන් පිළිබඳ ප්‍රශ්න ගොඩගැසෙන නිසා මේවා ඉක්මනින් විසඳා ඊට අදාළ ප්‍රශ්නවලට මුහුණපා සිටින අයට හැකි ඉක්මනින් සහනයක් ලබාදීමේ අරමුණින් මෙම උසාවිය පිහිට වු බවයි. සමාජයේ පවුල් සංස්ථාව මිල කළ නොහැකි වටිනාකමින් යුත් සංස්ථාවක් බවද එය බිඳ වැටීම ගැන තමා කිසිසේත් සන්තෝෂ නොවන බවත් එවැනි අවාසනාවන්ත තත්ත්වයකට මුහුණදෙමින් දික්කසාද වීමට අධිකරණයට එන අයට ඉක්මනින් සහනයක් සැලසීම ඉතා වැදගත් බවද අගවිනිසුරුවරයා අවධාරණය කළේය. දික්කසාද නඩු පමාවීමෙන් සමාජයේ එම තත්ත්වයට මුහුණපාන අය දැඩි පීඩාවට පත්වන බව පෙන්වාදුන් අගවිනිසුරුවරයා රජය මහජනතාවගේ මුදල් වැය කර පිහිටුවන මෙම අධිකරණවලින් හැකි ඉක්මනින් ජනතාවට සහනය ලබාදීමට විනිසුරුවරු මෙන්ම නීතිඥවරුන් කටයුතු කළ යුතු බවද අගවිනිසුරුවරයා වැඩිදුරටත් පැවසීය. මෙම උත්සවයට ශ්‍රේෂ්ඨාධිකරණ විනිසුරු සත්‍යා හෙට්ටිගේ, අධිකරණ සේවා කොමිසමේ ලේකම් සිසිර රත්නායක, ශ්‍රී ලංකා නීතිඥ සංගමයේ සභාපති උපුල් ජයසූරිය මහතා ඇතුළු කොළඹ ප්‍රදේශයේ අතිරේක දිසා විනිසුරුවරුන් රැසක් සහභාගි වී සිටියහ.", "URL": "https://sinhala.adaderana.lk/news.php?nid=37650", "Category": null, "Parent URL": null}