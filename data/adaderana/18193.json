{"Source": "Adaderana", "Timestamp": "August 20, 2011 03:02 pm", "Headline": "ඔක්තෝම්බරයේ සිට එන්නත් දෙන ක්‍රමවේදය වෙනස් වෙයි", "News Content": "ප්‍රතිශක්තීකරණ එන්නත් ලබාදීමේ ක්‍රමවේදය ලබන ඔක්තෝම්බර් මස පළමු වැනිදා සිට වෙනසකට භාජනය කෙරෙන බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි. ඒ අනූව රෝග තත්ත්වයන් තුනක් සඳහා එක එන්නතක් ලබාදීමට කටයුතු යොදා ඇති බව එහි අධ්‍යක්ෂිකා වෛද්‍ය පබා පලිහවඩන මහත්මිය සඳහන් කළාය. සරම්ප , රුබෙල්ලා හා කම්මුල්ගාය යන රෝග තත්ත්වයන් වෙනුවෙන් එම්.එම්.ආර්.නැමැති ප්‍රතිශක්තීකරණ එන්නත ලබන ඔක්තෝම්බර් මස පළමු වැනිදා සිට දරුවන් සඳහා ලබාදීමට පියවර ගන්නා බව පලිහවඩන මහත්මිය පැවසුවාය. ඒ අනූව එම එන්නත වයස අවුරුද්දේ දී සහ වයස අවුරුදු තුනේ දී දරුවන් සඳහා ලබාදීමට නියමිත බව ඇය සඳහන් කළාය. මීට ඉහතදී සරම්ප සහ රුබෙල්ලා යන රෝග තත්ත්වයන් සඳහා පමණක් එම්.ආර්.නැමැති ප්‍රතිශක්තීකරණ එන්නත දරුවන් වෙනුවෙන් ලබාදීමට කටයුතු කර තිබුණි.", "URL": "https://sinhala.adaderana.lk/news.php?nid=18193", "Category": null, "Parent URL": null}