{"Source": "Adaderana", "Timestamp": "January 23, 2018 02:52 pm", "Headline": " ශ්‍රී ලංකාව - සිංගප්පූරුව අතර නිදහස් වෙළෙඳ ගිවිසුමකටද අත්සන් තැබෙයි", "News Content": "නිල සංචාරයක් සඳහා දිවයිනට පැමිණ සිටින සිංගප්පූරු අග්‍රමාත්‍ය ලී සියෙන් ලුන්ග් මහතා සහ ජනාධිපති මෛත්‍රීපාල සිරිසේන මහතා අතර නිල හමුව අද පෙරවරුවේ පැවැත්වුණි. මෙම නිල හමුව ජනාධිපති ලේකම් කාර්යාලයේදී පැවති අතර එහිදී සිංගප්පූරු අග්‍රමාත්‍යවරයා වෙනුවෙන් හමුදා උත්තමාචාර පිළිගැන්වීමද සිදු කෙරුණි. ජනාධිපති ලේකම් කාර්යාලය වෙත පැමිණි සිංගප්පූරු අග්‍රමාත්‍යවරයා ජනාධිපති මෛත්‍රීපාල සිරිසේන මහතා විසින් පිලිගත් අතර ඉන් අනතුරුව හමුදා උත්තමාචාරය සහ ආචාර වෙඩි මුර පැවැත්වීම සිදු කෙරුණු බව ජනාධිපති මාධ්‍ය අංශය සඳහන් කළේය. ඉන් අනතුරුව ජනාධිපති මෛත්‍රීපාල සිරිසේන මහතා සහ සිංගප්පූරු අග්‍රමාත්‍ය ලී සියෙන් ලුන්ග් මහතා අතර ද්වීපාර්ශවික සාකච්ඡා ආරම්භ වුණි. ද්වීපාර්ශවික සාකච්ඡාවලින් අනතුරුව ශ්‍රී ලංකාව සහ සිංගප්පූරුව අතර නිදහස් වෙළෙඳ ගිවිසුමකටද අත්සන් තබා තිබේ. සිංගප්පූරු අග්‍රමාත්‍යවරයෙකු වසර 13 කට පසුව මෙරට සිදු කරන පලමු නිල සංචාරය සනිටුහන් කරමින් ලී සියෙන් ලුන්ග් මහතා ඊයේ පස්වරුවේ දිවයිනට පැමිණියේය. සිංගප්පූරු අග්‍රමාත්‍යවරයා සමඟ 35 දෙනෙකුගෙන් යුත් දූත පිරිසක් දිවයිනට පැමිණි අතර ඔවුන් හෙට දිනයේ දිවයිනෙන් පිටත්ව යාමට නියමිතයි.", "URL": "https://sinhala.adaderana.lk/news.php?nid=83402", "Category": null, "Parent URL": null}