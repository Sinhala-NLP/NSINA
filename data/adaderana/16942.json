{"Source": "Adaderana", "Timestamp": "June 22, 2011 09:44 pm", "Headline": "සමස්ථ ආර්ථිකයට බලපෑම් කරන නිසා ඉන්ධන මිල ඉහළ දමන්නේ නෑ", "News Content": "ලෝක වෙළඳපොළේ ඉන්ධන මිල ඉහළ යාමට සාපේක්‍ෂව මෙරට ඉන්ධන මිල ඉහළ නොදමන්නේ එයින් සමස්ථ ආර්ථිකයට ප‍්‍රබල බලපෑමක් වන නිසා යයි ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත් මහතා පවසයි. එසේ වුවද මේ වන විට භූමිතෙල් ලීටරයකින් රුපියල් 41 ක්, ඞීසල් ලීටරයකින් රුපියල් 33 ක්, හා පෙට‍්‍රල් ලීටරයකින් රුපියල් 2 ක් වශයෙන් වන පාඩුව අවසාන වශයෙන් මහා භාණ්ඩාගාරයට දරාගැනීමට වන බව ද අමාත්‍යවරයා නිවේදනයක් නිකුත් කරමින් පෙන්වා දෙයි. ලෝක වෙළඳපොළේ ඉන්ධන මිල ඉහළ යනවිට මෙරට ඉන්ධන මිල ඉහළ නොදැමීම නිසාත්, විදුලි බල ක්ෂේත්‍රයට සහන මිලට ඉන්ධන ලබාදීම නිසාත් යන ආකාර දෙකින්ම ලංකා ඛනිජ තෙල් නීතිගත සංස්ථාවට පාඩුවිදීමට වී ඇති බව සුසිල් පේ‍්‍රමජයන්ත් මහතා යළිත් අවධාරණය කරයි. ලංකා ඛනිජ තෙල් නීතිගත සංස්ථාවට වන පාඩුව අවම කරගැනීමට විකල්ප යෝජනා කිහිපයක් ඇති බව ද පෙන්වා දෙමින් අමාත්‍යවරයා ඒ අනුව\"බංකරින්\" හෙවත් නැව්වලට තෙල් සැපැයීම, තාර බෙදාහැරීම හා ලිහිසි තෙල් අලෙවිය මගින් ඛනිජ තෙල් නීතිගත සංස්ථාවට ලාභ ලබාගැනීමට හැකි බවත් ඉන් සංස්ථාවේ අලාභය අවම කරගැනීමට හැකි බවත් පවසයි. ලංකා ඛනිජ තෙල් නීතිගත සංස්ථාව සතු මෙම ව්‍යාපාර තුළින් විශාල ලාභයක් ඛනිජ තෙල් නීතිගත සංස්ථාව උපයාගත්ත ද පසුගිය කාලයේ මෙම ව්‍යාපාර ලංකා ඉන්දියන් තෙල් සමාගම ඇතුළු අනෙකුත් පෞද්ගලික සමාගම්වලට පැවැරීම නිසා මෙම ව්‍යාපාරවල උපරිම ලාභය ලබාගැනීමට අපහසු වී ඇති බව ද අමාත්‍යවරයා කියා සිටියි. ලංකා ඛනිජ තෙල් නීතිගත සංස්ථාවට අහිමි වී ඇති මෙම ව්‍යාපාර නැවත ලංකා ඛනිජ තෙල් නීතිගත සංස්ථාව විසින් ආරම්භ කරන ලෙස ඛනිජ තෙල් නීතිගත සංස්ථාවේ සභාපතිතුමන් ඇතුළු නිලධාරීන්ට තමන් උපදෙස් දී ඇති බව ද අමාත්‍යවරයා නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=16942", "Category": null, "Parent URL": null}