{"Source": "Adaderana", "Timestamp": "October 7, 2017 12:41 pm", "Headline": "  ප්‍රදේශ කිහිපයකින් හෙරොයින් සමඟ 4ක් අත්අඩංගුවට", "News Content": "දිවයිනේ ප්‍රදේශ කිහිපයකදී හෙරොයින් සමඟ පුද්ගලයින් සිව් දෙනෙකු අත්අඩංගුවට ගෙන තිබේ. ගන්දර, කුඹුක්ගැටේ, වත්තල සහ මරදාන යන ප්‍රදේශවලදී එම සැකකරුවන් අත්අඩංගුවට ගත් බව පොලීසිය පැවසුවේය. ගන්දර නාඹටුන්න ප්‍රදේශයේදී මාතර කොට්ඨාස දුෂණ මර්දන ඒකකයේ නිළධාරින්ට ලද තොරතුරක් මත සිදු කළ වැටලීමකදී හෙරොයින් ග්‍රෑම් 03යි මිලිග්‍රෑම් 200ක් සමඟ පුද්ගලයෙකු අත්අඩංගුවට ගෙන තිබේ. අත්අඩංගුවට ගත් සැකකරු නුගේගොඩ පදිංචි 35 හැවිරිදි පුද්ගලයෙකු වන අතර ඔහු මාතර මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර හෙරොයින් ග්‍රෑම් 09යි මිලිග්‍රෑම් 510ක් සමඟ ගොකරැල්ල, ඕමාරගොල්ල ප්‍රදේශයේදී පුද්ගලයෙකු අත්අඩංගුවට ගෙන තිබේ. සැකකරු 42 හැවිරිදි පලාපත්වල, වහකෝට්ටේ ප්‍රදේශයේ පදිංචිකරුවෙකු වන අතර ඔහු කුරුණැගල මහේස්ත්‍රාත් අධිකරණයට ඉදිරිපත් කිරිමට නියමිත බව කුඹුක්ගැටේ පොලීසිය සඳහන් කළේය. මේ අතර වත්තල, ප්‍රීතිපුර ප්‍රදේශයේදී හෙරොයින් ග්‍රෑම් 03යි මිලිග්‍රෑම් 100ක් සමඟ 30 හැවිරිදි පුද්ගලයෙකු අත්අඩංගුවට ගෙන තිබෙනවා. සැකකරු වත්තල මහේස්ත්‍රාත් අධිකරණයට ඉදිරිපත් කිරිමට නියමිතයි. කොළඹ අපරාධ කොට්ඨාසයේ නිළධාරීන්ට ලද තොරතුරක් මත මරදාන, ලොගට් පටුමග ප්‍රදේශයේදීයේ හෙරොයින් ග්‍රෑම් 04යි මිලිග්‍රෑම් 100ක් සමඟ තවත් පුද්ගලයෙකු අත්අඩංගුවට ගෙන තිබේ. එහිදී ඔහු සතුව තිබී හෙරොයින් ජාවාරමින් උපයාගත් රුපියල් 60,960ක මුදලක්ද පොලීසිය භාරයට ගෙන තිබේ. සැකකරු මරදාන ප්‍රදේශයේම පදිංචිකරුවෙකු වන අතර ඔහු මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිත බව කොළඹ අපරාධ කොට්ඨාසය සඳහන් කළේය.", "URL": "https://sinhala.adaderana.lk/news.php?nid=78435", "Category": null, "Parent URL": null}