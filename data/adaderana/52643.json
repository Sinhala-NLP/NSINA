{"Source": "Adaderana", "Timestamp": "July 15, 2015 11:02 am", "Headline": "මැතිවරණයට යුරෝපා නිරීක්ෂකයින් සූදානම්", "News Content": "එළඹෙන මහමැතිවරණ කටයුතු නිරීක්ෂණය සඳහා ශ්‍රි ලංකා බලධාරීන්ගෙන් ලද ආරාධනය පිළිගෙන ඇති යුරෝපා සංගමය 'මැතිවරණ නිරීක්ෂණ දූත කණ්ඩායමක්'එවීමට පියවර ගෙන තිබේ.යුරෝපා සංගමයේ විදේශ කටයුතු හා ආරක්ෂක ප්‍රතිපත්ති පිළිබඳ ඉහළපෙල නියෝජිතවරියක මෙන්ම යුරෝපා කොමිසමේ උප සභාපතිනිය වන ෆෙඩ්රිකා මොග්හෙරිනි විසින් ශ්‍රී ලංකාවේ මැතිවරණ නිරීක්ෂණයට නියමිත කමිටුවේ ප්‍රධානියා ලෙස යුරෝපා පාර්ලිමේන්තුවේ සමාජික වන ක්‍රිස්ටියන් ප්‍රෙඩා පත්කර තිබේ.මැතිවරණ නිරීක්ෂණය සඳහා වන ශ්‍රී ලංකාවේ ආරාධනය පිළිබඳ නැවත වතාවක් ඉතාමත් සාධනීය ලෙස බාරගන්නා බවත්, මැතිවරණ ක්‍රියාවලිය මෙන්ම ශ්‍රී ලංකාවේ ප්‍රජාතන්ත්‍රවාදය ශක්තිමත් කිරීමෙහිලා යුරෝපා සංගමයේ බැඳීම මෙමගින් තහවුරු කෙරෙන බවත් ෆෙඩ්රිකා මොග්හෙරිනි පවසා ඇත.ඒ අනුව ඉදිරි දින කිහිපය තුළ මැතිවරණ නිරීක්ෂණ දූත කණ්ඩායමේ ප්‍රධානි ක්‍රිස්ටියන් ප්‍රෙඩා ශ්‍රී ලංකාවට පැමිණීමට නියමිත අතර නීතිමය හා විධිවිධාන ක්‍රියාපටිපාටිය ඔස්සේ විනිවිදභාවයෙන් යුතු මැතිවරණයක් පැවතිනු දැකීම තම අපේක්ෂාව බව හෙතෙම පෙන්වාදී තිබේ.මැතිවරණය අගෝස්තු මස 17 වන දින පැවැත්වෙන බැවින් ඉතා කෙටි කලක් තුළ කොළඹදී මාධ්‍ය හමුවක් කැඳවා දූත කණ්ඩායමේ නිරීක්ෂණ ප්‍රකාශයට පත්කිරීමට නියමිතය.", "URL": "https://sinhala.adaderana.lk/news.php?nid=52643", "Category": null, "Parent URL": null}