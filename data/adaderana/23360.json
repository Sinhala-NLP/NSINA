{"Source": "Adaderana", "Timestamp": "April 8, 2012 10:11 am", "Headline": " ඉන්දීය පාර්ලිමේන්තු නියෝජිතයින් 17 දා ශ්‍රී ලංකාවේ", "News Content": "සාමාජිකයන් 14 දෙනෙකුගෙන් සමන්විත ඉන්දීය පාර්ලිමේන්තුවේ නියෝජිත පිරිසක් දිවයිනට පැමිණීමට සැලසුම් කර තිබේ. එරට පාර්ලිමේන්තුවේ ලෝක් සභාව සහ රාජ්‍ය සභාව නියෝජනය කරමින් ලබන 17 වැනිදා පැමිණෙන පිරිසට දෙමළ දේශපාලන පක්ෂ කිහිපයක නියෝජිත පිරිසක් ද ඇතුළත්වන බව සඳහන්ය. ජිනීවා නුවර දී ශ්‍රී ලංකාව සම්බන්ධ යෝජනාවට අමෙරිකාව වෙත සහය පළ කිරීමට ඉන්දියාව තීරණය කිරීමෙන් පසු මෙම කණ්ඩායම දිවයිනට පැමිණීම විශේෂත්වයකි. ඉන්දීය විපක්ෂ නායිකා සුෂ්මා ස්වරාජ් ,එම්.ක්‍රිෂ්ණ ස්වාමි , චිත්තන් , මානිකා ටාගෝර් , සුදර්ශන නච්චියප්පන් , සීලම් , වෙන්කයි නයිදු ඇතුළු පිරිසක් මෙම සංචාරයට එක්වෙති. පසුගිය නොවැම්බර් මාසයේ දී ශ්‍රී ලංකා රජයේ ආරාධනයකට අනුව මෙම පිරිස පැමිණීමට නියමිතව තිබුණද හේතු කිහිපයක් මත එය කල්දැමුණු අතර මෙවර ඔවුන් දින 06ක කාලයක් මෙරට රැඳී සිටීමටත්, ජනාධිපති මහින්ද රාජපක්ෂ මහතා ද හමුවීමටත් නියමිතය. මීට අමතරව විපක්ෂ නායක රනිල් වික්‍රමසිංහ , විදේශ අමාත්‍ය මහාචාර්ය ජී.එල්.පීරිස් , ආර්ථික සංවර්ධන අමාත්‍ය බැසිල් රාජපක්ෂ යන මහත්වරුන් සමඟ ද සාකච්ඡා පැවැත්වීමට නියමිත බව වාර්තා වේ. ඉන්දීය රජයේ ආධාර යටතේ ක්‍රියාත්මක සංවර්ධන ව්‍යාපෘති කිහිපයක නිරීක්ෂණ චාරිකාවක ද ඉන්දීය නියෝජිත පිරිස එක්වනු ඇති බව ඉන්දීය වාර්තා සඳහන් කරයි.", "URL": "https://sinhala.adaderana.lk/news.php?nid=23360", "Category": null, "Parent URL": null}