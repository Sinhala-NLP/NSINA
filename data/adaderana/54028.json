{"Source": "Adaderana", "Timestamp": "September 23, 2015 12:51 pm", "Headline": "සිව්මසකට පසු සජින්ද වාස්ට ඇප ලැබෙයි", "News Content": "ජනපති කාර්යාලය සතු වාහන 23ක් අයථා ලෙස පරිහරණය කළැයි චෝදනාවට රිමාන්ඩ් කර සිටි විදේශ අමාත්‍යංශයේ හිටපු අධීක්ෂණ මන්ත්‍රී සජින්ද වාස් ගුණවර්ධන මහතාට ඇප නියම කර තිබේ.ලක්ෂ 10ක මුදල් ඇපයක් හා රුපියල් ලක්ෂ 200 බැගින් වූ ශරීර ඇප මත ඔහුට ඇප ලබාදීමට කොළඹ මහාධිකරණ විනිසුරු මනිලාල් වෛද්‍යතිලක මහතා නියෝග කර ඇත.එසේම හිටපු මන්ත්‍රීවරයාට සෑම මසකම අවසන් ඉරිදා රහස් පොලීසිය හමුවේ පෙනී සිටින ලෙසටත්, පරීක්ෂණවලට බාධා නොකරන ලෙසටත් නියෝග කර ඇති අතර එසේ බාධා කළහොත් ඇප අවලංගු කරන බවටද නියෝග කර ඇති බව අද දෙරණ වාර්තාකරු පැවසීය.හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතා ලබන ඔක්තෝබර් මස 6 වන දින දක්වා තවදුරටත් රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ප්‍රියන්ත ලියනගේ මහතා ඊයේ නියෝගයක්ද ලබා දී තිබුණි.සජින්ද වාස් ගුණවර්ධන මහතා ඉකුත් මැයි මස 11 වැනිදා අත්අඩංගුවට ගෙන අධිකරණයට ඉදිරිපත් කිරීමෙන් පසු රිමාන්ඩ් කෙරිණ.එතැන් සිට අවස්ථා කිහිපයකදීම ඔහු අධිකරණයට ඉදිරිපත් කළද ඇප නොලැබුණු අතර ඔහු ඉදිරිපත් කළ ඇප අයදුමක් සලකා බැලීමෙන් පසු කොළඹ මහාධිකරණය මෙම නියෝගය ලබාදී ඇතැයි සඳහන්ය.", "URL": "https://sinhala.adaderana.lk/news.php?nid=54028", "Category": null, "Parent URL": null}