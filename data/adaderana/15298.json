{"Source": "Adaderana", "Timestamp": "April 5, 2011 08:35 pm", "Headline": "නායකත්වය අතහරින්න සිතුවේ ලෝක කුසලානයට පෙරයි", "News Content": "නායකත්වයෙන් ඉල්ලා අස්වීමේ තීරණය ගනු ලැබුවේ ලෝක කුසලාන ක්‍රිකට් තරගාවලිය ආරම්භ වීමට පෙර බව ශ්‍රී ලංකා ක්‍රිකට් කණ්ඩායමේ නායක කුමාර් සංගක්කාර පවසයි. ශ්‍රී ලංකා කණ්ඩායමේ නායකත්වයෙන් ඉල්ලා අස්වීමට තීරණය කළ බව ඊයේ(05) දිනයේ දී කුමාර් සංගක්කාර ක්‍රිකට් පාලක මණ්ඩලයට ලිඛිතව දැනුම් දෙනු ලැබීය. ලෝක කුසලාන තරගාවලිය ආරම්භ කිරීමට සති 03 ට පමණ පෙර සිට තමන් මෙම තීරණයට එළඹ සිටි බව ඊයේ පස්වරුවේ පැවති මාධ්‍ය හමුවක දී සිය නායකත්වයෙන් සමු ගැනීමට හේතුව දක්වමින් කුමාර් සංගාක්කාර මාධ්‍ය වෙත ප්‍රකාශ කළේය. සිය තීරණය පිළිබඳව මුත්තයියා මුරලිදරන්, මහේල ජයවර්ධන සහ තේරීම් කමිටු සභාපති අරවින්ද ද සිල්වා දැනුවත්ව සිටි බව ද ඔහු එහිදී සඳහන් කළේය. ටී. එම්. දිල්ශාන්, ඇන්ජලෝ මැතිව්ස්, උපුල් තරංග සහ ලසිත් මාලිංග වැනි ක්‍රීඩකයින් මීළඟ නායකත්වය සඳහා සුදුසු බව එහි දී කණ්ඩායමේ ඉදිරි නායකත්වය සම්බන්ධයෙන් අදහස් දක්වමින් කුමාර් සංගක්කාර සඳහන් කළේය. තමන් ඉදිරියටද කණ්ඩායම සඳහා ක්‍රීඩා කිරීමට බලාපොරොත්තු වන බව ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15298", "Category": null, "Parent URL": null}