{"Source": "Adaderana", "Timestamp": "August 27, 2019 07:32 pm", "Headline": "සුප් වෙළඳසැලේ හිමිකරු එකම පවුලේ දරුවන් දෙදෙනෙක් කපා කොටා ඝාතනය කරයි", "News Content": "වෙන්නප්පුව වයික්කාල ප්‍රදේශයේදී 19 හැවිරිදි තරුණියක් සහ 8 හැවිරිදි පිරිමි දරුවෙකු අද(27) කපා කොටා ඝාතනය කර තිබේ. කලක් තිස්සේ පැවති ඉඩම් ආරවුලක් මෙම ඝාතනයට හේතුව වී ඇති බව පොලීසිය සඳහන් කළේය. වෙන්නප්පු වයික්කාල ප්‍රදේශයේදී මෙම ද්විත්ව ඝාතනය සිදුව තිබෙන්නේ අද පෙරවරු 10ට පමණ. මෙලෙස අවසනාවන්ත ලෙස ඝාතනයට ලක් වූයේ 19 හැවිරිදි ගාල්ල පතිරණගේ ගිම්හානි සෙසලි රූපසිංහ සහ ඇගේ අට හැවිරිදි සහෝදරයා වන සහන් මෙත්සර රූපසිංහයි. ඝාතන සිදු කර ඇත්තේ 28 හැවිරිදි වර්ණකූලසූරිය මිගෙල් කුට්ටිගේ ඉෂාන් ප්‍රදීප් නැමැති එක් දරු පියෙක්. ඝාතනයට ලක් වූ අයට අයත් නිවසක් තවත් පිරිසකට කුලී පදනම මත ලබා දී ඇති අතර එම කුලී නිවසට යාබදව මෙම සැකකරු කන්ටේනර් පෙට්ටියක් තුළ සුප් වෙළෙඳසැලක් පවත්වාගෙන ගොස් තිබේ. එම තාවකාලික වෙළෙඳසැලෙන් පිටවන ජලය කුලී නිවසට කාන්දු වීමේ සිද්ධියක් මුල්කරගෙන දෙපිරිස අතර කලක සිට ආරවුල් හටගෙන තිබේ. මේ පිළිබඳ අවස්ථා කිහිපයකදී වෙන්නප්පුව පොලිසියටද නිවෙස් හිමියන් පැමිණිලි කර ඇතැයි ද වාර්තා වෙයි. මේ අතර අද උදෑසන සැකකරු, නිවෙස් හිමියන් පදිංචි නිවසට කඩුවක්ද රැගෙන පැමිණ ඇති අතර එම අවස්ථාවේ දරුවන්ගේ මව සිට ඇත්තේ නිවසේ උඩු මහලෙයි. අනතුරුව සැකකරු පහත මහලේ සිටි තරුණිය සහ ඇගේ සොයුරා කපා කොටා ඝාතනය කර ඇති අතර ඝාතන සිදු කළ පුද්ගලයා, පහරදීමට යොදාගත් කඩුවද සමඟ වෙන්නප්පුව පොලිසියට භාරවී තිබේ. මෘත දේහ පිළිබඳ පශ්චාත් මරණ පරීක්ෂණ මීගමුව මහ රෝහලේදී සිදු කෙරෙයි.", "URL": "https://sinhala.adaderana.lk/news.php?nid=117631", "Category": null, "Parent URL": null}