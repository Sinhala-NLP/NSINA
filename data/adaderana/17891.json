{"Source": "Adaderana", "Timestamp": "August 6, 2011 04:54 pm", "Headline": "ජලසම්පාදන මණ්ඩලයේ වැඩ වර්ජනය අවසන්", "News Content": "ජලසම්පාදන හා ජලාපවාහන මණ්ඩලයේ වෘත්තීය සමිති කිහිපයක් ආරම්භ කර තිබූ වැඩ වර්ජනය ‍‍මේ වන විට අත්හිටුවා තිබේ. ජලසම්පාදන හා ජලාපවහන අමාත්‍යාංශ ‍ලේකම්වරයා සහ වෘත්තීය සමිති නියෝජිතයින් කිහිපදෙනෙකු අතර පැවති සාකච්ඡාවකින් අනතුරුව මෙම තීරණයට එළඹ ඇත. ඒ අනුව ඉංජිනේරු සහායකයින්ගේ උසස්වීම් සම්බන්ධයෙන් අහෝසි කර තිබූ චක්‍රලේඛය යළි ක්‍රියාත්මක කිරීමට බලධාරීන් එකඟ වූ බව ඉංජිනේරු ඩිප්ලෝමාධාරී සංගමයේ කාරක සභික උපාලි රත්නායක මහතා සඳහන් කළේය. ඒ අනුව ඉදිරි සතිය තුළ දී සේවක උසස්වීම්වලට අදාළ සම්මුඛ පරීක්ෂණ පැවැත්වීමට බලධාරීන් එකඟ වූ බව ඔහු වැඩිදුරටත් කියා සිටියේය. වර්ජනයේ නියුතු වූ සේවකයින් සියලු දෙනා මේ වන විට සිය සුපුරුදු රාජකාරී කටයුතුවලට අවතීර්ණ වී ඇති බව උපාලි රත්නායක මහතා පැවසුවේය.", "URL": "https://sinhala.adaderana.lk/news.php?nid=17891", "Category": null, "Parent URL": null}