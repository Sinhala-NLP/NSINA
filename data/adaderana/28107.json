{"Source": "Adaderana", "Timestamp": "October 8, 2012 08:24 am", "Headline": "විද්‍යාලෝකේ විවෘතයි", "News Content": "විදුහල්පති මාරුවක් නිසා නොසන්සුන් වු ගාල්ල විද්‍යාලෝක විද්‍යාලය අද (08) දිනයේදී යළි විවෘත කිරීමට පියවර ගෙන තිබේ. පසුගිය සතියේ සඳුදා නව විදුහල්පතිවරයෙකු අදාළ පාසලේ වැඩ භාරගැනීම සඳහා පැමිණි අවස්ථාවේදී පාසල් සිසුන් සහ මවුපියන් කලහකාරී ලෙස හැසිරීම නිසා පාසල තාවකාලිකව වසා දැමිණ. තත්ත්වය පාලනය කිරීම සඳහා පොලීසිය ද යෙදවූ අතර කලහකාරී ලෙස හැසිරුණු පිරිස් එල්ල කළ ගල් මුල් ප්‍රහාරවලින් නව විදුහල්පතිවරයාට ද තුවාල සිදුවිය. කෙසේ වෙතත් තත්ත්වය පාලනය කිරීම සඳහා විද්‍යාලෝක විද්‍යාලය තාවකාලිකව වසා දැමීමට අධ්‍යාපන බලධාරීන් පියවර ගනු ලැබුවේ මේ හේතුවෙන්ය. විද්‍යාලෝක විද්‍යාලයේ ඇතිවූ අදාළ සිද්ධිය සම්බන්ධයෙන් පොලීසිය සහ අධ්‍යාපන අමාත්‍යංශය වෙ‍න වෙනම පරීක්ෂණයක් ද ආරම්භ කර තිබේ.", "URL": "https://sinhala.adaderana.lk/news.php?nid=28107", "Category": null, "Parent URL": null}