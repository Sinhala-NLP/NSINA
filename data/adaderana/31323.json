{"Source": "Adaderana", "Timestamp": "February 4, 2013 07:52 am", "Headline": "ලෝක පිළිකා දිනය අදයි", "News Content": "ලෝක පිළිකා දිනය අදට (04) යෙදී තිබේ. \"පිළිකාව පිළිබඳ මිථ්‍යා මත හා වැරදි අදහස් දුරුකරමු\" යන තේමාව යටතේ මෙවර පිළිකා දින වැඩසටහන් සංවිධානය කර ඇති බව සෞඛ්‍ය අමාත්‍යංශය සඳහන් කළේය. මෙරට බෝ නොවන රෝග අතර බහුලවම වාර්තා වන ප‍්‍රධාන රෝගයක් ලෙස පිළිකා රෝගය සැලකෙයි. සෑම වසරකම අළුතින් පිළිකා රෝගීන් 15,000 ක් පමණ හඳුනාගන්නා බව ජාතික පිළිකා මර්දන වැඩසටහන පවසයි. පෙනහළු, ගැබ් ගෙළ, මුඛය, පියයුරු, මොළය, බඩවැල සහ ගුද මාර්ගය ආශ‍්‍රිත පිළිකා රෝග මෙන්ම ලේ පිළිකා රෝගය ශ‍්‍රී ලංකාවේ බහුලව දක්නට ලැබේ. බොහෝ දෙනෙකුගේ නොසැලකිල්ල සහ නොදැනුවත්කම හේතුවෙන් පිළිකා රෝගය කල්තියා හඳුනාගැනීම දුෂ්කර වී ඇති බව සෞඛ්‍ය අමාත්‍යංශය පෙන්වාදෙයි. ගැබ් ගෙළ සහ පියයුරු පිළිකා මෙන්ම තයිරොයිඩ් පිළිකා රෝග තත්ත්වයන් කල්තියා හඳුනාගත හැකිය. සෑම දින 03 ක දීම මෙරට කාන්තාවන් දෙදෙනෙකු ගැබ් ගෙළ පිළිකා රෝගය හේතුවෙන් මියයන බව සංඛ්‍යා ලේඛන මගින් පෙන්වාදෙයි. දුම් බීම, මධ්‍යසාර භාවිතය, බුලත් විට සැපීම ආදිය හේතුවෙන් පුද්ගලයන් පෙනහළු සහ මුඛ පිළිකාවලට ගොදුරු වේ. පිළිකා රෝග තත්ත්වයන් හඳුනාගැනීම සඳහා බොහෝ රෝහල්වල නොමිලේ සායනික පහසුකම් සලසා දී ඇති අතර, එවැනි රෝග තත්ත්වයන් පිළිබඳ කල්තියා හඳුනාගැනීමෙන් ජීවිත අහිමිවීම වළක්වා ගත හැකි බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=31323", "Category": null, "Parent URL": null}