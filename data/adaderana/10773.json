{"Source": "Adaderana", "Timestamp": "September 10, 2010 02:40 pm", "Headline": "රුහුණේ බස්සා ඇප මත නිදහස්", "News Content": "රුහුණු සරසවියේ සුසන්ත බණ්ඩාර සිසුවාගේ මරණය සම්බන්ධයෙන් සැක කෙරුණු එම විශ්ව විද්‍යාලයේම ඉන්දික බස්නායක නැමැති ශිෂ්‍යයා අද බදුල්ල මහේස්ත්‍රාත්වරයා වෙත ඉදිරිපත් කර තිබේ. ඊයේ බදුල්ල ජ්‍යෙෂ්ඨ පොලිස් අධිකාරි කාර්යාලය වෙත ඉදිරිපත්වු බස්නායක සිසුවා අද බදුල්ල මහේස්ත්‍රාත් යසරත් බණ්ඩාර නෙළුම්දෙනිය මහතා වෙත ඉදිරිපත් කිරීමට පොලිසිය පියවර ගෙන තිබුණි. එහිදි රුපියල් පනස් දහසක ශරීර හා පුද්ගලික ඇප මත මුදා හැරීමට ‍‍මහේස්ත්‍රාත්වරයා නියෝග කර ඇත. ලබන 24 වන දින යළි අධිකරණය හමුවේ පෙනී සිටින ලෙසට මහේස්‍ත්‍රාත්වරයා සැකකරුට නියම කර තිබේ. සුසන්ත බණ්ඩාර සිසුවාගේ මරණය පිළිබඳ පැවති මහේස්ත්‍රාත් පරීක්ෂණයේදී ඔහුගේ මව සිදුකරන ලද ප්‍රකාශයක් හේතුවෙන් ඉන්දික බස්නායක සිසුවා සිද්ධියේ සැකකරුවෙකු බවට පත්ව සිටියේය. කෙසේ වෙතත් මොළයේ රුධිර නාලයක අසාමාන්‍යතාවයක් හේතුවෙන් මරණය සිදුව ඇති බව බදුල්ල මහ රෝහලේ අධිකරණ වෛද්‍ය විශේෂඥයා මෙම මරණය පිළිබඳව සිය වාර්තාව මගින් ප්‍රකාශ කර තිබුණි.", "URL": "https://sinhala.adaderana.lk/news.php?nid=10773", "Category": null, "Parent URL": null}