{"Source": "Adaderana", "Timestamp": "February 23, 2010 02:55 pm", "Headline": "ෆොන්සේකා නිදහස් කරන්න බෑ", "News Content": "ජෙනරාල් සරත් ෆොන්සේකා මහතා නිදහස් කිරීම ප්‍රතික්ෂේප කරන බව අද ශ්‍රේෂ්ඨාධිකරණය විසින් නියෝග කර තිබේ. ජෙනරාල් සරත් ෆොන්සේකා වෙනුවෙන් ශ්‍රේෂ්ඨාධිකරණයට ඉදිරිපත් කළ මූලික අයිතිවාසිකම් පෙත්සම අද සලකා බැලූ අවස්ථාවේදී වැඩ බලන අගවිනිසුරු ශිරාණි බණ්ඩාරනායක ඇතුළු විනිසුරු මඩුල්ලක් විසින් මෙම නියෝගය ප්‍රකාශයට පත්කර ඇත. ජෙනරාල් සරත් ෆොන්සේකා මහතා අත්අඩංගුවට ගැනීම නීති විරෝධී බවට ප්‍රකාශයට පත් කරන ලෙසත්,ඔහුව නිදහස් කරන ලෙසත් ඉල්ලා අනෝමා ෆොන්සේකා මහත්මිය විසින් ‍මෙම පෙත්සම ගෙනුකර තිබිණි. සරත් ෆොන්සේකා මහතා නිදහස් කළ නොහැකි වුවද,පවුලේ උදවියට සහ ඔහුගේ නීතිඥයන්ට ඔහුව බලන්නට ඉඩකඩ ලබා දෙන ලෙසද අද ශ්‍රේෂ්ඨාධිකරණය විසින් නියෝග කර ඇත. පසුගිය පෙබරවාරි මස 12 වනදින අගවිනිසුරු අශෝක සිල්වා ප්‍රමුඛ පංච පුද්ගල විනිසුරු මඩුල්ලක් විසින් අනෝමා ෆොන්සේකා මහත්මිය විසින් ගොනු කළ පෙත්සම සලකා බැලීම සඳහා බාරගනු ලැබිණි. එදින මෙම මූලික අයිතිවාසිකම් පෙත්සම අද දින සලකා බලන බවට තීන්දු කරන ලද අතර මේ වන විට අගවිනිසුරුවරයා විදෙස්ගතව සිටින බැවින් වැඩ බලන අගවිනිසුරුවරියගේ ප්‍රධානත්වයෙන් අද පෙරවරුවේ මෙම පෙත්සම සලකා බලන ලදී. වැඩ බලන අගවිනිසුරුවරිය ඇතුළු වැඩබලන ප්‍රධාන විනිසුරු ජගත් බාලපටබැඳි,කේ.ශ්‍රී පවන් යන ත්‍රිපුද්ගල විනිසුරු මඩුල්ල විසින් අද මෙම නියෝගය ප්‍රකාශයට පත්කෙරිණි.", "URL": "https://sinhala.adaderana.lk/news.php?nid=6898", "Category": null, "Parent URL": null}