{"Source": "Adaderana", "Timestamp": "February 23, 2015 04:06 pm", "Headline": "දේශපාලනඥයින් සහ රාජ්‍ය නිලධාරින් ජනතා සේවයට කැපවිය යුතුයි", "News Content": "දේශපාලනඥයින් සහ රාජ්‍ය නිලධාරින් ජනතා අවශ්‍යතා ඉටු කිරීමට කැපවිය යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ පොදු ජනතාව මුහුණ දෙන ගැටළු වලට විසඳුම් ලබාදීමට එම බලධාරීන් කටයුතු කළ යුතු බවයි.පසුගිය වසරේ දෙසැම්බර් මාසයේදී, පොළොන්නරුව දිස්ත්‍රික්කයේ ගංවතුරින් හානියට පත්වූ නිවාස සඳහා අධාර ලබාදීම වෙනුවෙන් පොළොන්නරුවේ බුද්ධි මණ්ඩපයේ පැවති උත්සවයකට එක්වෙමින් ජනාධිපතිවරයා මේ බව සඳහන් කළේය.පොළොන්නරුව දිස්ත්‍රික්කයේ සියලු ප්‍රාදේශීය ලේකම් කොට්ඨාස ආවරණය වන පරිදි මෙම ආධාර ලබා දීම සිදුවූ අතර ඒ සඳහා වැය කර ඇති මුදල රුපියල් මිලියන 35කි.දීර්ඝ කාලයක සිට ගංවතුර හේතුවෙන් පීඩාවට පත්වන පොළොන්නරුව දිස්ත්‍රික්කයේ ජනතාව ඉන් මුදා ගැනීම සඳහා විශේෂ ව්‍යාපෘතියක් ක්‍රියාත්මක කරන බවද ජනාධිපතිවරයා එහිදී කියා සිටියේය.", "URL": "https://sinhala.adaderana.lk/news.php?nid=49536", "Category": null, "Parent URL": null}