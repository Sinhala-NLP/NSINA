{"Source": "Adaderana", "Timestamp": "October 23, 2015 03:38 pm", "Headline": " කොණ්ඩයා ඉතිරි නඩු දෙකෙනුත් ඇප මත නිදහස්", "News Content": "කොටදෙණියාව, සේයා සඳෙව්මි දැරියගේ ඝාතනය සම්බන්ධයෙන් සැකපිට අත්අඩංගුවට ගෙන රක්ෂිත බන්ධනාගාරගත කරසිට ඇප ලැබූ දුනේෂ් ‍ප්‍රියශාන්ත හෙවත් කොණ්ඩය නමැත්තාට පැවති වෙනත් නඩු දෙකකින්ද අද (23)ඇප මත නිදහස් වී තිබේ.ගම්පහ, බෙම්මුල්ල - බදුවත්ත ප්‍රදේශයේ රාත්‍රීයේ නිවසකට හොරෙන් ඇතුළුවීම හා 2014 වසරේ යක්කල, එගොඩවත්ත ප්‍රදේශ‍යේ නිවසකට ඇතුළුවී කරනු ලැබූ පහරදීමේ සිදුවීමකට අදාළව මොහුට චෝදනා එල්ලවී තිබිණි.කෙසේ වෙතත් මෙම චෝදනාවලට අදාළව පසුගිය 21 වන දින ගම්පහ මහේස්ත්‍රාත් අධිකරණය විසින් මොහුට රු. 50,000 බැගින් වූ ශරීර ඇප දෙකක් මත නිදහස් කිරීමට පියවර ගෙන තිබුණද ඇප ලබාදීම සඳහා කිසිවෙකු හෝ ඉදිරිපත් නොවීම හේතුවෙන් යළි රක්ෂිත බන්ධනාගාර ගත කෙරිණි.සැකකාර දුනේශ් ප්‍රියශාන්ත නමැති අය අද යළි අධිකරණයට ඉදිරිපත් කරනු ලදුව ඔහුගේ මව විසින් ඇප ලේඛනයට අත්සන් තැබීමෙන් සැකකරු නිදහස් කරලීමට ගම්පහ ප්‍රධාන මහේස්ත්‍රාත් ටිකිරි කේ ජයතිලක මහතා විසින් නියෝග කළ බව අද දෙරණ වාර්තාකරු පවසයි.මේ අතර අධිකරණ සංකීර්ණයේදී මාධ්‍යයට අදහස් දක්වමින් තමා කොණ්ඩයා නොව දුනේශ් ප්‍රියශාන්ත බවත්,'කොණ්ඩයා'යයි කීවේ මාධ්‍යය විසින් බවත් සඳහන් කළේය.එසේම තමා කිසිදු වැරැද්දක් කළ අයෙකු නොවන බවත්, අත්අඩංගුවට ගනු ලැබූ තමාට කාමරයකට දමා කම්බිවලින්, පොලු වලින් පහරදුන් බවත්, අවසානයේ ලියන ලද කොළයකට අත්සන් ගත් බවත් කියා සිටියේය.", "URL": "https://sinhala.adaderana.lk/news.php?nid=54635", "Category": null, "Parent URL": null}