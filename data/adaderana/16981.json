{"Source": "Adaderana", "Timestamp": "June 24, 2011 12:47 pm", "Headline": "දුර ගමන් සඳහා බස් ආසන වෙන්කිරීම දුරකථනයෙන්", "News Content": "ඩයලොග් සමාගම පොදු ජන ගමනාගමන සේවාවන්හි නව පිම්මක් සනිටුහන් කරමින් දුර ගමන් සඳහා පුද්ගලික බස්රථ ආසන වෙන්කිරීම ජංගම දුරකථනයෙන් සිදුකළ හැකි සේවාවක් හඳුන්වා දී තිබේ. ජාතික ප්‍රවාහන කොමිසමෙහි අධීක්ෂනය යටතේ දුර ගමන් ධාවනය කරනු ලබන පුද්ගලික බස් රථවල ආසන කලින් වෙන්කරවාගැනීම සඳහා මෙම සේවාව යොදාගත හැකිය. ආරම්භයේදී මෙම සේවාව කොළඹ -බදුල්ල, කොළඹ -අම්පාර සහ කොළඹ -කතරගම ගමනාන්ත බස්රථ සඳහා මෙම සේවාව ලබාගත හැකි අතර පසුව රටෙහි දුර පළාත් සඳහාද මෙම සේවාව ව්‍යාප්ත කෙරෙනු ඇත. ඩයලොග් පාරිභෝගිකයින් මෙම සේවාව ලබාගැනීම සඳහා ඩයලොග් ජංගම දුරකථන සබඳතාවය යොදාගනිමින් 444 අංකය අමතා ඩයලොග් පාරිභෝගික සේවා නියෝජිතයකු වෙත ගමන් කිරීමට බලාපොරොත්තු වන ප්‍රදේශය, අවශ්‍ය ප්‍රවේශපත් ගණන, ගමන්කරනු ලබන දිනය සහ වේලාව සදහන් කළ යුතුය. ඒ මොහොතේදීම පාරිභෝගිකයාගේ ජංගම දුරකථනය වෙත රහස්‍ය අංකය, ගමනාන්තය, දිනය, වේලාව, ප්‍රවේශපත් ගණන සහ මිල යන සියලු තොරතුරු ඇතුළත් SMS පණිවිඩයක් ලැබෙනු ඇත. ප්‍රවේශපත්වල මිල සහ සේවා ගාස්තුව පසුගෙවුම් පාරිභෝගිකයින්ගේ මාසික බිල්පතට එකතුකරන අතර පසුගෙවුම් පාරිභෝගිකයින් දුරකථන සම්බන්ධතාවයෙහි ඉතිරිව ඇති මුදලින් අඩු කරනු ඇත.", "URL": "https://sinhala.adaderana.lk/news.php?nid=16981", "Category": null, "Parent URL": null}