{"Source": "Adaderana", "Timestamp": "November 9, 2014 08:56 am", "Headline": "ජනාධිපතිවරණය  පිළිබඳ ශ්‍රේෂ්ඨාධිකරණයේ මතය හෙටයි", "News Content": "ඉදිරි ජනාධිපතිවරණයට අදාළව ශ්‍රේෂ්ඨාධිකරණයේ මතය හෙට(10) ජනාධිපති මහින්ද රාජපක්ෂ මහතා වෙත දැනුම් දීමට නියමිතව තිබේ. ආණ්ඩුක්‍රම ව්‍යවස්ථාවේ එකසිය විසි නවය එක ව්‍යවස්ථාවට අනුව ජනාධිපතිවරයා විසින් පසුගිය බදාදා අදාළ කරුණ සම්බන්ධයෙන් ශ්‍රේෂ්ඨාධිකරණයේ මතය විමසා සිටියේය. ඒ අනුව ඊට අදාළ ලිඛිත කරුණු ඉදිරිපත් කරන ලෙස ශ්‍රේෂ්ඨාධිකරණයේ ලේඛකාධිකාරීවරයා විසින් ශ්‍රී ලංකා නීතීඥ සංගමය ඇතුළු පාර්ශවයන්ට ලිඛිතව දැනුම් දී තිබු අතර මේ වන විට ලිඛිත සාක්ෂි 40කට වැඩි සංඛ්‍යාවක් ඉදිරිපත් වී ඇති බව වාර්තා වෙයි. අගවිනිසුරු මොහාන් පීරිස් මහතා ඇතුළු ශ්‍රේෂ්ඨාධිකරණ විනිසුරු මඩුල්ල අදාළ කරුණු සලකා බලා හෙට දිනයේ සිය මතය ජනාධිපතිවරයාට දැනුම් දෙනු ඇත.", "URL": "https://sinhala.adaderana.lk/news.php?nid=47263", "Category": null, "Parent URL": null}