{"Source": "Adaderana", "Timestamp": "April 4, 2019 02:42 pm", "Headline": "චීනයේ අයිස් මිදුණු ගංඟාවක් පුපුරවා හැරෙයි", "News Content": "චීනයේ හෙලොන්ජියැන් පළාතේදී අයිස් මිදුණු ගංඟාවක් පුපුරවා හැර ඇත. වසන්ත සමයේදී ගංවතුරක් ඇතිවීමේ අවධානම මගහරවා ගැනීමට අයිස් තට්ටුව පුපුරවාහැරි බව එරට වාර්තා සඳහන් කළේය. හුමා ජනපදයේ පිහිටා තිබෙන හෙලොන්ජියැන් ගංගාවේ මිදී තිබූ කිලෝමීටර් දෙකයි දශම හතක අයිස් තට්ටුවක් පුපුරවාහැර තිබුණි. අයිස් තට්ටුව කොටස් නවයකට බෙදා ඊට යටින් පුපුරනද්‍රව්‍ය තැන්පත් කොට ඒවා පුපුරවාහැර ඇති බව විදෙස් වාර්තා සඳහන් කළේය. එය නැරඹීමට සංචාරකයන් පිරිසක්ද ගංඟාව ආසන්නයේ එක්රැස්වී සිටියේය. පිපිරීමත් සමඟ අයිස් කැබලි කුළුණක් ලෙසින් උඩුගුවනට විසිවී ගිය අයුරු නරඹන්නන්ට අපූරු දර්ශනයක් වූ බවත් සඳහන්ය. වසන්ත සමය එලඹීමත් සමඟ ගංගාවේ මිදී ඇති අයිස් දියවී ගංවතුරක් හටගැනීමේ අවධානමක් මතුව ඇති අතර එය වළක්වා ගැනීමේ අරමුණින් මෙම පිපිරීම සිදුකර තිබුණි.", "URL": "https://sinhala.adaderana.lk/news.php?nid=107374", "Category": null, "Parent URL": null}