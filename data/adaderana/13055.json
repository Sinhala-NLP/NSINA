{"Source": "Adaderana", "Timestamp": "December 24, 2010 09:10 am", "Headline": "වඳ වී යන සත්ත්ව කොටස් ළඟ තබාගත් මැතිවරයා රිමාන්ඩ් ", "News Content": "වඳ වී යන සත්ත්වයින්ගේ කොටස් නීතිවිරෝධී ලෙස ළඟ තබාගැනීමේ චෝදනා මත අත්අඩංගුවට ගත් හොරොව්පතාන ප්‍රාදේශීය සභාවේ මන්ත්‍රීවරයෙකු බව කියන පුද්ගලයෙකු රිමාන්ඩ් භාරයේ තැබීමට කොළඹ ‍මහේස්ත්‍රාත් අධිකරණය නියෝග කර තිබේ. අපරාධ කොට්ඨාශයට ලැබුණු තොරතුරක් මත කොළඹ මහවැලි කේන්ද්‍රය අසලදී සැකකරු අත්අඩංගුවට ගෙන ඇත. සැකකරු ළඟ තිබී ගජමුතු දෙකක්, දිවි දත් දෙකක්, සහ දිවි හමක් සිය භාරයට ගත් බව අධිකරණයට වාර්තාවක් ඉදිරිපත් කරමින් පොලිසිය සඳහන් කරනු ලැබීය. සැකකරු මෙම සත්ත්ව කොටස් අලෙවි කිරීමේ ජාවාරම්වල නිරතව සිටි බවට තොරතුරු ලැබී ඇති බව පොලිසිය අධිකරණයට දැනුම් දෙනු ලැබීය. ඒ අනුව අදාළ පුද්ගලයා ලබන මස 3 වැනිදා දක්වා රිමාන්ඩ් භාරයේ තැබීමටත් සත්ත්ව කොටස් ජාතික කෞතුකාගාරය වෙත භාරදීමටත් නියෝග කෙරුණි.", "URL": "https://sinhala.adaderana.lk/news.php?nid=13055", "Category": null, "Parent URL": null}