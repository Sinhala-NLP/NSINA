{"Source": "Adaderana", "Timestamp": "March 16, 2017 12:56 pm", "Headline": "අවසන් ටොප් 10 වංචාව රුපියල් මිලියන 5000 ක් ", "News Content": "නොරොච්චෝලේ ගල් අඟුරු විදුලි බලාගාරයට ගල් අඟුරු සැපයීමේ දී රජයට රුපියල් මිලියන 5000 ක පාඩුවක් සිදුව ඇති බවත් ඒ සම්බන්ධයෙන් අග්‍රාමාත්‍ය රනිල් වික්‍රමසිංහ මහතාට එරෙහිව අද දින අල්ලස් හෝ දූෂණ චෝදනා විමර්ශන කොමිසමට පැමිණිල්ලක් ඉදිරිපත් කරන බවත් කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා පවසයි. මෙය ඒකාබද්ධ විපක්ෂය විසින් ආණ්ඩුවේ දූෂිතයින් හෙළිදරව් කිරීම හා ඔවුන්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි 10 වන හා අවසන් හෙළිදරව්ව බවද අද (16) පැවති ඒකාබද්ධ විපක්ෂයේ ටොප් 10 මාධ්‍ය හමුවට එක්වෙමින් මන්ත්‍රීවරයා කියා සිටියේ ය. 2015 අප්‍රේල් මාස 8 වන දා හෝ ඊට ආසන්න දිනයක ලංකා කෝල් සමාගම ලංකා විදුලිබල මණ්ඩලයට ලබා දීමට ගල් අඟුරු මෙට්‍රික් ටොන් මිලියන 6.75 ක ප්‍රමාණයක් වර්ෂ 3 ක භාවිතය සඳහා ගෙන්වීමට විවෘත ටෙන්ඩර් කැඳවීමක් සිදු කර ඇති අතර ඒ සඳහා ලංසු 8 ක් ඉදිරිපත්ව ඇති අතර එයින් ලංසු 6ක් සුදුසුකම් ලබා තිබිණි. කෙසේ හෝ ඉන් අවම ලංසුව නොබල් රිසෝසස් සමාගමට හිමිව තිබිය දී 5 වන ස්ථානය හිමි කර ගත් ස්විස් සිංගපූර් නැමති ටෙන්ඩර්කරුට හිමි වීම තුළින් මෙම වංචාව සිදුව ඇති බව වික්‍රමනායක මහතා පවසයි. මේ අතර මාධ්‍ය හමුවට එක් වු මහින්දානන්ද අලුත්ගමගේ මහතා කියා සිටියේ අද ඉදිරිපත් කරන ලද වංචාවත් සමඟ රුපියල් බිලියන 131.5ක සමස්ත වංචාවක් සිදුව ඇති බව ඒකාබද්ධ විපක්ෂය මේ වන විට හෙළිදරව් කර ඇති බවයි. මහා පරිමාණයෙන් සිදුව ඇති මෙම වංචාවල් සම්බන්ධයෙන් නීතිය ක්‍රියාත්මක කිරීම සඳහා කටයුතු කරන මෙන් ජනාධිපතිවරයාගෙන් ඉල්ලා සිටින බව ද මෙහිදි අලුත්ගමගේ මන්ත්‍රීවරයා පැවසීය.", "URL": "https://sinhala.adaderana.lk/news.php?nid=70955", "Category": null, "Parent URL": null}