{"Source": "Adaderana", "Timestamp": "September 22, 2010 09:16 pm", "Headline": "ෆොන්සේකා වෙනුවෙන් දියණියත් අරගලයට පණපොවයි", "News Content": "හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතා වහා නිදහස් කරන ලෙසත්, ශ‍්‍රී ලංකාව තුළ ප‍්‍රජාතන්ත‍්‍රවාදය ස්ථාපිත කරන ලෙසත් ආණ්ඩුවට බල කිරීම සඳහා විදෙස් රටවල් රැසක උද්ඝෝෂණ සංවිධානය කර තිබේ. විදේශගත ශ‍්‍රී ලාංකිකයින් විසින් මෙම උද්ඝෝෂණ සංවිධානය කරනු ලැබ ඇති බවත්,සියලූ දේශපාලන පක්ෂ හා සංවිධානවල නියෝජිතයින් එම උද්ඝෝෂණවලට සහභාගි වීමට නියමිත බවත් ප්‍රජාතන්ත්‍රවාදී ජාතික සන්ධානය පවසයි. ඒ අනුව ලබන 26 වැනිදා මිලානෝ නගරයේදීද, ලබන මස 02 වැනිදා පැරිසියේදීද, ලබන 03 වැනිදා රෝමයේදීද මෙම උද්ඝෝෂණ පැවැත්වෙන බව ප්‍රජාතන්ත්‍රවාදී ජාතික සන්ධානයේ මාධ්‍ය ඒකකය සඳහන් කරයි. මෙම අවස්ථාවන් සඳහා ප‍්‍රජාතන්ත‍්‍රවාදී ජාතික සන්ධානයේ පාර්ලිමේන්තු මන්ත‍්‍රීවරුන් වන අනුර දිසානායක, අර්ජුණ රණතුංග, ටිරාන් අලස් යන මහත්වරුන් මෙන්ම සරත් ෆොන්සේකා මහතාගේ දියණිය වන අප්සරා ෆොන්සේකා මෙනවිය සහභාගි වීමට නියමිත බව ප්‍රජාතන්ත්‍රවාදී ජාතික සන්ධානයේ මාධ්‍ය ඒකකය නිකුත් කළ නිවේදනයක දැක්වේ.", "URL": "https://sinhala.adaderana.lk/news.php?nid=11027", "Category": null, "Parent URL": null}