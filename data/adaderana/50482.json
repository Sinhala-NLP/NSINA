{"Source": "Adaderana", "Timestamp": "April 7, 2015 09:59 am", "Headline": "මෛත්‍රී හා පකිස්ථාන ඉහළ පෙළ  නිලධාරීන් අතර හමුවක් ", "News Content": "පකිස්ථානයේ නිල සංචාරයක නිරත ජනාධිපති මෛත්‍රීපාල සිරිසේන මහතා එරට රජයේ ඉහළ නියෝජිතයින් කිහිපදෙනෙකු සමග සාකච්ඡාවල නිරත වී තිබේ. ජනාධිපතිවරයා සහ පකිස්ථාන කතානායක සර්දාර්අයාස් සඩි මහතා අතර ඊයේ(06) පස්වරුවේ විශේෂ සාකච්ඡාවක් පැවත්වුණි.එහිදි කතානායකවරයා ප්‍රකාශ කර ඇත්තේ ජනාධිපති මෛත්‍රීපාල සිරිසේන මහතාගේ පකිස්ථාන සංචාරය තුළින් දෙරට අතර සබඳතා නව මාවතකට යොමුකරනු ඇති බවයි. දෙරටේ පාර්ලිමේන්තු දෙක අතර ඉතා හොඳ සම්බන්ධතාවක් ඉදිරියේදී ඇති කරගැනීම පිළිබඳව ද එහිදි අවධානය යොමුව තිබේ. පකිස්ථාන අග්‍රාමාත්‍යවරයාගේ ජාතික ආරක්ෂක සහ විදේශ කටයුතු පිළිබඳ උපදේශක සර්ටාජ් අශීස් මහතා සහ ජනාධිපති මෛත්‍රීපාල සිරිසේන මහතා අතර හමුවක් ද ඊයේ පස්වරුවේ පැවැත්විය.දෙරට අතර ඓතිහාසික මිත්‍රත්ත්වය මුල්කරගනිමින් සබඳතා තවදුරටත් වර්ධනය කරගැනීමේ අවශ්‍යතාව මෙහිදි සාකච්ඡාවට ගැණුනු බව වාර්තා වෙයි.පකිස්ථානය සහ ශ්‍රී ලංකාව අතර වෙළෙද කටයුතු ගමනාගමනය ඇතුළු ක්ෂේත්‍ර කිහිපයක් පිළිබඳ ජනාධිපතිවරයා සහ එරට වාණිජ කටයුතු අමාත්‍ය කුරාම් ඩස්ට්ගිර් ඛාන් මහතා අතර පැවති සාකච්ඡාවේ දී අවධානය යොමුව තිබේ. ජනාධිපති මෛත්‍රීපාල සිරිසේන මහතාගේ දෙදින පාකිස්ථාන සංචාරය අදින් අවසන් වෙයි.", "URL": "https://sinhala.adaderana.lk/news.php?nid=50482", "Category": null, "Parent URL": null}