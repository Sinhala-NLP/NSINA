{"Source": "Adaderana", "Timestamp": "October 1, 2018 10:31 pm", "Headline": "ආපදා තත්ත්වයන්ට පළාත් පාලන ආයතන සෘජුවම වගකිව යුතුයි", "News Content": "සැලසුමකින් තොර සංවර්ධන ව්‍යාපෘති හේතුවෙන් නිරන්තරයෙන් ආපදා ආධාර බෙදා දෙමින් සිටීමට සිදුව ඇති බව වාරිමාර්ග, ජලකළමනාකරණ හා ආපදා කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. දිවයින පුරා ඉදිකර ඇති අක‍්‍රමවත් ඉදිකිරීම් හේතුවෙන් ඉතා සුළු වර්ෂාවකදී වුවද විශාල විනාශයන් සිදුවන තත්ත්වයක් නිර්මාණය වී ඇති බවත්, මෙම තත්ත්වයට පළාත් පාලන ආයතන වැඩි වශයෙන් වගකිව යුතු බවත් අමාත්‍යවරයා පෙන්වා දෙයි. පවතින අධික වැසි හමුවේ හමාගිය දැඩි සුළං තත්ත්වයකින් ආණමඩුව, මදවක්කුලම, ආඩිගම, බුද්ධිගම ඇතුළු ප‍්‍රදේශ කිහිපයකට හානි සිදුව තිබේ. ප‍්‍රදේශයේ විදුලිය සම්පූර්ණයෙන් බිඳ වැටී ඇති අතර, නිවාස ගණනාවකටද සුළගින් හානි සිදුව තිබේ. මේ පිළිබඳ අවදානය යොමු කරමින් අද (01) ආණමඩුව එක්සත් ජාතික පක්‍ෂ කාර්යාලයේ පැවැති සාකච්ඡාවකදී අමාත්‍ය පාලිත රංගේ බණ්ඩාර මහතා මේ බව පැවසීය.", "URL": "https://sinhala.adaderana.lk/news.php?nid=97017", "Category": null, "Parent URL": null}