{"Source": "Adaderana", "Timestamp": "February 28, 2014 01:43 pm", "Headline": "  නවලෝක වටරවුමෙන් වාහන ගමනාගමනයට සීමා", "News Content": "පෑලියගොඩ නවලෝක වටරවුමේ සිට මීගමුව පාරේ මාළු වෙළඳපොළ දක්වා මාර්ගයේ හෙට (01) පෙ.ව 9.00 සිට දින 4 ක කාලයක් වාහන ගමනාගමනය සීමා කර තිබේ. අදාළ මාර්ගයේ ප්‍රතිසංස්කරණ කටයුතු හේතුවෙන් හෙට මෙලෙස රථ වාහන ගමනාගමනය සීමා කිරීමට පියවර ගන්නා බවත්, ඒ අනුව කොළඹ - මීගමුව මාර්ගය භාවිත කරන රථ වාහන රියදුරන් විකල්ප මාර්ග භාවිත කිරීමට පියවර ගන්නා ලෙසත් පොලීසිය දැනුම් දෙයි. විකල්ප මාර්ග ලෙස පෑලියගොඩ නවලෝක වටරවුම හරහා ගමන් කරන වාහන පෑලියගොඩින් කොළඹ කටුනායක අධිවේගී මාර්ගයට ඇතුළු වී මීගමුව පාරේ අධිවේගී පිවිසුමෙන් ගමන් කළ හැකිය. මීගමුව දෙස සිට කොළඹ දෙසට පැමිණෙන වාහන පෑලියගොඩ මාළු වෙළෙඳපල අසලින් මීගමුව පාරේ අධිවේගී පිවිසුමෙන් අධිවේගී මාර්ගයට ඇතුළු වී ගමන් කළ හැකි බව පොලීසිය පවසයි. කෙසේ වෙතත් අධිවේගී මාර්ගයට ඇතුළු වීමට අවසර නොදෙන ත්‍රී රෝද රථ, යතුරු පැදි, පාපැදි සහ ට්‍රැක්ටර් සඳහා මෙන්ම ප්‍රතිසංස්කරණ කටයුතු සිදුකරන මාර්ග කොටසේ පදිංචිකරුවන්ට සහ මගී ප්‍රවාහන බස් රථ සඳහා සුපුරුදු පරිදි මීගමුව මාර්ගය භාවිත කළ හැකි බව පොලීසිය වැඩිදුරටත් නිවේදනය කරයි.", "URL": "https://sinhala.adaderana.lk/news.php?nid=41438", "Category": null, "Parent URL": null}