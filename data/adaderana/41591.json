{"Source": "Adaderana", "Timestamp": "March 6, 2014 02:47 pm", "Headline": "දැරියකට දුරකථනයෙන් ඇසැබි දසුන් පෙන්නූවාට වසර 5ක අත්හිටවු සිර දඬුවමක්", "News Content": "බාල වයස්කාර දැරියකට ජංගම දුරකථනයකින් අසභ්‍ය දර්ශන පෙන්වා වරදට පොළඹවා ගැනිමේ සිද්ධියක් සම්බන්ධයෙන් චෝදනා ලැබ සිටි පුද්ගලයෙකුට වසර 5ක අත්හිටවු සිර දඬුවමක් නියම කර තිබේ. සිද්ධියට අදාළ නඩුව අද කැඳවු අවස්ථාවේ එම චෝදනාවට වරද පිළිගත් ‍විත්තිකරුට මෙලෙස අත්හිටවු සිර දඬුවමක් නියම කිරීමට කැබිතිගොල්ලෑව දිසා විනිසුරු සහ මහේස්ත්‍රාත් රාජා ශ්‍රි මෙවන් මහේන්ද්‍ර රාජා මහතා නියෝග කර ඇත. ඊට අමතරව මුදලින් රුපියල් ලක්ෂයක වන්දියක් පැමිණිලිකාර දැරියට ගෙවන ලෙසට ද මහේස්ත්‍රාත්වරයා විත්තිකරුට නියෝග කර තිබේ. අදාළ වන්දි මුදල ගෙවීම පැහැර හරින්නේ නම් විත්තිකරුට තවත් වසරක සිර දඬුවමක් සහ රුපියල් 1500ක දඩ මුදලක් ගෙවීමට මහේස්ත්‍රාත්වරයා නියම කළ බව අද දෙරණ අධිකරණ වාර්තාකරු සඳහන් කළේය. මෙලෙස දඬුවම් නියම වී ඇත්තේ පදවිය, ශ්‍රි තිස්සපුරයාය ප්‍රදේශයේ පදිංචි පුද්ගලයෙකුටය.", "URL": "https://sinhala.adaderana.lk/news.php?nid=41591", "Category": null, "Parent URL": null}