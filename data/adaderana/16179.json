{"Source": "Adaderana", "Timestamp": "May 19, 2011 08:12 am", "Headline": "ටී.එම්.වී.පී හා ජනපති අතර විශේෂ හමුවක්", "News Content": "ටී.එම්.වී.පී පක්ෂය සහ ජනාධිපති මහින්ද රාජපක්ෂ මහතා අතර විශේෂ හමුවක් අද(19) පැවැත්වීමට නියමිත බව එම පක්ෂයේ මාධ්‍ය ප්‍රකාශක අසාද් මව්ලානා මහතා පවසයි. ටී.එම්.වී.පී. පක්ෂයේ ප්‍රධානීන් ඊයේ(18) මඩකළපුවේ දී රැස්වී ඇති අතර එහිදි එම පක්ෂය මුහුණ පා ඇති ගැටලු කිහිපයක් සම්බන්ධයෙන් සාකච්ඡා කර ඇති බව සඳහන්ය. සිය පක්ෂයේ සාමාජිකයින් කිහිපදෙනෙකු අත්අඩංගුවට ලක්වීම සම්බන්ධයෙන් අද ජනාධිපතිවරයා සමඟ සාකච්ඡා කරන බව එම රැස්වීමෙන් අනතුරුව මාධ්‍ය වෙත අදහස් දක්වමින් එම පක්ෂයේ මාධ්‍ය ප්‍රකාශක අසාද් මව්ලානා මහතා පවසා ඇත. මඩකළපුව දිස්ත්‍රික්කයේ පසුගිය දිනවල සිදුවු වෙඩි තැබීම් හා පැහැරගැනීම් වැනි සිද්ධීන් සම්බන්ධයෙන් චෝදනා නඟමින් මේ වන විට තම පක්ෂයේ ක්‍රියාකාරීන් පස්දෙනෙකු අත්අඩංගුවට ගෙන ඇති බව ඔහු පෙන්වා දෙයි. සිය පක්ෂයේ ද වැරදිකරන්නන් සිටිය හැකි බව පෙන්වා දෙන අසාද් මව්ලානා මහතා එසේ ක්‍රියා කරන්නන්ට එරෙහිව නීතිය ක්‍රියාත්මක වීම පිළිබඳ ගැටලුවක් නොමැති බව සඳහන් කළේය. කෙසේ වුවත් සිය පක්ෂයේ සාමාජිකයින් සෑම විටම රටේ පවත්නා නීතියට යටහත්ව ක්‍රියාකරන බව එම මාධ්‍ය හමුවේ දී ඔහු අවධාරණය කර තිබේ. ටී.එම්.වී.පී. පක්ෂය නැගෙනහිර පළාත තුළ ඉදිරියට එමින් පවතින අවස්ථාවේ එය නුරුස්සන ඇතැම් දේශපාලනඥයින් සිය පක්ෂය පිට වරද පැටවීමට ක්‍රියා කරන බව අසාද් මව්ලානා මහතා එහිදි පවසා ඇත. ජනාධිපතිවරයා හමුවීමෙන් අනතුරුව මේ සම්බන්ධයෙන් සිය පක්ෂයේ මතය ප්‍රකාශයට පත්කරන බව මව්ලානා මහතා වැඩිදුරටත් මාධ්‍ය හමුවේ පවසා තිබේ. පුද්ගල ඝාතනයක් සම්බන්ධයෙන් ටී.එම්.වී.පී. පක්ෂයේ ප්‍රබල සාමාජිකයෙකු වන නැගෙනහිර පලාත් සභා මන්ත්‍රී එඩ්වින් ක්‍රිෂ්ණානන්ද රාජා හෙවත් ප්‍රදීප් මාස්ටර් ඇතුළු කිහිපදෙනෙකු පසුගියදා මඩකළපුවේ දී අත් අඩංගුවට ගැණුනි. නැවත පදිංචි කිරීම් නියෝජ්‍ය අමාත්‍ය විනයාගමුර්ති මුරලිදරන් හෙවත් කරුණා අම්මාන්ගේ මඩකළපුව ප්‍රදේශයේ සංවිධායකවරයෙකු ඝාතනයට ලක්වීමේ සිද්ධියක් සම්බන්ධයෙන් මොවුන්ට චෝදනා එල්ල වී තිබුණි.", "URL": "https://sinhala.adaderana.lk/news.php?nid=16179", "Category": null, "Parent URL": null}