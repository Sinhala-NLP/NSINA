{"Source": "Adaderana", "Timestamp": "December 29, 2018 12:47 pm", "Headline": "පාර්ලිමේන්තු මහලේකම්ගෙන් දැනුම්දීමක්", "News Content": "පාර්ලිමේන්තුවේ ස්ථාවර කමිටු පිහිටුවීමට අදාළ සාමාජිකයින්ගේ නම් ලබාදෙන ලෙස ආණ්ඩු පක්ෂයට සහ විපක්ෂයට දැනුම් දී ඇති බව පාර්ලිමේන්තු මහලේකම් නීල් ඉද්දවෙල මහතා පවසයි. ජනාධිපති මෛත්‍රීපාල සිරිසේන මහතා විසින් පාර්ලිමේන්තුව වාර අවසාන කිරීමට පියවර ගැනීමත් සමඟ පාර්ලිමේන්තුවේ සියලු ස්ථාවර කමිටු අහෝසි වී තිබුණි. ඒ අනුව නැවත ස්ථාවර කමිටු පිහිටුවීමේ අවශ්‍යතාව මතුව ඇති බව නීල් ඉද්දවෙල මහතා සඳහන් කළේය. පොදු ව්‍යාපාර පිළිබඳ කාරක සභාව, රාජ්‍ය ගිණුම් කාරක සභාව සහ පෙත්සම් කාරක සභාව ඇතුළු කමිටු නැවත පත් කිරීම සිදුකළ යුතු වෙයි. ඒ අනුව පාර්ලිමේන්තුවේ සියලු ස්ථාවර කමිටු නැවත ස්ථාපිත කිරීම සඳහා සාමාජිකයින් නම් කරන ලෙස ආණ්ඩු පක්ෂයට සහ විපක්ෂයට දැනුම් දුන් බව පාර්ලිමේන්තු මහලේකම් නීල් ඉද්දවෙල මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=101478", "Category": null, "Parent URL": null}