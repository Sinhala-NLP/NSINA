{"Source": "Adaderana", "Timestamp": "February 28, 2011 02:06 pm", "Headline": "නාම යෝජනා පත්‍ර ප්‍රතික්ෂේපයට බලපෑ හේතු වාර්තාවක් අධිකරණයට ", "News Content": "පළාත් පාලන මැතිවරණය සඳහා ඉදිරිපත් කළ නාම යෝජනා පත්‍ර ප්‍රතික්ෂේප කිරීම් වලට එරෙහිව ඉදිරිපත් කර තිබූ පෙත්සම් විභාග කිරීම සඳහා අභියාචනාධිකරණය අද(28) දින නියම කර ඇත. අදාළ පෙත්සම් අද කැඳවූ අවස්ථාවේදී මැතිවරණ කොමසාරිස්වරයා විසින් නාම යෝජනා පත්‍ර ප්‍රතික්ෂේප කිරීමට බලපෑ හේතු දැ‍ක්වෙන වාර්තාවක් අධිකරණයට ඉදිරිපත් කළේය. මැතිවරණ නීති කඩකිරීම් වලට අදාළව ඉදිරිපත් වූ චෝදනා වර්ග 11 ක් යටතේ එම ප්‍රතික්ෂේප කිරීම් සිදුකර ඇති බව ඒ පිළිබඳව අධිකරණයට කරුණු ඉදිරිපත් කළ නියෝජ්‍ය සොලිස්ටර් ජෙනරාල් ශවේන්ද්‍ර ප්‍රනාන්දු මහතා සඳහන් කළේය. ඒ පිළිබඳව වර්ගීකරණයක් දැක්වෙන වාර්තාවක් ද අධිකරණයට ඉදිරිපත් කර ඇති අතර අධීකරණය මෙම නීති කඩකිරීම් පිළිබඳව සොයාබලා සුදුසු තීන්දුවක් ලබාදිය යුතු බව නියෝජ්‍ය සොලිස්ටර් ජෙනරාල්වරයා අධිකරණයෙන් ඉල්ලා සිටියේය. ඒ අනුව ඉදිරිපත් වූ කරුණු සලකා බැලූ අභියාචනාධිකරණය අදාළ පෙත්සම් සියල්ල මාර්තු මස 08, 21, 22, 23, 28 සහ 29 යන දිනවල විභාග කිරීමට තීන්දු කරනු ලැබීය.", "URL": "https://sinhala.adaderana.lk/news.php?nid=14524", "Category": null, "Parent URL": null}