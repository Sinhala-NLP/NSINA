{"Source": "Adaderana", "Timestamp": "July 13, 2019 12:15 pm", "Headline": "හලාවත මුහුදේ දී දළ රළට බිළිවු සිඟිත්තිය", "News Content": "හලාවත මුහුදේ රළ පාගමන් සිටියදී මුහුදට ගසා ගෙන ගොස් කුඩා දියණියක් මිය ගොස් ඇත. එම දරුවගේ මව සහ තවත් දියණියක් ප්‍රතිකාර සඳහා හලාවත මහා රෝහලට ඇතුළත් කර ඇත. අද (13) දවහල් මෙම අනතුර සිදුවී ඇත. මියගොස් ඇත්තේ මහනුවර - ගංතුරේ පදිංචින සිටි ඕෂදී සෞම්‍යා සත්සරණී නම් අවු:01 යි මාස 02 වු දැරියකි. විනෝද සවාරියක් සඳහා හලාවතට ඔවුන් පැමිණ සිට ඇති අතර හලාවත මුහුදේ රළ පාගමින් සිටින විට ඔවුන් එක් වරම මුහුදට ගසා ගෙන ගොස් ඇති බව අද දෙරණ වාර්තාකරු පවසයි. එම ස්ථානයේ සිටි පිරිස් සහ ධීවරයින් විසින් මුහුදේ ගිලෙමින් සිටි දැරියන් හා මව ගොඩට ගෙන හලාවත මහා රෝහලට ඇතුළත් කර ඇති නමුත් එක් දැරියක් මිය ගොස් ඇත. හලාවත මුහුදු වෙරළ අනාරක්ෂිත බැවින් රැළි පෑගීමෙන් වළකින ලෙස හලාවත නගර සභාව,පොලීසිය සහ ආපදා කළමණාකරන ඒකකය දැණුවත් කිරීමේ පුවරුද සවි කර ඇත. නමුත් එම අවවාද නොතකා රළ පෑගීමට යාම හේතුවෙන් මෙවැනි අනතුරු නිරන්තර සිදුවන බව පොලීසිය ප්‍රකාශ කර ඇත.", "URL": "https://sinhala.adaderana.lk/news.php?nid=114043", "Category": null, "Parent URL": null}