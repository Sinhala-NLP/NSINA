{"Source": "Adaderana", "Timestamp": "February 16, 2013 05:28 pm", "Headline": "‍රටේ අවුල් ඇති කිරීමට කිසිවෙකුටත් ඉඩ නෑ", "News Content": "මහා සංඝරත්නය දිවි හිමියෙන් සිදු කළ කැපවීම හේතුවෙන් බුදුදහම මේ දක්වාම සුරක්ෂිතව පවතින බව අග්‍රාමාත්‍ය දි.මු ජයරත්න මහතා පවසයි. නේපාලය ඇතුළු උත්තර ප්‍රදේශයෙන් ද මේ වන විට බුදු දහම නැති වෙමින් පවතින බව ඔහු සඳහන් කරයි. මහා සංඝරත්නය මෙම ප්‍රදේශවල වැඩ විසීමක් නොමැති නිසා මෙම තත්ත්වය උද්ගත වී ඇති බව ද දි.මු ජයරත්න අග්‍රාමාත්‍යවරයා පවසයි. මෙරට තුළ ආගම් කිහිපයක් පැවතිය ද ජනතාව අතර කිසිදු බේදයක් නොමැති බව මෙහිදී අග්‍රාමාත්‍යවරයා සඳහන් කරයි. ඇතැම් පුද්ගලයින් ජාතීන් අතර බේද ඇති කිරීමට විවිධ කුමන්ත්‍රණ සිදු කරමින් පවතින බව ද අග්‍රාමාත්‍යවරයා පවසයි. මේ සඳහා රජයෙන් කිසිදු අවස්ථාවක් ලබානොදෙන බව ද ඔහු කියයි. තිස්වසරක් පැවති යුද්ධය මේ වන විට සම්පූර්ණයෙන්ම නිමාවට පත්ව ඇති අතර ජාතීන් අතර සහජීවනය පවත්වා ගැනීමේ හැකියාව අපට පවතින බව ද අග්‍රාමාත්‍යවරයා පෙන්වාදෙයි. උඩුනුවර, ලබුවැල්පොත, ත්‍රිපිටක ධර්ම ආයතන පිරිවෙන් විහාරයේ අභිනව චෛත්‍යට මුල් ගල තැබීමේ උත්සවයට එක්වෙමින් අග්‍රාමාත්‍යවරයා මෙම අදහස් පළ කරන ලදී.", "URL": "https://sinhala.adaderana.lk/news.php?nid=31690", "Category": null, "Parent URL": null}