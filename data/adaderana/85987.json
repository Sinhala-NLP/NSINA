{"Source": "Adaderana", "Timestamp": "March 20, 2018 12:48 pm", "Headline": "විශ්වවිද්‍යාල විධායක නිලධාරීන් සංකේත වර්ජනයක-අනධ්‍යයන වැඩ වර්ජනය අවසන් නොවුණොත් යතුරු බාර දෙන්න සුදානමින්", "News Content": "විශ්වවිද්‍යාල විධායක නිලධාරීන් මාර්තු මස 22 හා 23 යන දෙදින සංකේත වැඩ වර්ජනයක් සිදු කිරීමට තීරණය කර තිබේ. විශ්වවිද්‍යාල විධායක නිලධාරීන්ගේ සංගමයේ කොළඹ දී අද(20) පැවති විධායක සභා රැස්වීමෙන් අනතුරුව මෙම තීරණයන්ට එළඹි බව එම සංගමයේ ලේකම් දයාල් අභයසිංහ මහතා නිවේදනයක් නිකුත් කරමින් පවසයි. ඒ අනුව විශ්වවිද්‍යාල ප්‍රතිපාදන කොමිසමේ සභාපතිවරයා විසින් 2018 මාර්තු 9 වන දින ලබා දෙන ලද සාකච්ඡාව කිසිදු හේතු දැක්වීමකින් සහ නැවත දින ලබා දීමකින් තොරව කල් දැමීමට විරෝධය දැක්වීමක් ලෙස මෙම තීරණය ගෙන තිබේ. මේ අතර 2018 මාර්තු මස වැටුප් සැකසීමේ සහ ගෙවීමේ කිසිදු කටයුත්තකට දායක නොවීමට විධායක සභාව විසින් තීරණය කර ඇත. දැනට ක්‍රියාත්මක අනධ්‍යයන කාර්ය මණ්ඩල වැඩවර්ජනය 2018 මාර්තු 26 වන දිනෙන් පසුව ද ක්‍රියාත්මක වුවහොත් කාර්යාල යතුරු බාර ගැනීමේ සහ විවෘත කිරීමේ කටයුතුවලින් පූර්ණකාලිනව ඉවත්වීමට ද විශ්වවිද්‍යාල විධායක නිලධාරීන්ගේ සංගමය තීරණය කර තිබේ. මේ ගැන සියලු පාර්ශවයන් ලිඛිතව දැනුවත් කර ඇති බව ද එම සංගමය පවසයි. මෙම තීරණයන්ට එළඹීමෙන් විශ්වවිද්‍යාලයීය විධායක නිලධාරීන්ගේ ඉල්ලීම් සම්බන්ධයෙන් සාකච්ඡා කිරීම සඳහා අවස්ථාවක් විශ්වවිද්‍යාල ප්‍රතිපාදන කොමිසම සමඟ ලබා ගැනීමට මොවුන් අපේක්ෂා කරයි. කෙසේ වෙතත් මෙම කරුණු පිළිබඳ බලධාරීන් නිසි අවධානයක් යොමු නොකරන්නේ නම් මෙම වෘත්තීය ක්‍රියාමාර්ගය තවදුරටත් දැඩි කිරීමට සිදුවන බව ද විශ්වවිද්‍යාලීය විධායක නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=85987", "Category": null, "Parent URL": null}