{"Source": "Adaderana", "Timestamp": "August 24, 2017 04:34 pm", "Headline": "නියඟයෙන් පීඩාවට පත් ගොවියන්ට  බිලියන 1.5 ක්", "News Content": "නියඟයෙන් පීඩාවට පත්වූ ගොවි ජනතාව වෙනුවෙන් වියළි ආහාර සලාක ලබාදීමට මහා භාණ්ඩාගාරය රුපියල් බිලියන 1.5 ක මුදලක් ආපදා කළමනාකරණ අමාත්‍යාංශය හරහා අදාළ දිස්ත්‍රික් ලේකම්වරුන් වෙත යොමු කර ඇත. ඒ අනුව පුත්තලම, කුරුණෑගල, කිලිනොච්චිය, යාපනය, මුලතිව්, අනුරාධපුර, පොළොන්නරුව, මොණරාගල දිස්ත්‍රික්කවල ජනතාවට වියළි ආහාර සලාක නිකුත් කිරීම මේ වනවිට ආරම්භ කර ඇති අතර මඩකලපුව, ත්‍රිකුණාමලය, අම්පාර, බදුල්ල, හම්බන්තොට, වව්නියාව සහ මන්නාරම දිස්ත්‍රික්කවල ජනතාවට ද එම වියළි ආහාර සලාක නිකුත් කිරීම කඩිනමින් සිදු කෙරෙන බව දිස්ත්‍රික් ලේකම්වරුන් පවසයි.නියඟයෙන් පීඩාවට පත් ජනතාවගේ ගැටලූ පිළිබඳ සොයා බැලීමට ජනාධිපති මෛත්‍රීපාල සිරිසේන පසුගියදා කැබිතිගොල්ලෑව ප‍්‍රදේශයේ සිදුකරන ලද සංචාරයේදී ලබාදුන් උපදෙස් අනුව මෙම වියළි ආහාර සලාකය නිකුත් කෙරෙන අතර නියඟයෙන් පීඩාවට පත් ජනතාවගේ පානීය ජල අවශ්‍යතා සපුරාලීම ඇතුළු සෙසු සුබසාධන කටයුතු සඳහා ද වැඩසටහන් රැසක් ක්‍රියාත්මකය. මේ වන විට පවතින නියඟ තත්ත්වය නිසා දිස්ත්‍රික්ක 15 ක පීඩාවට පත්ව ඇති පවුල් සංඛ්‍යාව 500,000 කට ආසන්න වෙතැයි සඳහන් කෙරුණ ද, ඉදිරි කාලයේදී තවදුරටත් වර්ෂාව නොලැබුණහොත් එම පවුල් සංඛ්‍යාව 600,000 ක් වෙතැයි අපේක්ෂා කෙරේ. අපේක්ෂිත වර්ෂාව නිසි පරිදි නොලැබුණහොත් තවදුරටත් සහන සැලසීමට අවශ්‍ය මූල්‍ය ප‍්‍රතිපාදන සියල්ල ලබාදිමට ජනාධිපතිතුමාගේ උපදෙස් පරිදි මේ වන විට සැලසුම් සකස් කර තිබේ.", "URL": "https://sinhala.adaderana.lk/news.php?nid=76647", "Category": null, "Parent URL": null}