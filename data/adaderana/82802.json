{"Source": "Adaderana", "Timestamp": "January 11, 2018 10:19 am", "Headline": "දෙවුන්දර මුහුදේ අනතුරින් මියගිය ධීවරයින් දෙදෙනාගේ පවුල්වලට මිලියනය බැගින් වන්දි", "News Content": "දෙවුන්දර මුහුදේදී සිදු වූ අනතුරින් මියගිය ධීවරයින් දෙදෙනාගේ පවුල්වලට රුපියල් මිලියනය බැගින් වන්දි ලබාදීමට පියවර ගන්නා ලෙස ධීවර අමාත්‍ය මහින්ද අමරවීර මහතා උපදෙස් ලබාදී තිබේ. අමාත්‍යංශ ලේකම් ජගත් පී. විජේවිර මහතාට අමාත්‍යවරයා මේ සම්බන්ධයෙන් උපදෙස් ලබාදුන් බව ධිවර අමාත්‍යංශය සඳහන් කළේය. පසුගිය 09 වනදා රාත්‍රියේ දෙවුන්දර මුහුදේදී බහුදින ධීවර යාත්‍රාවක් නෞකාවක ගැටීමෙන් අනතුරක් සිදු වූ අතර එහිදි ධීවරයින් දෙදෙනෙකු මියගොස් තවත් ධීවරයෙකු අතුරුදන් විය. මියගිය ධීවරයින් දෙදෙනාගේ පවුල්වලට රුපියල් මිලියනය බැගින් වන්දි ලබාදීමට අමතරව ඔවුන්ගේ දරුවන්ට අධ්‍යාපන කටයුතු සඳහා ශිෂ්‍යත්ව පිරිනැමීමට මෙන්ම පවුල් වල නඩත්තුව සඳහා මාසික දිමනාවක් ලබාදීමට ද ධීවර අමාත්‍යංශය තීරණය කර තිබේ. 2017 වසර තුළ හදිසි ආපදා හා ස්වභාවික විපත්වලට ලක්වූ ධීවරයින් 14 දෙනෙකුගේ පවුල් සඳහා රුපියල් මිලියනය බැගින් වන්දි ලබාදීමට පියවර ගෙන ඇති බව ධීවර අමාත්‍යංශය සදහන් කළේය.", "URL": "https://sinhala.adaderana.lk/news.php?nid=82802", "Category": null, "Parent URL": null}