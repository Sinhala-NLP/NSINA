{"Source": "Adaderana", "Timestamp": "April 20, 2013 08:46 am", "Headline": "අරමුණ අපේ යහපත් - කාටවත් දඬුවම් නෑ", "News Content": "ලංකාවේ ප්‍රතිසන්ධාන ක්‍රියාවලියේ අරමුණ කිසිවෙකුට දඬුවම් කිරීම නොව සියලුදෙනා සුවපත් කිරීම බව එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත පාලිත කොහොන මහතා පවසයි. කෙසේ වෙතත් ගැටුම් පැවති සමයේ ක්‍රියාකාරීත්වය සෙවීම සඳහා දැනටමත් ක්‍රියාවලියක් ශ්‍රී ලංකා ආණ්ඩුව විසින් ආරම්භ කර ඇති බව ඔහු කියයි. නීතිපති දෙපාර්තමේන්තුව සහ යුධ අධිකරණය මගින් එම ක්‍රියාවලිය සිදුකෙරෙන බව හෙතෙම කියා සිටියි. එක්සත් ජාතීන්ගේ සංවිධානයේ සමුළුව අමතමින් ඔහු මේ බව ප්‍රකාශ කර ඇත. බාහිර රටවල් මේ පිළිබඳව සොයාබලන ලෙස බල කිරීමට ප්‍රථමව පටන් අදාළ ක්‍රියාවලිය ආරම්භව තිබූ බව පාලිත කොහොන මහතා පෙන්වාදෙයි. ප්‍රතිසන්ධාන ක්‍රියාවලිය කෙටි කලකින් සපුරාලිය නොහැකි කාර්යක් වන අතර ඒ සඳහා වසර කිහිපයක් ගතවනු ඇති බව හෙතෙම පවසයි. කෙසේ වෙතත් ත්‍රස්තවාදී නායකයින් ලෙස කටයුතු කළ දයා මාස්ටර්, ජෝර්ජ් මාස්ටර්, කුමරන් පද්මනාදන් වැනි පුද්ගලයින් සාමකාමීව රජයේ රැකවරණ යටතේ ජිවත් වන බව ද පාලිත කොහොන මහතා එක්සත් ජාතීන්ගේ සංවිධානය හමුවේ ප්‍රකාශ කර ඇත.", "URL": "https://sinhala.adaderana.lk/news.php?nid=33408", "Category": null, "Parent URL": null}