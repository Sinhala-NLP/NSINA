{"Source": "Adaderana", "Timestamp": "March 12, 2011 09:21 am", "Headline": "ජපානයට බලපෑ සුනාමියෙන් මියගිය ගණන 300 ක්", "News Content": "ජපානයේ සිදුවූ භූකම්පනයෙන් සහ සුනාමියෙන් මියගිය සංඛ්‍යාව 300 ක් බව වාර්තා වේ. තවත් 500 දෙනෙකුට අධික පිරිසක් අතුරුදන්ව ඇති බව ජපාන මාධ්‍ය පවසයි. මෙම ආපදා තත්ත්වයෙන් මියගිය සංඛ්‍යාව දහස ඉක්මවිය හැකි බව ජපාන මාධ්‍ය සඳහන් කරයි. මෙමගින් මිනමිසෝමා සහ ෆුකුෂිමා ප්‍රදේශවල නිවාස 1,800 ක් පමණ විනාශයට පත්ව ඇති බව ද සඳහන්ය. ප්‍රධාන භූකම්පනයට පසුව තවත් කම්පන 50 ක් පමණ එම ප්‍රදේශයෙන් වාර්තා වූ බව පැවසෙයි. මේ අතර ෆුකුෂිමා ප්‍රදේශයේ ස්ථාපිත කර ඇති න්‍යෂ්ටික බලාගාරයක සිසිල් කරන පද්ධතිය අක්‍රිය වී ඇති බව වාර්තා වේ. මෙම තත්ත්වය මත එම බලාගාරය අවට පදිංචිව සිටින 45,000 ක පමණ පිරිසක් එම ප්‍රදේශයෙන් ඉවත් කර තිබේ. මීට අමතරව සුනාමිය සිදුවන අවස්ථාවේ ගමන් කරමින් තිබූ දුම්රිය 04 ක් පිළිබඳව මෙතෙක් අනාවරණය වී නොමැති බව ද සඳහන්ය. එමෙන්ම නෞකාවකින් ගමන් කරමින් සිටි පුද්ගලයින් සිය දෙනෙකු පිළිබඳ තොරතුරු ද මෙතෙක් අනාවරණය වී නැත. සුනාමි තත්ත්වය අමෙරිකාවේ බටහිර වෙරළ ප්‍රදේශයට සහ හවායි දූපත්වලට ද බලපා ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=14790", "Category": null, "Parent URL": null}