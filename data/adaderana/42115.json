{"Source": "Adaderana", "Timestamp": "March 27, 2014 04:25 pm", "Headline": "ජාතිය ඇමතීමේ මුවාවෙන් නීති විරෝධී ලෙස මැතිවරණ ප්‍රචාරණයේ යෙදෙන්න ජනපති සූදානම්", "News Content": "ජාතිය ඇමතීමේ මුවාවෙන් ජනාධිපති මහින්ද රාජපක්ෂ මහතා නීති විරෝධී ලෙස මැතිවරණ ප්‍රචාරණයේ යෙදීමේ සූදානමක් ඇති බව එ.ජා.ප මහලේකම් තිස්ස අත්තනායක මහතා පවසයි. මැතිවරණ නීතිය අනුව ප්‍රචාරණ කටයුතු අවසන්වීමෙන් පසු අද හෝ හෙට දිනයේ ජනමාධ්‍ය ඔස්සේ මෙලෙස ජාතිය ඇමතීමට බලාපොරොත්තුවන බවට තොරතුරු ලැබී ඇතැයි මහලේකම්වරයා කියා සිටියි. ඒ පිළිබඳ දැනුම්දීම සඳහා අද (27) තිස්ස අත්තනායක මහතා ප්‍රමුඛ එ.ජා.ප නියෝජිතයින් පිරිසක් මැතිවරණ කොමසාරිස්වරයා හමුවීමෙන් පසු මාධ්‍යයට කරුණු දක්වමින් මේ බව සඳහන් කළේය. මේ අයුරින් බස්නාහිර හා දකුණු පළාත් සභා මැතිවරණයේ මැතිවරණ නීති රීති පමණක් නොව ජනමාධ්‍ය ආචාර ධර්මයන්ද උල්ලංඝණය කරමින් රාජ්‍ය බලය යොදාගත් අවස්ථාවන් ගණනාවක් පිළිබඳ මීට පෙරාතුව මැතිවරණ කොමසාරිස්වරයා දැනුවත් කළ බව ද ඔහු සිහිපත් කළේය. ජිනීවා ප්‍රශ්නය හා මැතිවරණය අතර සම්බන්ධතාවක් නැති හෙයින් එසේ ජාතිය ඇමතීමේ වරදක් නැතැයි කෙනෙකුට තර්ක කළ හැකි වුවත් එකී තර්කයේ කිසිදු පදනමක් නැති බවත්, ජනාධිපතිවරයා අවස්ථා කිහිපයකදීම ජිනීවා ප්‍රශ්නය මැතිවරණ සාධකයක් ලෙස භාවිතා කළ බවත් අත්තනායක මහතා නිදසුන් සහිතව පෙන්වා දුන්නේය. එම නිසා ජිනීවා ප්‍රශ්නය මුල්කරගෙන ජනාධිපතිවරයා විසින් ජාතිය ඇමතීම අමු අමුවේම මැතිවරණ නීතිය උල්ලංඝණය කිරීමක් බවත්, මැතිවරණ කොමසාරිස්වරයාට හිමි බලතල උපයෝගී කරගෙන එකී අයථා ප්‍රචාරණය වැළැක්විය යුතුව ඇති බවත් හෙතෙම අවධාරණය කළේය. කිසියම් විද්‍යුත් මාධ්‍යයක් උපයෝගි කරගෙන ජනාධිපතිවරයා විසින් ජාතිය අමතන්නේනම් මැතිවරණ කොමසාරිස්වරයා විසින් නිකුත් කර ඇති ආචාර ධර්ම අනුව ඊට සමාන අවස්ථාවක් විපක්ෂයේ දේශපාලන පක්ෂ වෙතද ලබාදිය යුතු බව එ.ජා.ප මහලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=42115", "Category": null, "Parent URL": null}