{"Source": "Adaderana", "Timestamp": "June 5, 2018 07:27 pm", "Headline": "දකුණේ වෛරස් රෝගයෙන් මිය ගිය ගණන 20 දක්වා ඉහළට ", "News Content": "දකුණේ ව්‍යාප්ත වී ඇති උණ රෝගයෙන් මේ වන විට20 දෙනෙකු මියගොස් ඇති බව දකුණු පළාත් සෞඛ්‍ය අධ්‍යක්ෂ ජී. විජේසූරිය මහතා අද දෙරණට සඳහන් කළේය. කෙසේ වෙතත් වෛරසය ව්‍යාප්තිය පාලනයට අවශ්‍ය පියවර ගෙන ඇති බව සෞඛ්‍ය අමාත්‍යවරයා අද(05) පාර්ලිමේන්තුවේදී අවධාරණය කර සිටියේය. මාසයකට අධික කාලයක සිට දකුණු පළාතේ ව්‍යාප්ත වූ උණ රෝගය ඉන්ෆ්ලුවෙන්සා A වෛරසය බව නවතම වෛද්‍ය පරීක්ෂණවලින් සනාථ වී ඇතැයි ඊයේ(04) අනාවරණ කෙරුණි. දකුණු පළාත් සෞඛ්‍ය අධ්‍යක්ෂ ජී. විජේසූරිය මහතා සඳහන් කළේ මෙම වෛරසය හේතුවෙන් මේ වන විට මරණ 20 ක් වාර්තා වී ඇති බවයි. පවතින මෙම තත්ත්වය සැලකිල්ලට ගනිමින් වෛරසය වැළඳුණු රෝගීන්ගේ සෙම් පටල වැඩිදුර පරීක්ෂාව සඳහා විදෙස් විද්‍යාගාර පරීක්ෂණ වෙත යොමු කිරීමටත් පියවර ගෙන තිබේ. ඒ අතර ඉන්ෆ්ලුවෙන්සා ඒ වෛරසය හේතුවෙන් මියගිය අවුරුද්දක් පමණ වයසැති ඔසඳ සිතුම් නමැති දරුවාගේ අවසන් කටයුතු අද දෙණියායේදී සිදු කෙරුණි. උණ,ශ්වසන අපහසුතා සහ සෙම් වහනය හේතුවෙන් ඉකුත් මැයි 15 වනදා මෙම දරුවාව කරාපිටිය ශික්ෂණ රෝහලට ඇතුළත් කළ අතර ජූනි 03 වනදා දරුවා ජීවිතක්ෂයට පත්ව තිබුණේ ඉන්ෆ්ලුවෙන්සා ඒ වෛරසය හේතුවෙන් බවට මරණ පරීක්ෂණයේදී තහවුරු වී ඇතැයි මව්පියන් පවසයි.", "URL": "https://sinhala.adaderana.lk/news.php?nid=90404", "Category": null, "Parent URL": null}