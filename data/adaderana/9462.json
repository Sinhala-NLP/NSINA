{"Source": "Adaderana", "Timestamp": "July 8, 2010 08:23 am", "Headline": "කාර්යාලයේ ඉදිරි කටයුතු ගැන තීරණය අද ", "News Content": "එක්සත් ජාතීන්ගේ සංවිධානයේ මෙරට පිහිටි ප්‍රධාන කාර්යාලයේ නිලධාරීන්ගේ විශේෂ සාකච්ඡාවක් අද පෙරවරුවේ පැවැත්වීමට තීරණය කර තිබේ. පවත්නා අනාරක්ෂිත තත්ත්වය පිළිබඳ සමාලෝචනය කර මෙහිදි තීරණයකට එළඹීමට නියමිත බව එහි උසස් නිලධාරියෙකු සඳහන් කළේය. විශේෂයෙන්ම තවදුරටත් කාර්යාලයේ කටයුතු පවත්වා ගෙන යාමට හැකි වාතාවරණයක් පවතිනවාද එසේත් නැතිනම් තාවකාලිකව කාර්යාලය වසා දමනවාද යන්න පිළිබඳ මෙහිදී තීරණයකට එළඹෙන බව ඔහු වැඩිදුරටත් පැවසුවේය. එක්සත් ජාතීන්ගේ සංවිධානයේ මෙරට කාර්යාලය තුළදී අදාළ සාකච්ඡාව අද පෙරවරුවේ පැවැත්වීමට නියමිත බව එම නිලධාරීයා ප්‍රකාශ කළේය. මේ අතර කොළඹ පිහිටි එක්සත් ජාතීන්ගේ ‍කාර්යාලය ඉදිරිපිට ජාතික නිදහස් පෙරමුණ ආරම්භ කළ උපවාසය තවදුරටත් පැවැත්වේ. සිය ඉල්ලීම් සම්බන්ධයෙන් එක්සත් ජාතීන්ගේ මහලේකම්වරයාගෙන් නිසි ප්‍රතිචාරයක් නොලැබුණහොත් ‍මාරාන්තික උපවාසයකට අද අවතීර්ණ වන බව ඊයේ පැවති මාධ්‍ය හමුවකට සහභාගී වෙමින් විමල් වීරවංශ මහතා සඳහන් කළේය.", "URL": "https://sinhala.adaderana.lk/news.php?nid=9462", "Category": null, "Parent URL": null}