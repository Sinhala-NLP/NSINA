{"Source": "Adaderana", "Timestamp": "June 30, 2015 02:54 pm", "Headline": "දිවිනැඟුමේ වෘත්තීය සමිති පෙත්සම සලකා බැලීමට යයි", "News Content": "දිවිනැඟුම දෙපාර්තමේන්තුව සඳහා අන්තර්ග්‍රහණය කරන ලද සේවකයින්ගේ සේවක අර්ථසාධක අරමුදල් බෙදාහැරීම ප්‍රතික්ෂේප කිරීමට එරෙහිව ගොනුකර ඇති මූලික අයිතිවාසිකම් පෙත්සම සලකා බැලීමට තීරණය කර තිබේ.ඒ අනුව ලබන 23 වැනිදා අදාළ පෙත්සම සලකා බලන බව ශ්‍රේෂ්ඨාධිකරණය පවසා ඇත.දිවිනැඟුම දෙපාර්තමේන්තුවේ ඒකාබද්ධ වෘත්තීය සමිතිය විසින් පෙත්සම ගොනුකර තිබේ.පෙත්සම ඉදිරිපත් කරමින් ඔවුන් පවසන්නේ දිවිනැඟුම දෙපාර්තමේන්තුවට අන්තර්ග්‍රහණය කරන ලද සේවකයින්ගේ සේවක අර්ථසාධක අරමුදල් මුදාහැරීම සඳහා අදාළ අමාත්‍යාංශය මගින් අවසර ලබාදී ඇති බවයි. එහෙත් එම අරමුදල් මුදාහැරීම අදාළ දෙපාර්තමේන්තුවේ ප්‍රධානීන් විසින් මගහරිමින් සිටින බව ද පෙත්සම්කරුවන් පෙන්වාදෙයි.ඒ තුළින් තම මූලික අයිතිවාසිකම් කඩවන බව ද පෙත්සම්කරුවන් පවසා ඇත.පෙත්සම අද කැඳවු අවස්ථාවේ දී ශ්‍රේෂ්ඨාධිකරණය නියෝග කළේ දිවිනැඟුම දෙපාර්තමේන්තුවේ ප්‍රධානීන් වෙත නොතීසි ලබාදෙන ලෙසයි.", "URL": "https://sinhala.adaderana.lk/news.php?nid=52350", "Category": null, "Parent URL": null}