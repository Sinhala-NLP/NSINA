{"Source": "Adaderana", "Timestamp": "November 18, 2017 06:28 pm", "Headline": "ජනපති දියණිගේ අත්සන හොරට ගසා  බැංකුවට ලියුම් යැව්ව අම්මටයි පුතාටයි වේච්ච දේ", "News Content": "ජනාධිපති මෛත්‍රීපාල සිරිසේන මහතාගේ දියණියක වන චතුරිකා සිරිසේන මහත්මියගේ අත්සන ව්‍යාජලෙස යොදා ජනාධිපති ලේකම් කාර්යාලයේ ලිපි ලේකනයක් ලෙසට සකස් කළ ව්‍යාජ ලිපි ශිර්ෂයක් උපයෝගී කර ගනිමින් බැංකු ආයතනයකට ලිපියක් යැවූ මවක හා තරුණ පුතෙකු බන්ධනාගාර ගත කර ඇත.කමණී රේනුකා රාවනඇල්ල හා විමුක්ති කරඳව නමැති දෙදෙනා එලෙස රක්ෂිත බන්ධනාගාරගත කර ඇත.චතුරිකා සිරිසේන මහත්මිය විසින් අපරාධ පරීක්ෂණ දෙපාර්තමේන්තුවට කරන ලද පැමිණිල්ලකට අනුව පරික්ෂණ පැවැත් වූ අපරාධ පරික්ෂණ දෙපාරතමේන්තුව සැකකරුවන් දෙදෙනා අත්අඩංගුවට ගෙන අධිකරණයට ඉදිරිපත් කිරීමෙන් පසු සැකකරුවන් 29 වැනිදා දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් ලංකා ජයරත්න මෙනවිය ඊයේ (17) නියෝග කළාය.කේටරින් ආයතනයක් පවත්වාගෙන යන සැකකරුවන් එම ව්‍යාජ ලිපිය එකතරා රාජ්‍ය බැංකුවකට යොමු කර ඔවුන් ලබා ගත් ණය මුදලක් ගෙවිමට සහනයක් ඉල්ලා ඇත. බැංකුව විසින් මේ පිළිබඳ චතුරිකා සිරිසේන මහත්මියගෙන් කළ විමසීමකදී සිරිසේන මහත්මය මේ පිළිබඳ අපරාධ පරීක්ෂණ දෙපාර්තමේන්තුවට පැමිණිලි කර තිබුණි.", "URL": "https://sinhala.adaderana.lk/news.php?nid=80122", "Category": null, "Parent URL": null}