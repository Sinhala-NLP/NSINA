{"Source": "Adaderana", "Timestamp": "December 22, 2013 07:50 pm", "Headline": "හුළුගල්ල රෝහලේ!", "News Content": "ජාතික ආරක්ෂාව පිළිබඳ මාධ්‍ය මධ්‍යස්ථානයේ හිටපු අධ්‍යක්ෂ ජනරාල් ලක්ෂ්මන් හුළුගල්ල මහතා හදිසි අසනීප තත්ත්වයක් හේතුවෙන් රෝහල් ගත කර තිබේ. කොළඹ පෞද්ගලික රෝහලක හෙතෙම ප්‍රතිකාර ලබන බව සඳහන්ය. පසුගිය කාලයේදී කොළඹ සූදු පිටියක් වැටලු පොලිස් නිලධාරීන් 23 දෙනෙකු ස්ථාන මාරුකර යැවීමේ සිද්ධියකට ලක්ෂ්මන් හුළුගල්ල මහතාගේ සම්බන්ධයක් ඇති බවට ඇතැම් මාධ්‍ය මගින් තොරතුරු අනාවරණය කර තිබුණි. කෙසේ වුවද හුළුගල්ල මහතා අදාළ චෝදනා ප්‍රතික්ෂේප කරන ලදී. මෙවන් වාතාවරණයක් යටතේ ජාතික ආරක්ෂාව පිළිබඳ මාධ්‍ය මධ්‍යස්ථානය නොවැම්බර් මස 1 වැනිදා සිට ක්‍රියාත්මක වන පරිදි අහෝසි කළ බව පසුගිය 2 වැනිදා මාධ්‍ය මගින් වාර්තා කළේය. යුද්ධය පැවැති කාලයේදී එහි තොරතුරු මාධ්‍ය වෙත ලබාදීම සඳහා එම මධ්‍යස්ථානය ස්ථාපිත කෙරුණු අතර ලක්ෂ්මන් හුළුගල්ල මහතා එහි අධ්‍යක්ෂ ජනරාල් තනතුරට පත් කරන ලදී.", "URL": "https://sinhala.adaderana.lk/news.php?nid=39785", "Category": null, "Parent URL": null}