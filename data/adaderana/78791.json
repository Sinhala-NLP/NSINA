{"Source": "Adaderana", "Timestamp": "October 16, 2017 07:40 pm", "Headline": " ෂලිලට එරෙහි පැමිණිලි විභාගය පෙබරවාරියේ", "News Content": "නීති විරෝධී ලෙස විදුලිය ලබා ගැනීමේ සිද්ධියක් සම්බන්ධයෙන් ලිට්‍රෝ ගෑස් සමාගමේ හිටපු සභාපති ෂලිල මුණසිංහ මහතාට එරෙහිව ගොණු කර ඇති පැමිණිල්ලක් ලබන වසරේ පෙබරවාරි මස 19 වනදා කැඳවීමට කොළඹ මහේස්ත්‍රාත් අධිකරණය නියෝග කර තිබේ. ලංකා විදුලි බල මණ්ඩලය, වැලිකඩ පොලීසිය හරහා අදාළ පැමිණිල්ල කොළඹ මහේස්ත්‍රාත් අධිකරණය වෙත ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය. අදාළ නඩුව අද(16) කොළඹ අතිරේක මහේස්ත්‍රාත් බුද්ධික ශ්‍රී රාගල මහතා හමුවේ කැඳවූ අවස්ථාවේ සැකකාර ෂලිල මුණසිංහ මහතා අධිකරණය හමුවේ පෙනී සිටියේ නැත. ඔහුගේ නීතිඥවරයා අධිකරණයට කරුණු දක්වමින් කියා සිටියේ තම සේවාදායකයා කොළඹ කොටුව මහේස්ත්‍රාත් අධිකරණයේ විභාගවන තවත් නඩුවක් සම්බන්ධයෙන් රක්ෂිත බන්ධනාගාර ගත කර ඇති බවයි. එම නිසා අදාළ නඩුව පෙබරවාරි මස 19 වනදා කැඳවන ලෙස නියෝග කළ මහේස්ත්‍රාත්වරයා එදිනට සාක්ෂිකරුවන් අධිකරණයට ඉදිරිපත් කරන ලෙස ද නියමකර තිබේ. එදිනට සැකකරු ද රක්ෂිත බන්ධනාගාර ගත කර ඇත්නම් අධිකරණයට ඉදිරිපත් කිරීමට පියවර ගන්නා ලෙස ද කොළඹ අතිරේක මහේස්ත්‍රාත් බුද්ධික ශ්‍රී රාගල මහතා බන්ධනාගාර අධිකාරීවරයාට නියම කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=78791", "Category": null, "Parent URL": null}