{"Source": "Adaderana", "Timestamp": "December 27, 2018 08:57 am", "Headline": "පහරදීමකින් පොලිස් නිලධාරියෙක් මිය යයි", "News Content": "ජාඇළ, දකුණු නිවන්දම ප්‍රදේශයේදී සිදු වූ පහරදීමකින් පොලිස් සැරයන්වරයෙකු ජිවිතක්ෂයට පත්ව තිබේ. පුද්ගලයින් දෙදෙනෙකු අතර ඇති වූ ආරවුලක් දුරදිගයාමෙන් අදාල පහරදීම සිදුව ඇති බව පොලිස් මාධ්‍ය ප්‍රරාකාශක කාර්යාලය සඳහන් කළේය. අදාල පුද්ගලයා සිය නිවසේ සිටියදී අනෙක් පුද්ගලයා නිවසට පැමිණ තියුණු ආයුධයකින් පහරදී ඇති බව පොලිසිය පවසයි. මියගොස් ඇත්තේ නාරාහේන්පිට පොලිස් රෝහලට අනුයුක්තව රාජකාරි කළ 49 හැවිරිදි පොලිස් සැරයන්වරයෙක්. ඝාතනය සිදු කළ සැකකරු හදුනාගෙන ඇති අතර ඔහු අත්අඩංගුවට ගැනිම සඳහා ජාඇළ පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101341", "Category": null, "Parent URL": null}