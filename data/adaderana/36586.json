{"Source": "Adaderana", "Timestamp": "August 13, 2013 07:12 am", "Headline": " නීති විරෝධී දැන්වීම් ගැලවීම ඇරඹෙයි - මිලියන 9 ක් ලබාදෙයි", "News Content": "උතුරු, වයඹ සහ මධ්‍යම පළාත් සභා මැතිවරණයට අදාළ නීති විරෝධී පෝස්ටර් සහ කටවුට් ඉවත් කිරීමේ කටයුතු ආරම්භ කර ඇති බව පොලිසිය පවසයි. මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා කියා සිටියේ අදාළ කටයුතු සඳහා කම්කරුවන්ගේ ද සහය ලබාගැනීමට බලාපොරොත්තු වන බවයි. ඒ සඳහා මැතිවරණ මහලේකම් කාර්යාලය විසින් රුපියල් මිලියන 9කට අධික මුදලක් ලබාදී ඇති බව ද ගාමිණි නවරත්න මහතා සඳහන් කළේය. මැතිවරණ නීතී උල්ලංඝණය කරමින් නීති විරෝධි පෝස්ටර් සහ කටවුට් ප්‍රදර්ශනය කිරීම මෙවර මැතිවරණයේ ද බහුලව සිදුවන බව පොලිසිය පවසයි. එවන් නීති විරෝධී ක්‍රියාවල නිරත වන පුද්ගලයින්ට ඡන්දය ලබාදීමේ දී ජනතාව බුද්ධිමත්ව කටයුතු කළ යුතු බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. මැතිවරණ නීති උල්ලංඝණය කරන පුද්ගලයින් සම්බන්ධයෙන් දැඩිව නීතිය ක්‍රියාත්මක කරන බව ද නියෝජ්‍ය පොලිස්පතිවරයා එහිදී කියා සිටියේය. මේ අතර උතුරු, වයඹ සහ මධ්‍යම පළාත් සභා මැතිවරණයට අදාළව උතුරු පළාතේ ඡන්ද අපේක්ෂකයින් දැනුවත් කිරීමේ කටයුතුද මේ දිනවල සිදුවෙයි. නියෝජ්‍ය මැතිවරණ කොමසාරිස් එම්.එම්.මොහොමඩ් මහතා කියා සිටියේ මෙම සතිය තුළ උතුරු පළාතේ සියලුම දිස්ත්‍රික්කවල අපේක්ෂකයින් දැනුවත් කිරීමට බලාපොරොත්තු වන බවයි. වයඹ සහ මධ්‍යම පළාත්වල අපේක්ෂකයින් දැනුවත් කිරීම පසුගිය සතියේ සිදුකෙරුණි.", "URL": "https://sinhala.adaderana.lk/news.php?nid=36586", "Category": null, "Parent URL": null}