{"Source": "Adaderana", "Timestamp": "January 6, 2019 10:40 am", "Headline": "තැන් 5ක රිය අනතුරුවලින් ජීවිත 5ක් අහිමි වෙයි", "News Content": "මීරිගම - දිවුලපිටිය මාර්ගයේ කොටදෙනියාව වෙද හංදිය ප්‍රදේශයේ දී යතුරුපැදියක් විදුලිරැහැන් කණුවක ගැටීමෙන් අනතුරක් සිදුව තිබේ. අනතුරෙන් එම යතුරුපැදිය පැදවූ පැදිකාරිය සහ පසුපැදිකරු බරපතළ තුවාල ලබා මීරිගම රෝහලට ඇතුළත් කිරීමේ දී 47 ත් හැවිරිදි පැදිකාරිය මියගොස් ඇති බව සඳහන්ය. මේ අතර වේයන්ගොඩ කොරස පාසල් හන්දිය අසල ප්‍රදේශයේදී කැබ් රථයක එම දිශාවටම ධාවනය වු යතුරු පැදියක් ගැටීමෙන් සිදු වූ අනතුරකින් යතුරුපැදිකරු මියගොස් තිබේ. මියගොස් ඇත්තේ උඩුගම්පොළ ප්‍රදේශයේ පදිංචිව සිටි 24 හැවිරිදි තරුණයෙකු වන අතර අනතුරු සම්බන්ධයෙන් කැබ් රථය පැදවු කාන්තාව අත්අඩංගුවට ගෙන ඇති බව පොලීසිය පැවසුවේය. මේ අතර වාරියපොළ පුත්තලම මාර්ගයේ මාමුණුව හංදිය අසලදී යතුරු පැදියක මාර්ගය හරහා ගමන් කළ පදිකයෙකු ගැටීමෙන් අනතුරක් සිදුව තිබේ. අනතුරෙන් බරපතළ තුවාල ලැබු පදිකයා වාරියපොළ රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ වාරියපොළ ප්‍රදේශයේ පදිංචිව සිටි 56 හැවිරිදි අයෙකි. අනතුරට සම්බන්ධ යතුරුපැදිකරු අත්අඩංගුවට ගෙන ඇති අතර ඔහු පොලිස් ආරක්ෂාව යටතේ කුරුණෑගල රෝහලේ ප්‍රතිකාර ලබයි. අනුරාධපුර පාදෙණිය මාර්ගයේ තලාව කිලෝමීටර් 72 කණුව අසල ප්‍රදේශයේදී ද යතුරුපැදියක පදිකයෙකු ගැටීමෙන් සිදුවු අනතුරකින් එම පදිකයා මියගොස් තිබේ. මියාගාස් ඇත්තේ තලාව ප්‍රදේශයේ පදිංචිව සිටි 84 හැවිරිදි අයෙකි. මේ අතර මඩකළපුව කල්මුණ ප්‍රධාන මාර්ගයේ කිරාන්කුලම් ප්‍රදේශයේදී යතුරු පැදියක් මාර්ග‍යෙන් ඉවතට පැන නවතා තිබූ තවත් යතුරුපැදියක හා පා පැදියක ගැටී අනතුරක් සිදුව තිබේ. අනතුරෙන් තුවාල ලැබු යතුරුපැදිකරු හා පසුපැදිකරු ආරියම්පති රෝහලට ඇතුළත් කිරීමෙන් අනතුරුව බරපතළ තත්වයේ පසු යතුරුපැදිකරු මඩකලපුව රෝහලට ඇතුළත් කිරීමේ පසු මියගොස් තිබේ. මියගොස් ඇත්තේ 32 හැවිරිදි කිරාන්කුලම් ප්‍රදේශයේ පදිංචිව සිටි අයෙකි.", "URL": "https://sinhala.adaderana.lk/news.php?nid=101875", "Category": null, "Parent URL": null}