{"Source": "Adaderana", "Timestamp": "October 25, 2016 02:08 pm", "Headline": "මත්ද්‍රව්‍ය වෙළඳාමට එරෙහිව ආරක්ෂක ඇමතිවරුන්ගේ රැස්වීමක්", "News Content": "ඉන්දියානු සාගර කලාපයේ මත්ද්‍රව්‍ය වෙළෙඳාමට එරෙහි අභ්‍යන්තර ආරක්ෂක අමාත්‍යවරුන්ගේ රැස්වීමක් පැවැත්වීමට නියමිතව තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ලබන 29 වැනිදා කොළඹ බණ්ඩාරනායක ජාත්‍යන්තර අනුස්මරණ සම්මන්ත්‍රණ ශාලාවේදී මෙම රැස්වීම පැවැත්වෙන බව රජයේ ප්‍රවෘත්ති දෙපාර්තමේන්තුව සඳහන් කළේය.මත්ද්‍රව්‍ය හා අපරාධ පිළිබඳ එක්සත් ජාතීන්ගේ කාර්යාලයේ සහය මේ සඳහා ලබාදෙන අතර ශ්‍රී ලංකා රජය, නීතිය සාමය හා දක්ෂිණ සංවර්ධන අමාත්‍යාංශය මෙහි සත්කාරකත්වය දක්වන බව එම දෙපාර්තමේන්තුව පැවසුවේය.මෙම රැස්වීම බංග්ලාදේශය, කොමරෝස්, ඉන්දියාව, ඉරානය, මැඩගස්කරය, මොසැම්බික්, සීෂෙල්ස්, ශ්‍රී ලංකාව, ටැන්සානියාව යන රටවල අභ්‍යන්තර කටයුතු හා ස්වදේශ කටයුතු අමාත්‍යවරුන් නියෝජනය කරනු ඇත.මේ අතර පකිස්ථානය කටාර් හා මුරුසිය යන රටවලින් අභ්‍යන්තර ආරක්ෂාව සහ මත්ද්‍රව්‍ය පිළිබඳව නීති බලාත්මක කිරීමේ නිලධාරීන් ද මෙම අවස්ථාවට සහභාගී වීමට නියමිතය.", "URL": "https://sinhala.adaderana.lk/news.php?nid=65390", "Category": null, "Parent URL": null}