{"Source": "Adaderana", "Timestamp": "July 17, 2013 10:18 am", "Headline": "ලොරි රථය ප්‍රපාතයට පෙරළීමෙන් අයෙක් මරුට", "News Content": "ගිරාදුරුකෝට්ටේ, මහියංගනය - පොළොන්නරු මාර්ගයේ දී ලොරි රථයක් අඩි 20ක් පමණ ප්‍රපාතයකට පෙරළීමෙන් එක් පුද්ගලයෙකු මියගොස් තවත් පුද්ගලයෙකු බරපතළ තුවාල ලබා රෝහල්ගත කර තිබේ. අනතුර සිදුව ඇත්තේ ලොරි රථය විකල්ප මාර්ගය භාවිතා නොකර අබලන්ව වසා දමා තිබූ පාලමකින් ගමන් කිරීමේ දී බව පොලීසිය සදහන් කළේය. අනතුරින් මියගොස් ඇත්තේ 33 හැවිරිදි යටවත්ත - මාතලේ ප්‍රදේශයේ පදිංචිකරුවෙකි. ලොරි රථයේ රියදුරු බරපතළ තුවාල ලබා මහියංගනය රෝහලේ ප්‍රතිකාර ලබමින් සිටියි. මළ සිරුර ගිරාදුරුකෝට්ටේ රෝහලේ මෘතශරීරාගාරයේ තැම්පත් කර ඇති අතර සිද්ධිය සම්බන්ධයෙන් ගිරාදුරුකෝට්ටේ පොලීසිය වැඩිදුර විමර්ශන සිදුකරයි. මේ අතර අම්ලන්තොට - දෙහිගහලන්ද ප්‍රදේශයේ දී කතරගම සිට මාතර බලා ධාවනය වූ බස් රථයක් සහ ලොරි රථයක් එකිනෙක ගැටී 05 දෙනෙකු බරපතළ තුවාල ලබා රෝහල්ගත කර තිබේ. තුවාලකරුවන් හම්බන්තොට මහරෝහලේ ප්‍රතිකාර ලබන බව සඳහන් වෙයි.", "URL": "https://sinhala.adaderana.lk/news.php?nid=35848", "Category": null, "Parent URL": null}