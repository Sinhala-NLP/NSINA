{"Source": "Adaderana", "Timestamp": "November 18, 2013 06:51 pm", "Headline": "අපි වෙනුවෙන් අපි නිවාස 112ක් රණවිරුවන්ට", "News Content": "“අපි වෙනුවෙන් අපි” රණවිරු නිවාස ව්‍යාපෘතිය යටතේ කොළඹ දිස්ත්‍රික්කයේ රණවිරුවන් වෙනුවෙන් ඉදිකළ නිවාස 112 ක් ඔවුන්ට පවරාදීම ජනාධිපති මහින්ද රාජපක්ෂ මහතාගේ ප්‍රධානත්වයෙන් අද සිදුවිය. හෝමාගම පිටිපන ප්‍රදේශයේ ඉදිකර ඇති අදාළ නිවාස රණවිරු අයිතියට පවරාදීම සංකේතවත් කරමින් ජනාධිපතිවරයා විසින් ශ්‍රී ලංකා යුද හමුදාවේ ගජබා රෙජිමේන්තුවේ සේවයේ නියුතු රණවිරුවකුගේ නිවස විවෘත කරන ලදී. අනතුරුව හෝමාගම පිටිපන මහා විද්‍යාලයේ පැවති උත්සවයකදී රණවිරුවන්ගේ නිවාස සඳහා මුලුතැන්ගෙයි උපකරණ කට්ටල ප්‍රදානය කිරීමටද ජනාධිපති මහින්ද රාජපක්ෂ මහතා සහභාගී විය. ජනාධිපති මාධ්‍ය අංශය සඳහන් කළේ හෝමාගම පිටිපන මහා විද්‍යාලයේ දරුවන් සඳහා පාසල් උපකරණද මෙහිදී ප්‍රදානය කෙරුණු බවයි. මහා සංඝරත්නය සහ මැතිඇමතිවරුන් ඇතුලු පිරිසක්ද මෙම අවස්ථාවට එක්විය.", "URL": "https://sinhala.adaderana.lk/news.php?nid=38945", "Category": null, "Parent URL": null}