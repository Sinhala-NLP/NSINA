{"Source": "Adaderana", "Timestamp": "July 27, 2015 01:55 pm", "Headline": "දිස්ත්‍රීක්ක 14 ක් හා පාර්ලිමේන්තුවේ ආසන 120ට වැඩියෙන් ජයග්‍රහණය කරනවා", "News Content": "ඉදිරි මහමැතිවරණයෙන් එක්සත් ජනතා නිදහස් සන්ධානය විසින් දිස්ත්‍රීක්ක 14 ක් ජයග්‍රහණය කරන බව හිටපු පාර්ලිමේන්තු මන්ත්‍රී ඩිලාන් පෙරේරා මහතා පවසයි.පාර්ලිමේන්තුවේ ආසන 120 ට වැඩියෙන් ලබාගෙන එජනිස ආණ්ඩුවක් පිහිටුවන බවත්, අග්‍රාමාත්‍යවරයා ලෙස මහින්ද රාජපක්ෂ මහතා අනිවාර්යෙන්ම පත්වෙන බවත් පෙරේරා මහතා කියා සිටියේ අද(27) කොළඹ පැවති මාධ්‍ය හමුවකදීය.ගම්පහට ඉදිරිපත් කරන ලද සන්ධාන ලැයිස්තුවේ අයි.ආර්.සී කාරයෙකු සිටින බැවින් එය අහෝසි කිරීමට පියවර ගන්නා බවට ආණ්ඩුවේ අමාත්‍යවරයෙකු විසින් කරන ලද ප්‍රකාශය සම්බන්ධයෙන් මෙහිදී මාධ්‍යවේදීන් විසින් ප්‍රශ්න කරන ලදී.ඊට ප්‍රතිචාර දක්වමින් ඩිලාන් පෙරේරා මහතා කියා සිටියේ එම ලැයිස්තුවේ අයි.ආර්.සී කාරයෙකු සිටීද යන්න වග අධිකරණය විසින් තීන්දු කරනු ඇති බවයි.දේශපාලන වයෝවෘද්ධභාවය හේතුවෙන් දුරදිග නොබලා මෙහෙව් ප්‍රකාශ සිදුකරන නමුත් රීට් ආඥාවක් රැගෙන එම ලැයිස්තුව අවලංගු කරන ලෙස තමා ආණ්ඩුවේ එම අමාත්‍යවරයාට අභියෝග කරන බවද හිටපු මන්ත්‍රීවරයා සඳහන් කළේය.පසුගිය රජයට කුඩු-එතනෝල් චෝදනා එල්ල කළද 2013/14/15 යන වසරවලින් වැඩිම එතනෝල් බලපත්‍ර සංඛ්‍යාවක් ලබාදී ඇත්තේ මේ වසරේ ගතවූ මාස 6ක කාලය තුළ බව ඩිලාන් පෙරේරා මහතා අවධාරණය කළේය.මෙම මාධ්‍ය හමුවට එක්වුණු ඩලස් අලහප්පෙරුම හිටපු මන්ත්‍රීවරයා කියා සිටියේ මහින්ද රාජපක්ෂ මහතාගේ ප්‍රධානත්වයෙන් ඊයේ මධ්‍යම රාත්‍රීය වන විට ප්‍රධාන රැස්වීම් 76ක්,දෙවෙනි පෙළ රැස්වීම් 260 ක් හා ග්‍රාමීය ජනහමු 2000 ට වැඩියෙන් සාර්ථකව පවත්වා ඇති බවයි.ලබන 17 වන දින මහමැතිවරණය පැවැත්වීමට දින නියම කරනු ලැබ ඇත්තේ එය පැවැත්වීමෙන් පසු පැය 48 ක් ගිය තැන එනම් 21 වන දින පෙරවරුව වන විට එක්සත් ජාතීන්ගේ මානව හිමිකම් කවුන්සිලයේ නිල වාර්තාව ජනාධිපතිවරයාට ලැබෙන නිසා බවත්, එය කලින් ලැබුණේ නම් මැතිවරණයට අවාසිවන බැවින් කල්තියා දින නියම කර ඇති බවත් අලහප්පෙරුම මහතා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=52876", "Category": null, "Parent URL": null}