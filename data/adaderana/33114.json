{"Source": "Adaderana", "Timestamp": "April 8, 2013 05:44 pm", "Headline": " යකඩ ගැහැණිය ලොවෙන් සමුගනියි", "News Content": "යකඩ ගැහැණිය නමින් හඳුන්වනු ලැබූ බ්‍රිතාන්‍යයේ හිටපු අගමැතිනී මාග්‍රට් තැචර් අභාවප්‍රාප්ත වී තිබේ. කලක සිට අංශභාග රෝගී තත්ත්වයෙන් පීඩා විඳි ඇය ජීවිතක්ෂයට පත්වන විට 87 වන වියේ පසුවූ බව එරට මාධ්‍ය වාර්තා උපුටා දක්වයි. බ්‍රිතාන්‍යයේ අග්‍රාමාත්‍ය ධූරයට පත්වූ පළමු ස්ත්‍රීය වූ තැචර් 1979 සිට 1990 දක්වා කාලය තුළ අගමැතිනිය ලෙස කටයුතු කළාය. කලෙක කන්සර්වේටිව් පක්ෂයේ නායකත්වය දැරූ ඇය අගමැති ධූරය දැරූ යුගයේ ෆොක්ලන්ඩ් දූපත් වෙනුවෙන් බ්‍රිතාන්‍ය හා ආර්ජන්ටිනාව අතර යුද්ධයේදී බ්‍රිතාන්‍ය ජයග්‍රහණය වෙනුවෙන් දේශපාලන නායකත්වය ලබාදුන්නාය. සම්ප්‍රදායිකත්වයට ගරු කරන බ්‍රිතාන්‍ය සමාජයේ බොහෝ වෙනස්කම් වලට ලක්වූයේ තැචර්ගේ පාලන සමයේ බැව් විචාරක මතයයි.", "URL": "https://sinhala.adaderana.lk/news.php?nid=33114", "Category": null, "Parent URL": null}