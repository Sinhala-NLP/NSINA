{"Source": "Adaderana", "Timestamp": "November 16, 2012 01:15 pm", "Headline": " පොල් මාෆියාවකට ඉඩ තියන්නේ නෑ", "News Content": "වෙළඳපොළේ පොල් මාෆියාවක් ඇතිවීමට කිසිසේත් ඉඩ නොතබන බව පොල් සංවර්ධන හා ජනතා වතු සංවර්ධන අමාත්‍ය ජගත් පුෂ්පකුමාර මහතා පවසයි. ගොවියාටත්, වෙළෙන්ඳාටත්, පාරිභෝගිකයාටත් අවාසියක් නොවන පරිදි පොල් වෙළඳාම සිදුවිය යුතු බව අමාත්‍යවරයා පෙන්වාදෙයි. පොල් වෙළඳාමෙන් එක් පාර්ශවයකට පමණක් ලාබ ලැබීමට ඉඩ නොතබන බවද අමාත්‍යවරයා කොළඹදී අද (16) පැවැති මාධ්‍ය හමුවකදී පැවසුවේය. පාරිභෝගිකයාට දැරිය නොහැකි මිලකට පොල් මිල වැඩි කිරීමට කිසිසේත් ඉඩ නොතබන බවද ඔහු සඳහන් කළේය. මේ වසරේදී පොල් ගෙඩි දශලක්ෂ 2900ක අස්වැන්නක් අපෙක්ෂා කරන බවත් එය 2016 වසර වන විට දශලක්ෂ 3650ක දක්වා වැඩිකරන බවත් අමාත්‍යවරයා පැවසුවේය. පොල් ගෙඩියක් නිෂ්පාදනය කිරීම සඳහා රුපියල් 14.05ක මුදලක් වැය වන බව පෙන්වාදුන් අමාත්‍යවරයා පොල් පැළයක් සිටුවා අස්වැන්න ලබා ගැනීමට වසර 6ක් පමණ බලා සිටිය යුතු බවද පැවසුවේය. මේ අතර වැලිගම ප්‍රදේශයේ පොල් වගාවට බලපා ඇති කොළ මැලවීමේ රෝගය සම්බන්ධයෙන් ද ජගත් පුෂ්පකුමාර අමාත්‍යවරයා අදහස් පළ කළේය. අදාළ ගැටලුව සම්බන්ධයෙන් රජය සෘජුවම මැදිහත්වී කටයුතු කරන බව ඔහු කියා සිටියේය. ඒ අනුව ජනතාව දැනුවත් කර රෝගී ගස් ඉවත් කරන බවත් ගාල්ලේ පමණක් එවැනි ගස් 532ක් ඉවත්කර ඇති බවත් අමාත්‍යවරයා පැවසුවේය. එසේම හම්බන්තොට දිස්ත්‍රීක්කයේ මෙම රෝගය වැළඳුණු පොල් ගස් ඉවත් කරන බවත් මාතර, වැලිගම ප්‍රදේශයේ එසේ හඳුනාගත් පොල් ගස් ලක්ෂ 2ක් ඉවත් කිරීම ලබන වසරේ මැයි මාසයට පෙර අවසන් කරන බවත් ජගත් පුෂ්පකුමාර අමාත්‍යවරයා කියා සිටියේය. එසේ ඉවත් කරන ගස් සඳහා “කොළ කුන්දිරා” නැමැති රෝගවලට ඔරොත්තු දෙන පොල් පැළ එම ජනතාව අතර බෙදාදෙන බවත් එසේම ඔවුන්ට වන්දි මුදලක් ලබාදීමට කටයුතු කරන බවත් ඔහු පැවසුවේය. මේ අතර ජනපති මහින්ද රාජපක්ෂ මහතාගේ ජන්ම දිනය නිමිත්තෙන් සති 2ක් ඇතුළත පොල් පැළ ලක්ෂ 10ක් මඩුල්ල ප්‍රදේශයේ සිටුවීමට සැලසුම් කර ඇතැයි ද අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29236", "Category": null, "Parent URL": null}