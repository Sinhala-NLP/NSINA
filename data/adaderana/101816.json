{"Source": "Adaderana", "Timestamp": "January 4, 2019 09:48 pm", "Headline": "උසස් ප්‍රමිතියේ පාඨමාලා හැදෑරීමට සිසුන්ට අවස්ථාව සලසා දෙනවා", "News Content": "වෘත්තීය තාක්ෂණ විශ්වවිද්‍යාලයේ පාඨමාලා හැදෑරූ තරුණ තරුණියන් සඳහා ඩිප්ලෝමා ප්‍රදානෝත්සවය බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්විය. ඊයේ(03) පැවති එම ඩිප්ලෝමා ප්‍රදානෝත්සවය නිපුණතා සංවර්ධන හා වෘත්තීය පුහුණු නියෝජ්‍ය අමාත්‍ය කරුණාරත්න පරණවිතාන මහතාගේ ප්‍රධානත්වයෙන් පැවැත්විය. මෙහිදී අදහස් දැක්වූ අමාත්‍යවරයා පැවසූවේ නිදහස් අධ්‍යාපනයට සමගාමීව වෘත්තීය අධ්‍යාපනයද නොමිලයේ ලබාදීමට රජය තීරණය කර ඇති බැවින් අනාගත ලෝකයේ සිදුවන විපර්යාසයන්වලට තරුණ තරුණියන්ට සාර්ථකව මුහුණදීමට හැකියාව හා ජවය ලබාදී තිබෙන බවයි. තව දුරටත් අදහස් දැක්වූ අමාත්‍යවරයා පැවසූවේ වැඩලෝකයට නොගැළපෙන පාඨමාලා නවතා දමා, ගැළපෙන පාඨමාලා ජාත්‍යන්තර ප්‍රමිතියෙන් යුතුව පැවැත්වීමට කටයුතු සකස්කරන බවද , රැකියා ඉලක්කකර ගනිමින් කුසලතාවයන් දියුණු කිරීමට සමත් උසස් ප්‍රමිතියේ පාඨමාලා හැදෑරීමට සිසුන්ට අවස්ථාව සලසා දෙන බවත්ය. මෙම අවස්ථාව සඳහා වෘත්තීය තාක්ෂණ විශ්වවිද්‍යාලයේ උපකුලපතිතුමන්, ආචාර්ය මණ්ඩලය ඇතුළු පිරිසක් සහභාගී වූහ.", "URL": "https://sinhala.adaderana.lk/news.php?nid=101816", "Category": null, "Parent URL": null}