{"Source": "Adaderana", "Timestamp": "March 4, 2012 08:17 am", "Headline": "ලෝක වාර්තාවක් තබන්නට ගොස් තරුණයෙක් මරුදකියි", "News Content": "වාන්ඇල -පන්සල් ගොඩ ප්‍රදේශයේ 24 හැවිරිදි තරුණයෙකු ලෝක වාර්තාවක් තැබීමට යාමෙන් මියගොස් තිබේ. පොළව යට වැළලී සිට ලෝක වාර්තාවක් පිහිටුවීම සඳහා අදාළ තරුණයා ඊයේ පුහුණුවීම් වල නිරතව සිට ඇති බව වාර්තා වේ. ඒ අනුව තමන් විසින්ම සකස් කරගත් අඩි 10ක් පමණ ගැඹුරැති වළක් තුළට බැස වළ මතුපිට ලෑලී සහ පස් දමා වසා ඒ මත ගි‍නිගොඩක් දල්වන ලෙස ඔහු උපදෙස් දී තිබේ. ඒ අනුව අදාළ තරුණයාගේ මව ඥාතී සහෝදරයෙකු සහ මිතුරෙකුගේ මාර්ගයෙන් ඊයේ උදෑසන 9.30ට පමණ එම කටයුත්ත ආරම්භ කර ඇති අතර පස්වරු 4.00ට පමණ යළි පස් හා ලෑලී ඉවත් කරන ලෙස ඔහු උපදෙස් දී තිබී ඇත. ඒ අනුව ක්‍රියාත්මක වු පිරිස ලෑලී ඉවත් කර බැලීමේ දී තරුණයා සිහිසුන්ව සිටි බව වාර්තා වේ. කෙසේවුව ද කන්තලේ රෝහලට ඇතුළත් කිරීමෙන් පසු අදාළ තරුණයා මියගොස් ඇති බව අනාවරණය වී තිබේ. මියගිය තරුණයා සිවිල් ආරක්ෂක භටයෙකු බව වාන් ඇල පොලිසිය සඳහන් කරයි.", "URL": "https://sinhala.adaderana.lk/news.php?nid=22559", "Category": null, "Parent URL": null}