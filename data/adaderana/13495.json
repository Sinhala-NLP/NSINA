{"Source": "Adaderana", "Timestamp": "January 14, 2011 12:38 pm", "Headline": "මස්කෙළියේ රිය අනතුරකින් 40 දෙනෙකුට තුවාලයි", "News Content": "මස්කෙළිය ප්‍රදේශයේ අද(14) උදෑසන සිදුවූ රිය අනතුරකින් පුද්ගලයින් 40 දෙනෙකු පමණ තුවාල ලබා රෝහල් ගත කර තිබේ. තුවාලකරුවන් මසකෙළිය රෝහලට ඇතුළත් කර ඇති බව අද දෙරණ වාර්තාකරු සඳහන් කළේය. මස්කෙළිය, යාඩ්මෝර් සිට හැටන් බලා ධාවනය වූ පෞද්ගලික මගී බස් රථයක් අද උදෑසන 9 15 ට පමණ අනතුරට ලක්විය. මස්කෙළිය, සාම්මලේ ප්‍රධාන මාර්ගයේ පළමුවැනි සැතපුම් කණුව අසල නිවසක තාප්පයක බස් රථය ගැටීමෙන් මෙම අනතුර සිදුව තිබේ. අනතුරින් තුවාල ලැබූ පුද්ගලයින්ගෙන් 15 දෙනෙකු පමණ නේවාසිකව ප්‍රතිකාර ලබමින් සිටින අතර එයින් 06 දෙනෙකුගේ තත්ත්වය බරපතල නිසා ඔවුන් නාවලපිටිය මූලික රෝහල වෙත මාරුකර යවා ඇත. අධික වේගයෙන් ධාවනය වූ මෙම බස් රථයේ තිරිංග ක්‍රියා විරහිත වීම හේතුවෙන් මෙම අනතුර සිදුව ඇති බව මස්කෙළිය පොලිසිය සඳහන් කරයි.", "URL": "https://sinhala.adaderana.lk/news.php?nid=13495", "Category": null, "Parent URL": null}