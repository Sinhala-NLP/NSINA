{"Source": "Adaderana", "Timestamp": "May 15, 2015 03:15 pm", "Headline": "පොල්ගස්ඔවිට ගබඩාවකින් කුණු පොල් තෙල් ", "News Content": "පොල්ගස්ඕවිට ප්‍රදේශයේ පොල්තෙල් ඇසුරුම් කරන ගබඩාවක තිබී මිනිස් පරිභෝජනයට නුසුදුසු පොල්තෙල් තොගයක් සොයාගෙන ත‍ිබේ.පාරිභෝගික කටයුතු පිළිබඳ අධිකාරියේ විමර්ශන නිලධාරීන් විසින් සිදුකළ වැටලීමක දී අදාළ ගබඩාවේ තිබී පොල්තෙල් ලීටර් 5500 ක් සොයාගෙන ඇති බව සඳහන්ය.එම පොල්තෙල් තොගයේ වටිනාකම රුපියල් ලක්ෂ 15 ක් පමණ වන බව පාරිභෝගික කටයුතු පිළිබඳ අධිකාරියේ සභාපති රූමි මර්ෂුක් මහතා පවසන්නේය.එම පොල්තෙල් තොගය ගම්පහ ප්‍රදේශයේ නිෂ්පාදනාගාරයකින් ගෙනැවිත් ඇති බවට සිදුකළ විමර්ශන වලදී අනාවරණය වී ඇත.පොල්තෙල් සාම්පල රජයේ රස පරික්ෂකවරයා වෙත යොමුකර ඇති අතර එම වාර්තාව ලැබීමෙන් අනතුරුව මේ සම්බන්ධයෙන් නීතිමය ක්‍රියාමාර්ග ගන්නා බව රූමි මර්ෂුක් මහතා සඳහන් කළේය.මේ අතර පසුගියදා කිරිබත්ගොඩ ප්‍රදේශයෙන් සොයා ගත් පරිභෝජනයට නුසුදුසු වියළි මිරිස් මෙට්‍රික් ටොන් 04, අධිකරණ නියෝග මත ඊයේ පස්වරුවේ විනාශ කර තිබේ.සැකකාර වෙළඳ ව්‍යාපාරිකයාට රුපියල් 50,000ක දඩයක් ද මහර මහේස්ත්‍රාත් අධිකරනය නියම කළ බව පාරිභෝගික අධිකාරිය සඳහන් කළේය.", "URL": "https://sinhala.adaderana.lk/news.php?nid=51355", "Category": null, "Parent URL": null}