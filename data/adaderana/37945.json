{"Source": "Adaderana", "Timestamp": "October 6, 2013 08:51 am", "Headline": "මාතර දී ගැටුණු එජාප ආධාරකරුවන් 6ක් තවමත් රෝහලේ", "News Content": "මාතර නගරයේ දී එක්සත් ජාතික පක්ෂයේ දෙපිරිසක් අතර ඇතිවු ගැටුමෙන් තුවාල ලැබු පුද්ගලයින් 06දෙනෙකු තවමත් රෝහල්ගතව ප්‍රතිකාර ලබමින් සිටින බව පොලීසිය පවසයි. මාතර රෝහලේ පුද්ගලයින් 04 දෙනෙකු, කරාපිටිය රෝහලේ එක් පුද්ගලයෙකු සහ කොළඹ ජාතික රෝහලේ තවත් පුද්ගලයෙකු ප්‍රතිකාර ලබමින් සිටින බව පොලිසිය සඳහන් කළේය. එක්සත් ජාතික පක්ෂයේ විරෝධතා පාගමනක් අතරතුර එම පක්ෂයේ දෙපිරිසක් අතර මෙම ගැටුම හට ගැනිණ. එහිදී වෙඩි තැබීමක් ද සිදුව ඇති අතර එක්සත් ජාත්ක පක්ෂ දකුණු පළාත් සභා මන්ත්‍රී ක්‍රිෂාන්ත පුෂ්පකුමාර මහතාගේ පාදයට ද වෙඩි වැදී තුවාල සිදුවිය. එම වෙඩි තැබීමේ සිද්ධිය සම්බන්ධයෙන් එක්සත් ජාතික පක්ෂ දකුණු පළාත් සභා මන්ත්‍රී මෛත්‍රී ගුණරත්න මහතාගේ පියා පොලීසිය විසින් අත්අඩංගුවට ගනු ලැබීය. අදාළ සිද්ධිය සම්බන්ධයෙන් පරීක්ෂණ පැවැත්වීමට විශේෂ පොලිස් කණ්ඩායම් 10 ක් යොදවා ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ගැටුමෙන් අනතුරුව මෙම සිද්ධිය සම්බන්ධ පාර්ශව වලින් ප්‍රවෘත්ති සාකච්ජා 02 ක් පැවැත්වීය. එහිදී දකුණු පළාත් සභා මන්ත්‍රී මෛත්‍රී ගුණරත්න මහතා ප්‍රකාශ කළේ මෙම ගැටුම ඇති කරනු ලැබුවේ ආණ්ඩුවේ අවශ්‍යතාවය මත බවයි. කෙසේ වෙතත් මංගල සමරවීර මන්ත්‍රීවරයා ප්‍රකාශ කළේ ආණ්ඩුවේ අවශ්‍යතාවය ඉටුකරනු ලබන්නේ මෛත්‍රී ගුණරත්න මහතා ඇතුළු කණ්ඩායමක් විසින් බවයි.", "URL": "https://sinhala.adaderana.lk/news.php?nid=37945", "Category": null, "Parent URL": null}