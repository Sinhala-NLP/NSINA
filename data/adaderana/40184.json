{"Source": "Adaderana", "Timestamp": "January 8, 2014 11:15 am", "Headline": " ශ්‍රී ලාංකික-අමෙරිකානු ජාතිකයා අරාබියෙන් පිටමං කරන ලකුණු", "News Content": "එක්සත් අරාබි එමීර් රාජ්‍යයේ අත්අඩංගුවට ගෙන රඳවා සිටි උපතින් ශ්‍රී ලාංකිකවූ අමෙරිකානු ජාතික තරුණයා නිදහස් කොට රටින් පිටුවහල් කිරීමට තීරණය කර තිබේ. සෙෂාන් කෂීම් නමැති 29 හැවිරිදි තරුණයා ඉකුත් අප්‍රේල් මාසයේදී අත්අඩංගුවට ගනු ලැබුවේ ඩුබායි සංස්කෘතිය උපහාසයට ලක්කරමින් හා රටේ ප්‍රතිරූපයට හානි වන අන්දමේ වීඩියෝවක් අන්තර්ජාලයට මුදාහැරීමේ චෝදනාවටය. මාස 6 ක පමණ කාලයක් රැඳවුම් නියෝග යටතේ රඳවා තබාගත් මොහු ඉතා ඉක්මනින් නිදහස් කර රටින් පිටුවහල් කරනු ඇති බව අමෙරිකානු රාජ්‍ය දෙපාර්තමේන්තුව සඳහන් කරයි. කෂීම්ගේ මිතුරන් පවසන පරිදි තම මිත්‍රයා 2012 සයිබර් අවකාශ අපරාධ නීතිය උල්ලංඝණය කරමින් ජාතික ආරක්ෂාවට තර්ජනයක් වන පරිදි බලාධිකාරිය වෙනස්කරලීමට රුකුල් දෙන අන්දමට කටයුතු කර ඇති බවට චෝදනා ලබා තිබේ. තමන් එක්සත් අරාබි එමීර් රාජ්‍යය සමග මේ සම්බන්ධයෙන් ඉතා සමීප සබඳතා පවත්වාගෙන යමින් කෂීම් නිදහස් කරවා ගැනීම සඳහා රාජ්‍ය තාන්ත්‍රික මට්ටමින් අඛණ්ඩව කටයුතු කරන බව රාජ්‍ය දෙපාර්තමේන්තු මාධ්‍ය ප්‍රකාශිකා පූජා ජුන්ජුවාල කියා සිටියි. ඉතා කෙටි කලක් තුළ ප්‍රගතියක් ලබා හෙතෙම නිදහස්වී යළි එක්සත් ජනපදයට පැමිණෙනු ඇතැයිද, මෙම ක්‍රියාදාමය පිළිබඳ තමන් අවබෝධයෙන් යුතුව කටයුතු කරන බවත් ඇය වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=40184", "Category": null, "Parent URL": null}