{"Source": "Adaderana", "Timestamp": "November 24, 2011 09:06 am", "Headline": "ළමා නිවාසයක මුවාවෙන් ළමුන් පිටරටට විකුණලා", "News Content": "මොරටුව, රාවතාවත්ත ප්‍රදේශයේ ළමා නිවාසයක් පවත්වාගෙන යන මුවාවෙන් ළමුන් පිටරටට විකිණීමේ ජාවාරමක තොරතුරු අනාවරණය වී තිබේ. ජාතික ළමා රක්ෂණ අධිකාරියට ලැබුණු තොරතුරකට අනුව ඊයේ(23) දිනයේ සිදුකළ පරීක්ෂා කිරීමක දී මෙම තොරතුරු අනාවරණය කර ගෙන ඇති බව සඳහන්ය. ළමා නිවාසයක් ලෙස එම ස්ථානය ලියාපදිංචි කර ඇති බව ජාතික ළමා රක්ෂණ අධිකාරියේ සභාපති නීතීඥ අනෝමා දිසානායක මහත්මිය ප්‍රකාශ කළාය. එම ළමා නිවාසය තුළ ළමුන් 42 ක් සිටින බවට ලේඛනගතව තිබුණ ද ජාතික ළමා රක්ෂණ අධිකාරියේ නිලධාරින් එම ස්ථානය පරීක්ෂා කරන අවස්ථාවේ එහි ළමුන් 63 දෙනෙකු සිට තිබේ. ඊට අමතරව ගැබිණි කාන්තාවන් 31 දෙනෙකු ද එම ස්ථානයේ සිට ඇති බව නීතීඥ අනෝමා දිසානායක මහත්මිය ප්‍රකාශ කළාය. මොරටුව, රාවතාවත්ත ප්‍රදේශයේ පවත්වාගෙන යන මෙම ස්ථානය පිළිබඳව වැඩිදුර පරීක්ෂණ පැවැත්වීම සඳහා රහස් පොලිසියේ සහය ද ලබාදෙන ලෙස පොලිස්පතිවරයාගෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=20221", "Category": null, "Parent URL": null}