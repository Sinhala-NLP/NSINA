{"Source": "Adaderana", "Timestamp": "September 27, 2010 08:20 am", "Headline": "යළි පදිංචියට ඉතිරිව ඇත්තේ 10, 000 ක් පමණයි", "News Content": "මානුෂීය මෙහෙයුම හේතුවෙන් අවතැන්ව යළි පදිංචි කරවීම සඳහා සුභ සාධන මධ්‍යස්ථානවල ඉතිරිව ඇත්තේ තවත් පුද්ගලයන් දස දහසක් පමණක් බව රජය පවසයි. තවත් පිරිසක් උදෑසන සුභ සාධන කඳවුරු වලින් පිටත්ව ගොස් ජීවන වෘත්තීයක යෙදීමෙන් පසු යළි සුභ සාධන මධ්‍යස්ථානය වෙත පැමිණෙන බව උතුරේ නැවත පදිංචි කරවීමේ නිසි බලධාරී වන්නි ආඥාපති මේජර් ජෙනරාල් කමල් ගුණරත්න මහතා සඳහන් කරයි. අවතැන් වූවන් දෙලක්ෂ හැටපන්දහසක් පමණ යළි පදිංචි කර අවසන් කිරීමට හැකි වී ඇතැයිද කමල් ගුණරත්න මහතා පෙන්වාදෙයි. දැනට ක්‍රියාත්මක වන්නේ සුභ සාධන මධ්‍යස්ථාන 5ක් පමණක් බව පවසන ගුණරත්න මහතා ආරම්භයේදී එම සංඛ්‍යාව 47ක් වු බව සඳහන් කරයි. වන්නි අවසන් මෙහෙයුමේදී ආරක්ෂක අංශ වෙත බාරවු දරුණුම ත්‍රස්තවාදීන් 12,000ක් පමණ හඳුනාගෙන ඇති බව ඔහු ප්‍රකාශ කරයි. ඔවුන්ගෙන් 4,000ක් පමණ පුනරුත්තාපනය කොට යළි සමාජ ගත කර ඇතැයි ද කමල් ගුණරත්න මහතා සඳහන් කළේය.", "URL": "https://sinhala.adaderana.lk/news.php?nid=11113", "Category": null, "Parent URL": null}