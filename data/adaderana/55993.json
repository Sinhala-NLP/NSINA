{"Source": "Adaderana", "Timestamp": "December 28, 2015 02:26 pm", "Headline": "ඉතිහාසයේ කවදාවත් දුන්නු දේ කප්පාදු කළේ නෑ", "News Content": "තම වෘත්තීය ඉල්ලීම වූයේ අලුත් ඉල්ලීම් කිසිවක් නොවන බවත්, මෙතෙක් ලැබුණු ප්‍රසාද දීමනාව කප්පාදු කිරීමකින් තොරව ලබාගැනීම බවත් ජල සම්පාදන වෘත්තීය සමිති ඒකාබද්ධ සන්ධානය පවසයි.එහි සම කැඳවුම්කරු උපාලි රත්නායක මහතා පැවති මාධ්‍ය හමුවකදී කියා සිටියේ එය ඒ ආකාරයෙන්ම ලබාදෙන බව මීට පෙරාතුව විෂය බාර අමාත්‍යවරයා පොරොන්දු දුන් බවත් රත්නායක මහතා කියා සිටියේය.එහෙත් එකී පොරොන්දු කඩකරමින් ඉල්ලීම්වලට මේ දක්වා විසදුම් ලබා නොදීම හේතුවෙන් සියලු කාර්යාල සහ වැඩබිම්වල සේවකයින් රාජකාරි කටයුතුවලින් බැහැරව විරෝධතා ව්‍යාපාරයක නිරතවීමට ජාතික ජල සම්පාදන හා ජලාපවාහන මණ්ඩල සේවකයින් තීරණය කළ බවත් ඔහු සඳහන් කළේය. ඒ අනුව අද උදෑසන 09.00 සිට 12.00 දක්වා නඩත්තු කටයුතු, කාර්යාල කටයුතු සහ පාරිභෝගික සේවා කටයුතු සිදු නොවුණු බවත්, සති අන්තයේ නඩත්තු සේවා මුර සඳහා කිසිවෙකු හෝ සහභාගි නොවුණු බව රත්නායක මහතා සිහිපත් කළේය.ප්‍රදේශ කිහිපයක ජල සැපයුම් අඩාලවී ඇති බවට පැමිණිලි ලැබී ඇති බවත්, ඉදිරි කාලයේදීද ජල සැපයුම් අඩාලවීමට ඉඩ ඇති බවත් ඔහු සඳහන් කළේය.වෘත්තීය ඉතිහාසයේ කිසිදු කලෙක සේවකයින්ට ලැබුණු වරප්‍රසාද කප්පාදු නොකෙරුණු බවත්, මේ වසරේ පමණක් මෙලෙස ප්‍රසාද දීමනාව කප්පාදු කරමින් වරප්‍රසාද අහිමිකර ඇති බවත්, මෙම වෘත්තීය ක්‍රියාමාර්ගයේ ඉදිරි කටයුතු සම්බන්ධයෙන් සවස 5.00 ට තීරණය වනු ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=55993", "Category": null, "Parent URL": null}