{"Source": "Adaderana", "Timestamp": "May 19, 2014 12:34 pm", "Headline": "කොළඹ  කත හැටන් කැලයේ ගස් බඳියි", "News Content": "කොළඹ, දෙමටගොඩ, බේස්ලයින් පාරේ පදිංචි කාන්තාවක් ඊයේ සවස සුදු වෑන් රථයකින් පැහැරගෙන විත් ඇය සතු රන් ආභරණ ද කොල්ල කා හැටන් ප‍්‍රදේශයේ පාළු ස්ථානයක ඇය බැඳ දමා ගියේ යැයි කියන සිද්ධියක් සම්බන්ධයෙන් හැටන් පොලීසිය පරීක්‍ෂණ ආරම්භ කර තිබේ. දෙමටගොඩ, බේස්ලයින් පාරේ පදිංචි 40 හැවිරිදි තිදරු මවක් වන ඇය ඊයේ ප.ව 4.00 ට පමණ කිසියම් පිරිසක් විසින් දෑස් බැඳ දමා තමා පැහැර ගත් බවත්, පසුව වෑන් රථයේ බලහත්කාරයෙන් නංවාගෙන පාළු ස්ථානයකට ගෙන ගොස් කළුවරේම ගසක බැඳ දැමූ බවත්, අලුයම 3.00 ට පමණ තමන් විසින් ලණුව ගලවාගෙන හැටන් විල්ෆ‍්‍රඩ් පුර ප‍්‍රදේශයේ නිවසක් වෙත පැමිණ මේ පිළිබඳ ව දැනුම් දීමෙන් පසු 119 පොලිස් හදිසි ඇමතුම් ඒකකයට දැනුම් දුන් බවත් ඇය විසින් හැටන් පොලිසීයට ප‍්‍රකාශයක් ලබා දී ඇත. තමන් මීට ඉහත කිසිම දිනක හැටන් ප‍්‍රදේශයට නොපැමිණි බවත්, තමන්ව පැහැරගෙන ආ අය පිළිබඳව තමන් කිසි දෙයක් නොදන්නා බවත්, ඇය හැටන් පොලීසියට පවසා තිබේ. තුවාල ලබා සිටින ඇය දික්ඔය මූලික රෝහලට ඇතුළත් කර ඇති අතර, මේ පිළිබඳව පරීක්‍ෂණ පවත්වන හැටන් පොලීසිය පවසන්නේ පැමිණිලිකාරිය වරින් වර ප‍්‍රකාශ කරන කරුණු අනුව සිද්ධිය පිළිබඳව සැක පහල වී ඇති බැවින් මෙම කාන්තාවගේ සැමියාට හැටන් පොලිසියට පැමිණෙන ලෙස දන්වා ඔහුගේ ප‍්‍රකාශය අනුව ඉදිරි පරීක්‍ෂණ කටයුතු ආරම්භ කරන බවයි. සිද්ධියට මුහුණ පෑ කතගේ අත් වල දියපට්ටා පැමිණ ඇති අයුරු ඉහත ඡායා රූපයේ වේ. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=43299", "Category": null, "Parent URL": null}