{"Source": "Adaderana", "Timestamp": "September 7, 2010 03:27 pm", "Headline": "ජේ.ආර් සීමා දැම්මේ තමන්ගේ වයස ගැන හිතලයි", "News Content": "පවත්නා ව්‍යවස්ථාවට විධායක ජනාධිපතිවරයාගේ ධූර කාලය වාර දෙකක් පමණක් වන සේ ඇතුළත් කර ඇත්තේ හිටපු ජනාධිපති ජේ.ආර් ජයවර්ධන මහතා ගේ වයස සැලකිල්ලට ගෙන බව තරුණ කටයුතු අමාත්‍ය ඩලස් අලහප්පෙරුම මහතා පවසයි. හැත්තෑ අටේදී ව්‍යවස්ථාව සම්මත කරගන්නා විට ජේ.ආර් ජනාධිපතිවරයාගේ වයස අවුරුදු 72 ක් වූ බවත්,ඔහු ජනාධිපති ධූරයෙන් සමුගන්නා විට වයස අවුරුදු 84 ක් බවත් අමාත්‍යවරයා සඳහන් කළේය. ජනාධිපති ධූර කාලය වාර දෙකින් සීමා වෙද්දී දෙවෙනි ධූර කාලයේදී ජනාධිපතිවරුන් වගකීම් විරහිත ලෙස ක්‍රියා කරන බවත්,මෙම සීමාව ඉවත් කිරීමෙන් යළි ජනවරමක් ලබාගත යුතු හෙයින් ජනතාවට නම්‍යශීලීව කටයුතු කරන්නට ජනාධිපතිවරයා ක්‍රියාකරන බවත් සෞඛ්‍ය අමාත්‍ය මෛත්‍රීපාල සිරිසේන මහතා කියා සිටියි. -අද කොළඹ පැවති මාධ්‍ය හමුවකට එක්වෙමින් අමාත්‍යවරුන් දෙදෙනා මෙම අදහස් පළ කළහ.", "URL": "https://sinhala.adaderana.lk/news.php?nid=10703", "Category": null, "Parent URL": null}