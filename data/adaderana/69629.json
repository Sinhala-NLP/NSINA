{"Source": "Adaderana", "Timestamp": "February 14, 2017 05:09 pm", "Headline": "හිටපු නියෝජ්‍ය ඇමති සහ රියදුරු නිදහස්", "News Content": "2001 වසරේ රිය අනතුරකින් පුද්ගලයෙකු මියයාමේ සිද්ධියට අදාළ නඩුවෙන් හිටපු නියෝජ්‍ය අමාත්‍ය සරත් කුමාර ගුණරත්න මහතා සහ ඔහුගේ රියදුරු මුදාහැර තිබේ.අදාළ නඩුවේ තීන්දුව ප්‍රකාශයට පත් කරමින් මීගමුව අතිරේක මහේස්ත්‍රාත් කපිල දූෂාන්ත එපිටවල මහතා එම නියෝගය ලබාදුන් බව අද දෙරණ වාර්තාකරු සඳහන් කළේය.2001 වසරේ සීදුව ප්‍රදේශයේ පුද්ගලයෙකු හිටපු නියෝජ්‍ය අමාත්‍ය සරත් කුමාර ගුණරත්න මහතා ගමන්ගත් රථයේ ගැටීමෙන් ජීවිතක්ෂයට පත්ව තිබේ.සිද්ධියට අදාළව හිටපු නියෝජ්‍ය අමාත්‍යවරයාට සහ ඔහුගේ රියදුරුට එරෙහිව මිනිමැරුම් චෝදනා යටතේ අධිකරණය හමුවේ නඩු පවරා තිබු බව සඳහන්වේ.නඩුවට අදාළ සාක්ෂි සැලකිල්ලට ගත් මහේස්ත්‍රාත්වරයා විත්තිකරුවන් විසින් අදාළ රිය අනතුර සිදුකළ බවට ප්‍රමාණවත් සාක්ෂි නොමැති බැවින් ඔවුන් මුදාහැරීමට නියෝග කළ බවඅද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=69629", "Category": null, "Parent URL": null}