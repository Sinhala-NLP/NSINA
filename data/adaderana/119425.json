{"Source": "Adaderana", "Timestamp": "September 18, 2019 05:21 pm", "Headline": "නොසිතූ වේගයෙන් හමා ආ ෆසායි ගෙවල් 60 000ක් අඳුරේ තියයි", "News Content": "ජපානයේ චිබා පළාතේ නිවාස 60 000ක විදුලිය විසන්ධි වී තිබේ. ෆසායි සුලිකුණාටුවෙන් සිදුවූ මෙම හානිය යථා තත්ත්වයට පත්කිරීමට තවත් දෙසතියක පමණ කාලයක් ගතවෙතැයි ජපන් බලධාරීන් පවසයි. ෆසායි සුළිකුණාටුවේ බලපෑමෙන් මහත් ව්‍යසනයකට මුහුණදුන් ජපානයේ චිබා පළාතේ විදුලි සැපයුම් පද්ධතිය යථා තත්ත්වයට ගෙන ඒමට තවත් කාලයක් ගතවනු ඇතැයි වාර්තා වෙයි. ඒ හේතුවෙන් චීබා හි නිවාස 60 000ක විදුලි සැපයුම තවදුරටත් විසන්ධි වී තිබේ. දෙසතියක පමණ කාලයක් තිස්සේ විදුලි විසන්ධිවීමෙන් චීබා හි වැසියන් මහත් සේ අපහසුතාවට පත්ව සිටියි. නොසිතූ තරම් ප්‍රබලත්වයකින් පැමිණ නිවාස රැසක් සුණු විසුණු කරමින් හමාගිය සුළි කුණාටුවෙන් එහි ජන ජීවිතය මුලුමනින්ම පාහේ අඩපණ විය. නිවාසවල වහළ සුලගට ගසාගෙන යාම හේතුවෙන් ජනතාව පීඩාවට පත්ව ඇති අතර වැසි දිය නිවෙස් තුළට පැමිණීම වැලැක්වීමට නිල් පැහැ පොලිතින් කවර භාවිත කිරීමට ඔවුන්ට සිදුව ඇත්තේ ඒ අනුවයි. විදුලි බිදවැටීම සම්බන්ධයෙන් අදහස් දක්වමින් ජපාන බලශක්ති අංශ පවසන්නේ, ලබන 27වැනිදා වන විට සමස්ත විදුලි පද්ධතිය යථා තත්ත්වයට පත්කිරීමට හැකිවනු ඇති බවයි.", "URL": "https://sinhala.adaderana.lk/news.php?nid=119425", "Category": null, "Parent URL": null}