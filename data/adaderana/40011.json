{"Source": "Adaderana", "Timestamp": "January 1, 2014 02:26 pm", "Headline": "තවම මහ ඇමති අපේක්ෂක නම් කරලා‍ නෑ ", "News Content": "බස්නාහිර පළාත් සභාව වෙනුවෙන් එළඹෙන මැතිවරණයේදී මහ ඇමති ධූරය සඳහා කිසිදු අපෙක්ෂකයෙකු තවමත් නම් කර නොමැති බව එ.ජා.ප‍. පවසයි. එසේම කිසිදු අපේක්ෂකයෙකු බලහත්කාරයෙන් මහ ඇමති ධූරය සඳහා යොමු නොකරන බවත්, අපේක්ෂකයින්ගේ කැමැත්ත පරිදි එය සිදු කරන බවත් අද(01) කොළඹ පැවති මාධ්‍ය හමුවකදී එ.ජා.ප. පාර්ලිමේන්තු මන්ත්‍රී කරු ජයසූරිය මහතා සඳහන් කළේය. මෙරටේ සිටින එක් පිරිසක් ලැම්බෝගිනි සංකෘතිය භුක්ති විදින බවත්, තවත් පිරිසත් එදාවේල ගැටගසා ගැනීමට නොහැකිව සිටින බවත් ඒ මහතා එහිදී කියා සිටියේය. ජීවිතය ගැටගසා ගැනීමට නොහැකිව පසුගිය අවුරුද්ද පුරාවටම මෙරටේ ජනතාව දුක්වින්ද බවද ඔහු සඳහන් කළේය. එසේම මේ සම්බන්ධයෙන් විපක්ෂයක් ලෙස අදාළ බලධාරීන් සමඟ සාකච්ඡා කළ බවත්, මේ වන විට රටේ ඇති නැති පරතරය වැඩි වී ඇති බවත්, හෙතෙම එම අවස්ථාවේදී පෙන්වා දුන්නේය. තවද මේ වන විට ඇගළුම් කර්මාන්තය දිගින් දිගටම පහතට වැටෙමින් පවතින බවත්, ආණ්ඩුව විසින් විදේශ රට වලින් භාණ්ඩ මෙරටට ගෙන්වා එම භාණ්ඩ විකුණා ලාභ පමණක් ලබන බවත්, නමුත් අපනායන කර්මාන්තය දියුණු කිරීමට කිසිදු පියවරක් ආණ්ඩුව විසින් නොගන්නා බවද හෙතෙම එම අවස්ථාවේදී අවධාරණය කළේය. එසේම පවතින ආණ්ඩුවේ පාලනය උතුරු කොරියාවේ පාලනය මෙන් බවද කරු ජයසූරිය මහතා එහිදී කීවේය. නව අවුරුද්ද එ.ජා.ප අභියෝගාත්මක වසරක් බවත්, බස්නාහිර සහ දකුණු පළාත් සභා මැතිවරණ ඉදිරියේදී පැමිණේන බවත්, ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40011", "Category": null, "Parent URL": null}