{"Source": "Adaderana", "Timestamp": "February 26, 2011 09:09 am", "Headline": "ඉන්දීය ආරක්ෂක අංශ වලින් කිසිදු හිරිහැරයක් වුණේ නෑ", "News Content": "ඉන්දීය ආරක්ෂක අංශ තමන්ට කිසිදු හිරිහැරයක් සිදු නොකළ බව ඉන්දීය අත්අඩංගුවෙන් මිදී දිවයිනට පැමිණි ලාංකික ධීවරයෝ පවසයි. කෙසේවෙතත් ඉන්දීය අත්අඩංගුවේ දී විශාල අමිහිරි අත්දැකීම් ප්‍රමාණයකට මුහුණදීමට සිදුවූ බව මොවුන් සඳහන් කරයි. පසුගිය දෙසැම්බර් 12 වන දින මසුන් ඇල්ලීම සඳහා මුහුද බලා පිටත්ව ගිය බවත්, දෙසැම්බර් 15 වන දින ඉන්දීය නාවික හමුදා අත්අඩංගුවට පත්වූ බව ඉන්දීය අත්අඩංගුවෙන් මිදී ලංකාවට පැමිණි ධීවරයෙක් අද දෙරණට කියා සිටියේය. දිනපතා අදාළ ප්‍රදේශයේ මසුන් ඇල්ලීමෙහි නිතරවන බව සඳහන් කළ ද එය ඉන්දීය මුහුදු සීමාව බව නාවික හමුදා නිලධාරීන් පැවසූ බව මෙම ධීවරයා සඳහන් කළේය. අත්අඩංගුවට ගෙන ඉන්දියාවට රැගෙන ගොස් දරුණු අපරාධකරුවන් අතර තමන් ඇතුළු ධීවර පිරිස රඳවා තැබූ බව ද හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14480", "Category": null, "Parent URL": null}