{"Source": "Adaderana", "Timestamp": "February 14, 2012 10:37 pm", "Headline": "නගර හා ග්‍රාම නිර්මාණ සංශෝධන පනත් කෙටුම්පත උතුරුමැදින් පරාදයි", "News Content": "නගර හා ග්‍රාම නිර්මාණ ආඥාපනත සංශෝධනය කිරීමට අදාළ පනත් කෙටුම්පත අනුමැතිය සඳහා අද උතුරුමැද පළාත් සභාවට ඉදිරිපත් කිරීමෙන් පසු පරාජයට පත්ව තිබේ. උතුරුමැද පළාත් ප්‍රධාන අමාත්‍ය බර්ටි ප්‍රේමලාල් දිසානායක මහතා විසින් මෙම පනත් කෙටුම්පත සභාවට ඉදිරිපත් කර ඇතත් ආණ්ඩු පක්ෂ හා විපක්ෂයේ සියලුම මන්ත්‍රීවරුන් ඊට එරෙහිව ඡන්දය ප්‍රකාශ කර ඇත. මෙම පනත් කෙටුම්පත බුද්ධ ශාසන හා ආගමික කටයුතු අමාත්‍යංශය විසින් සම්පාදනය කර ඇති අතර එය ආණ්ඩුක්‍රම ව්‍යවස්ථාවට එකඟද යන්න පිරික්සීම සඳහා ශ්‍රේෂ්ඨාධිකරණයට යොමුකරන ලදී. පසුව එම පනත් කෙටුම්පත පාර්ලිමේන්තුවට ඉදිරිපත් කිරීමට ප්‍රථම සෑම පළාත් සභාවකටම යොමු කොට පළමුව ඒවායේ අනුමැතිය ලබාගත යුතු බවට ශ්‍රේෂ්ඨාධිකරණය විසින් නිර්දේශ කර තිබේ. කෙසේ වෙතත් මෙම පනත් කෙටුම්පත මගින් 13 වන ආණ්ඩුක්‍රම ව්‍යවස්ථා සංශෝධනය තුළින් දැනට පළාත් සභාවලට පවරා ඇති ඉඩම් බලතල \"ශාසනික හා ආගමික උරුමය ආරක්ෂා කිරීම\" යන හේතු පාඨයට මුවාවී මධ්‍යම ආණ්ඩුවට පවරාගැනීමේ සැලසුමක් ඇති බවට විපක්ෂයේ දේශපාලන නායකයින් විසින් පෙන්වා දී ඇත.", "URL": "https://sinhala.adaderana.lk/news.php?nid=22118", "Category": null, "Parent URL": null}