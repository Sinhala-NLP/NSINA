{"Source": "Adaderana", "Timestamp": "February 18, 2016 04:11 pm", "Headline": " සද්ද දැම්මොත් වැඩ වරදී-වැටලීම් වැඩසටහන හෙට", "News Content": "අධික ශබ්දයක් සහිත වාහන නලා මඟින් ඇතිකරන පරිසර දූෂණය සහ මහජන පීඩාව නැවැත්වීම සඳහා වන විශේෂ වැටලීම් වැඩසටහනක් හෙට කොළඹ දිස්ත්‍රික්කය තුළ ක්‍රියාත්මක කරන බව මධ්‍යම පරිසර අධිකාරිය පවසයි.හෙට(19) පෙරවරු 9.00 සිට පස්වරු 2.00 දක්වා ගාලු පාර, කටුබැද්ද පොලිස් මාර්ග බාධකය අසළදී මෙම වැටලීම් සිදුකරන බව මධ්‍යම පරිසර අධිකාරියේ පරිසර අධ්‍යාපන හා දැනුවත් කිරීම් නියෝජ්‍ය අධ්‍යක්ෂ සුනිල් උඩුකල මහතා පැවසුවේය.මෝටර් රථ ප්‍රවාහන දෙපාර්තමේන්තුව සහ ශ්‍රී ලංකා පොලීසිය සමඟ එක්ව මධ්‍යම පරිසර අධිකාරිය මගින් මෙම විශේෂ වැටලීම ක්‍රියාත්මක කරන බව සඳහන්ය.ජාතික පාරිසරික පනතේ නෛතික ප්‍රතිපාදන අනුව අදාළ හඬ සීමාවන් වෙන් වෙන්ව හදුන්වා දී ඇති අතර එම ප්‍රමීතීන් උල්ලංගණය කරමින් පීඩාකාරී ලෙස වාහන නලා භාවිත කරන්නන්ට එරෙහිව නීතිය ක්‍රියාත්මක කිරීමට පියවර ගන්නා බව මධ්‍යම පරිසර අධිකාරිය පැවසුවේය.", "URL": "https://sinhala.adaderana.lk/news.php?nid=57346", "Category": null, "Parent URL": null}