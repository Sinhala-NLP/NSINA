{"Source": "Adaderana", "Timestamp": "January 6, 2019 04:27 pm", "Headline": "දකුණු අප්‍රිකානු කණ්ඩායමට ජය", "News Content": "සංචාරක පාකිස්ථාන කණ්ඩායම සමඟ පැවති තරඟ තුනකින් යුත් ටෙස්ට් ක්‍රිකට් තරඟාවලිය දෙකට බිංදුවක් ලෙස ජය ගැනීමට දකුණු අප්‍රිකානු කණ්ඩායම අද සමත් විය. ඒ දෙවන ටෙස්ට් ක්‍රිකට් තරඟය කඩුලු 09 කින් ජයගැනීමත් සමඟයි. තරඟයේ පළමු ඉනිම සඳහා පාකිස්ථාන කණ්ඩායම සියලු ක්‍රීඩකයින් දැවී ලකුණු 177ක් ලබාගත් අතර ඊට පිළිතුරු ලෙස දකුණු අප්‍රිකානු කණ්ඩායම පළමු ඉනිම සඳහා ලකුණු 431ක් ලබාගත්තේය. ලකුණු 254ක් පිටුපසින් සිටිමින් සිය දෙවන ඉනිම සඳහා පන්දුවට පහරදීම ආරම්භ කළ පාකිස්ථාන කණ්ඩායමට එම ඉනිමේදී සියලු ක්‍රීඩකයින් දැවී ලබාගත හැකි වුයේ ලකුණු 294ක් පමණයි. ඒ අනුව ලකුණු 40ක පහසු ඉලක්කයක් හඹාගිය දකුණු අප්‍රිකානු කණ්ඩායම එක් කඩුල්ලක් පමණක් දැවී ජයග්‍රහණය ලබා ගැනීමට සමත් විය.", "URL": "https://sinhala.adaderana.lk/news.php?nid=101892", "Category": null, "Parent URL": null}