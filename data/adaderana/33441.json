{"Source": "Adaderana", "Timestamp": "April 21, 2013 12:24 pm", "Headline": "කැස්සට බොන සිරප් 4ක් තහනම්!", "News Content": "මෙරට තුළ කැස්ස සඳහා භාවිතා කරන ඖෂධ වර්ග වෙළඳපළේ අලෙවිය සීමා කිරීම සඳහා විශේෂ වැඩපිළිවෙළක් ක්‍රියාත්මක කර ඇති බව සෞඛ්‍ය අමාත්‍යංශ්‍ය පවසයි. විලවුන් උපකරණ හා ඖෂධ අධිකාරිය විසින් අදාළ වැඩපිළිවෙළ ක්‍රියාත්මක කර ඇති බව සෞඛ්‍ය අමාත්‍යංශය පෙන්වාදෙයි. පසුගියදා රැස්වූ ඖෂධ අධිකාරියේ විලවුන් උපකරණ හා ඖෂධ තාක්ෂණික උපදේශක කමිටුව විසින් ඊට අදාළ තීන්දු තීරණ රැසක් ගෙන ඇති බව වාර්තා වේ. ඒ අනුව කෝඩයින්, ඩෙක්ස්ට්‍රොමෙතොපන්, පෝලෝකෝඩයින් සහ ඩයිඩ්‍රෝකෝඩයින්, යන රසායනික ද්‍රව්‍ය අඩංගු පෙති වර්ග සහ සිරප් වර්ග වහාම ක්‍රියාත්මක වන පරිදි පෞද්ගලික ඔසුසැල්වල අලෙවි කිරීම තහනම් කර ඇත. වෛද්‍ය නිර්දේශ අනුව එම ඖෂධ අලෙවි කිරීම සඳහා පූර්ණ බලතල ඇත්තේ රාජ්‍ය ඔසුසැල් වලට පමණක් බව සෞඛ්‍ය අමාත්‍යංශය සඳහන් කරයි. ඊට අමතරව වෙළඳපළේ ඇති කැස්සට භාවිත කරන තවත් ඖෂධ වර්ග රැසක් ඉදිරි කාලයේදී මෙරට තුළ අලෙවි කිරීම ක්‍රමානුකූලව නතර කිරීමට කටයුතු සංවිධානය කර ඇති බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=33441", "Category": null, "Parent URL": null}