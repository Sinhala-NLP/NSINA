{"Source": "Adaderana", "Timestamp": "August 6, 2014 10:01 am", "Headline": "හැටන් නගරයේ විදුලි කණුවක් අල්ලා නාගරික මන්ත‍්‍රී ගොඩනැඟිල්ල හදයි", "News Content": "හැටන් නගරයේ නගර මධ්‍යයේ පිහිටි විදුලිබල මණ්ඩලයට අයත් ප‍්‍රධාන යකඩ විදුලි කණුවක කොටසක් අල්ලා හැටන් දික්ඔය නගර සභාවේ නාගරික මන්ත‍්‍රීවරයෙකු විසින් ගොඩනැඟිල්ලක් ඉදිකිරීම හේතුවෙන් දැඩි අවදානම් තත්ත්වයක් මතුවී තිබේ. එම නාගරික මන්ත‍්‍රීවරයාට අයත් වෙළඳසැලේ උඩු මහලේ ඉදිකිරීම් කටයුතු සිදුකිරීම සඳහා අලුතින් යොදන ලද කොන්ක‍්‍රීට් තට්ටුවේ විදුලිබල මණ්ඩලයට අයත් විදුලි කණුවද අල්ලා ඉදිකිරීම් සිදුකර ඇත. මෙම ඉදිකිරීම නිසා මෙම විදුලි කණුවේ නඩත්තු කටයුත්තක් හෝ සිදුකිරීමට නොහැකි තත්ත්වයක් උද්ගතවී ඇති අතර එම විදුලි කණුව හරහා විදුලි කාන්දුවක් සිදුවුවහොත් එම විදුලි කාන්දුව නාගරික මන්ත‍්‍රීවරයාගේ වෙළඳසැල හරහා ඒ අසල අනෙකුත් වෙළඳසැල් වලටද කාන්දුවීමේ අවදානමක් පවතින බව අනෙකුත් වෙළඳසැල් හිමියන් පවසයි. නාගරික මන්ත‍්‍රීවරයෙකු මෙවැනි ඉදිකිරීමක් සිදුකරන තෙක් හැටන් විදුලි පාරිභෝගික සේවා මධ්‍යස්ථනයේ නිලධාරින් මුනිවත රකින බව ප‍්‍රදේශවාසීන් කියයි. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=45156", "Category": null, "Parent URL": null}