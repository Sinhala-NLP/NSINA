{"Source": "Adaderana", "Timestamp": "June 12, 2018 06:30 pm", "Headline": "පැරණි මිලට භූමිතෙල් ඉල්ලා අදත් දකුණේ ධීවරයෝ විරෝධයක ", "News Content": "සියලු ජනතාවට රුපියල් 70ක මිලකට භූමිතෙල් ලීටරයක් ලබා දීමට කැබිනට් මණ්ඩලයේ අනුමැතිය හිමි වූ බවත් අද(12) මධ්‍යම රාත්‍රියේ සිට එම සහනය ජනතාවට හිමිවන බවත් විෂය බාර අමාත්‍ය විජිත් විජයමුණි මහතා පවසයි. කෙසේවෙතත් රුපියල් 44ක්ව පැවති පැරණි මිලටම භූමිතෙල් ලබාදෙන මෙන් ඉල්ලා අදත් දකුණු පළාත් ධීවර ප්‍රජාව සිය විරෝධය පළ කළේය. රුපියල් 44 ක් ව පැවති භූමිතෙල් ලීටරය රුපියල් 101 දක්වා ඉහළ නැංවීමත් සමඟ ධීවර ප්‍රජාව ඊට දැඩි විරෝධය පළ කළ අතර පැරණි මිලටම භූමිතෙල් ලබාදෙන ලෙස රජයට බලකරමින් උද්ඝෝෂණවල නිරත විය. මෙවැනි පසුබිමක භූමිතෙල් ලීටරයක මිල රුපියල් 70 දක්වා පහත ‍‍හෙලීමට රජය තීරණය කළ අතර ඒ සඳහා අද කැබිනට් මණ්ඩලයේ අනුමැතිය හිමිවූ බවයි විශය භාර අමාත්‍ය විජිත් විජයමුණි මහතා පැවසුවේය. කෙසේවෙතත් රුපියල් 44 ක් පැවති පැරණි මිලටම භූමිතෙල් ලබාදෙන ලෙස ඉල්ලා ගාල්ල බලපිටියේදී ධීවර ප්‍රජාව අද මෙලෙස විරෝධතාවයක නිරත විය. මේ අතර සමස්ත ලංකා ධීවර සම්මේලනය ද මාතර දෙව්නුවර ප්‍රදේහයේදී අද මාධ්‍ය හමුවක් පවත්වමින් සඳහන් කළේ පැරණි මිලටම භූමිතෙල් ලබා දෙන ලෙසයි.", "URL": "https://sinhala.adaderana.lk/news.php?nid=90784", "Category": null, "Parent URL": null}