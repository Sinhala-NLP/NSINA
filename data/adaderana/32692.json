{"Source": "Adaderana", "Timestamp": "March 24, 2013 12:14 pm", "Headline": "විදේශ තැපෑල පෞද්ගලික සමාගමකට දුන් ටෙන්ඩරය අහෝසියි", "News Content": "විදේශ තැපෑල මින් ඉදිරියට පෞද්ගලික ආයතනවලට ලබානොදෙන බව තැපැල් සේවා අමාත්‍යාංශය පවසයි. තැපැල් දෙපාර්තමේන්තුව විසින් පවත්වාගෙන ගිය විදේශ තැපෑල පසුගියදා පෞද්ගලික ආයතනයකට පවරනු ලැබීය. එහෙත් අදාළ ආයතනය විසින් එම කටයුතු පැහැර හැරීම නිසා බොහෝ ලිපි සහ භාණ්ඩ ප්‍රවාහනයේදී ප්‍රමාද සිදුවිය. මේ හේතුවෙන් යළිත් වරක් “විදේශ තැපෑල තැපැල් දෙපාර්තමේන්තුව විසින්ම සිදුකිරීමට පියවර ගෙන ඇති බව තැපැල් අමාත්‍යාංශයේ ලේකම් හේමසිරි ප්‍රනාන්දු මහතා සඳහන් කළේය. ඒ අනුව ප්‍රමාද වු ලිපි සහ භාණ්ඩ බෙදාහැරීමේ කටයුතු මේ වන විට යථා තත්ත්වයට පත්ව ඇති බව ඔහු පැවසීය. මේ අතර අදාළ පෞද්ගලික සමාගම සමග ඇතිකරගත් ගිවිසුම අමාත්‍ය මණ්ඩල ටෙන්ඩර් කමිටුව විසින් ඉදිරි සති දෙක ඇතුළත අහෝසි කිරීමට පියවර ගනු ඇති බව හේමසිරි ප්‍රනාන්දු මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32692", "Category": null, "Parent URL": null}