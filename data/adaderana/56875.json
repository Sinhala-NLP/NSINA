{"Source": "Adaderana", "Timestamp": "February 2, 2016 09:39 pm", "Headline": "FCID විශ්වාස නෑ - සර්පයින් නැඟිටුවා කෑවා කියන්න එපා", "News Content": "නීතිය පිළිබඳ ගැටුමක් නැතත් FCID ආයතනය සම්බන්ධයෙන් ගැටළු පවතින බව සංචාරක ප්‍රවර්ධන හා ක්‍රිස්තියානි කටයුතු පිළිබඳ නියෝජ්‍ය අමාත්‍ය අරුන්දික ප්‍රනාන්දු මහතා පවසයි.FCID යනු දේශපාලන වශයෙන් පළිගනු ලබන නීතිමය වශයෙන් විශ්වාසය තැබිය නොහැකි ආයතනයක් බව හෙතෙම කියා සිටියේ අද(02)කොළඹ රිමාන්ඩ් බන්ධනාගාරයට ගොස් නාවික හමුදා ලුතිනන් යෝෂිත රාජපක්ෂ මහතා ඇතුළු සැකකරුවන්ගේ සුවදුක් බැලීමට ගොස් පැමිණෙමින් සිටියදී මාධ්‍යයට අදහස් දක්වමිනි.පොලිස් කොමිසම ස්ථාපිත කර ඇති මෙවන් මොහොතක තවදුරටත් මෙවන් ආයතනයක් අග්‍රාමාත්‍යවරයා යටතේ ක්‍රියාත්මක නොවිය යුතු බව ඔහු ‍අවධාරණය කළේය.එබැවින් මේ පිළිබඳව ජනාධිපති මෛත්‍රීපාල සිරිසේන මහතා සමගත්, අග්‍රාමාත්‍ය රනිල් වික්‍රමසිංහ මහතා සමගත් සාකච්ඡා කිරීමට බලාපොරොත්තු වන බව හෙතෙම වැඩිදුරටත් සඳහන් කළේය.මෙලෙස රිමාන්ඩ් බන්ධනාගාරයට පැමිණි නියෝජ්‍ය අමාත්‍ය නිශාන්ත මුතුහෙට්ටිගම මහතා කියා සිටියේ ද FCIDය විසින් සිදුකරනු ලබන දේශපාලන දඩයම නැවැත්විය යුතුව ඇති බවයි.යෝෂිත රාජපක්ෂ මහතා දිනකට දෙකකට නොව දවස් 12 ට රිමාන්ඩ් කළ බවත්,මහින්ද රාජපක්ෂ මහතා සමග නැඟිටීමට මේවන විට රටම සූදානම්ව සිටින බවත් මුතුහෙට්ටිගම මහතා කියා සිටියේය.නිදාගෙන සිටින සර්පයින් නැඟිටවා පසුව කෑවෝ කෑවෝ යයි හඬ නඟන්නට එපා යයි ඉල්ලා සිටි නි.අමාත්‍යවරයා මහින්ද-මෛත්‍රී සහයෝගයෙන් යුතුව ඉදිරි දේශපාලන කටයුතු සිදුකරනු දැකීම තම අභිප්‍රාය යයි සඳහන් කළේය.ජනාධිපති මෛත්‍රීපාල සිරිසේන මහතාගේ ඉල්ලීමට අනුව ශ්‍රීලනිපයේ තමන් ඇතුළු පිරිස් ආණ්ඩුවට එක්වී නියෝජ්‍ය අමාත්‍ය පදවි ලබාගත්තද,ඒවා දමා එළියට බැසීමට හෝ තීන්දුවක් ගැනීමට සූදානම් බව මුතුහෙට්ටිගම මහතා අවධාරණය කළේය.යෝෂිත රාජපක්ෂ මහතා අත්අඩංගුවට ගෙන රක්ෂිත බන්ධනාගාරගතකිරීම දේශපාලන පලිගැනීමක් නොවන්නේනම් එම අධ්‍යක්ෂ මණ්ඩලයේම සිටි රවී කරුණානායක අමාත්‍යවරයාගේ මස්සිනා අත්අඩංගුවට නොගෙන සිටින්නට හැකියාවක් නැතැයි ඔහු වැඩිදුරටත් කියා සිටියේය.මෙම අවස්ථාවට හිටපු අමාත්‍ය සුසන්ත පුංචිනිලමේ,නියෝජ්‍ය ඇමතිනී සුමේධා ජී ජයසේන, ඇතුළු තවත් නියෝජ්‍ය අමාත්‍යවරුන් කිහිපදෙනෙක් සහභාගි වූහ.", "URL": "https://sinhala.adaderana.lk/news.php?nid=56875", "Category": null, "Parent URL": null}