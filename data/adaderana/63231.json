{"Source": "Adaderana", "Timestamp": "August 19, 2016 02:28 pm", "Headline": "පොලිස්පතිගේ නීතිය ඒ පැත්තට නැමෙන් නෑ-එයා නැමෙනවා ", "News Content": "එකම කරුණ සම්බන්ධයෙන් අල්ලස් හෝ දුෂණ චෝදනා විමර්ශන කොමිසම, පොලිස් මූල්‍ය අපරාධ කොට්ඨාසය හා බරපතළ දූෂණ පිළිබඳ සොයා බැලීමේ ජනාධිපති පරීක්‍ෂණ කොමිසම යන ආයතන තුන මගින් ඒකාබද්ධ විපක්‍ෂයේ නායකයන්ට එරෙහිව විමර්ශන සිදු කරවමින් ඔවුන් දඩයම් කිරීමට මං සෙවීම වත්මන් යහපාලන ආණ්ඩුව සිදු කරන එකම කාර්යය බවට පත්වී ඇතැයි ජාතික නිදහස් පෙරමුණේ ප‍්‍රචාරක ලේකම්, හිටපු පාර්ලිමේන්තු මන්ත‍්‍රී මොහොමඞ් මුසම්මිල් මහතා පවසයි. අද(19) දින අල්ලස් හෝ දූෂණ චෝදනා විමර්ශන කොමිසම වෙත පැමිණ පැය තුනකට අධික ප‍්‍රකාශයක් ලබා දීමෙන් අනතුරුව මාධ්‍ය වෙත අදහස් දක්වමින් ඒ මහතා මේ බව කියා සිටියේය. එහිදී වැඩිදුරටත් අදහස් දැක්වූ ඒ මහතා මෙසේ ද සඳහන් කළේය,‘‘දින 50ක සිරගත ජීවිතයක් ගෙවලා ඇවිත් පැය 24ක් යන්නත් කලින් මට අල්ලස් හෝ දූෂණ චෝදනා විමර්ශන කොමිසමෙන් දුරකථන ඇමතුමක් ලැබුණා, අද මේ පරීක්‍ෂණයට සහභාගී වෙන්න කියලා. මේ වන විට මට ලියුම් දෙකක් ලැබිලා තිබෙනවා. එකක් මේ අල්ලස් කොමිසමෙන්. අනෙක FCID එකෙන්. අල්ලස් කොමිසමෙන් එවපු ලියුමේ තිබෙන්නේ ‘ඉංජිනේරු සංස්ථාවට අලෙවි අධීක්‍ෂණ නිලධාරීන් බඳවා ගැනීම සම්බන්ධයෙන් සිදුකරන විමර්ශනයක් සඳහා ප‍්‍රකාශයක් ලබා ගැනීම’ කියලයි. FCID ලිපියේ තිබෙන්නෙත් ‘ඉංජිනේරු සංස්ථාවට අලෙවි අධීක්‍ෂණ නිලධාරීන් බඳවා ගැනීම සම්බන්ධයෙන් විමර්ශනයක් සිදුකරනවා. ප‍්‍රකාශයක් සටහන්කර ගන්න එන්න’ කියලා. මේ අනුව පෙනෙනවා ‘මේ වැඩ බැරි ආණ්ඩුව ඒකාබද්ධ විපක්‍ෂයේ නායකයන්ට එරෙහිව එකම කරුණ තොරොම්බල් කරමින්, අල්ලස් කොමිසම, FCID හා ජනාධිපති පරීක්‍ෂණ කොමිසම මගින් පරීක්‍ෂණ සිදු කරන බව. මේ වැඩ බැරි ආණ්ඩුව අද සිදු කරමින් සිටින එකම දේ තමයි ජනතාවට මෙවැනි විහිළු සැපයීම. එසේවුවත් නීතියට ගරු කරන පුද්ගලයන් හැටියට අපි අද මෙතැනට ඇවිත් තිබෙනවා. නමුත් කැබිනට් ප‍්‍රකාශක, අමාත්‍ය රාජිත සේනාරත්නට අල්ලස් කොමිසම මේ වන විට 16 වතාවක් කැඳවීම් සිදු කර තිබෙනවා. එහෙත් ඔහු මෙතැනට එක වරක් හෝ පැමිණ නැහැ. එහෙම වුණා කියලා අර නීතිය නමන පොලිස්පතිතුමාගේ නීතිය ඒ පැත්තට නැමෙන්නත් නැහැ, එයා නැමෙනවා මිසක්. ජනතා විමුක්ති පෙරමුණේ නායකයන්ට ‘අල්ලස් ලබා ගත්තා’ කියා බරපතළ චෝදනා එල්ල වී තිබෙනවා. නමුත් අද ඒ කිසිම චෝදනාවක් විමර්ශනයට ලක් වෙන්නෙත් නැහැ. නීතිය ඒ පැත්තට නැමෙන්නෙත් නැහැ. ඒ වෙනුවට පොලිස්පතිතුමා ඒ අය ඉස්සරහා නැමෙනවා. අපි වැරදි කරලා නැති නිසා බය නැතිව ඇවිල්ලා මේ සිදු කරන විමර්ශනවලට සහයෝගය ලබා දෙනවා. තැන් තුනක එකම කාරණය පිළිබඳව විමර්ශන කරමින් ආණ්ඩුව හදන්නේ අපිව දඩයමට කුමක් හෝ පොටක් පාදා ගැනීමටයි. අපි විශ්වාස කරනවා මේ රටේ ජනතාව අපත් සමග සිටින නිසා අපට කිසිදු ප‍්‍රශ්නයක් ඇති වෙන්නේ නැහැ කියා. මෙහිදී ඉංජිනේරු සංස්ථාවට අලෙවි අධීක්‍ෂණ නිලධාරින් බඳවා ගෙන තිබෙනවාද? යන්න මාධ්‍යවේදියකු නැගූ ප‍්‍රශ්නයකට පිළිතුරු දුන් මෙහොමඩ් මුසම්මිල් මහතා කියා සිටියේ ,ඉතා පැහැදිලිව විධිමත් ලෙස අපි එම නිලධාරීන් බඳවා ගෙන තිබෙනවා. විමල් වීරවංශ මහතා භාර ගන්නා විට රාජ්‍ය ඉංජිනේරු සංස්ථාව බිඳ වැටී තිබුණු ආයතනයක්. එය ගොඩනැගීම සඳහා අපට විවිධ ප‍්‍රතිපත්තිමය තීරණ ගැනීමට සිදු වුණා. අද මේ විධියට ප‍්‍රශ්න කිරිම්වලට ලක් වෙන්නේ ඒ ප‍්‍රතිපත්තිමය තීන්දු තමයි. වැටුප් ගෙවා ගැනීමටත් නොහැකිව තිබූ ඒ ආයතනය අපි නගා සිටුවීමට කටයුතු කළා. නමුත් ප‍්‍රශ්නය තිබෙන්නේ අද සජිත් පේ‍්‍රමදාස අමාත්‍යවරයා යටතේ තිබෙන ඉංජිනේරු සංස්ථාවට ලක්‍ෂ ගණන් පඩි අරන් නිකං ඉන්න උපදේශකයන් බඳවා ගෙන තිබීම. අද ඒවා ගැන හොයන්න පොලිස්පතිගේ හෝ මේ අයතනවල නීතිය නැමෙන්නේ නැහැ. ඒවා ඉතිං යහපාලනයනේ.’’ යනුවෙනි", "URL": "https://sinhala.adaderana.lk/news.php?nid=63231", "Category": null, "Parent URL": null}