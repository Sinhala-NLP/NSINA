{"Source": "Adaderana", "Timestamp": "June 10, 2015 10:51 am", "Headline": "ඥාති නරුමයින් බාලවයස්කාර දැරිය විටෙන් විට දූෂ්‍ය කරලා-දෙදෙනාම දැලේ", "News Content": "වයස අවුරුදු 15 යි මාස 11 ක් වන බාල වයස්කාර දැරියක විටින් විට දූෂණය කළ බව කියන පුද්ගලයින් දෙදෙනෙකු අත්අඩංගුවට ගෙන ඇති බව හලාවත පොලීසිය පවසයි.අත්අඩංගුවට ගෙන ඇත්තේ හලාවත - බංගදෙණිය,වීරකුමන්දළුව ප්‍රදේශයේ පදිංචිකරුවන් දෙදෙනෙකි.අත්අඩංගුවට ගෙන ඇති එක් සැකකරුවෙකු අතවරයට පත් ඇති දැරියගේ මස්සිනා හෙවත් සහෝදරියගේ ස්වාමි පුරුෂයා වන අතර ඔහු 25 හැවිරිදි අයෙකු බව සඳහන්ය.අනෙක් සැකකරු දැරියගේ ඥාතියෙකු වන 21 හැවිරිදි අයෙකි.අතවරයට පත්ව ඇති දැරියගේ මව සහ පියා රැකියාවන් සඳහා විදේශ ගත වී ඇති අතර සහෝදරිය විවාහ වී වෙනම පදිංචිවී සිටින අතර දැරිය වාසය කර ඇත්තේ තම ඥාතියෙකුගේ බාරයේය.ඇය ප්‍රදේශයේ පාසලක 10 වන වසර පන්තියේ ඉගෙනුම ලබමින් සිට ඇත.තම සහෝදරියගේ නිවසට ගිය අවස්ථාවක සැකකාර මස්සිනා මුලින්ම තමන්ට අතවර කළ බව දැරිය පොලීසිය හමුවේ පවසා ඇත.ඒ පසුගිය වසරේ අගෝස්තු මස 27 වැනිදාය.ඉන් පසුව අවස්ථා කීපයකදීම තම සහෝදරියගේ ස්වාමි පුරුෂයා වන මස්සිනා තමන් සමග කැමැත්තෙන් අඹු - සැමි ඇසුරක් පැවැත්වූ බව දැරිය පොලීසිය හමුවේ පවසා තිබේ.පසුගිය මැයි මස 28 වැනිදා අනෙක් සැකකරු දැරියට බලහත්කාරයෙන් අතවර කර ඇති අතර ඔහුද දැරියගේ ඥාතියෙකි.පළමු සැකකරු විසින් දැරිය දුෂණය කර ඇති බවත්,ඔහු සහ දැරිය අතර පවතින අනියම් සම්බන්ධය දැනගෙන දෙවැනි සැකකරු ඇයට අතවර කරන්නට ඇති බවට විශ්වාස කරන්නේ යැයි පොලීසිය කියයි.මෑතකදී දැරියගේ මව මෙරටට පැමිණි අවස්ථාවේද තම දියණියට සිදුවී ඇති අපරාධය දැන ගෙන ඇති බවත්, ඒ අනුව කරුණු විමසීමේදී දැරිය මව සමග තමන්ට සිදුවූ සියලු දෑ පවසා ඇති බවත්,පසුව තම මව සමග හලාවත පොලීසියට පැමිණ ඇති දැරිය මේ බව පැමිණිල්ලක් කරමින් පවසා ඇති බවත් අප වාර්තාකරු කියයි.අනතුරුව විමර්ශන කටයුතු සිදු කර ඇති පොලීසිය සැකකරුවන් දෙදෙනා අත්අඩංගුවට ගෙන ඇත.දැරිය වෛද්‍ය පරීක්ෂණයක් සඳහා හලාවත මහා රෝහලට ඇතුළත් කර ඇත.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=51892", "Category": null, "Parent URL": null}