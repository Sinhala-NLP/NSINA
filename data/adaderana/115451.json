{"Source": "Adaderana", "Timestamp": "July 31, 2019 04:30 pm", "Headline": "සාධාරණයක් ඉටු කරන්න බැරි නම් ඉල්ලා අස්වෙන්න-සුදර්ශනී", "News Content": "පාස්කු ප්‍රහාරයට දිනසියයක් පිරෙන මේ අවස්ථාවේදී එම ප්‍රහාරයට හේතුව හෝ සොයා ගැනීමට නොහැකි වත්මන් ආණ්ඩුව වහාම ඉල්ලා අස්විය යුතු බව ශ්‍රී ලංකා පොදුජන පෙරමුණ අවධාරණය කරයි. අද (31) පෙරවරුවේ කොළඹ බත්තරමුල්ල නෙළුම් මාවතේ පිහිටි පොදුජන පෙරමුණේ ප්‍රධාන කාර්යාලයේ පැවති මාධ්‍ය හමුවකදී පාර්ලිමේන්තු මන්ත්‍රීනී සුදර්ශනී ප්‍රනාන්දු පුල්ලේ මහත්මිය සඳහන් කළේ පාස්කු ප්‍රහාරයෙන් අසරණ වූ ජීවිත වලට සාධාරණය ඉටුකිරීමට වත්මන් රජය අපොහොසත් වී ඇති බවයි. පාස්කු ප්‍රහාරය සිදුවූ කාලය තුළදී රටේ නීති සංශෝධනයට ලක්කළ යුතු බවට වත්මන් ආණ්ඩුව විශාල හඬක් නැගුවත් අද වන විට ඊට අදාල කිසිදු නීතියක් හෝ සම්මත කර ගැනීමට ආණ්ඩුව අසමත් වී ඇති බව ඇය පවසයි. පාස්කු ප්‍රහාරය සිදුවූ දිනවල දී මේ පිළිබඳ විවිධ කොමිෂන් සභා පත් කළ ද අද වෙන තෙක් එම කොමිෂන් සභා වාර්තා ජනතාවට ඉදිරිපත් කිරීමට හෝ වත්මන් ආණ්ඩුව පියවර ගෙන නොමැති බව ඇය පෙන්වා දිය. ප්‍රහාරය සිදුවන බව දැන දැනම එය වසන් කළා සේ ප්‍රහාරයෙන් පසුව ද සියලූම සිදුවීම් වසන් කිරීමට ආණ්ඩුව කටයුතු කරමින් සිටියි. එක රටක් එක නීතියක් යනුවෙන් දැනටමත් මහජන මතයක් ගොඩනැගී නැති නමුත් එය යටපත් කර ඡන්ද වැඩිකර ගැනීමේ කූඨ උපක්‍රමයක ආණ්ඩුව නියැලෙමින් සිටින බව ඇය ප්‍රකාශ කළේය. පාස්කු ප්‍රහාරයත් සමඟම කතෝලික ජනතාව සේම සිංහල බෞද්ධ ,මුස්ලිම්, හින්දු ජනතාව ද විශාල අනාරක්ෂිත තත්ත්වයකට ඇදවැටී ඇත. එවැනි වාතාවරණයක් තුළ දී චෝදනාවට ලක් වූ රිශාඩ් බදුර්දීන් අමාත්‍යවරයා නැවත අමාත්‍ය ධූරයේ දිවුරුම් දීම ජනතාවගේ දැඩි අප්‍රසාදයට හා පිළිකුලට හේතුවී ඇත. අද වන විට මුස්ලිම් සහෝදරියන් තමන්ට සිදුවන ප්‍රචණ්ඩකාරී තත්ත්වයන් සම්බන්ධයෙන් ප්‍රසිද්ධියේ ප්‍රකාශ කිරීමට තරම් නිර්භීත වී තිබේ. එවැනි වාතාවරණයක් තුළ දී රටේ කාන්තාවන්ට සිදුවන ප්‍රචණ්ඩකාරි තත්ත්වයන් පිළිබඳව හෝ නීති සම්මත කර ගැනීමට වත්මන් ආණ්ඩුවට හැකියාවක් ලැබී නොමැති බවද ඇය පවසයි. මීට අමතරව චෝදනාවට ලක්වූ කුරුණෑගල සාෆි වෛද්‍යවරයා සම්බන්ධයෙන් වෛද්‍ය මණ්ඩල වාර්තාව හෝ රටට එළි කිරීමට සෞඛ්‍ය අමාත්‍යවරයා තවමත් පියවර ගෙන නැති බව ඇය ප්‍රකාශ කළේය. පවතින වාතාවරනය තුල අත්‍යවශ්‍ය නීති සම්මත කර ගැනීමට නොහැකි වත්මන් ආණ්ඩුව වහාම ඉල්ලා අස්විය යුතු බව සුදර්ශනී ප්‍රනාන්දු පුල්ලේ මහත්මිය අවධාරණය කර සිටීයි. මෙම මාධ්‍ය හමුව ඇමතූ පාර්ලිමේන්තු මන්ත්‍රීනී පවිත්‍රා වන්නිආරච්චි මහත්මිය සඳහන් කළේ විදුලිබල නියාමන කොමිසම අක්‍රීය කිරීමට වත්මන් ආණ්ඩුව කැබිනට් පත්‍රිකාවක් මගින් කටයුතු කරගෙන යන බවයි. විදුලිබල නියාමන කොමිසම මගින් අධික මිලට විදුලිය මිලදී ගැනීම නියාමනය කිරීමත් අධික මිලට විදුලිය විකිණිම නියාමනය කිරීමත් සිදු කරනු ලබයි. ටෙන්ඩර් කැඳවීමකින් තොරව දැඩි අක්‍රමිකතා සහිතව වැඩි මිලට විදුලිය මිලදී ගෙන කොමිස් මුදල් තම සාක්කුවට දමා ගැනීම සඳහා වත්මන් ආණ්ඩුවේ අමාත්‍යවරුන් මෙම විදුලිබල නියාමන කොමිසම අක්‍රීය කිරීමේ උපක්‍රයක නියැලෙන බවට පවිත්‍රා වන්නිආරච්චි මහත්මිය චෝදනා කරයි", "URL": "https://sinhala.adaderana.lk/news.php?nid=115451", "Category": null, "Parent URL": null}