{"Source": "Adaderana", "Timestamp": "June 4, 2015 12:04 pm", "Headline": "බස්-දුම්රිය ස්ථාන තිස් තුනකට වයි-ෆයි පහසුකම් ලබාදී අවසන් ", "News Content": "දිවයිනේ ප්‍රධාන බස් නැවතුම් පොළ සහ දුම්රිය ස්ථාන 33ක් සඳහා මේ වන විට නොමිලේ අන්තර්ජාල පහසුකම් ලබා දී ඇතැයි ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි. කොළඹ, ගම්පහ, මාතර, පොළොන්නරුව, යාපනය, පුත්තලම, හම්බන්තොට ත්‍රිකුණාමලය ඇතුළු නගර වල මෙම වයි - ෆයි පහසුකම් ස්ථාපිත කර තිබෙන බව නියෝජිතායතනය වැඩිදුරටත් කියයි. නොමිලේ අන්තර්ජාල පහසුකම් ලබා දීමේ වයි - ෆයි කලාප දහසක් දිවයින පුරා ස්ථාපිත කිරීමේ වැඩසටහන යටතේ මෙය සිදු කරන බවත්, පොදු ප්‍රවාහන සේවාවන් සඳහා ජනතාව වැඩි වශයෙන් යොමු වන අවධියක මගී ජනතාවට මෙය මහත් වාසියක් බවත්, නියෝජිතායතනයේ කළමනාකාර අධ්‍යක්‍ෂ සහ ප්‍රධාන විධායක නිලධාරී මුහුන්දන් කනගේ මහතා පවසයි. මේ වන විට නොමිලේ අන්තර්ජාල පහසුකම් ලබා දී තිබෙන පොදු ස්ථාන ගණන 105කි. අගමැති රනිල් වික්‍රමසිංහ මහතා විසින් පසුගියදා කොළඹ කොටුව දුම්රිය ස්ථානයෙන් මෙම නොමිලේ වයි-ෆයි පහසුකම ලබා දීම නිල වශයෙන් ආරම්භ කළ අතර දකුණු ආසියාතික රටවල් අතරින් මෙවැනි පහසුකමක් ජනතාවට ලබා දෙන ප්‍රථම රට බවට ශ්‍රී ලංකාව පත්වේ. ජාතියේ තොරතුරු තාක්ෂණ ප්‍රතිපත්තියෙහි දිසා දක්වන්නා වූ ශ්‍රී ලංකාවේ එකම මුදුන් ආයතනය ශ්‍රී ලංකා තොරතුරු හා සන්නිවේදන තාක්‍ෂණ ආයතනයයි. සම්පූර්ණ රාජ්‍ය ආයතනයක් වන ICTA ඉ-ශ්‍රී ලංකා මෙහෙය ක්‍රියාත්මක කිරීමේ සංවිධානය ලෙස ක්‍රියා කරයි..", "URL": "https://sinhala.adaderana.lk/news.php?nid=51773", "Category": null, "Parent URL": null}