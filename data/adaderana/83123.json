{"Source": "Adaderana", "Timestamp": "January 17, 2018 04:55 pm", "Headline": "විශේෂ මෙහෙයුමකින් 2252ක් අත්අඩංගුවට", "News Content": "දිවයිනේ සියලු පොලිස් බල ප්‍රදේශ ආවරණය වන පරිදි සිදුකළ විශේෂ මෙහෙයුමකදී පුද්ගලයින් 2252 දෙනෙකු අත්අඩංගුවට ගත් බව පොලිස් මූලස්ථානය පවසයි. පොලිස්පති පූජිත් ජයසුන්දර මහතාගේ උපදෙස් අනුව ඊයේ රාත්‍රී 10.00 සිට අද අළුයම 02.00 දක්වා වූ කාලය තුළ එම මෙහෙයුම සිදුකළ බව පොලිස් මූලස්ථානය සඳහන් කළේය. එහිදී රථවාහන නඩු 5298 ක් පනවා ඇති අතර, බීමත්ව රිය පැදවීම් සම්බන්ධයෙන් පුද්ගලයින් 802 දෙනෙකු අත්අඩංගුවට ගෙන තිබේ. එමෙන්ම වරෙන්තුකරුවන් 666 දෙනෙකු, විවිධ අපරාධ සම්බන්ධයෙන් සැකපිට පුද්ගලයින් 695 ක් සහ විවිධ අපරාධ සඳහා අවශ්‍ය කරන 89 දෙනෙකු ද අත්අඩංගුවට ගෙන ඇති බව සඳහන්ය. මත්පැන් පානය, බීමත්ව අශෝබන ලෙස හැසිරීම සහ වැලි හා දැව වැටලීම් නඩු 81 ක්ද පැනවූ බව පොලිසිය සඳහන් කළේය. නීති විරෝධී ගිනි අවි අත්අඩංගුවට ගැනීම් 02 ක් සහ විෂ මත්ද්‍රව්‍ය හා නීති විරෝධී මධ්‍යසාර වැටලීම් 762 ක්ද එහිදී සිදුකර ඇති බව සඳහන්ය.", "URL": "https://sinhala.adaderana.lk/news.php?nid=83123", "Category": null, "Parent URL": null}