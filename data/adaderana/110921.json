{"Source": "Adaderana", "Timestamp": "May 29, 2019 03:45 pm", "Headline": "පිළියමක් නැති කුරුණෑගල දළඹු වසංගතය", "News Content": "කුරුණෑගල පොල්පිතිගම ප්‍රදේශයේ ගොයම් වගාව ආශ්‍රිතව ව්‍යාප්ත වෙමින් පවතින දලඹු විශේෂයක් හේතුවෙන් ගොවීන් අසීරුතාවට පත්ව සිටින බව අද දෙරණ පුවත් විකාශය ඔස්සේ අප පසුගියදා තොරතුරු වාර්තා කළේය. කෙසේ වෙතත් එම දළඹු වසංගතයට මේවනතෙක් කිසිදු පිළියමක් නොලැබීම හේතුවෙන් අක්කර ගණනාවක කුඹුරු විනාශ වෙමින් පවතියි. යල කන්නය වෙනුවෙන් ගොවිතැන් කටයුතු සිදුකරන පොල්පතිගම, රඹේ ගොවිජන බලප්‍රදේශයට අයත් අගාරේ ප්‍රදේශයේ වී වගාව ආශ්‍රිතව මේ දළඹු උවදුර ව්‍යාප්තව පවතින බව අප පසුගියදා වාර්තා කළේය. ජලය නොමැතිකමින් පෙර කන්නයට සාපේක්ෂව යල කන්නයේ වී වගාවද අඩුවී ඇති තත්ත්වයක මෙවැනි උවදුරක් පැමිණීමෙන් තමන් දැඩි අසීරුතාවට පත්ව සිටින බව ගොවීන් පවසයි. මේ අතර ඊයේ පෙරවරුවේ සමස්ත ලංකා ගොවිජන සම්මේලනයේ සභාපති නාමල් කරුනාරත්න මහතා දළඹු උවදුර ව්‍යාප්තව පවතින දාගම නිරීක්ෂණය කළේය.", "URL": "https://sinhala.adaderana.lk/news.php?nid=110921", "Category": null, "Parent URL": null}