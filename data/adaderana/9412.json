{"Source": "Adaderana", "Timestamp": "July 5, 2010 03:34 pm", "Headline": "දළඳා වීදියේ ඉහළ කොටස යළි විවෘතයි", "News Content": "දීර්ඝ කාලයක සිට වසා දමා තිබූ මහනුවර දළඳා වීදියේ ඉහළ කොටස මාර්ගය විවෘත කිරීමට මල්වතු මහානායක අති පූජ්‍ය තිබ්බටුවාවේ ශ්‍රී සුමංගල නාහිමියන් අවසර ලබා දී තිබේ. ශ්‍රී දළඳා මාළිගාවට එල්ල වූ ත්‍රස්ත ප්‍රහාරය හේතුවෙන් මෙම මාර්ගය 1998 වර්ෂයේ දී ආරක්ෂක හේතුන් මත වසා දැමුණි. මහනුවර නගරයේ දැනට පවතින අධික වාහන තදබදයට පිළියමක් වශයෙන් අදාළ මාර්ගය යළි විවෘත කිරීම පිළිබඳව අවධානය යොමුව තිබේ. මහනුවර මහ නගර සභාවේ වැඩබලන නගරාධිපති සුමින්ද වික්‍රමසිංහ මහතා ඇතුළු මන්ත්‍රී කණ්ඩායමක් විසින් මහනාහිමියන්ගෙන් කළ ඉල්ලීමකට අනුව මේ සඳහා එකඟත්වය පළ කර ඇති බව සඳහන්ය.", "URL": "https://sinhala.adaderana.lk/news.php?nid=9412", "Category": null, "Parent URL": null}