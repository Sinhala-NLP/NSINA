{"Source": "Adaderana", "Timestamp": "July 1, 2018 10:08 pm", "Headline": "හරිත රන් නිවාස යෝජනා ක්‍රමය ජනතා අයිතියට", "News Content": "කඳුරට නව ගම්මාන යටිතල පහසුකම් සහ ප්‍රජාසංවර්ධන අමාත්‍යාංශයේ රුපියල් ලක්ෂ 290 ක මුදලක් වැය කරමින් කළුතර තෙඹූවන අරපොළකන්ද ඉදි කළ “හරිත රන් නිවාස” යෝජනා ක්‍රමය විවෘත කිරිම සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් අද (01) පෙරවරුවේ සිදු විය. ඉදිකළ නිවාස සංඛ්‍යාව 29 ක අතර එක් නිවාසයක වටිනාකම ලක්ෂ 10 කි. පර්චස් 07 ක භූමිභාගයක නිවෙස ඉදිකර ඇති අතර මීට සමගාමීව රුපියල් ලක්ෂ 17 ක පානීය ජල යෝජනා ක්‍රමයක් සහ රුපියල් ලක්ෂ 10 ක් වැය කරමින් ඉදිකළ මාර්ගය ද සෞඛ්‍ය අමාත්‍යවරයා විසින් විවෘත කරන ලදි. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා \"අද දින මෙම නිවාස ව්‍යාපෘතියට හා අනෙකුත් සංවර්ධන ව්‍යාපෘති සදහා රජය විසින් රුපියල් ලක්ෂ 313 ක් වැය කර තිබෙනවා. විෂය භාර අමාත්‍ය පලනි දිගම්බරම් යහපාලන රජයට සම්බන්ධ කර ගැනීමට මම මුලිකව කටයුතු කළා. මමත් දිගම්බරම් මහතාත් පළමු සාකච්ඡාව පැවැත්වූයේ තායිලන්තයේ බැංකොක් නුවර ගුවන්තොටුපලේ දී. එතුමා රජය පිහිටුවීමට මුලිකව කටයුතු කළා. මම ආරුමුගම් තොණ්ඩමන් මහතා සමඟත් සාකච්ඡා කළා. නමුත් බැදීම් නිසා ආවේ නැහැ. බොහෝ අයට සිදු වුයේ එයයි.වතුකරයේ ජනතාවට නිවාස අයිතිය ලබාදීමේ දී මූලිකව කටයුතු කරන්නේ අපේ රජයයි. එක් නිවසක් සදහා ලක්ෂ 10 ක් වැය කරනවා. වතු නිවාස ලක්ෂ 02 ක් ඉදිකිරීමටයි සැළසුම් කර තිබෙන්නේ. මේ වන විට නිවාස 4000 ක් ඉදිකර තිබෙනවා. නිවාස ඉදිකිරීම සඳහා වතුවලින් ඉඩම් ලබාදිය යුතුයි. ඒ සඳහා ඉඩම් අක්කර 10,000 ක් අවශ්‍යයයි. වතුවල වගා නොකළ ඉඩම් ඒ සඳහා ලබාගැනීමට රජය ප්‍රතිපත්තිමය තීරණයක් අරගෙන තිබෙනවා. එක වතුයායකින් අක්කර 02 බැඟින් ලබාගන්නවා. මෙම වතු සමාගම් වලට දීලා තිබෙන්නේ බද්දටයි. අයිතිය තිබෙන්නේ රජයටයි. වතු සමාගම් වලට තිබෙන්නේ භුක්තිය විතරයි. අපේ රජය සියලු ජාතීන්ට එක හා සමානව සලකනවා. නිවාස අයිතිය මුලික අයිතියක්. ඉතා අබලන් වූ ලැයිම් කාමරවල සිටින වතු කම්කරුවන්ට තමයි මෙම නිවාස හිමිවන්නේ 2002 වසරේ දී ලැයිම් කාමරවල වහල ප්‍රතිසංස්කරණය කළා. සමහර වතු අධිකාරිවරුන් ඉන්නවා වතු කම්කරුවන්ට වැසිකිළියක්වත් හදාගන්න දෙන්නේ නැහැ. අමානුෂික තත්ත්වයක් තිබෙන්නේ . වතු නිවාස ඉදිකිරීමේ වැඩපිළීවෙල අඛණ්ඩව සිදු කළ යුතුයි. මෙවැනි ජනතා හිතවාදි වැඩ සිදු කරලා තමයි රජය බැණුම් අහන්නේ. මෙම වැඩපිළිවෙල පසුගිය රජය සමයේ කළා නම් මහින්ද චින්තනයේ ජයග්‍රහණයක් කියලා පුවරු ගහනවා. මාධ්‍ය මගිනුත් ප්‍රචාරය කරනවා. රාජපක්ෂලා ජනතාවට ලබාදුන්නාට වඩා ගැනීමයි සිදු කළේ. නමුත් වත්මන් රජය ඉතාම අමාරුවන් යතුකම් ඉෂ්ඨ කරනවා. ඒ ජනතාව වෙනුවෙන්. දන්නේ නැති අය යු.එන්.පී විරෝධී කියලත් කියනවා. එදා නම් තිබුනේ ධනපති විරෝධයක්. නමුත් අද එහෙම නැහැ. ලංකාවේ කුඩා දේශපාලන පක්ෂ විවේචන ඉදිරිපත් කළත් දුප්පතෙකුට බත් පැකට් එකක් දීලා නැහැ. 77 ව්‍යවස්ථාවට පිං සිද්ධ වෙන්න පාර්ලිමේන්තු මන්ත්‍රී ධුරයේ ඉන්නවා. නැතිනම් ගම් සභාවටවත් එන්න බැහැ. වම කියලා බොරුවට කෑ ගහනවා.\" \"නමුත් මේ සියල්ල කරන්නේ එක්සත් ජාතික පක්ෂය. ධනපති නම් එම පක්ෂයට මෙහෙම කරන්න බැහැ. ඖෂධ ප්‍රතිපත්තිය ක්‍රියාත්මක කරන්නත් බැහැ. එයත් ක්‍රියාත්මක කළා. ජනතා විමුක්ති පෙරමුණ හිටපු රජයකටවත් එය කරන්න බැරි වුනා. එහෙම නම් එක්සත් ජාතික පක්ෂය දුප්පත් ජනතාව වෙනුවෙන් තමයි තීන්දු තීරණ අරගන්නේ. යහ පාලන රජය සුභසාධන වැඩ රාශ්‍රියක් සිදු කළත් ප්‍රචාරය මදි. මාධ්‍ය මගින් සංවර්ධන වැඩ පළ කරන්නේ නැහැ. මිනී මරපු දුෂිතයින් ජයග්‍රාහී ලීලාවෙන් ඉන්නවා. අපේ රටේ ජනතාව කොතරම් නූගතුන් ද කියලා. රට විනාශ කරපු අපි කරපින්නාගෙන යන්න ජනතාව සුදානමින් ඉන්නවා කියලා ඔවුන් හිතනවා. වතුකරයේ ජනතාවගේ අයිතීන් වෙනුවෙන් එක්සත් ජාතික පක්ෂය වතු නායකයින් හැමදාම කථා කළා. තව තවත් ඉදිරියේ දීත් කථා කරනවා. අපි මිනිසත් කමට ගරු කළ යුතුයි. ඉපදෙන්නේ මිනිස්සු විදිහට, ලාංඡන ගහන්නේ පසුවයි. මරණ බිය දැනෙන්නෙත් මිනිසුන් විදිහටයි. අපේ රයේ අමාරු කාලය ඉවරයි ණය බර අඩුවෙමින් තිබෙනවා. ආධාර ලැබෙනවා. ඉදිරියේ දී ජනතාවට මීට වඩා සහන ලබාදෙනවා. අමාත්‍ය මණ්ඩල පත්‍රිකාවකින් වතු රෝහල් රජයට පවරා ගෙන තිබෙනවා. වතු රෝහල් සංවර්ධනය කිරීමටත් මම පියවර ගන්නවා.\" \"මම ධීවර ඇමැති කාලේ ධීවරයින් ආපදාවට ලක් වුනාම සහන සැළසීම සදහා රුපියල් ලක්ෂයක මුදලක් ලබාදීමට සුදානම් වුවත් එයට බදාවන් ඇති වුනා. නමුත් බැසිල් රාජපක්ෂ මහතා ඇතැම් කටයුතු සදහා රුපියල් ලක්ෂ ගණන් මුදල් ලබාදුන්නා. බැසිල් මගේ පංති මිතුරා. මම ඇහුවා බැසිල් ඔයත් ඇමැති. මමත් ඇමැති. ඔයාට පුළුවන් නම් ඇයි මට බැරි කියලා. ඉන් පසු මම අමාත්‍යාංශයට නියෝග කළා ධීවරයෙක් විපතට පත් වූ විට රුපියල් ලක්ෂයක මුදලක් ගෙවන්න කියලා.\"", "URL": "https://sinhala.adaderana.lk/news.php?nid=91805", "Category": null, "Parent URL": null}