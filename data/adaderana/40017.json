{"Source": "Adaderana", "Timestamp": "January 1, 2014 06:46 pm", "Headline": "පල්ලි වලට ගහන්න කියලා බුදුන් දේශනා කරලා නෑ", "News Content": "පළාත් පාලන වල අය වැය ලේඛනය පරාජයට පත්වීම මගින් ආණ්ඩුවේ බිඳ වැටීම් දක්නට ලැබෙන බව නව සම සමාජ පක්ෂයේ නායක වික්‍රමබාහු කරුණාරත්න මහතා පවසයි. එසේම මේ වන විට මත් කුඩු සහ සුරාව ඉතා විශාල වශයෙන් පැතිර යන බවත්, ඒ හේතුවෙන් මෙරටේ සිටින අගමැති පවා කුඩු කාරයෙකු බවට පත් කළ බව අද(01) කොළඹ පැවති මාධ්‍ය හමුවකදී ඔහු සඳහන් කර සිටියේය. තවද ආණ්ඩුවේ ප්‍රධානතම ආදායම් මාර්ගය වී ඇත්තේ කැසිනෝ ව්‍යාපාරය බවත්, ලෝකය පුරාම සිටින පටාචාරාවෝ ලංකාවට ගෙනවිත් ගණිකා වෘත්තීය කරගෙන යන බවත් එම අවස්ථාවේදී ඒ මහතා කීවේය. ජාතිවාදය, ආගම්වාදය,මැර සේනා ආරක්ෂක ලේකම් ගෝඨාභය රාජපක්ෂ මහතා යටතේ පවතින දේවල් බවත්, එමගින් මුස්ලිම් ජාතිකයින්ට විරෝධයත්, ක්‍රිස්තියානි ජාතිකයින්ට කොලොප්පම් කරන බවත්, එහිදී ඒ මහතා අවධාරණය කළේය. මේ වන විට ලංකාවේ ක්‍රිස්තියානි සංගම්වල හඬ රෝමයේ පාප්වහන්සේ වන තෙක් ගොස් ඇති බවද ඒ මහතා එහිදී පෙන්වා දුන්නේය. ඒසේම අනෙකුත් මිනිසුන්ගේ පල්ලි වලට අලාභානී සිදු කිරීමට බුදු රජාණන් වහන්සේ කිසිවිටකවත් දේශනාකළ නොමැති බවත්, මේ රටේ සිදුවන ඇතැම් සිදුවීම් වලින් බුදු දහම මිලේච්ඡ ආගමක් ලෙස ජාත්‍යන්තරය සිතන බවත්, එහිදි කරුණාරත්න මහතා කියා සිටියේය. එම මාධ්‍ය හමුව ඇමතූ මධ්‍යම පළාත් සභා මන්ත්‍රී අසාද් සාලි මහතා පවසා සිටියේ මේ වන විට 20 ට අධික මුස්ලිම් පල්ලි ප්‍රමාණයක් කඩා ඇති බවත්, එම පල්ලි වල කුඩු ව්‍යාපාරය කරන බවට සිතා එවැනි දේ කරනවාද යන්න තමන් නොදන්නා බවයි. 2014 වර්ෂය ආරම්භ වූවාත් සමඟම ජනතාවය දරුවන්ට කිරිටික පොවාගැනීමට නොහැකි වී ඇති බවත්, 2013 වර්ෂය අවසන් වනවාත් සමඟම වැඩියෙන්ම කතාබහට ලක්වී ඇත්තේ ‍කුඩු සම්බන්ධයෙන් බවත් ඒ මහතා එම අවස්ථාවේදී වැඩි දුරටත් කියා සිටියේය.", "URL": "https://sinhala.adaderana.lk/news.php?nid=40017", "Category": null, "Parent URL": null}