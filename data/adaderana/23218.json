{"Source": "Adaderana", "Timestamp": "April 1, 2012 05:07 pm", "Headline": "වැඩ තහනම් සේවකයින් සේවයට නොකැඳෙව්වොත් යළි වැඩ වර්ජනයක්", "News Content": "වැඩ තහනමකට ලක් කර ඇති සිය සේවකයින් යළි සේවයේ පිහිටුවන ලෙස සෞඛ්‍ය සේවා වෘත්තීය සමිති ඒකාබද්ධ කමිටුව බලධාරීන්ගෙන් ඉල්ලීමක් කරයි. පසුගියදා රෝහල් කණිෂ්ඨ කාර්යය මණ්ඩලය ක්‍රියාත්මක කළ වෘත්තීය සමිති ක්‍රියාමාර්ගයට සහයෝගය දැක්වු සේවකයින් සිව් දෙනෙකුගේ වැඩ තහනම් කර ඇති බව එම කමිටුවේ විධායක සභික බණ්ඩාර වික්‍රමසිංහ මහතා සඳහන් කළේය. හම්බන්තොට රෝහලේ සේවකයින් තිදෙනෙකු සහ කුරුණෑගල රෝහලේ එක් සේවකයෙකු මෙලෙස වැඩතහනමකට ලක්ව තිබේ. අදාළ සේවකයින් යළි සේවයේ පිහිටුවන ලෙස බලධාරීන්ගෙන් ඉල්ලීම් කළ ද ඊට මෙතෙක් නිසි පිළිතුරු ලැබී නොමැති බව වික්‍රමසිංහ මහතා පවසයි. හෙට දිනය තුළ අදාළ සේවකයින් සේවයේ පිහිටුවීම සිදුනොකළහොත් හම්බන්තොට සහ කුරුණෑගල රෝහල් මූලික කරගනිමින් දිවයිනේ සියලුම රෝහල්වල කණිෂ්ඨ කාර්යය මණ්ඩලය වැඩවර්ජනයක නිරත වන බව බණ්ඩාර වික්‍රමසිංහ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=23218", "Category": null, "Parent URL": null}