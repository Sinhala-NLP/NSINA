{"Source": "Adaderana", "Timestamp": "March 22, 2018 11:36 am", "Headline": "ස්ථාන මාරුවක් නිසා පොඩ්ඩෝ ටික එකතුවෙලා ලොක්කා හිර කරලා - ගුවන්තොටුපළ උණුසුම්", "News Content": "කටුනායක ගුවන් තොටුපළ ආරක්ෂක නිලධාරීන් පිරිසක් විසින් ගුවන් තොටුපළ ආරක්ෂක ප්‍රධානියාව අද(22) පෙරවරුවේ ආරක්ෂක අංශ පරිපාලන ගොඩනැඟිල්ල තුළ සිරකර කළ බව අද දෙරණ වාර්තාකරු පැවසීය. ආරක්ෂක අංශ නිලධාරීන් 36 දෙනෙකු හදිසි ස්ථාන මාරුවකට ලක්කිරීමට විරෝධය පළකරමින් මෙලෙස ආරක්ෂ ප්‍රධානියාව සිරකර ඇති බව සඳහන්ය. කටුනායක ගුවන් තොටුපළ ගුවන් සේවා ආරක්ෂක අංශයේ කණ්ඩායම් 9කට අයත් නිලධාරීන් 36 දෙනෙකුට හදිසි ස්ථාන මාරු ලබා දී ඇත. මේ හේතුවෙන් කටුනායක ගුවන් තොටුපොළ නිදහස් සේවක සංගමයේ සාමාජිකයින් විසින් ආරක්ෂක අංශ ප්‍රධානී මාර්ෂල් සම්පත් විතාන මහතාව ආරක්ෂක අංශයේ පරිපාලන ගොඩනැඟිල්ල තුළ සිරකර තිබේ. උද්ගත වූ තත්ත්වයත් සමඟ ගුවන් තොටුපළ සභාපති ඉංජිනේරු සමන් එදිරිවීර මහතා එම ස්ථානයට පැමිණ පිරිස සමඟ සාකච්ඡා කළ අතර මතුව ඇති තත්ත්වයට පිළියමක් ලබා දෙන තෙක් ආරක්ෂක අංශ ප්‍රධානි මාර්ෂල් සම්පත් විතාන මහතාව තාවකාලිකව එම තනතුරෙන් ඉවත් කර, මාර්ෂල් එස්. එන්. ජයතිස්ස මහතාව එම තනතුරට තාවකාලිකව පත්කරන බව ගුවන් තොටුපළ සභාපතිවරයා එහිදී සඳහන් කර ඇත. අනතුරුව ආරක්ෂක අංශ නිලධාරීන් යළි සේවා කටයුතු ආරම්භ කළ බවත්, මේ වන විට ගුවන් තොටුපළ ආශ්‍රිතව සාමකාමී තත්ත්වයක් පවතින බවත් අද දෙරණ ගුවන් තොටුපළ වාර්තාකරු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=86118", "Category": null, "Parent URL": null}