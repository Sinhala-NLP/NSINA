{"Source": "Adaderana", "Timestamp": "October 14, 2017 10:52 am", "Headline": " ජය පකිස්ථානයටයි", "News Content": "සංචාරක ශ්‍රී ලංකා කණ්ඩායම සමඟ පැවති පළමු එක්දින ක්‍රිකට් තරඟයෙන් ලකුණු 83ක ජයක් හිමිකරගැනීමට පකිස්ථාන කණ්ඩායම සමත් වුණි.තරඟය ඊයේ එක්සත් අරාබි රාජ්‍යයේදී පැවති අතර කාසියේ වාසිය දිනූ ශ්‍රී ලංකා කණ්ඩායම ප්‍රථමයෙන් පන්දුවට පහරදීමට පාකිස්ථානයට ආරාධනා කළේය.ඒ අනුව පිටියට පිවිසි පකිස්ථාන කණ්ඩායම නියමිත පන්දුවාර 50 අවසානයේ කඩුලු 06ක් දැවී ලකුණු 292ක් ලබාගත්තේය.බාබර් අසෑම් ලකුණු 103ක් හා ෂොයිබ් මලික් ලකුණු 83ක් ලබාගැනීමට සමත් වුණි.පන්දු යැවීමේදී ශ්‍රී ලංකා කණ්ඩායම වෙනුවෙන් සුරංග ලක්මාල් කඩුලු 02ක් ලබාගත්තේය.පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දු වාර 50 අවසානයේ කඩුලු 08ක් දැවී ලබාගත හැකි වූයේ ලකුණු 209ක් පමණි.එහිදී ළහිරු තිරිමාන්න ලකුණු 53ක් හා අකිල ධනංජය ලකුණු 50ක් ලබාගැනීමට සමත් වුණි.පන්දු යැවීමේදී පකිස්ථාන කණ්ඩායම වෙනුවෙන් රුමාන් රයීස් හා හසන් අලී කඩුලු 03 බැගින් දවාගැනීමට සමත් වුණි.", "URL": "https://sinhala.adaderana.lk/news.php?nid=78688", "Category": null, "Parent URL": null}