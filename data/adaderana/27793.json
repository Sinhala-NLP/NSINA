{"Source": "Adaderana", "Timestamp": "September 27, 2012 02:03 pm", "Headline": "වර්ණක ඇත්දැයි හොයන්න තැන් 500 න් සාම්පල", "News Content": "වර්ණක යෙදු සහල් වෙළදපොලේ තිබේදැයි සොයා බැලීම සඳහා දිවයින පුරා පිහිටි වෙළඳසැල් 500 න් පමණ සාම්පල ලබා ගෙන ඇති බව පාරිභෝගික අධිකාරිය පවසයි. දිවයින පුරා වර්ණක යෙදූ සහල් ඇති බවට ලද තොරතුරු අනුව සමූපාකාර හා අභ්‍යන්තර වෙළෙද අමාත්‍ය ජෙන්ස්ටන් ප්‍රනාන්දු මහතාගේ උපදෙස් මත පාරිභෝගික අධිකාරිය මේ වන විට වැටලීම් ආරම්භ කොට ඇත. ඒ අනුව පාරිභෝගික අධිකාරියේ නිලධාරීන් වෙළඳසැල්වලින් පරීක්ෂණ කටයුතු සඳහා සාම්පල ලබාගෙන ඇති බව සඳහන්ය. රතු සම්බා, රතු කැකුළු සහ රතු නාඩු සහල් සාම්පල මෙලෙස ලබා ‍ගෙන ඇති බව ‍පාරිභෝගික අධිකාරිය සඳහන් කළේය. මේ අතර පසුගියදා පිටකොටුවේ දී අත්අඩංගුවට ගත් වර්ණක යෙදූ සහල් බෙදා හැරි බව කියන එරාවුර් හි පිහිටි සහල් මෝලට එරෙහිව නඩු පවරා තිබේ. මීට අමතරව එරාවුර්හි පිහිටි තවත් සැක සහිත සහල් මෝල් 5 ක් ද පරීක්ෂාවට ලක්කොට එයින් ලබා ගත් සාම්පල වැඩිදුර පරීක්ෂණ සඳහා යොමු කොට ඇත.", "URL": "https://sinhala.adaderana.lk/news.php?nid=27793", "Category": null, "Parent URL": null}