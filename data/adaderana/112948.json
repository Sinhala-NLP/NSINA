{"Source": "Adaderana", "Timestamp": "June 28, 2019 03:46 pm", "Headline": "සුපර් මෑන්ලාගේ නම් කියවුණාට කියන තරම් සුපර් වෙන එකක් නෑ", "News Content": "ඉදිරි ජනාධිපතිවරණය සඳහා වඩාත් සුදුසුම අපේක්ෂකයා වන්නේ ජනාධිපති මෛත්‍රීපාල සිරිසේන මහතා බව එක්සත් ජනතා නිදහස් සන්ධාන පාර්ලිමේන්තු මන්ත්‍රී වීරකුමාර දිසානායක මහතා පවසයි. අද (28) අනුරාධපුර ප්‍රදේශයේදී ප්‍රවෘත්ති සාකච්ඡාවක් කැඳවමින් මන්ත්‍රීවරයා මේ බව සඳහන් කළේය. ජනාධිපතිවරණ අපේක්ෂකත්වය සඳහා විවිධ නම් ඉදිරිපත් වුවද ඔවුන් හිතන තරම් රටට යහපත් නොවනු ඇති බව ඒ මහතා කියා සිටියි. ප්‍රජාතන්ත්‍රවාදය දිනා ගැනීම වෙනුවෙන් වත්මන් ජනාධිපතිවරයා විශාල වැඩ කොටසක් සිදු කර ඇති බවත් කිසියම් බන්ධනයකින් ඒ සියල්ල පෙන්වීම යටපත් කර ඇති බව ඒ මහතා වැඩිදුරටත් ප්‍රකාශ කර සිටියේය. \"මෛත්‍රීපාල සිරිසේන ජනාධිපතිතුමාගේ ආණ්ඩුවක් නෑ. එජාපය මෛත්‍රීපාල සිරිසේන ජනාධිපතිතුමා ඉදිරියට දාලා අටවගත්ත ආණ්ඩුව තියෙන්නේ. ජනාධිපතිවරයාගේ බලය අකුලලා පැත්තකට දාලා යන්න හදපු තත්ත්වයක් ඇතුලේ නිර්මාණය වු එකක් ඇරෙන්න මෛත්‍රීපාල සිරිසේන ජනාධිපතිතුමාගේ පුද්ගලික වැරැද්දක් නෑ.\" යනුවෙන් ඒ මහතා පැවසීය.", "URL": "https://sinhala.adaderana.lk/news.php?nid=112948", "Category": null, "Parent URL": null}