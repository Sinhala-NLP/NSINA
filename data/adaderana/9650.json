{"Source": "Adaderana", "Timestamp": "July 16, 2010 05:11 pm", "Headline": "කොළඹ 30% ට ඉඩම් ඔප්පු නෑ", "News Content": "කොළඹ දිස්ත්‍රික්කයේ සියයට 30 ක පිරිසකට ඉඩම් ‍ඔප්පු නොමැති බව එක්සත් ජාතික පක්ෂයේ බස්නාහිර පළාත් සභා මන්ත්‍රී ශීරාල් ලක්තිලක මහතා පවසයි. මධ්‍යම රජයේ ආකාර්යක්ෂම භාවය හේතුවෙන් මෙම තත්ත්වය හටගෙන ඇති බව ඔහු පවසා සිටියේ අද කොළඹ පැවති මාධ්‍ය හමුවකට එක්වෙමිනි. බස්නාහිර පළාත් සභාවට අදාළ බලතල ලබා දෙන්නේ නම් ඉඩම් ඔප්පු අහිමි වූවන්ට ඔප්පු ලබාදීමේ ක්‍රියාවලිය කාර්යක්ෂමව සිදුකළ හැකි බව හෙතෙම පෙන්වා දෙයි. 13 වැනි සංශෝධනය යටතේ පළාත් සභාවට හිමිවිය යුතු බලතල ‍නොලැබීම හේතුවෙන් තවත් බොහෝ ගැටලු මතුව ඇති බව පළාත් සභා මන්ත්‍රීවරයා කියා සිටියි. බස්නාහිර පළාතේ මෙවර අපො.(සා/පෙ)ට මුහුණ දුන් සිසුන්ගෙන් ලක්ෂයක් පමණ දෙනා අසමත්ව ඇති බවත්,සිසුන් 1809 ක් එකදු විෂයක්වත් සමත්ව නැති බවත් මෙවන් අධ්‍යාපන අර්බුදයකට හේතුවී ඇත්තේද පළාත් සභාවේ පවත්නා දුර්වලතාවයන් බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9650", "Category": null, "Parent URL": null}