{"Source": "Adaderana", "Timestamp": "June 6, 2018 05:03 pm", "Headline": "ඉදිරි දින කිහිපයේ කාලගුණය වෙනස් වෙයි-තද වැසි සමඟ තද සුළං", "News Content": "නිරිත දිග මෝසම සක්‍රීය වීම හේතුවෙන් දිවයින අභ්‍යන්තරයේ සහ දිවයින වටා වන මුහුදු ප්‍රදේශවල සුළං තත්ත්වය ඉදිරි දින කිහිපයේ දී එනම් අද(06) දිනයේ සිට වැඩි විය හැකි බව කාලගුණවිද්‍යා දෙපාර්තමේන්තුව නිවේදනය කරයි. මෙම නිවේදනය අද සවස 3 සිට ජූනි මස 10 වන දින සවස් කාලය දක්වා බල පැවැත් වෙයි. ඒ අනුව බස්නාහිර,සබරගමුව,දකුණු, මධ්‍යම සහ වයඹ පළාත්වල විටින් විට වැසි හෝ ගිඟුරුම් සහිත වැසි ඇති විය හැකි බව ද වාර්තා වෙයි. සබරගමුව පළාතේත් කළුතර, ගාල්ල සහ මාතර දිස්ත්‍රික්කවලත් ඇතැම් ස්ථානවලට මි.මී. 100 ක පමණ තද වැසි ඇති විය හැකි බව ද කාලගුණවිද්‍යා දෙපාර්තමේන්තුව නිවේදනය කරයි. බස්නාහිර, දකුණු, වයඹ සහ උතුරු පළාත් වලත් මොණරාගල, මාතලේ, නුවරඑළිය සහ පොළොන්නරුව දිස්ත්‍රික්කවලත් විටින් විට හමා යන සුළං පැ.කි.මී.50 දක්වා තරමක් තද සුළං බවට පත් විය හැකි බවත් නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=90458", "Category": null, "Parent URL": null}