{"Source": "Adaderana", "Timestamp": "May 10, 2017 10:37 am", "Headline": "ධීවර යාත්‍රා අත්අඩංගුවට නොගන්නා ලෙස ඉන්දියාවෙන් ඉල්ලයි", "News Content": "ඉන්දියාවත් මාලදිවයිනත් අතර මුහුදු තීරයේ නීත්‍යානුකූල ලෙස ගමන් ගන්නා ශ්‍රී ලංකාවට අයත් ධීවර යාත්‍රා අත්අඩංගුවට ගැනීමෙන් වලකින ලෙස ඉල්ලමින් සමස්ත ලංකා බහුදින යාත්‍රා හිමියන්ගේ සංගමය ඉන්දීය මහ කොමසාරිස්වරයා වෙත සංදේශයක් ඉදිරිපත් කරමින් ඉල්ලීමක් කර තිබේ. ධීවර අමාත්‍ය මහින්ද අමරවීර හා විදේශ කටයුතු අමාත්‍ය මංගල සමරවීර යන අමාත්‍යවරුන් වෙත ද මෙම සංදේශයේ පිටපතක් යවා ඇති බව සඳහන් වෙයි. සමස්ථ ලංකා බහු දින යාත්‍රා හිමියන්ගේ සංගමයේ සභාපති සුජිත් සමන්ත මහතා සහ එහි ලේකම් එම්.රුවන් ප්‍රනාන්දු යන මහත්වරුන්ගේ අත්සනින් යුතුව මෙම සංදේශයේ නිකුත් කර තිබේ. එම නිවේදනයේ මෙසේ ද සඳහන් විය. “ඉන්දීය ධීවරයින් විසින් මෙරට මුහුදු සීමාවට නීති විරෝධී ලෙස ඇතුළු වී තහනම් පන්න ක්‍රම භාවිතා කරමින් මසුන් මැරීම නිරන්තර සිදු කරති. එවැනි අවස්ථාවලදී එකී ධීවරයින්ව මෙරට නාවුක හමුදාව විසින් අත්අඩංගුවට ගැනීම් සිදු කරති. එයට එකට එක කිරීමක් ලෙස නීත්‍යානුකූල ලෙස ගමන් කරන මෙරට ධීවර යාත්‍රාවන්ට සහ ඒවායේ සිටින ධීවරයින්ව අත්අඩංගුවට ගැනීම ඉන්දීය වෙරළ ආරක්ෂකයින් විසින් සිදු කරති.මෙරට සිට ජාත්‍යන්තර මුහුද දක්වා ගමන් කරන යාත්‍රා මෙන්ම ජාත්‍යන්තර මුහුදේ සිට මසුන් මැරීමෙන් අනතුරුව මෙරට දක්වා ගමන් කරන ධීවර යාත්‍රා ද ඉන්දියාවේ තමිල්නාඩු ප්‍රාන්ත බලධාරීන් විසින් අත්අඩංගුවට ගෙන ඇති අවස්ථා බොහෝ ඇත.එසේ සිදු කරන අත්අඩංගුවට ගැනීම් වලදී ධීවරයින් සිරගත කිරීම පමණක් නොව ධීවර යාත්‍රාවලට අලාභ හානි සිදු කිරීමද තමිල්නාඩු ප්‍රාන්ත බලධාරීන් විසින් සිදු කරණු ලබයි.“", "URL": "https://sinhala.adaderana.lk/news.php?nid=73023", "Category": null, "Parent URL": null}