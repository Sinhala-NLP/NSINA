{"Source": "Adaderana", "Timestamp": "February 20, 2013 03:50 pm", "Headline": "ඉන්දියාව නිහඬ විය යුතු නෑ", "News Content": "එල්.ටී.ටී.ඊ. ත්‍රස්ත සංවිධානයේ නායක වේළුපිල්ලේ ප්‍රභාකරන්ගේ බාල පුත් බාලචන්ද්‍රන් ඝාතනය කිරීම හෙළාදකින බව තමිල්නාඩු අගමැතිනී ජෙයලලිතා ජෙයරාම් මහත්මිය පවසයි. ජාත්‍යන්තර අධිකරණය හමුවේ ශ්‍රී ලංකා රජය මෙය පිළිගත යුතු බව ඇය සඳහන් කර ඇතැයි ඉන්දීය මාධ්‍ය වාර්තා කරයි‍. මීළඟ ජිනීවා මානව හිමිකම් කවුන්සිලයේ දී ශ්‍රී ලංකාවට එරෙහිව තවත් යෝජනාවක් ඉදිරිපත් කරන බව ඇය පවසයි. යුද අපරාධයන්ට සම්බන්ධ සියලු දෙනා ජාත්‍යන්තර අධිකරණය හමුවේ පෙනී සිටිය යුතු බව තමිල්නාඩු අගමැතිනිය පවසා තිබේ. එමෙන්ම චැනල් 4 නාලිකාව විසින් හෙළිදරව් කළ ශ්‍රී ලංකාවේ යුද අපරාධ සම්බන්ධ වීඩියෝ සාක්ෂි ලෙස පිළිගත යුතු බව ඇය පෙන්වාදෙයි. අවුරුදු 12 ක් වයසැති බාලචන්ද්‍රන් නැමැති කුඩා ළමුන් පවා මෙලෙස ඝාතනයට ලක්කිරීම අමානුෂික ඝාතනයන් වන බව ජෙයලලිතා මහත්මිය සඳහන් කරයි. අමෙරිකාව වැනි රටවල් ද මෙහිදී ශ්‍රී ලංකාවේ මෙම ගැටලුව පිළිබඳ අවධානයෙන් පසුවන බැවින් ඉන්දීය රජය නිහඬ නොවිය යුතු බව තමිල්නාඩු අගමැතිනිය පවසයි. ජිනීවාහි දී ඉන්දීය රජය සිය මනාපය යොදවන්නේ කෙසේද යන්න පිළිබඳව තමන් බලා සිටින බවත් එය තමිල්නාඩු ජනතාවගේ බලාපොරොත්තුව එය බවත් ඇය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=31798", "Category": null, "Parent URL": null}