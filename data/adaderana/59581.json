{"Source": "Adaderana", "Timestamp": "April 27, 2016 10:28 pm", "Headline": " ඉතිහාසයේ වැඩිම විදුලි ඉල්ලුම සටහන් වෙයි", "News Content": "ඉතිහාසයේ වැඩිම විදුලි ඉල්ලුම පසුගිය 25 වැනිදා සටහන් වී ඇති බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.එදින මෙගාවොට් 2452යි දශම 9කට ආසන්න විදුලි ඉල්ලුමක් පැවති බව අමාත්‍යවරයා පෙන්වා දෙයි. පවතින අධික උෂ්ණත්වය මෙම තත්ත්වයට හේතු වී ඇති බව පවසන රංජිත් සියඹලාපිටිය අමාත්‍යවරයා පෙන්වා දෙන්නේ 25 වන සඳුදා දින රාත්‍රියේ විදුලිපංකා සහ වායුසමීකරණ වැඩි වශයෙන් භාවිත කර ඇති බවයි. මෙම මස 5 වැනිදා ද මෙගාවොට් 2393යි දශම 4ක විදුලි ඉල්ලුමක් වාර්තා වී ඇති අතර එය දෙවන වරට වාර්තාගත වැඩිම විදුලි ඉල්ලුම බව අමාත්‍යවරයා සඳහන් කරයි. පසුගිය වසරට සාපේක්ෂව මෙම වසරේ ගත වු මාස කිහිපයේ උෂ්ණත්වයේ වැඩිවීමක් මෙන්ම වර්ෂාපතනයේ අඩුවීමක් පෙන්නුම් කරන බව රංජිත් සියඹලාපිටිය අමාත්‍යවරයා සඳහන් කළේය. විදුලිය නිෂ්පාදනය සඳහා වර්ෂාපතනය සෘජුවම බලපාන අතර මේ වසරේ පළමු මාස තුන තුළ දී වර්ෂාපතනය සියයට 65කින් අඩුවීම හේතුවෙන් රටේ ජනතාවට අඛණ්ඩව විදුලිය ලබාදීමේ දැවැන්ත අභියෝගයකට මුහුණදීමට සිදුව ඇති බව ඔහු වැඩිදුරටත් කියා සිටියි.", "URL": "https://sinhala.adaderana.lk/news.php?nid=59581", "Category": null, "Parent URL": null}