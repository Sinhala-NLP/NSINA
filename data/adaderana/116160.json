{"Source": "Adaderana", "Timestamp": "August 9, 2019 02:06 pm", "Headline": "ජනතාව හිතන්නේ දේශපාලඥයෝ ඔක්කොම හොරු කියලා-රවී", "News Content": "රට තුළ පෙර පැවති මහත්මා දේශපාලනය වර්තමානයේ නොමැති බව විදුලිබල බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. අමාත්‍යවරයා මේ බව පැවසුවේ ඊයේ (08) පස්වරුවේ මොරටුව බෞද්ධ මන්දිරයේ පැවති ටිරෝන් ප්‍රනාන්දු මහතාගේ 78 වන ජන්මදින සැමරුම නිමිත්තෙන් ගැබිණි මාතාවන් 600 කට අවශ්‍ය උපකරණ ලබාදීමේ උත්සව අවස්ථාවකට සහභාගි වෙමිනි. මෙහිදී වැඩිදුරටත් අදහස් දැක්වූ අමාත්‍ය කරුණානායක මහතා, \"එදා රටේ පැවති මහත්මා දේශපාලනය අද නැහැ. අද ජනතාව හිතන්නේ සෑම ප්‍රශ්නයකටම හේතුව දේශපාලනය කියලා. දේශපාලන ව්‍යුහය අද ඒ තත්ත්වයට පත් වෙලා. එදා දේශපාලඥයෙක් ලගට ගැටළුවක් රැගෙන ගියාම ඒකට විසදුමක් ලබා දෙනවා. ඒත් අද දේශපාලඥයෙක් ලගට විසදුමත් අරගෙන ගියත්, ඒකත් ප්‍රශ්නයක් බවට පත් කරනවා. අන්න ඒකයි අද තිබෙන වෙනස. ඒකයි අද ජනතාව තුළ දේශපාලඥයා තිත්ත චරිතයක් වෙලා තිබෙන්නේ. ජනතාවගේ එදිනෙදා ප්‍රශ්න එකතු වෙනවා මිසක් විසදුම් ලබාදෙන්නේ නැහැ. ඒ නිසා ජනතාව හිතන්නේ මුන් ඔක්කොම හොරු කියලා\" යැයි ප්‍රකාශ කර සිටියේය.", "URL": "https://sinhala.adaderana.lk/news.php?nid=116160", "Category": null, "Parent URL": null}