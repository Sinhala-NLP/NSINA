{"Source": "Adaderana", "Timestamp": "April 2, 2017 08:49 am", "Headline": "උපාධිධාරීන්ගේ ගැටළුවට කඩිනමින් විසඳුම් දෙනවා", "News Content": "රැකියා නොමැති උපාධිධාරීන්ගේ ගැටළුවට කඩිනමින් විසඳුම් ලබාදීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ පසුගිය කාලය තුළ උපාධිධාරීන්ට විධිමත් භාවයකින් තොරව රැකියා ලබාදීම හේතුවෙන් ඔවුන් මේ වන විට ගැටළු රැසකට මුහුණ දී ඇති බවයි.කෙසේවෙතත් වත්මන් රජය මගින් නිසි ක්‍රමවේදයක් යටතේ උපාධිධාරීන්ට රැකියා ලබාදීමට කටයුතු කරන බව ජනාධිපතිවරයා පවසයි.ත්‍රීකුණාමලමය මැක්හෙයිෂර් ක්‍රීඩාංගණයේ පැවැත්වෙන “ 2017 ජාතික යොවුන් පුරය“ උළෙලේ ඊයේ දින සාමාප්ති උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.එහිදී ජනාධිපතිවරයා ප්‍රකාශ කළේ තාරුණ්‍යයට සුබදායක අනාගතයක් ගොඩනැගීමේ වගකීම රජය භාරගෙන සිටින බවයි. “අනාගතය ඇරඹුණා“ යන තේමාව යටතේ තරුණ තරුණියන් දස දහසකගේ පමණ සහභාගීත්වයෙන් ජාතික යොවුන් පුරය පසුගිය 29 වැනිදා ආරම්භ වුණි. මේ අතර ජාතික යොවුන් පුරය වැඩසටහනට සමගාමීව සියලු මාධ්‍යවල සහභාගීත්වයෙන් මාධ්‍යය කලාපයක් ස්ථාපිත කර තිබුණි. එමෙන්ම වැඩමුළුවට සහභාගී වු තරුණ තරුණියන්ට ජනමාධ්‍ය සම්බන්ධයෙන් දැනුම්වත්භාවයක් ලබාගැනීම සඳහා දේශන මාලාවක් ද සංවිධානය කෙරුණි", "URL": "https://sinhala.adaderana.lk/news.php?nid=71617", "Category": null, "Parent URL": null}