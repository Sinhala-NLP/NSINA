{"Source": "Adaderana", "Timestamp": "January 21, 2019 03:16 pm", "Headline": "විදෙස් දුම්වැටි තොගයක් සමඟ 2ක් රේගු බාරයට", "News Content": "විදේශීය නිෂ්පාදිත දුම්වැටි තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් දෙදෙනකු අද(21) දින අලුයම කටුනායක ගුවන් තොටුපළේ දී රේගු නිලධාරීන් විසින් අත්අඩංගුවට ගෙන තිබේ. මොවුන් කොළඹ , අලුත්කඩේ ප්‍රදේශයේ පදිංචි 18 හැවිරිදි තරුණයෙකු සහ මාලිගාවත්ත ප්‍රදේශයේ පදිංචි 40 හැවිරිදි අයෙකු වන අතර , ඔවුන්ගෙන් එක් අයෙකු ත්‍රි රෝද රථ රියැදුරෙකු වන අතර , අනෙක් පුද්ගලයා රැකියා විරහිතව සිටින්නෙකි . ෙඔවුන් අද දින අලුයම 5.00 ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්- 226 දරන ගුවන් යානයෙන් කටුනායක ගුවන් තොටුපළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටව යෑමට තැත් කරමින් සිටියදී රේගු නිලධාරීන් විසින් මෙම අත්අඩංගුවට ගැනීම සිදු කර තිබුණි. මොවුන් දෙදෙනා සිය ගමන් මලුවල රුපියල් විසි නව ලක්ෂ හතලිස් දහස් තුන් සීයයක් (29,40,300 ) ක් වටිනා ඩුබායි හි නිෂ්පාදිත දුම්වැටි 53,460 ක් නීතිවිරෝධී ලෙස රැගෙන විත් තිබූ බව රේගුව සඳහන් කරයි. මෙම අත්අඩංගුවට ගැනීම සහ මේ පිළිබඳව වැඩිදුර පරීක්ෂණ කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් සමන් රණවන , කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න , නියෝජ්‍ය රේගු අධ්‍යක්ෂවරුන් වන මලික් පෙරේරා , කේ.එච්.පී.කුමාරසිරි සහ ආර්.රුෂාන්දන් යන මහත්වරුන් විසින් පවත්වමින් සිටිති.", "URL": "https://sinhala.adaderana.lk/news.php?nid=102771", "Category": null, "Parent URL": null}