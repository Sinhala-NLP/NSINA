{"Source": "Adaderana", "Timestamp": "October 16, 2013 11:43 am", "Headline": "පොලිස් ජ්‍යෙෂ්ඨයන් 9ක් මාරු", "News Content": "පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා ඇතුළු ජ්‍යේෂ්ඨ පොලිස් නිලධාරීන් 9 දෙනෙකු වහාම ක්‍රියාත්මක වන පරිදි ස්ථාන මාරුකර ඇති බව පොලිස් මූලස්ථානය පවසයි. නීතිය හා සාමය පිළිබඳ අමාත්‍යංශ ලේකම්වරයාගේ නියෝග පරිදි මෙම මාරුවීම් සිදුකර ඇති බව පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයක දැක්වෙයි. ඒ අනුව අම්පාර පොලිස් කොට්ඨාස භාර ස්ථානාධිපතිවරයා වශයෙන් කටයුතු කළ ජ්‍යෙෂ්ඨ පොලිස් අධිකාරී අජිත් රෝහණ මහතා පොලිස් මහජන සබඳතා හා මාධ්‍ය සම්බන්ධීකරණ අංශයේ අධ්‍යක්ෂවරයා වශයෙන් පත්කර තිබේ. නුවරඑළිය පොලිස් කොට්ඨාසයේ ස්ථානාධිපතිවරයා ලෙස කටයුතු කළ ජ්‍යේෂ්ඨ පොලිස් අධිකාරී එම්.එච්.කේ.බී මහගෙදර මහතා අම්පාර කොට්ඨාසයට අනියුක්ත කර ඇති අතර මාතලේ පොලිස් කොට්ඨාසය භාරව කටයුතු කළ ජ්‍යෙෂ්ඨ පොලිස් අධිකාරී එස්.සී මැදවත්ත මහතා ජාතික පොලිස් ඇකඩමියේ අධ්‍යක්ෂවරයා වශයෙන් මාරුකර යවා තිබේ. කොළඹ දූෂණ විමර්ශන බියුරෝවේ අධ්‍යක්ෂවරයා වශයෙන් කටයුතු කරමින් සිටි ජ්‍යෙෂ්ඨ පොලිස් අධිකාරි පාලිත ප්‍රනාන්දු මහතා මාතලේ පොලිස් කොට්ඨාසයට අනියුක්ත කර තිබේ. පොලිස් මහජන සබඳතා හා මාධ්‍ය සම්බන්ධීකරණ අංශයේ අධ්‍යක්ෂවරයා ලෙස කටයුතු කළ පොලිස් අධිකාරී ජී.එම්.එච්.බී සිරිවර්ධන මහතා බණ්ඩාරවෙල පොලිස් කොට්ඨාසය භාර ස්ථානාධිපතිවරයා වශයෙන් මාරුකර යවා ඇත. බණ්ඩාරවෙල පොලිස් කොට්ඨාසය භාරව කටයුතු කළ පොලිස් අධිකාරී ජී.අයි.ඩී.ආර් විජේසිංහ මහතා මාන්කුලම් පොලිස් කොට්ඨාශය බාර ස්ථානාධිපතිවරයා වශයෙන් මාරුකර යවා ඇති බව සඳහන්ය. පුත්තලම පොලිස් කොට්ඨාසය බාර ස්ථානාධිපතිවරයා ලෙස කටයුතු කළ පොලිස් අධිකාරී එස්.ඒ අබේවික්‍රම මහතා නුවරඑළිය පොලිස් කොට්ඨාසය බාර පොලිස් ස්ථානාධිපතිවරයා ලෙස මාරුකර යවා ඇත. අපරාධ විමර්ශන අංශයේ සේවය කළ පොලිස් අධිකාරී බී.ආර්.එස්.ආර් නාගමුල්ල මහතා පුත්තලම පොලිස් කොට්ඨාශ භාර ස්ථානාධිපතිවරයා වශයෙන් මාරුකර යවා තිබේ. එසේම කොළඹ දූෂණ විමර්ශන බියුරෝවේ පොලිස් අධිකාරීවරයෙකු ලෙස කටයුතු කළ කේ.ජී.ඒ අල්විස් මහතා එම බියුරෝවේ වැඩබලන අධ්‍යක්ෂවරයා වශයෙන් පත්කර තිබේ.", "URL": "https://sinhala.adaderana.lk/news.php?nid=38177", "Category": null, "Parent URL": null}