{"Source": "Adaderana", "Timestamp": "September 25, 2018 06:17 pm", "Headline": "අගමැති ගෙන් මාලදිවයින් ජනපතිට සුබ පැතුම්", "News Content": "මාලදිවයින් ජනාධිපතිවරණයෙන් ජයග්‍රහණය කළ ඊබ්‍රහිම් මොහොමඩ් මහතාට අග්‍රාමාත්‍ය රනිල් වික්‍රමසිංහ මහතා සුබ පැතුම් එක් කර තිබේ. අද(25) උදෑසන අග්‍රාමාත්‍යවරයා දුරකතන ඇමතුමක් ලබාදෙමින් නව ජනාධිපතිවරයා වෙත සුබ පැතුම් එක් කල බව අග්‍රාමාත්‍ය කාර්යාලය සඳහන් කළේය. මේ අතර ඊයේ(24) පස්වරුවේ අග්‍රාමාත්‍යවරයා මාලදිවයින් හිටපු ජනාධිපති අබ්දුල්ලා යමීන් මහතා සමඟ දුරකතනයෙන් සාකච්ඡා කර තිබේ. නිදහස් හා සාධාරණ මැතිවරණයක් පැවැත්වීම පිළිබඳව අග්‍රාමාත්‍යවරයා අබ්දුල්ලා යමීන් මහතා වෙත සිය ප්‍රසාදය පලකර ඇති බව සඳහන් වෙයි. මේ අතර මාලදිවයින් හිටපු ජනාධිපතිවරයෙකු වූ මොහොමඩ් නෂීඩ් මහතා අග්‍රාමාත්‍ය රනිල් වික්‍රමසිංහ මහතා මුණ ගැසී සාකච්ඡා කර තිබේ. අරලියගහ මන්දිරයේ පැවති මෙම සාකච්ඡාවේදී මාලදිවයිනේ දේශපාලන තත්ත්වය මෙන්ම කලාපීය දේශපාලන කටයුතු පිළිබඳව ද සාකච්ඡා කර ඇති බව අග්‍රාමාත්‍ය කාර්යාලය සඳහන් කළේය. තවදුරටත් මාලදිවයිනේ ආර්ථික සංවර්ධනය වෙනුවෙන් මෙරට සහයෝගය අපේක්ෂා කරන බව සඳහන් කළ නෂීඩ් මහතා නව ජනාධිපතිවරයා දිවුරුම් දෙන අවස්ථාවට එක්වන ලෙසද අග්‍රාමාත්‍ය රනිල් වික්‍රමසිංහ මහතාට ආරාධනා කර තිබේ.", "URL": "https://sinhala.adaderana.lk/news.php?nid=96698", "Category": null, "Parent URL": null}