{"Source": "Adaderana", "Timestamp": "August 22, 2012 07:00 pm", "Headline": "මරණයට යන පාරද?සෞභාග්‍යයට යන පාරද?", "News Content": "ලේ, කඳුළු මත්තෙන් මරණයට යන මාර්ගය සකස් කරගන්නවද, එහෙමත් නැත්නම් ජලය, විදුලිය මත්තෙන් සෞභාග්‍යයට යන මාවත සකස් කරගන්නවද කියලා ජනතාව තීරණය කළ යුතු බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. ත‍්‍රස්තවාදී ග‍්‍රහණයෙන් මිදුන ජනතාවට විදුලිය ලබාදී, සිය ජීවිත වඩාත් යහපත් කරගන්න ඉඩ සලස්වා ඇති බවත්, නමුත් සමහරු කොළඹ සැප විඳිමින් ඉන්න ගමන් අම්පාරේ අහිංසක ජනතාව කඳුළට ඇද දමන්න උත්සාහකරන බවත් ඔහු කියා සිටියි. තවත් සමහරුන් ආයෙමත් රට අතීතයට ඇදගෙන යන්නට උත්සාහ ගනිමින් සිටින බවත්, ලේ, කඳුළු මත්තෙන් මරණය කරා යන මාර්ගය තනා ගන්නවාද, එහෙමත් නැත්නම්, ජලය, විදුලිය මත්තෙන් සෞභාග්‍යයේ මාවත තනා ගන්නවාද යන්න මහජනතාව තීරණය කළයුතු යැයි අමාත්‍යවරයා අවධාරණය කළේය. හෙතෙම මේ බව කියා සිටියේ අද ((22)අම්පාර ප‍්‍රදේශයේ මෙතෙක් විදුලිය පහසුකම් නොලැබූ ජනතාව වෙනුවෙන් ඉදිකළ විදුලි යෝජනා ක‍්‍රම 3ක් ජනතා අයිතියට පැවරීමේ අවස්ථාවට එක් වෙමිනි. එහිදී ඔහු මෙසේද සඳහන් කළේය. \"එක් නිවසකට විදුලිය දෙන්න අපිට ලක්ෂ ගණනක් වැයවෙනවා. නමුත් අපි ගෘහස්ත පාරිභෝගිකයින්ට විදුලිය ලබාදෙන්න අය කරන්නේ ඉතාමත් අවම මිලක්. ඉතින් ලංවිම පාඩු ලබන එක අරුමයක්ද. සමහරු කියනවා. රජයේ සල්ලිනේ. ඉතින් විදුලිය දෙන එක මහ දෙයක්ද කියලා. මේ කටයුතු වලට අපි සල්ලි හොයන්න රටරට වලට ණය වෙනවා. මෑතකදී අපි විදුලි යෝජනා ක‍්‍රම වෙනුවෙන් ඉරානයෙන් ණයක් අයදුම් කළා. නමුත් ඇමරිකාව ඊට සම්බාධක පැනෙව්වා. මේ වගේ දුෂ්කරතා මැද තමයි අපි මේ සුබසාධන කටයුතු කරගෙන යන්නේ. මේ දිනවල විදුලි ක්ෂේත‍්‍රයේ පවතින්නේ කාලගුණික තත්ත්වයන් මත පැනනඟින තාවකාලික ගැටලු සහගත තත්ත්වයක්. ඉතින් අපි මහජනතාවගෙන් ඉල්ලීමක් කරනවා විශේෂයෙන් සවස 6.30ත් රාත‍්‍රී 9.30ත් අතර කාලසීමාවේ අවම පරිහරණයක් තුළින් විදුලි සංරක්ෂණයට උරදීලා, අඛණ්ඩ විදුලි සැපයුමක හිමිකරුවන් වෙන්න කියලා \"යැයි පැවසීය. වැඩිදුරටත් අදහස් දැක්වූ අමාත්‍යවරයා මෙසේද කියා සිටියේය. \"විදුලිය කියන්නේ ජනතාවගේ ජීවිතේ කොටසක්. අපි විදුලිය ලබාදීමේ මූලික අරමුණ තමයි අපේ දරු පරපුරේ ඇස් පාදලා, ඔවුන් රටේ යම් තැනකට ගෙනඒම. මේ ගැමි දරුවෝ වෛද්‍යවරු, ඉංජිනේරුවෝ වෙලා ගමට සේවයක් කරන්න ගමට එනදාට තමයි අපේ මේ දුෂ්කර කාර්යයේ නියම ඵල නෙලාගන්න අපට පුළුවන් වෙන්නේ. ඉන්දියාවේ නායක මන්මෝහන් සිං මහතා, මහාචාර්යවරයෙක් වුණේ විදුලිය තිබිලා නෙමෙයි. ඒ වගේම එක්සත් ජාතීන්ගේ සංවිධානයේ සභාපති බෑංකින් මුන් මහතා ඒ තත්ත්වෙට පත්වුණේ විදුලි එළියෙන් අධ්‍යාපනය හදාරලා නෙමෙයි. විදුලිය ලැබුණා කියලා අපි වෙළඳ ප‍්‍රචාර වලට රැවටිය යුතු නැහැ. අපිට ගැලපෙන දේ පමණක් මිලදී ගතයුතුයි. ගෙදර ස්වයං රැකියාවක් කරන තරුණ තරුණියන්ට එය ව්‍යාප්ත කරගන්න, පුංචි කඬේ ග්‍රොසරියක් කරගන්න, දර මඩුව යාන්ත‍්‍රික ලී මෝලක් කරගන්න තමයි අපි විදුලිය දෙන්නේ. ඒ වගේම දේශපාලඥයො පස්සේ වැටිලා රජයේ රැකියා හිඟා නොකා, රටට සරිලන ව්‍යවසායකත්වයක් ගොඩනඟන ලෙසට මේ ප‍්‍රදේශයේ තරුණ තරුණියන්ට මම ආරාධනා කර සිටිනවා\"", "URL": "https://sinhala.adaderana.lk/news.php?nid=26807", "Category": null, "Parent URL": null}