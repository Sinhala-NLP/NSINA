{"Source": "Adaderana", "Timestamp": "January 19, 2017 09:45 am", "Headline": " ශ්‍රී ලංකාවේ ආර්ථික සැලසුම් ඉතා විශිෂ්ටයි", "News Content": "ස්විස්ටර්ලන්තයේ නිල සංචාරයක නිරත වී සිටින අග්‍රාමාත්‍ය රනිල් වික්‍රමසිංහ මහතා එරට ජනාධිපතිනි ඩොරිස් ලෙතාඩ් මහත්මිය හමුවී සාකච්ඡා පවත්වා තිබේ.ඩාවෝස් නුවර පිහිටි ජනාධිපති නිවසේදී මෙම හමුව සිදුවූ බව අග්‍රාමාත්‍ය කාර්යාලය සඳහන් කළේය.සාමය හා සෞභාග්‍යය සපිරි සමෘද්ධිමත් ශ්‍රී ලංකාවක් බිහි කරලීම උදෙසා වත්මන් රජය ගෙනයනු ලබන තිරසර සංවර්ධනය ඉලක්ක කරගත් ජාතික ආර්ථික වැඩ සැළසුම් ඉතා විශිෂ්ට බව ස්විස්ටර්ලන්ත ජනාධිපතිවරිය එහිදී ප්‍රකාශ කර තිබේ.ශ්‍රී ලංකාව සමඟ සබඳතා තව තවත් තහවුරු කරගනිමින් අනාගතයේ ඉතා සමීපව ක්‍රියා කිරීම තව අපේක්ෂාව බව ඩොරිස් මහත්මිය ප්‍රකාශ කර ඇත.මෙහිදී අග්‍රාමාත්‍ය රනිල් වික්‍රමසිංහ මහතා විසින් රජය ක්‍රියාත්මක කරලීමට බලාපොරොත්තු වන ජාතික ආර්ථික වැඩපිළිවෙළ හා තිරසර සංවර්ධන සැලසුම පිළිබඳව දීර්ඝ ලෙස කරුණු පැහැදිලි කිරීමක් සිදුකර තිබේ.මේ අතර 2018 වර්ෂ‍යේ යුරෝපීය සහ ආසියානු වෙළෙඳ අමාත්‍යවරුන්ගේ ඉහළ පෙළේ සමුළුවක් පැවැත්වීමට අග්‍රාමාත්‍ය රනිල් වික්‍රමසිංහ මහතා විසින් සිදුකළ යෝජනාවට ලෝක ආර්ථික සමුළුවේ විධායක සභාපතිවරයා එකගතාව පළ කර ඇති බව සඳහන්ය.අදාළ යෝජනාව ඉතා වැදගත් බවත්, ඒ සඳහා තම සංවිධානය ඉදිරිපත්වීමට සූදානම් බවත් ලෝක ආර්ථික සමුළුවේ විධායක සභාපති මහාචාර්ය ක්ලෝස් ස්වැප් මහතා ප්‍රකාශ කර තිබේ.ඩාවෝස් නුවර ලෝක ආර්ථික සමුළු මධ්‍යස්ථානයේදී අග්‍රාමාත්‍ය රනිල් වික්‍රමසිංහ මහතා සහ ස්වැප් මහතා අතර සාකච්ඡා පැවති බව අග්‍රාමාත්‍ය කාර්යාලය සඳහන් කරයි. පසුගිය වසරේ සිට ලෝක ආර්ථික සමුළුවත්, එහි විධායක සභාපතිවරයාත් ශ්‍රී ලංකාව වෙත දක්වන සහය අතිශය අගය කරන බව අග්‍රාමාත්‍ය රනිල් වික්‍රමසිංහ මහතා මෙහිදී ප්‍රකාශ කර තිබේ.වත්මන් ශ්‍රී ලංකාව විධිමත් හා නිවැරදි ආර්ථික මාවතකට ප්‍රවේශ වී ඇති බැවින් ලෝක ආර්ථික සමුළුවේ සහය සහ උපදෙස් හැමවිටම ශ්‍රී ලංකාව වෙත ලබාදෙන බව එම සාකච්ඡාවේදී ස්වැප් මහතා අවධාරණය කර ඇත.", "URL": "https://sinhala.adaderana.lk/news.php?nid=68277", "Category": null, "Parent URL": null}