{"Source": "Adaderana", "Timestamp": "December 4, 2010 08:51 am", "Headline": "ගංවතුර හා නායයෑම් නිසා පනස්දහසක් පීඩාවට පත්වෙයි", "News Content": "ගංවතුර හා නායයෑම් හේතුවෙන් දිවයිනේ පුද්ගලයින් පනස්දහසකට අධික පිරිසක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. එසේම මාතර මුලටියන ප්‍රදේශයේ පුද්ගලයෙකු සහ බදුල්ල, වැලිමඩ ප්‍රදේශයේ පුද්ගලයෙකු ගංවතුරට හසුව ගිලී මියගොස් ඇති බව වාර්තා වේ. තවත් පුද්ගලයින් 5729 දෙනෙක් ගංවතුර හා නායයෑම් හේතුවෙන් අවතැන්ව සිටින බව ආපදා කළමනාකරණ මධ්‍යස්ථානය පවසයි. ඔවුන් කඳවුරු 43 ක රඳවා ඇති බව සඳහන්ය. ගංවතුරින් වැඩිම පිරිසක් කිලිනොච්චි දිස්ත්‍රික්කයේ අවතැන්ව සිටියි. එහි පුද්ගලයින් 2115 දෙනෙක් අවතැන්ව ඇති බව ආපදා කළමනාකරණ මධ්‍යස්ථානය ප්‍රකාශ කරනු ලැබීය. ලුණුගම්වෙහෙර, කිරිඳිඔය පිටාරගැලීමෙන් පවුල් 80කට අයත් පුද්ගලයින් 388 දෙනෙකු පීඩාවට‍ පත්ව සිටියි. කුරුණෑගල, උඩුබැද්දාව, තුන්තොට ඔය පිටාර ගැලීමෙන් ද නිවාස කිහිපයකට හානි සිදුව ඇති බව සඳහන්ය. ගංවතුර හා නායයෑම් හේතුවෙන් හානියට පත්ව ඇති නිවාස සංඛ්‍යාව 107ක් වේ. තවත් නිවාස 698 කට අර්ධ හානි සිදුවී ඇති බව වාර්තා වේ. මේ අතර වික්ටෝරියා ජලාශය ද පිටාර මට්ටමේ පවතින බව මහනුවර දිස්ත්‍රික් ආපදා කළමනාකරණ මධ්‍යස්ථානය පැවසීය. මහනුවර, මහියංගණය දහඅට වංගුව මාර්ගයේ දසවැනි වංගුව අසල මාර්ගයේ ගිලාබැසීමක් හේතුවෙන් එහි රථවාහන ගමනාගමනයට බාධා පැමිණ ඇති බව සඳහන්ය. මේ නිසා එම මාර්ගයේ බර වාහන ගමන් කළ නොහැකි බව දිස්ත්‍රික් ආපදා කළමනාකරණ මධ්‍යස්ථානය පැවසීය.", "URL": "https://sinhala.adaderana.lk/news.php?nid=12585", "Category": null, "Parent URL": null}