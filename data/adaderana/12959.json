{"Source": "Adaderana", "Timestamp": "December 19, 2010 11:06 am", "Headline": "පොහොර සහනාධාර වංචාවට වැට බඳින්න කඩාපනින හමුදාවක්", "News Content": "සහනාධාර පොහොර වංචා මැඩලීම සඳහා ලබන වසරේ සිට කඩාපනින හමුදාවක් පත් කිරීමට රජය තීරණය කර තිබේ. රජය විසින් ගොවීන්ට ලබා දෙන සහනාධාර පොහොර විශාල වශයෙන් වංචනික ලෙස ලබා ගැනීම නිසා මෙම වැඩපිළිවෙළ ආරම්භ කරන බව ගොවිජන සේවා හා වනජීවි අමාත්‍ය එස්.එම් චන්ද්‍රසේන මහතා පවසයි. මෙම පොහොර ජාවාරම පිටුපස සිටින පුද්ගලයින් හඳුනාගෙන ඔවුන් ළඟදීම ජනතාවට හෙළි කරන බව ද අමාත්‍යවරයා ප්‍රකාශ කළේය. පොහොර සහනාධාර ලබා දීම සඳහා රජය වසරකට රුපියල් බිලියන 30ක මුදලක් ලබා දෙන අතර එම මුදලින් ලැබෙන සහනය ගොවීන්ට‍ නොලැබෙන බව අමාත්‍යවරයා පවසයි. පොලිසිය හා එක්ව පොහොර ජාවාරම මැඩලීමට ජනවාරි මස 1 වැනි දින සිට මෙම විශේෂ වැඩසටහන ආරම්භ කරන බව අමාත්‍ය එස්.එම් චන්ද්‍රසේන මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=12959", "Category": null, "Parent URL": null}