{"Source": "Adaderana", "Timestamp": "January 15, 2019 11:47 am", "Headline": "බෞද්ධ ධර්මය තුළ සියලු ආගම් ඇඳහීමට නිදහස ලැබෙනවා", "News Content": "රටක් ගොඩනැඟීම සඳහා පුද්ගල නිදහස සමඟ පුද්ගලයින්ගේ විනයද වැදගත් වන බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. ඔහු පෙන්වා දෙන්නේ එසේ නොමැතිනම් සමාජය වියවුල් වන බවයි. පානදුර ප්‍රදේශයේ පැවති උත්සවයකට එක්වෙමින් ගෝඨාභය රාජපක්ෂ මහතා මෙම අදහස් පල කලා. පිංහේන ගංඟාරාම මහා විහාරයේ අභිනවයෙන් ඉදි කරන ලද බෝධි ප්‍රාකාරය හා අටවිසි බුදුපිළිම සහිත බුදු කුටි විවෘත කිරීම ඊයේ පස්වරුවේ හිටපු ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන් සිදු වුණා. ආගම තුළින් රටක් ගොඩනැගෙන අතර, කුමන ආගමකින් වුවද සමාජය නිසි මඟකට යොමු කිරීමට සෑම අවස්ථාවකම උත්සහ කරන බව ද ගෝඨාභය රාජපක්ෂ මහතා මෙහිදී වැඩිදුරටත් පැවසීය. බෞද්ධ ධර්මය තුළ අනෙක් සියලු ආගම්වලට නිදහසක් ලබා දෙන බවත්, කිසිදු බාධාවකින් තොරව ආගම් ඇඳහීමේ නිදහස හිමි වෙන බව ද කියා සිටියේය. පුද්ගල නිදහස ගැන කථා කරන කාලයක් බවත්, පුද්ගල නිදහස ලැබෙන අතරම පුද්ගල විනය ඉතාමත් වැදගත් වන බවත්, එසේ නොමැති නම් සමාජය වියවුල් තත්ත්වයකට පත් වන බව ද ගෝඨාභය රාජපක්ෂ මහතා මෙහිදී වැඩි දුරටත් පැවසීය.", "URL": "https://sinhala.adaderana.lk/news.php?nid=102363", "Category": null, "Parent URL": null}