{"Source": "Adaderana", "Timestamp": "March 13, 2017 03:43 pm", "Headline": " විරෝධතාකරුවන්ට ජල හා කඳුළු ගෑස් ප්‍රහාරයක් ", "News Content": "මාලඹේ පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාල ශිෂ්‍ය බල මණ්ඩලය සංවිධානය කළ විරෝධතා පාගමනට පොලීසිය විසින් ජනාධිපති කාර්යාලය අසලදී කඳුළු ගෑස් සහ ජල ප්‍රහාරයක් එල්ල කර තිබේ. අප වාර්තාකරු සඳහන් කළේ කොළඹ සෞන්දර්ය විශ්වවිද්‍යාලය ඉදිරිපිටින් අද(13) දහවල් මෙම පා ගමන ආරම්භ කෙරුණු අතර, පුංචි බොරැල්ල - මරදාන පසුකරමින් විරෝධතාකරුවන් ටෙක්නිකල් මංසන්ධිය ඔස්සේ ජනාධිපති කාර්යාලය ආසන්නයට පැමිණි බවයි. කෙසේ වෙතත් ලෝටස් වටරවුම අසළින් පොලීසිය මාර්ග බාධක යොදා තිබූ අතර ඒවා ඉවත් කර ඉදිරියට යාමට විරෝධතාවට එක්ව සිටි සිසුන් උත්සාහ කිරීමත් සමඟ මෙම කඳුළු ගෑස් සහ ජල ප්‍රහාර එල්ල කිරීමට පොලීසිය පියවර ගෙන ඇත. මෙම විරෝධතාව හේතුවෙන් ලෝටස් වටරවුම අසලින් ගාලූ මුවදොරට පිවිසෙන මාර්ගය මේ වනවිට තාවකාලිකව වසා දමා තිබේ. අදාළ විරෝධතාවය හේතුවෙන් මේ වන විට මාර්ග රැසක ගමනාගමනයට බාධා එල්ල වී ඇති බවද අද දෙරණ වාර්තාකරු පවසයි. මරදාන, පුංචි බොරැල්ල සහ ඒ ආශ්‍රිත ප්‍රදේශ වල දැඩි රථ වාහන තදබදයක් හටගෙන ඇති අතර විකල්ප මාර්ග භාවිතා කරන ලෙස පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=70829", "Category": null, "Parent URL": null}