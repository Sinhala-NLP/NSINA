{"Source": "Adaderana", "Timestamp": "December 22, 2015 07:34 pm", "Headline": "ගෝඨාභයගේ නම කියවගන්නයි මේ හදන්නේ -  සාක්ෂි නැතිව මොකුත් කියන්න බෑ", "News Content": "අතුරුදහන් කෙරුණේ යයි කියනු ලබන මාධ්‍යවේදී ප්‍රගීත් එක්නැලිගොඩ සම්බන්ධයෙන් තමාගේ කාලයේදීද පරීක්ෂණ සිදුකෙරුණු බව හිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ මහතා පවසයි.එහෙත් දැනට රැඳවුම්භාරයේ සිටින රණ විරුවන් ගැන පරීක්ෂණ නොකළ බව ඔහු කියා සිටියේ අද (22) අද දැනට රක්ෂිත බන්ධනාගාර ගත කර සිටින හමුදා බුද්ධි අංශ නිලධාරීන්ගේ සුවදුක් විමසා බැලීමට ගොස් පැමිණෙමින් සිටියදී මාධ්‍යවේදීන් ඇසූ ප්‍රශ්නවලට ප්‍රතිචාර දක්වමිනි.ඒ පිළිබඳ පරීක්ෂණ කරනු ලැබුවේ පොලීසිය බවත්, එය පොලීසියේ රාජකාරිය මිස තමාගේ රාජකාරිය නොවන බවත් රාජපක්ෂ මහතා මෙහිදී අවධාරණය කළේය.මෙම සිද්ධියට වගකිව යුත්තේ කවුරුන්දැයි සාක්ෂි නොමැතිව කිසිවක් ප්‍රකාශ කළ නොහැකි බවත්, තමා නීතිඥයෙකු බැවින් ආවට ගියාම මෙවන් දේ ගැන ප්‍රකාශ නොකරන බවත් ඔහු සඳහන් කළේය.කෙසේ වෙතත් මේවන විට රණවිරුවන්, වෘත්තීයවේදීන්, කලාකරුවන් ගෙන් ප්‍රකාශ සටහන් කරගනිමින් පරීක්ෂණ සිදුකරන බවත්, සමහර දේශපාලනඥයින්ගේ පාටි වලට එෆ්.සී.අයි.ඩී ලොක්කන් සහ නීතිපති දෙපාර්තමේන්තුවේ ලොක්කන් සහභාගිවන බවත්, එහිදී මේ වා ගැන සාකච්ඡා කෙරෙන බවත් රාජපක්ෂ මහතා පෙන්වා දුන්නේය.එබැවින් මේවා හුදු දේශපාලන පලිගැනීම් මිස අන් යමක් නොවන බව ඔහු පෙන්වා දුන්නේය.ගොඨාභය රාජපක්ෂ මහතා මෙම සිදුවීම් වලට සම්බන්ධ බවට මේ හැමෝම අයගෙන් ප්‍රකාශ සටහන් කර ගැනීමට උත්සාහ කරන බවට චෝදනා එල්ලවන බවත්, ඒ සම්බන්ධයෙන් ගම්මන්පිල මන්ත්‍රීවරයා කියා සිටි බවත් ඔහු සිහිපත් කළේය.එක්නැලිගොඩ සිද්ධියට රජයේ කැබිනට්වරයෙකු සම්බන්ධ බවට එක් එක් ප්‍රකාශ කියා සිටියද ඒවායේ සත්‍ය අසත්‍යතාව තමන් නොදන්නා බව ද ඔහු කියා සිටියේය.", "URL": "https://sinhala.adaderana.lk/news.php?nid=55888", "Category": null, "Parent URL": null}