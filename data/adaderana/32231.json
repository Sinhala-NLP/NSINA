{"Source": "Adaderana", "Timestamp": "March 8, 2013 05:25 pm", "Headline": "ශ්‍රී ලංකාව පළමු දිනට 361යි", "News Content": "ගාල්ලේදී පැවැත්වෙන ශ්‍රී ලංකා බංගලාදේශ ටෙස්ට් තරගයේ පළමු දිනය වර්ෂාව හේතුවෙන් නතර කරන විට ශ්‍රී ලංකා කණ්ඩායම පන්දුවාර 85.3කදී කඩුලු 3ක් දැවී ලකුණු 361ක් ලබා සිටියේය. කාසියේ වාසිය දිනා පළමුවෙන් පන්දුවට පහරදීමට තීරණය කිරීමෙන් පසු ශ්‍රී ලංකා කණ්ඩායමේ ආරම්භක පිතිකරුවන් ලෙස පිටියට පිවිසි තිලකරත්න ඩිල්ෂාන් ලකුණු 54ක් හා දිමුත් කරුණාරත්න ලකුණු 41ක් ලබා ගැනීමට සමත් වූහ. සිය 31 වැනි ටෙස්ට් ශතකය ලබාගත් කුමාර් සංගක්කාර ලකුණු 142ට දැවී ගිය අතර තරගය නතර කරන විට නොදැවී කඩුල්ලේ රැඳි සිටි ලහිරු තිරිමාන්න ලකුණු 74ක්ද නායක ඇන්ජලෝ මැතිව්ස් ලකුණු 25ක්ද ලබා සිටියහ. බිඳ වැටුණු කඩුලු 3ම සොහාග් ගාසිට හිමිවිය.", "URL": "https://sinhala.adaderana.lk/news.php?nid=32231", "Category": null, "Parent URL": null}