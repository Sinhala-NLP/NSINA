{"Source": "Adaderana", "Timestamp": "June 19, 2012 12:00 pm", "Headline": "මූල්‍ය වංචාවකට අනුබල දුන් එජනිස මන්ත්‍රීවරිය රිමාන්ඩ්", "News Content": "කොරියාවේ රැකියා ලබාදෙන බව පවසා රුපියල් ලක්ෂ හතරක මුදලක් වංචා කිරීමට ආධාර අනුබල දීම සම්බන්ධයෙන් අත්අඩංගුවට ගත් බුලත්සිංහල ප‍්‍රදේශීය සභාවේ එක්සත් ජනතා නිදහස් සන්ධානයේ ප‍්‍රදේශීය සභා මන්ත්‍රීවරියක් රක්ෂිත බන්ධනාගාරගත කර තිබේ. ලක්මිනි අනුපමා පණ්ඩිතරත්න නැමැති 29 හැවිරිදි මෙම මන්ත්‍රීවරිය කොළඹ අපරාධ කොට්ඨාශය මගින් ඊයේ(18) අත්අඩංගුවට ගෙන මතුගම මහේස්ත‍්‍රාත් අධිකරණයට ඉදිරිපත් කිරීමෙන් පසුව මෙසේ ජූනි 25 දින දක්වා රක්ෂිත බන්ධනාගාරගත කර ඇති බව පොලිසිය පවසයි. පසුගිය දිනක පැහැරගෙන යාමට ලක්වූ බව සඳහන් වූයේ ද මෙම මන්ත්‍රීවරිය බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. රජයට සම්බන්ධ ජනාධිපති සම්බන්ධීකරණ ලේකම්වරයකු ලෙස පෙනී සිටිමින් වංචනික ලෙස කොරියාවේ රැකියා සඳහා යවන බව පවසා ගෝවින්න ප‍්‍රදේශයේ පදිංචි කාන්තාවකගෙන් රුපියල් ලක්ෂ හතරක මුදලක් රංජිත් කෝරලගේ නැමැත්තෙකු විසින් ලබාගෙන ඇති අතර අදාළ කාන්තාවට එම සැකකරු හඳුන්වා දී ඇත්තේ මෙම ප‍්‍රාදේශීය සභා මන්ත්‍රීවරිය විසින් බව ද පොලිස් මාධ්‍ය ප්‍රකාශකවරයා පෙන්වාදෙයි. කොළඹ අපරාධ කොට්ඨාශය මගින් තවදුරටත් මේ සම්බන්ධව විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=25152", "Category": null, "Parent URL": null}