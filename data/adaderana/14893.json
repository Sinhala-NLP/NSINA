{"Source": "Adaderana", "Timestamp": "March 17, 2011 09:57 am", "Headline": "පුරප්පාඩු පිරවීමට කටයුතු නොකළොත් ජනතා විශ්වාසය කඩවෙයි", "News Content": "තැපැල් දෙපාර්තමේන්තුවේ පවතින අති විශාල පුරප්පාඩු ප්‍රමාණය නිසා මේ වන විට ලියාපදිංචි ලිපි 25 ,000 ට අධික ප්‍රමාණයක් එකතු වී ඇති ඇතැයි තැපැල් හා විදුලි සංදේශ නිලධාරීන්ගේ සංගමය පවසයි. සෑම මසකම ලියාපදිංචි ලිපි විශාල ප්‍රමාණයක් බෙදා හැරීමට නොහැකිව ගොඩ ගැසෙන බව මෙම සංගමයේ සභාපති නීතීඥ නවරත්න බණ්ඩාර මහතා සඳහන් කළේය. මේ වන විට තැපැල් දෙපාර්තමේන්තුව තුළ පවතින 1500ක් පමණ වන පුරප්පාඩු පිරවීමට කඩිනමින් කටයුතු නොකළහොත් තැපෑල කෙරෙහි ජනතාව තබා ඇති විශ්වාසය කඩවී යනු ඇති බව ඔහු පවසයි. පවත්නා අර්බුදකාරී තත්ත්වය සම්බන්ධයෙන් තැපැල්පති එම්‍.‍කේ.බී දිසානායක මහතාගෙන් අද දෙරණ විමසීමක් කරනු ලැබීය. පසුගිය දිනවල මධ්‍යම තැපැල් හුවමාරුව තුළ ලියාපදිංචි ලිපි ගොඩගැසීමක් සිදුවීමට මධ්‍යම තැපැල් හුවමාරුවෙහි පුරප්පාඩු පැවතීම, එහි පවතින විවිධ කටයුතු ආදී හේතු බලපෑ බව ඊට පිළිතුරු දුන් තැපැල්පතිවරයා සඳහන් කළේය. නමුත් මාර්තු 15, 16 දෙදින තුළ සාකච්ඡාවක් පවත්වා අමතර පැය කිහිපයක් ලබාදී එම කටයුතු කඩනමින් අවසන් කිරීම සඳහා අවශ්‍ය පියවර ගෙන ඇති බව ඒ මහතා ප්‍රකාශ කළේය. ඒ සමගම ඉදිරි කාලයේදී මේ සඳහා පැලැස්තර ඇලවීමකට වඩා ක්‍රමික වැඩ පිළිවෙළක් යෙදිය යුතු බව ඔහු පෙන්වාදෙයි.", "URL": "https://sinhala.adaderana.lk/news.php?nid=14893", "Category": null, "Parent URL": null}