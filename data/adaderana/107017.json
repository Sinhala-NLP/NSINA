{"Source": "Adaderana", "Timestamp": "March 30, 2019 09:22 am", "Headline": "තවත් හරක් හොරකමක්", "News Content": "විදේශ රටවලින් කිරිහරක් ගෙන්වීමේ ව්‍යාපෘතියේ තවත් අදියරක් යටතේ විදේශ රටකින් ලබාගත් රුපියල් කෝටි 131 මුදලක් පෞද්ගලික සමාගමකට ලබාදී ඇතැයි සාක්ෂි සහිතව තමාට ඔප්පු කළ හැකි බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඊයේ (29) දඹුල්ලේ දී පැවති මාධ්‍ය හමුවක් අමතමින් ඔහු මේ බව පැවසීය. සමස්ත ලංකා කිරි ගොවීන් සුරැකීමේ ජාතික මධ්‍යස්ථානය සහ විදේශ රටවලින් ගෙනා කිරි ගවයන් මිලදී ගත් ගොවීන් එක්ව මෙම මාධ්‍ය හමුව කැඳවා තිබිණි. මෙහිදී සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ 2017 වසරේ විදේශ සේවා සම්පත් දෙපාර්තමේන්තුව මඟින් කිරි හරක් ගෙන්වීම සඳහා අවශ්‍ය මුදල් ඉල්ලා ලිපියක් ඉදිරිපත් කොට තිබෙන බවත් එහෙත් එම ලිපිය අනුව මුදල් වෙන් වී නොමැති බව එම ආයතනයෙන් ලිඛිතව දැනුම් දී තිබෙන බවත්ය. මුදල් වෙන් කරවා ගැනීම සඳහා අයවැය දෙපාර්තමේන්තුවට ලිඛිතව දැනුම් දෙන ලෙස එම ආයතනයෙන් දැනුම් දී තිබෙන බව සඳහන් කළේය . එම ලිපිය පසුගිය වසරේ මැයි මාසයේ 09 වන දින ලබාදී තිබෙන බවත් එහෙත් මැයි මස අට වන දින විදේශ සම්පත් දෙපාර්තමේන්තුවේ අධ්‍යක්ෂ ජෙනරාල්වරයා ගේ මැදිහත්වීම මත රුපියල් කෝටි 131 මුදලක් වෙලාඩ් නමැති පෞද්ගලික ආයතනයකට කිරිහරක් ගෙන්වීම සඳහා ලබාදී තිබෙන බව තමන් වගකීමෙන් යුතුව ප්‍රකාශ කරන බවද එම මුදලට මෙතෙක් කිසිදු ගවයෙක් ගෙන්වා නැති බව ලිපි ඉදිරිපත් කරමින් පැවසීය. පසුව තමන් තොරතුරු දැනගැනීමේ පනත යටතේ කිරි හරක් නැවත ගෙන්වීම සඳහා මුදල් වෙන්කොට තිබේ දැයි විමසීමේ දී ලිඛිතවම කිසිදු මුදලක් වෙන් කොට නැති බව තමා වෙත දැනුම් දුන් බවද හෙතෙම අවධාරණය කළේය.", "URL": "https://sinhala.adaderana.lk/news.php?nid=107017", "Category": null, "Parent URL": null}