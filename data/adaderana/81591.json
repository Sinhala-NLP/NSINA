{"Source": "Adaderana", "Timestamp": "December 16, 2017 01:59 pm", "Headline": " ඡන්දෙදී පොලිතීන් භාවිතය සීමා වෙයි?", "News Content": "මැතිවරණ ප්‍රචාරක කටයුතුවලදී පොලිතීන් භාවිතය පිළිබඳව ලිඛිතව දේශපාලන පක්ෂ දැනුවත් කිරීමට කටයුතු කරන බව මධ්‍යම පරිසර අධිකාරිය පවසයි. මැතිවරණ ප්‍රචාරක කටයුතු සඳහා පොලිතීන් භාවිත තහනම් කිරීමට අවශ්‍ය පියවර ගන්නා ලෙස ජනාධිපති මෛත්‍රීපාල සිරිසේන පසුගියදා මධ්‍යම පරිසර අධිකාරියට උපදෙස් ලබා දෙනු ලැබීය. මැතිවරණයේදී පොලිතීන් භාවිතය සිදු වුවහොත් අදාළ පුද්ගලයාට එරෙහිව දැඩිව නීතිය ක්‍රියාත්මක කරන ලෙස ජනාධිපතිවරයා මධ්‍යම පරිසර අධිකාරියට උපදෙස් ලබා දුන් බව ජනාධිපති මාධ්‍ය අංශය සඳහන් කළේය. මේ පිළිබඳව අද දෙරණ මධ්‍යම පරිසර අධිකාරියෙන් විමසීමක් කළ අතර ඊට පිළිතුරු දෙමින් එහි ප්‍රකාශකයෙකු සඳහන් කළේ අදාළ තහනම පිළිබඳව ලිඛිතව දේශපාලන පක්ෂ වෙත දැනුම්දීමට කටයුතු කරන බවයි. මේ පිළිබඳව එළඹෙන අගහරුවාදා දිනයේ මාධ්‍ය දැනුවත් කිරීමට කටයුතු කරන බව ද එම ප්‍රකාශකයා සඳහන් කර සිටියි.", "URL": "https://sinhala.adaderana.lk/news.php?nid=81591", "Category": null, "Parent URL": null}