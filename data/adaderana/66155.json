{"Source": "Adaderana", "Timestamp": "November 18, 2016 03:11 pm", "Headline": "  තමිල්නාඩු ධීවරයින්ට පහරදුන් බව කියන සිද්ධිය -මෝඩි දැනුම්වත් කරයි", "News Content": "ශ්‍රී ලංකා නාවික හමුදාව විසින් තමිල්නාඩු ධීවරයින්ට පහරදුන් බව කියන සිද්ධිය සම්බන්ධයෙන් ඉන්දීය AIADMK පක්ෂ මන්ත්‍රීවරුන් පිරිසක්, ඉන්දීය අග්‍රාමාත්‍ය නරේන්ද්‍ර මෝඩි දැනුම්වත් කර තිබේ.ඉන්දීය අග්‍රාමාත්‍යවරයා හමුවූ එම මන්ත්‍රීවරුන්, ඉන්දියාවේ ශ්‍රී ලංකා මහ කොමසාරිස්වරයා කැඳවා මේ පිළිබඳ විරෝධය පළ කරන ලෙස ඉල්ලීමක් කර ඇති බව ඉන්දීය මාධ්‍ය වාර්තා කළේය.පසුගියදා තමිල්නාඩු ධීවරයින් දෙදෙනෙකු ශ්‍රී ලංකා නාවික හමුදාව විසින් සිදු කරන ලද පහරදීමකින් තුවාල ලබා ඇති බවට එරට මාධ්‍ය වාර්තාකර තිබුණි.දෙරටේ බලධාරීන් අතර ධීවර ගැටළු සම්බන්ධයෙන් පැවති සාකච්ඡාවෙන් දින කිහිපයකට පසු එවැනි සිදුවීමක් වාර්තාවීම කණගාටුවට කරුණක් බව තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම්ගේ ප්‍රධානත්වයෙන් යුත් AIADMK පක්ෂය පෙන්වා දෙයි.මේ සම්බන්ධයෙන් අද දෙරණ සිදු කළ විමසීමකදී නාවික හමුදා මාධ්‍ය ප්‍රකාශක කපිතාන් අක්‍රම් අලවි මහතා පැවසුවේ තමිල්නාඩු ධීවරයිට එවැනි කිසිඳු පහරදීමක් නාවික හමුදා නිලධාරීන් විසින් සිදු කර නොමැති බවයි.කෙසේ වෙතත් මෙරට මුහුදුසීමා උල්ලංඝණය කරන ඉන්දීය ධීවරයින් අත්අඩංගුවට ගැනීම අඛන්ඩව සිදු කරන බව මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=66155", "Category": null, "Parent URL": null}