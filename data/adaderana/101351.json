{"Source": "Adaderana", "Timestamp": "December 27, 2018 10:35 am", "Headline": "ඉතාලි භූකම්පනයෙන් හානි රැසක්", "News Content": "ඉතාලියේ කතානියා ප්‍රදේශයේ පසුගියදා සිදුවූ භූකම්පනයෙන් පුද්ගලයන් 30 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කර ඇත. ඉන් ගොඩනැගිලි ඇතුළු දේපළ රැසකටත් අලාභ හානි සිදුව තිබුණි. ඉතාලියේ එට්නා ගිනිකන්ද සක්‍රීය වීමත් සමඟ ඒ ආසන්නයේ පිහිටි කතානියා නගරයේ උතුරු ප්‍රදේශයේ රිච්ටර් පරිමාණය ඒකක 4.8ක භූකම්පනයක් සිදුවුණි. භූ කම්පනයේ අපිකේන්ද්‍රය කිලෝමීටරයක් පමණ ගැඹුරින් සටහන්වී තිබීම හේතුවෙන් එය ප්‍රබල ලෙස දැනී ඇති බව විදෙස් වාර්තා සඳහන් කළේය. ඉන් ගොඩනැගිලි රැසක්ද විනාශ වී තිබුණි. මේ වන විට සහන සේවකයින් හානිවූ ගොඩනැගිලි පරීක්ෂා කිරීමේ මෙහෙයුමක් ආරම්භ කර ඇති අතර බොහෝ පිරිසක් නිවෙස් වලින් ඉවත් කර ඇති බව විදෙස් වාර්තාවල සඳහන්ය. භූ කම්පනයෙන් තුවාල ලැබූ පුද්ගලයින් ගණන 30කට අධික අතර කෙසේ නමුත් ඔවුන්ගෙන් කිසිවකුත් බරපතල තත්ත්වයේ පසුවන්නේ නැත.", "URL": "https://sinhala.adaderana.lk/news.php?nid=101351", "Category": null, "Parent URL": null}