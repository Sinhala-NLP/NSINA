{"Source": "Adaderana", "Timestamp": "August 17, 2019 04:51 pm", "Headline": "අද රෑ නැගෙනහිර මුහුදේ ධීවර කටයුතුවලින් වළකින්න", "News Content": "තද සුළං හේතුවෙන් අද (17) රාත්‍රි කාලයේ දී නැගෙනහිර මුහුදේ ධීවර කටයුතුවලින් වළකින ලෙස ධීවර දෙපාර්තමේන්තුව මඟින් ධීවර යාත්‍රාවලට උපදෙස් ලබා දී ඇත. මේ අතර මන්නාරම සිට කන්කසන්තුරය හරහා මුලතිව් දක්වා වන මුහුදු ප්‍රදේශවල වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. දිවයින වටා මුහුදු ප්‍රදේශවල සුළං තත්ත්වය පැයට කිලෝමීටර් 30- 40ත් අතර වේගයකින් හමා යනු ඇති බවයි එම දෙපාර්තමේන්තුව සඳහන් කළේය. හම්බන්තොට සිට පොතුවිල් දක්වා මුහුදු ප්‍රදේශවල සුළගේ වේගය පැයට කිලෝමීටර් 60ක් දක්වා ක්ෂණිකව ඉහළ යාමේ හැකියාව පවතින බව සඳහන්ය. මේ අතර අද සවස් කාලයේදී උතුරු, උතුරු මැද සහ නැගෙනහිර පළාත්වලට ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. යාපනය සහ කිලිනොච්චිය දිස්ත්‍රික්කවල ඇතැම් ස්ථාන වලට මිලිමීටර් 75 ඉක්මවූ තදවැසි ඇතිවිය හැකි බව එම දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=116781", "Category": null, "Parent URL": null}