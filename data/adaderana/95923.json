{"Source": "Adaderana", "Timestamp": "September 11, 2018 02:52 pm", "Headline": "ජොන්ස්ටන්ට දුන් නඩු තීන්දුවට එරෙහිව පෙත්සමක්", "News Content": "කුරුණෑගල මහාධිකරණය මගින් තමන්ව රිමාන්ඩ් භාරයට පත් කිරීමේ නියෝගය නීති විරෝධී ප්‍රකාශ කරන මෙන් ඉල්ලා හිටපු වෙළඳ අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතා ඉදිරිපත් විසින් ඉදිරිපත් කර ඇති පෙත්සමක් හෙට(12) දින සලකා බලන බව අභියාචනාධිකරණය නියම කළේය. එම පෙත්සම ජනක් ද සිල්වා සහ අචල වෙංගප්පුලි යන අභියාචනාධිකරණ විනිසුරු මඩුල්ල හමුවේ අද(11) කැඳවනු ලැබීය. එහිදී පෙත්සම්කාර ජොන්ස්ටන් ප්‍රනාන්දු මන්ත්‍රීවරයා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා කියා සිටියේ තම සේවාදායකයාට එරෙහිව සතොස ආයතනයේ මූල්‍ය අක්‍රමිකතාවක් සම්බන්ධයෙන් කුරුණෑගල මහාධිකරණය හමුවේ නඩු පවරා ඇති බවයි. එම නඩුවට අදාළව මහාධිකරණය විසින් මීට පෙර දෙවතාවක්ම තම සේවාදායකයාට ඇප ලබා දී ඇති බවද ජනාධිපති නීතිඥවරයා කියා සිටියේය. එසේ තිබියදී ඉකුත්දා නඩු විභාගය ආරම්භ වනවාත් සමඟම තම සේවාදායකයා රිමාන්ඩ් භාරයට පත් කිරීමට මහාධිකරණ විනිසුරුවරිය තීන්දු කළ බව සඳහන් කළ ජනාධිපති නීතිඥවරයා එම නියෝගය මුළුමනින්ම නීතියට පට හැනි බව කියා සිටියේය. එම නිසා මහාධිකරණ විනිසුරුවරියගේ නියෝගය නීති විරෝධී ලෙස තීන්දු කරන ලෙසත් පෙත්සම් විභාග කොට අවසන් තීන්දුවක් ලබා දෙන තෙක් තම සේවාදායකයා ඇප මත මුදා හැරීමේ නියෝගයක් නිකුත් කරන මෙන් ද ජනාධිපති නීතිඥවරයා අධිකරණයෙන් ඉල්ලීම් කළේය. පෙත්සම අද අභියාචනාධිකරණය හමුවේ කැඳවූ අවස්ථාවේදී රජයේ නීතිඥවරිය අධිකරණයට දන්වා සිටියේ මෙම ඉල්ලීම සම්බන්ධයෙන් උපදෙස් ලබාගෙන කරුණු ඉදිරිපත් කිරීම සඳහා තමන්ට කල් අවශ්‍ය බවයි. ඒ අනුව පෙත්සම සලකා බැලීම හෙට දින සිදුකරන බව අභියාචනාධිකරණය නියම කළේය.", "URL": "https://sinhala.adaderana.lk/news.php?nid=95923", "Category": null, "Parent URL": null}