{"Source": "Adaderana", "Timestamp": "February 25, 2019 09:23 am", "Headline": "දිවයිනේ ප්‍රදේශ කිහිපයක සිදු වු රිය අනතුරු වලින් ජීවිත 4ක් අහිමි වෙයි", "News Content": "දිවයිනේ ප්‍රදේශ කිහිපයක සිදු වු රිය අනතුරු වලින් කාන්තාවන් දෙදෙනෙකු ඇතුළු පුද්ගලයින් සිව් දෙනෙකු ජීවිතක්ෂයට පත්ව ඇත. දොම්පේ, අරලගංවිල,කළුතර යන ප්‍රදේශවල මෙම රිය අනතුරු සිදුව ඇති බව සඳහන්. දොම්පේ ,තිත්තපත්තර ප්‍රදේශයේ සිදු වු රිය අනතුරකින් කාන්තාවක් සහ පිරිමි පුද්ගලයෙකු මියගොස් ඇත. ත්‍රිරෝද රථයක් සහ යතුරු පැදියක් ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරින් බරපතල තුවාල ලැබු යතුරු පැදිකරු සහ පසුපැදිකාරිය ගම්පහ රෝහලට ඇතුළත් කිරීමෙන් පසු මියගොස් ඇති බව වාර්තා වේ. මෙලෙස මියගොස් ඇත්තේ 29 හැවිරිදි සහ 49 හැවිරිදි ලුණූගම සහ පාදුක්ක ප්‍රදේශයේ පදිංචිකරුවන් බව සඳහන්. අරලගංවිල පිඹුරත්තෑව ප්‍රදේශයේ සිදු වු යතුරු පැදි අනතුරකින් 25 හැවිරිදි තරුණයෙකු මියගොස් ඇත. අදාළ තරුණයාට යතුරු පැදිය පාලනය කරගත නොහැකිව විදුලි රැහැන් කණුවක ගැටීමෙන් මෙම අනතුර සිදුව ඇති බව වාර්තා විය. අනතුරින් යතුරු පැදියේ පිටුපස ගමන් ගත් කාන්තාවක්ද තුවාල ලබා අරලගංවිල රෝහලට ඇතුළත් කර තිබේ. කළුතර උතුර ප්‍රදේශයේ සිදු වු අනතුරකින් කාන්තාවක් මියගොස් ඇත. මාර්ගයේ ගමන් කළ මෝටර් රථයක පිටපුස යතුරු පැදියක් ගැටීමෙන් මෙම අනතුර සිදුව ඇති බව පොලිසිය පවසයි. අනතුරින් බරපතල තුවල ලැබු පැදිකරු සහ පසුපැදිකාරිය නාගොඩ රෝහලට ඇතුළත් කිරීමෙන් පසු, පසුපැදිකාරිය මියගොස් ඇති බවයි වාර්තා වේ. මෙලෙස මියගොස් ඇත්තේ 44 හැවිරිදි කළුතර දකුණ ප්‍රදේශයේ පදිංචි කාන්තාවක් බව සඳහන්.", "URL": "https://sinhala.adaderana.lk/news.php?nid=104975", "Category": null, "Parent URL": null}