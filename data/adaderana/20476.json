{"Source": "Adaderana", "Timestamp": "December 5, 2011 12:48 pm", "Headline": "විදුහල්පති පුරප්පාඩු 5000 යි..!", "News Content": "අධ්‍යාපන ක්ෂේත්‍රයේ විදුහල්පති පුරප්පාඩු 5000 ක් පවත්නා බව අධ්‍යාපන නියෝජ්‍ය අමාත්‍ය විජිත් විජයමුණිද සොයිසා මහතා පවසයි. එම පුරප්පාඩු කඩිනමින් පිරවීම සඳහා කටයුතු කරන බව හෙතෙම කියා සිටියේ අද පාර්ලිමේන්තුවේදී අධ්‍යාපන අමාත්‍යංශ වැය ශීර්ෂය පිළිබඳ විවාදයට සහභාගී වෙමිනි. එ.ජා.ප පාර්ලිමේන්තු මන්ත්‍රී අඛිල විරාජ් කාරියවසම් මහතා අසන ලද ප්‍රශ්නයකට පිළිතුරු දෙමින් අධ්‍යාපන නියෝජ්‍ය අමාත්‍යවරයා මේ බව කියා සිටි වග අද දෙරණ පාර්ලිමේන්තු වාර්තාකරු සඳහන් කරයි. ජාතික අධ්‍යාපන ප්‍රතිපත්තියක අවශ්‍යතාව එක්සත් ජාතික පක්ෂයද පිළිගන්නා බවත්,එවැන්නක් පිළිබඳ ආණ්ඩුවේ කතිකාවක් නිර්මාණය වී තිබීම වැදගත් බවත් එ.ජා.ප පාර්ලිමේන්තු මන්ත්‍රී අඛිල විරාජ් කාරියවසම් මහතා පෙන්වා දී තිබේ. දේශපාලනීකරණයෙන් තොර අධ්‍යාපන ජාතික ප්‍රතිපත්තියක් තුළින් ක්ෂේත්‍රයේ පවත්නා ගැටලු බොහොමයකට විසඳුම් ලබාගත හැකිවෙනු ඇති බව එ.ජා.ප මන්ත්‍රීවරයා එහිදී සඳහන් කළේය.", "URL": "https://sinhala.adaderana.lk/news.php?nid=20476", "Category": null, "Parent URL": null}