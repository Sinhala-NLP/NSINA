{"Source": "Adaderana", "Timestamp": "May 28, 2018 04:13 pm", "Headline": "දුම්රිය වර්ජනයක් ", "News Content": "වැටුප් වැඩිකිරීම ඇතුළු ඉල්ලීම් 03ක් මුල් කර ගනිමින් හෙට දිනයේ සිට පැය 48ක සංකේත වැඩවර්ජනයක් ආරම්භ කිරීමට තීරණය කර ඇති බව දුම්රිය තාක්ෂණ සේවා වෘත්තීය සමිති කමිටුව පවසයි. එම කමිටුවේ සභාපති පී. සම්පත් රාජිත මහතා සඳහන් කළේ හෙට සවස 04.00 සිට ලබන 31 වන දින සවස 04.00 දක්වා මෙම වර්ජනය ක්‍රියාත්මක කරන බවයි. මේ සඳහා දුම්රිය ස්ථාන, ධාවනාගාර, අංගන ඇතුළු අංශවල සේවකයින් 12,000ක් පමණ සහභාගීවිමට නියමිත බව ඔහු සඳහන් කළේය. ඒ අනුව සිය ඉල්ලීම් සම්බන්ධයෙන් ප්‍රවාහන අමාත්‍යංශයේ මේ වන විට සාකච්ඡාවක් පැවැත්වෙන බව පී. සම්පත් රාජිත මහතා වැඩිදුරටත් සඳහන් කළේය. මේ අතර දුම්රිය රියදුරු සංගමයේ ප්‍රකාශකයෙකු ප්‍රකාශ කළේ වර්ජනයක් ඇති වීමට ඉඩ නොතබන බවත්, දුම්රිය ධාවනාගාරවලින් පිටතට ගෙන ඒවා ධාවනයට යොදවන බවද, ඔහු ප්‍රකාශ කළේය. නමුත් සුළු සුළු ප්‍රමාදයන් සිදු විය හැකි බවද ඔහු කියා සිටියේය. එමෙන්ම මෙම වර්ජනය සඳහා මෙහෙයුම් වලට සම්බන්ධ පිරිස් සම්බන්ධ නොවන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=89968", "Category": null, "Parent URL": null}