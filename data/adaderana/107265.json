{"Source": "Adaderana", "Timestamp": "April 3, 2019 09:29 am", "Headline": "අධ්‍යාපන අයිතිය ඉල්ලා වීරකැටිය-තංගල්ල මාර්ගය උණුසුම්", "News Content": "වීරකැටිය ප්‍රාථමික විද්‍යාලයේ පළමු ශ්‍රේණියට දරුවන් පහළොස් දෙනකු ඇතුළත් කර නොගන්නා බව කියමින් මවුපියෝ පිරිසක් අද(03) වීරකැටිය තංගල්ල ප්‍රධාන මාර්ගය සම්පූර්ණයෙන් අවහිර කරමින් විරෝධාතාවක නිරවූ බව අද දෙරණ වාර්තාකරු පවසයි. වීරකැටිය ප්‍රාථමික විද්‍යාලයේ පළමු ශ්‍රේණියට දරුවන් පහළොස් දෙනකු ඇතුළත් කර නොගන්නා බව කියමින් ඉකුත් 27 දින මවුපියෝ පිරිසක් එම විද්‍යාලය ආසන්නයේ සකස් කරන ලද අට්ටාලයක නැඟ උපවාසයක් ආරම්භ කළ බව වාර්තා වෙයි. දින හතරක කාලයක් ගෙවුනද තම ගැටළුවට විසඳුමක් නොලද හෙයින් ඔවුහු ඉකුත් 31 දින මාරාන්තික උපවාසයක් ආරම්භ කළහ. මාරාන්තික උපවාසයේ නිරත වූ මවුවරු දෙදෙනකු ඊයේ අසාධ්‍ය තත්ත්වයේ පසුවීම නිසා තංගල්ල මූලික රෝහලට ඇතුළත් කළ අතර අද අනෙකුත් මවුපියවරු පිරිස වීරකැටිය-තංගල්ල ප්‍රධාන මාර්ගය සම්පූර්ණයෙන් අවහිර කරමින් විරෝධතාවක් ආරම්භ කළ බව අප වාර්තාකරු පවසයි. මෙම විරෝධතාව සඳහා වීරකැටිය ප්‍රාථමික විද්‍යාලයේ 2019 වර්ශයේ පළමු ශ්‍රේණිය සඳහා ඉල්ලුම් කර ඇති දරු දැරියන්ගේ මවුපියෝ පිරිසක් එක්වූහ. විද්‍යාලය අයත් වන ග්‍රාම නිලධාරී කොට්ඨාසයේම ස්ථිර පදිංචිය සහිත අයවලුන්, ආදි ශිෂ්‍ය පදනම මත අයැදුම් කර ඇති අයවලුන් සහ සහෝදර පදනම මත ඉල්ලුම් කර ඇති අයවලුන්ගෙන් කොටසක් මෙලෙස අසාධාරණ ලෙස විද්‍යාලයට ඇතුළත් කර ගෙන නොමැති බව මවුපියෝ පවසයි. තම දරුවන් විද්‍යාලයට ඇතුළු කරගන්නා තෙක් සටන අත්නොහරින බව මවුපියවරු පැවසීය.", "URL": "https://sinhala.adaderana.lk/news.php?nid=107265", "Category": null, "Parent URL": null}