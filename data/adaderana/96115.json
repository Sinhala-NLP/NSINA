{"Source": "Adaderana", "Timestamp": "September 15, 2018 06:56 am", "Headline": "මාළු ලොරියේ ගැටී පදිකයා මරුට", "News Content": "වැලිකන්ද පොලිස් වසමේ පොළොන්නරුව, වැලිකන්ද කඩවත්මඩුව හංදියේ දී සිදුවු රිය අනතුරකින් පුද්ගලයෙකු ජීවිතක්ෂයට පත්ව තිබේ. ඊයේ(14) රාත්‍රී 8.55 ට පමණ මඩකලපුව දෙස සිට කොළඹ දෙසට මාළු පටවා ගත් ලොරි රථයක් මාර්ගය හරහා ගමන් ගත් පදිකයෙකු ගැටී මෙම අනතුර සිදුව ඇත. අනතුරිනි බරපතළ තුවාල ලැබූ පදිකයා වැලිකන්ද රෝහලට ඇතුළත් කිරීමෙන් අනතුරුව මිය ගොස් තිබේ. මෙසේ මිය ගොස් ඇත්තේ වයස අවුරුදු 49 ක් වු මහින්දාගම, අසේලපුර, වැලිකන්ද ලිපිනයේ පදිංචි නිමල් අබේරත්න නැමති පුද්ගලයෙකි. මෘත ශරීරය වැලිකන්ද රෝහලේ තැන්පත් කර ඇති බව වාර්තා වෙයි. පශ්චාත් මරණ පරීක්ෂණය අද(15) දින සිදු කිරීමට නියමිතයි. අනතුරට වගකිව යුතු ලොරි රථයේ රියදුරු හා එම රථය මේ වන විට අත්අඩංගුවට ගෙන තිබේ. වැලිකන්ද පොලීසිය සිද්ධිය සම්බන්ධයෙන් වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=96115", "Category": null, "Parent URL": null}