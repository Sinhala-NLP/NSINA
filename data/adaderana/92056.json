{"Source": "Adaderana", "Timestamp": "July 5, 2018 05:48 pm", "Headline": " ප්‍රබලයින් රැසක් ලෝක කුසලාන අර්ධ අවසන් පූර්ව වටයෙන් නික්ම යයි", "News Content": "21 වන ලෝක කුසලාන පාපන්දු තරගාවලියේ අර්ධ අවසන් පූර්ව වටයේ තරග හෙට ආරම්භ වීමට නියමිතයි. තරගාවලියේ අර්ධ අවසන් පූර්ව වටයට කණ්ඩායම් 8ක් සුදුසුකම් ලබා සිටින අතර ප්‍රබල කණ්ඩායම් කිහිපයක්ම මෙම වටයට සුදුසුකම් ලබා ගැනීමට අපොහොසත් වීම විශේෂත්වයක්. මෙවර තරගාවලියේ අර්ධ අවසන් පූර්ව වටය සඳහා උරුගුවේ, ප්‍රංශය, බ්‍රසීලය, බෙල්ජියම, ස්වීඩනය, එංගලන්තය, රුසියාව සහ ක්‍රොඒෂියාව යන කණ්ඩායම් 8 සුදුසුකම් ලබා ගත්තේය. කෙසේ වෙතත් වත්මන් ලෝක පාපන්දු ශ්‍රේණිගත කිරීම්වල මුල් ස්ථාන 10 තුළ රැඳී සිටින කණ්ඩායම් කිහිපයක්ම මේ වනවිටත් ලෝක කුසලාන පාපන්දු තරගාවලියෙන් ඉවත් වී අවසන්. පාපන්දු ශ්‍රේණිගත කිරීම්වල අංක එක ස්ථානයේ පසුවන ජර්මනිය සහ අංක අට ස්ථානයේ පසුවන පෝලන්තය මෙවර තරගාවලියේ පළමු වටයෙන්ම ඉවත් විය. ශ්‍රේණිගත කිරීම්වල සිව්වන ස්ථානයේ පසුවන පෘතුගාලය, පස්වන ස්ථානයේ ආර්ජන්ටිනාව, 6වන ස්ථානයේ පසුවන ස්විට්සර්ලන්තය සහ දසවන ස්ථානයේ පසුවන ස්පාඤ්ඤය මෙවර තරගාවලියෙන් ඉවත් වූයේ අවසන් 16 දෙනාගේ වටයෙනුයි. ඒ අනුව ලෝක ශ්‍රේණිගත කිරීම්වල පළමු ස්ථාන 10 අතර සිටින කණ්ඩායම්වලින් අර්ධ අවසන් පූර්ව වටයට සුදුසුකම් ලබා සිටින්නේ බ්‍රසීලය, බෙල්ජියම සහ ප්‍රංශය පමණයි. මේ ආකාරයෙන් ප්‍රබල කණ්ඩායම් ලෝක කුසලාන පාපන්දු තරගාවලියෙන් ඉවත් වීමට හේතුව එම කණ්ඩායම් මෙවැනි තරගවලදී අමතර පීඩනයක් සමඟින් ක්‍රීඩා කිරීම බව ක්‍රීඩා විචාරකයින් පවසයි. මේ අතර මෙවර තරගාවලියට සහභාගි වූ අඩුම ශ්‍රේණිගත කිරීම් සහිත කණ්ඩායම වන සත්කාරක රුසියාව ශ්‍රේණිගත කිරීම්වල 70වන ස්ථානයේ පසුවුවත් ඔවුන් පෙරළිකාර ජයග්‍රහණ කීපයක් සමඟින් තරගාවලියේ අර්ධ අවසන් පූර්ව වටයට සුදුසුකම් ලබා ගැනීම විශේෂත්වයක්. මෙවර අවසන් 16 දෙනාගේ වටය නිමා වනවිට වැඩිම ගෝල සංඛ්‍යාවක් රැස් කල ක්‍රීඩකයා ලෙස ගෝල 6ක් රැස් කර ඇති එංගලන්තයේ හැරී කේන් ඉදිරියෙන් පසුවන අතර බෙල්ජියමේ රුමේලු ලුකාකු දෙවන ස්ථානයේත්, පෘතුගාලයේ ක්‍රිස්ටියානෝ රොනාල්ඩෝ තුන්වන ස්ථානයේත් පසු වෙයි. හෙට(06) ආරම්භ වන අර්ධ අවසන් පූර්ව වටයේ පළමු තරගය ලෙස උරුගුවේ සහ ප්‍රංශය අතරත්, දෙවන තරගය ලෙස බ්‍රසීලය සහ බෙල්ජියම අතරත් පැවැත්වීමට නියමිතයි. එංගලන්තය සහ ස්වීඩනය අතර තරගයත්, ක්‍රොඒෂියාව සහ රුසියාව අතර තරගයත් එළඹෙන සෙනසුරාදා පැවැත් වෙයි.", "URL": "https://sinhala.adaderana.lk/news.php?nid=92056", "Category": null, "Parent URL": null}