{"Source": "Adaderana", "Timestamp": "October 25, 2012 09:40 am", "Headline": "ජනපති යළි දිවයිනට", "News Content": "ලෝක බලශක්ති සමුළුවට සහභාගීවීමට ඩුබායි රාජ්‍යට ගිය ජනාධීපති මහින්ද රාජපක්ෂ මහතා සිය තෙදින නිල සංචාරය සාර්ථකව නිම කරමින් දිවයිනට පැමිණ තිබේ. ඊයේ (24) පස්වරුවේ ජනාධිපතිවරයා යළි දිවයිනට පැමිණි බව ජනාධිපති මාධ්‍ය අංශය සඳහන් කළේය. ලෝක බලශක්ති අර්බුධය සඳහා විසඳුම් සොයා බැලීම බලශක්ති තාක්ෂණ සංවර්ධනය සහ අනාගත බලශක්ති සුරක්ෂිතතාවය සඳහා කාබනික බලශක්ති වැඩිදියුණු කිරීම යන කරුණු අරමුණු කර ගනිමින් පසුගිය 22 වන දින රාජ්‍ය නායකයින් 21 දෙනෙකුගේ ප්‍රධානත්වයෙන් ලෝක බලශක්ති සමුළුව ආරම්භ විය. අනාගත පරපුර සඳහා තිරසා‍ර බලශක්ති රැක ගනිමින් අප වෙසෙන පෘථිවි තලය රැක ගැනීම කාගේත් වගකීම බව ආරම්භක දිනයේ දීම සමුළුව ඇමතූ ජනාධිපති මහින්ද රාජපක්ෂ මහතා පෙන්වා දුන්නේය. සෑම වසරකම ඔක්තෝම්බර් 22 වන දින ලෝක බලශක්ති දිනය ලෙස නම් කිරීම ද මෙහිදී සිදුවිය.", "URL": "https://sinhala.adaderana.lk/news.php?nid=28600", "Category": null, "Parent URL": null}