{"Source": "Adaderana", "Timestamp": "January 16, 2012 03:18 pm", "Headline": "එල්.ටී.ටී.ඊ ය ගැන අවධානයෙන් සිටින්න -තානාපතිවරුන්ට උපදෙස්", "News Content": "එල්.ටී.ටී.ඊ සංවිධානයේ ක්‍රියාකාරීත්වය පිළිබඳව වඩා වැඩි අවධානයක් යොමු කරන ලෙස ශ්‍රී ලංකාව නියෝජනය කරන යුරෝපා රටවල තානාපතිවරුන් වෙත උපදෙස් ලබා දී තිබේ. විදේශ කටයුතු අමාත්‍යාංශය මගින් අදාළ උපදෙස් ලබා දී ඇති බව වාර්තා වේ. පසුගිය කාලය තුළ එල්.ටී.ටී.ඊ සංවිධානයේ ලාංඡන සහ ජායාරූප ඇතුළත් මුද්දර නිකුත් කිරීමට රටවල් කිහිපයක් පියවර ගෙන තිබුණි. එමඟින් එල්.ටී.ටී.ඊ සංවිධානයට සහය දක්වන පිරිස්වල ප්‍රචාරක වැඩපිළිවෙළ පැහැදිලිව අනාවරණය වූ බව විදේශ කටයුතු අමාත්‍යාංශය සඳහන් කරයි. ප්‍රංශය, බ්‍රිතාන්‍ය සහ කැනඩාව යන රටවල දී එවැනි මුද්දර නිකුත් වූ අතර ශ්‍රී ලංකා විදේශ කටයුතු අමාත්‍යාංශයේ මැදිහත් වීමෙන් ඊට විරෝධය පළ කෙරුණි. ඒ අනුව ප්‍රංශයේ ලා පෝස්ට් සහ බ්‍රිතාන්‍යයේ රෝයල් මේල් ආයතන අදාළ මුද්දර නිකුත් වීම සම්බන්ධයෙන් ශ්‍රී ලංකාවෙන් සමාව ඉල්ලා තිබූ අතර එරට රජය විසින් එවැනි මුද්දර නිකුත් කිරීමක් සිදුකර නොමැති බව කැනඩා තැපැල් සංස්ථාවේ සභාපතිවරයා ප්‍රකාශ කර තිබුණි.", "URL": "https://sinhala.adaderana.lk/news.php?nid=21421", "Category": null, "Parent URL": null}