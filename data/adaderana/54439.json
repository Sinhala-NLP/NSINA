{"Source": "Adaderana", "Timestamp": "October 14, 2015 01:00 pm", "Headline": "සේයා ඝාතනය - කොණ්ඩයාගේ අයියාගේ ඩී.එන්.ඒ සාම්පල් සැසඳෙයි", "News Content": "කොටදෙණියාව සේයා සඳෙව්මි දැරිය දූෂ්‍ය කොට ඝාතනය කිරීමේ අපරාධය සම්බන්ධයෙන් සිදුකෙරෙන පරීක්ෂණ වලට අදාළව කොණ්ඩයා‍ නැමැත්තාගේ සොහොයුරා හෙවත් සමන් ජයලත්ගේ ඩී.එන්.ඒ සාම්පල් දැරියගෙන් ලබාගත් සාම්පල් සමග සැසැඳෙන බව අධිකරණයේදී තහවුරු වී ඇති බව පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතා පවසයි.සමන් ජයලත් යන අයගේ සහ දැරියගේ පියාගේ ඩී.එන්.ඒ සාම්පල්වල වාර්තා අද (14) අධිකරණය වෙත ඉදිරිපත් කිරීමෙන් අනතුරුව මිනුවන්ගොඩ ප්‍රධාන මහේස්ත්‍රාත් ඩී.ඒ රුවන් පතිරණ මහතා විසින් මේ බව දැනුම්දුන් බව සඳහන්ය.ජින්ටෙක් ආයතනයෙන් ලබාගත් සීල් කරන ලද සාම්පල වාර්තා මිනුවන්ගොඩ මහේස්ත්‍රාත් අධිකරණයට යොමුකිරීමට අපරාධ පරීක්ෂණ දෙපාර්තමේන්තු නිලධාරීන් විසින් අද පෙරවරුවේම කටයුතු කර තිබිණි.සේයා දැරියගේ ඝාතනයට අදාළව නිවෙස ආසන්නයේ 17 හැවිරිදි සිසුවෙකු සහ පියෙකු මූලාරම්භයේදීම සැකපිට අත්අඩංගුවට ගෙන දින ගණනාවක් රක්ෂිත බන්ධනාගාර ගත කොට සිට පසුගියදා නිදහස් කරන ලදී.අපරාධයෙන් දින ගණනාවකට පසු සැකපිට අත්අඩංගුවට ගනු ලැබූ කොණ්ඩයා නැමැති සැකකරුවෙකු මෙම අපරාධය සිදුකරනු ලැබුවේ තමන් විසින් යයි ප්‍රකාශයක් කරනු ලැබුවද ඔහුගේ ඩී.එන්.ඒ පරීක්ෂණ වාර්තා දැරියගේ මෘත ශරීරයෙන් ලබාගත් සාම්පල් සමග සැසැඳෙන්නේ නැති බව අධිකරණය හමුවේ තහවුරු විය.ඉන් අනතුරුව අත්අඩංගුවට ගනු ලැබූ කොණ්ඩයාගේ වැඩිමහල් සොහොයුරා වන සමන් ජයලත් නමැති අයගේ සහ දැරියගේ පියාගේ ඩී.එන්.ඒ පරීක්ෂාවකට අධිකරණයෙන් ලබාදුන් අවසර මත එම පරීක්ෂාව ජින්ටෙක් ආයතනය විසින් සිදුකරන ලදී.ඒ අනුව එම ඩී.එන්.ඒ පරීක්ෂණ වාර්තා අද (14) මිනුවන්ගොඩ මහේස්ත්‍රාත් අධිකරණයට ඉදිරිපත් කරනු ලදුව කොණ්ඩයා නමැත්තාගේ සොහොයුරා වන සමන් ජයලත් යන අයගේ ඩී.එන්.ඒ සාම්පල් සැසඳෙන බව තහවුරු වී තිබේ.", "URL": "https://sinhala.adaderana.lk/news.php?nid=54439", "Category": null, "Parent URL": null}