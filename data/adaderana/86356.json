{"Source": "Adaderana", "Timestamp": "March 26, 2018 11:43 am", "Headline": "කොළඹ ප්‍රධාන පාසලක සිංහල නමකින් මුහුණු පොතේ පෙනී සිටි මුස්ලිම් සිසුවාට ඇපත් නෑ", "News Content": "ෆේස්බුක් වෙබ් අඩවි හරහා ජාතීන් සහ ආගම් අතර පවතින සුහදතාව කඩාකප්පල් වන ආකාරයේ ප්‍රකාශ නිකුත් කළ බවට සැකපිට අත්අඩංගුවට ගත් කොළඹ ප්‍රධාන පෙළේ පාසලක සිසුවෙකු ට ඇප ලබාදීම ප්‍රතික්ෂේප කළ කොළඹ මහේස්ත්‍රාත් අධිකරණය සැකකරු ලබන මස 9 වන දා දක්වා රිමාන්ඩ් භාරයේ තැබීමට නියම කර තිබේ. එම නඩුව අද(26) කොළඹ අතිරේක මහේස්ත්‍රාත් චානිමා විජේබණ්ඩාර මහත්මිය හමුවේ කැඳවූ අවස්ථාවේදී සැකකාර සිසුවා වෙනුවෙන් පෙනී සිටි නීතිඥවරු අධිකරණය වෙත ඇප ඉල්ලීමක් ඉදිරිපත් කර ඇත. එහෙත් මහේස්ත්‍රාත්වරිය සඳහන් කළේ සැකකරුට එරෙහිව සිවිල් හා දේශපාලන අයිතිවාසිකම් පිළිබඳ සම්මුති පනත යටතේ කරුණු ඉදිරිපත් කර ඇති බැවින් ඇප ලබාදීමට අධිකරණයට බලයක් නොමැති බවයි. ඒ අනුව ඇප ඉල්ලීම ප්‍රතික්ෂේප කළ මහේස්ත්‍රාත්වරිය සැකකරු ලබන 9 දක්වා රිමාන්ඩ් භාරයේ තැබීමට නියම කර තිබේ. සැකකාර සිසුවා මුස්ලිම් ජාතිකයෙකු වන අතර ඔහු සිංහල නමකින් මුහුණු පොත වෙබ් අඩවියේ පෙනී සිටිමින් ජාතීන් අතර සුහදතාව කඩ වන ආකාරයෙන් ප්‍රකාශ නිකුත් කිරීම තුළින් වරදක් සිදුකර ඇතැයි සැක පිට රහස් පොලිසිය මඟින් අත් අඩංගුවට ගෙන තිබේ.", "URL": "https://sinhala.adaderana.lk/news.php?nid=86356", "Category": null, "Parent URL": null}