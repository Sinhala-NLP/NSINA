{"Source": "Adaderana", "Timestamp": "August 29, 2019 04:56 pm", "Headline": "ඇළට වැටුණ තරුණයාගේ සිරුර බෝක්කු කටින් ගොඩ එයි", "News Content": "දිඹුලාගල ඇල්ලේවැව ඇළකට වැටි මියගිය තරුණයෙකුගේ මළ සිරුරක් අද(29) සවස 04 ට පමණ බෝක්කුවක් යට සිරවී තිබිය දී සොයාගත් බව අරලගංවිල පොලීසිය පවසයි. මියගොස් ඇත්තේ ඇල්ලේවැව පරණගම ලිපිනයේ පදිංචි 22 හැවිරිදි අවිවාහක තරුණයෙකු බව පරික්ෂණ අරම්භ කර ඇති අරලගංවිල පොලීසියේ උසස් නිලධාරියෙකු පැවසිය. ඔහු ඊයේ(28) රාත්‍රියේ මංගල උත්සවයක සිටි මව නිවසට ඇරලවා ආපසු මංගල නිවස දක්වා ගමන් කරන අතරතුර ඇළක බෝක්කුවක ගැටීමෙන් මෙම අනතුර සිදුව ඇත. පසුව මිටර් 200 ක් පමණ දුරින් වු ස්ථානයක දී මෙම පුද්ගලයාගේ සිරුර ගසා ගෙන ගොස් බොක්කු කටක සිරව තිබිය දී සොයාගත් බව පරික්ෂණ පවත්වන අරලගංවිල පොලීසියේ වැඩ බලන පොලිස් ස්ථානාධිපති ප්‍රදිප් සෙනවිරත්න මහතා පැවසීය. පොළොන්නරුව ජ්‍යෙෂ්ඨ පොලිස් අධිකාරි ධම්මික විරසේකර මහතාගේ උපදෙස් මත අරලගංවිල පොලීසියේ පොලිස් නිලධාරි කණ්ඩායමක් මේ සම්බන්ධ වැඩිදුර පරික්ෂණ සිදුකරයි.", "URL": "https://sinhala.adaderana.lk/news.php?nid=117789", "Category": null, "Parent URL": null}