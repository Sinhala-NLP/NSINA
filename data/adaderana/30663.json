{"Source": "Adaderana", "Timestamp": "January 11, 2013 09:00 am", "Headline": "ඡන්ද විමසීම අදයි", "News Content": "අගවිනිසුරුවරියට එරෙහි දෝශාභියෝග යෝජනාව සම්බන්ධ ඡන්ද විමසීම අද (11) පස්වරුවේ සිදුකෙරෙයි. දෙවන දිනයටත් අද ඒ පිළිබඳ විවාදය පැවත්වෙන අතර පස්වරු 6.30 ට පමණ ඡන්දය විමසීමට නියමිතය. විවාදය සඳහා ප්‍රජාතන්ත්‍රවාදී ජාතික සන්ධානය හැර සෙසු දේශපාලන පක්ෂ සහභාගී වේ. කෙසේ ‍වුව ද එක්සත් ජාතික පක්ෂ‍ය ඇතුළු දේශපාලන පක්ෂ කිහිපයක් යෝජනාවට එරෙහිව ඡන්දය භාවිත කිරීමට තීරණය කර තිබේ. අදාළ ඡන්ද විමසීමෙන් අනතුරුව එහි ප්‍රතිඵල පිළිබඳව වාර්තාවක් කතානායකවරයා විසින් ජනාධිපතිවරයා වෙත ලබාදීමට නියමිතය. යෝජනාවට පක්ෂව බහුතර ඡන්දයක් හිමිව තිබේනම් අගවිනිසුරුවරිය ධුරයෙන් ඉවත් කිරීම පිළිබද අවසන් තීරණය ජනාධිපතිවරයා විසින් ගත යුතු බව ආණ්ඩුක්‍රම ව්‍යවස්ථාවේ දැක්වෙයි. කෙසේ වුව ද අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝශාභියෝග යෝජනාව විභාග කළ පාර්ලිමේන්තු තේරීම් කාරක සභා වාර්තාව බල රහිත බවට අභියාචනාධිකරණය රිට් ආඥාවක් නිකුත් කර තිබිණි. මේ අතර අධිකරණ නියෝගය නොසලකා දෝශාභියෝග යෝජනාව විවාදයට ගැනීමට එරෙහිව අද දිනයේ ද සියලු සේවාවලින් ඉවත් වීමට දිවයින පුරා නීතීඥවරුන් තීරණය කර ඇත. ඊයේ (10) දිනයේ ද දිවයිනේ බොහෝ අධිකරණ ක්‍රියාත්මක නොවූහ.", "URL": "https://sinhala.adaderana.lk/news.php?nid=30663", "Category": null, "Parent URL": null}