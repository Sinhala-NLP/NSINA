{"Source": "Adaderana", "Timestamp": "September 18, 2012 10:00 am", "Headline": "පළාත් සභා ඇමතිවරුන් අද නම් කරනවා", "News Content": "උතුරු මැද, සබරගමුව සහ නැගෙනහිර පළාත් සභාවල මහ ඇමතිවරුන් නම් කිරීම අද (18) දිනයේ අවසන් කරන බව එක්සත් ජනතා නිදහස් සන්ධානය පවසයි. අදාළ පළාත් සභා තුනේ මහ ඇමතිවරුන් නම් කිරිම පිළිබඳව ඊයේ දිනයේත් සාකච්ඡා කිහිපයක් පැවැත්වු බව සන්ධානයේ මහලේකම් සුසිල් ප්‍රේම්ජයන්ත් මහතා සඳහන් කළේය. ඒ අනුව අදාළ ප්‍රධාන අමාත්‍යවරුන් නම් කිරීම අද දිනයේ අවසන් කරන බව සුසිල් ප්‍රේම්ජයන්ත් අමාත්‍යවරයා පැවසීය. නැගෙනහිර පළාත් සභාවේ බලය පිහිටුවීම සම්බන්ධයෙන් ශ්‍රී ලංකා මුස්ලිම් කොංග්‍රසය සමඟ ද ඊයේ දිනයේ එක්සත් ජනතා නිදහස් සන්ධානය විශේෂ සාකච්ඡාවක් පවත්වා තිබේ. අදාළ සාකච්ඡාව ද සාර්ථකව අවසන් වු බව සුසිල්‍ ප්‍රේම්ජයන්ත් මහතා සඳහන් කළේය. ඒ අනුව පළාත් සභා තුනට අදාළව මහ ඇමතිවරුන් පත් කිරීම අද දිනය තුළ සිදුකරන බව අමාත්‍යවරයා වැඩිදුරටත් පැවසීය. කෙසේ වෙතත් නැගෙනහිර පළාත් සභාවේ බලය පිහිටුවීම සම්බන්ධයෙන් ජාතික සංවිධාන එකමුතුව විශේෂ මාධ්‍ය හමුවක් කැඳවා තිබිණි. ශ්‍රී ලංකා මුස්ලිම් කොංග්‍රසය හෝ දෙමළ ජාතික සන්ධානය නොමැතිව ආණ්ඩුව නැගෙනහිර පළාත් සභාවේ බලය පිහිටුවිය යුතු බව කොළඹ පැවති එම මාධ්‍ය හමුවේ දී අදහස් දැක්වු ආචාර්ය ගුණදාස අමරසේකර මහතා කියා සිටියේය.", "URL": "https://sinhala.adaderana.lk/news.php?nid=27508", "Category": null, "Parent URL": null}