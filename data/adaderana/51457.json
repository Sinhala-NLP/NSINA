{"Source": "Adaderana", "Timestamp": "May 20, 2015 02:50 pm", "Headline": "තෝරු මෝරු අල්ලන්න ඕනෑ-නිර්දෝෂී නම් උසාවි නියෝග ගන්නේ ඇයි?", "News Content": "19ට අනුව ස්වාධීන කොමිසන් සභා පිහිටුවා මැතිවරණයකට යා යුතු බවත්,එසේ නොමැතිවය සාධාරණ මැතිවරණයක් පැවැත්විය නොහැකි බවත් ජවිපෙ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි.ඒ මහතා මේ බව කියා සිටියේ අද(20) කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.19වැනි ව්‍යවස්ථා සංශෝධනය විවිධ අභියෝග, කුමන්ත‍්‍රණ පරාජය කරමින් සම්මත කරගත්තා. ඒ වගේම ජනතා විමුක්ති පෙරමුණ දැඩි පරිශ‍්‍රමයක් යොදලා 17වැනි ව්‍යවස්ථා සංශෝධනය සම්මත කිරීමටත් මැදිහත් වුණා. ඒ අනුව තමයි ශී‍්‍ර ලංකාවේ පළමු වතාවට ස්වාධීන කොමිෂන් සභා ස්ථාපිත කරගැනීමට හැකිවුණේ. නමුත් රාජපක්‍ෂ පාලනය විසින් 17වන සංශෝධනය මුළුමනින්ම අකුළා දමා 18වැනි සංශෝධනය සම්මත කරගත්තා. ස්වාධීන කොමිෂන් සභාව අහෝසි කළා. මෑත කාලයේ ඇතිවූ නව දේශපාලන පෙරළියත් සමඟ නැවතත් ස්වාධීන කොමිෂන් සභා ඇතුළත් කරගනිමින් 19වැනි සංශෝධනය සම්මත කරගන්න පුළුවන් වුණා. 19වන සංශෝධනයෙන් අපේක්‍ෂා කළ සියලූ දේ ඉටුකරගැනීමට නොහැකි වුණත් එය සම්මත කරගැනීම සාධනීය පියවරක් හැටියටයි අපි දකින්නේ. 19වැනි සංශෝධනය පාර්ලිමේන්තුවේ සම්මත කරගත්තත් කථානායකවරයාගේ අත්සන නෙැමැති නම් එය නීත්‍යනුකූල වන්නේ නැහැ. පසුගිය සිකුරාදා කථානායකවරයා 19වැනි සංශෝධනයට අත්සන් තැබුවා. ඒ අනුව දැන් 19 අපේ රටේ පිළිගත් නීතියක් බවට පත්වෙලා අවසන්. දැන් ආණ්ඩුව මැතිවරණයක් ගැන කතාකරනවා. අගමැතිවරයා රැස්වීමකදී කියලා තිබුණා සැප්තැම්බර් මාසයේ අලූත් පාර්ලිමේන්තුවක් හදනවා කියලා. ඒ වගේම මෛතී‍්‍රපාල ජනාධිපතිවරයාත් කියා තිබුණා සැප්තැම්බර් මාසයට කලින් පාර්ලිමේන්තුව විසුරුවා මැතිවරණයකට යනවා කියලා. ඒ නිසා මේ වනවිට ඉක්මන් මැතිවරණයක් ගැන කතාබහක් තිබෙනවා. එම මැතිවරණය ස්වාධීන හා සාධාරණ මැතිවරණයක් විය යුතුයි. මැතිවරණය පැවැත්වීම ගැන ළඟදීම අවසන් තීන්දුවක් ගැනීමට නියමිතයි. පසුගියදා ජනාධිතිවරයා සහ අනෙකුත් දේශපාලන පක්‍ෂ නියෝජිතයින් සමඟ නව මැතිවරණ ක‍්‍රමයක් පිළිබඳව සාකච්ඡා වට ගණනාවක් පැවැත්වුවා. ජනතා විමුක්ති පෙරමුණ ලෙස අපි නව ඡන්ද ක‍්‍රමය පිළිබඳව 20වැනි සංශෝධනයට ලිඛිතව යෝජනා ඉදිරිපත් කළා. ඡන්ද ක‍්‍රමය පිළිබඳව කැබිනට් මණ්ඩලයේ සාකච්ඡා වෙලා තිබෙනවා. අපිට ලැබෙන තොරතුරුවලට අනුව නව මැතිවරණ ක‍්‍රම දෙකක් පිළිබඳව යෝජනා ඉදිරිපත් වෙලා තිබෙනවා. සමානුපාතික ඡන්ද ක‍්‍රමය සහ ආසන ක‍්‍රමය ඇතුළත් මිශ‍්‍ර මැතිවරණ ක‍්‍රමයක් පිළිබඳව එක් යෝජනාවක් තිබෙනවා. අනෙක් යෝජනාව වෙන්නේ මිශ‍්‍ර ක‍්‍රමය සහිතව ආසන මට්ටමින් මන්තී‍්‍රධුර 125ක් සහ සමානුපාතික ක‍්‍රමයෙන් මන්තී‍්‍රධුර 100ක් තෝරා ගැනීමයි. මේ වනවිට මන්තී‍්‍ර ආසන 255ක් හා 225ක් ඇතුළත් මැතිවරණ ක‍්‍රම දෙකක් පිළිබඳව යෝජනා සාකච්ඡාවට භාජනය වෙලා තිබෙනවා. මේ වෙනුවෙන් කැබිනට් අනුකාරක සභාවක් පත්කරලා තිබෙනවා. නමුත් අවසන් තීරණයකට පැමිණ නැහැ. අද (20) දිනයේත් ජනාධිපතිවරයා හා දේශපාලන පක්‍ෂ අතර මේ සම්බන්ධයෙන් සාකච්ඡාවක් පැවැත්වීමට නියමිතයි. කෙසේ වෙතත් නව මැතිවරණ ක‍්‍රමය පිළිබඳව ආණ්ඩුවේ පක්‍ෂ අතරවත් තවම එකඟතාවයක් ඇතිවෙලා නැහැ. ජනතා විමුක්ති පෙරමුණ ලෙස අප යෝජනා කරන්නේ දැන් තිබෙන මනාප ඡන්ද ක‍්‍රමය ඉවත් කළ යුතුය යන්නයි. ජනතා විමුක්ති පෙරමුණ ඔප්පු කරලා තිබෙනවා, මනාප ක‍්‍රමය නැතිව මැතිවරණයකට ඉදිරිපත් වෙන්න පුළුවන් කියලා. ලංකාවේ දේශපාලන පක්‍ෂයක් ලෙස ජනතා විමුක්ති පෙරමුණ පමණයි මනාප පොරයට වැටුණේ නැත්තේ. දැන් අනෙක් දේශපාලන පක්‍ෂත් මනාප ක‍්‍රමය අත්හැරලා මැතිවරණයකට ඉදිරිපත් විය යුතුයි. මනාප ක‍්‍රමය ඉවත් කරපු මැතිවරණ ක‍්‍රමයක් නීතියක් ලෙස සම්මත වෙනවට ජනතා විමුක්ති පෙරමුණ ලෙස අප එකඟතාවය පළකරනවා. පහුගිය කාලයේ ජනතාවගෙන් ඉල්ලීමක් තිබුණා තමන්ගේ ප‍්‍රදේශයේ මන්තී‍්‍රවරයා තමන්ට සමීප වෙන්න ඕනෑ කියලා. ඒ අනුව තමයි ආසනයට මන්තී‍්‍රවරයෙක් කියන සංකල්පය ආවේ. අපි ජනතාවගේ ඒ ඉල්ලීමට එකඟයි. ජනතාවගේ ප‍්‍රජාතන්ත‍්‍රවාදී මතය තහවුරු විය යුතුයි. ජනතාවගේ කැමැත්ත සාධාරණ හා ප‍්‍රජාතන්ත‍්‍රවාදී ආකාරයෙන් පාර්ලිමේන්තුවේ පිළිබිඹු වෙන්න ඕනැ. ඒ නිසා අපි නව මැතිවරණ ක‍්‍රමයක් පිලිබඳව සාකච්ඡාවලට සම්බන්ධ වුණා. ඉදිරියේදීත් සම්බන්ධ වෙනවා. 20වැනි සංශෝධනයට අනුව සීමා නිර්ණ කොමිසමක් ස්ථාපිත කළ යුතුයි. සීමා නිර්ණ කොමිසමක කටයුතු සඳහා අවම වශයෙන් මාස 3ක කාලයක්වත් ගතවෙනවා. එනිසා ළඟ එන මැතිවරණයට නව මැතිවරණ ක‍්‍රමය යොදා ගන්න බැහැ. මැතිවරණ කොමසාරිස් පවා පිළිගන්නවා නව මැතිවරණ ක‍්‍රමයක් එනව නම් ඒ පිළිබඳව ජනතාව දැනුවත් කළ යුතුයි කියලා. දැනට භාවිතා වන ඡන්ද ක‍්‍රමය පිළිබඳව විශාල කාලයක් පුරා ජනතාව දැනුවත් වී සිටියා. එමෙන්ම පාසැල්වල විෂය නිර්දේශයට පවා ඇතුළත් වෙලා තිබුණා. එනිසාම නව මැතිවරණ ක‍්‍රමයක් පිළිබඳව ජනනතාවට අවබෝධයක් ලබාදීම ආණ්ඩුවේ වගකීමක්. මේ වනවිට අල්ලස් කොමිසමේ එක් කොමසාරිස්වරයෙක් ඉල්ලා අස්වෙලා තිබෙනවා. ඒ නිසා සභාපතිවරයා සහ අනෙක් කොමසාරිස්වරයා අල්ලස් කොමිසමේ ලියකියවිලිවලට අත්සන් තබන්නේ නැහැ. අල්ලස් කොමිසමට පහුගිය කාලය පුරා වංචා දූෂණ සම්බන්ධයෙන් පැමිණිලි රාශියක් ලැබුණා. ඒවගේම ජනතා විමුක්ති පෙරමුණ ලෙස අපිත් විශාල පැමිණිලි ප‍්‍රමාණයක් ඉදිරිපත් කර තිබෙනවා. අල්ලස් කොමිසමේ සභාපතිවරයාට එරෙහිවත් පැමිණිල්ලක් කළා. නමුත් ඒ පැමිණිලි සියල්ල විමර්ශනය කිරීමට කොමිසන් සභාවේ සභාපතිවරයා සහ කොමසාරිස්වරයා නියෝග නිකුත් නොකිරීම බරපතළ තත්ත්වයක්. එක් කොමසාරිස්වරයෙකු ඉල්ලා අස්වීම නිසා අල්ලස් කොමිසම අඩපණ වෙලා. මේ තත්ත්වය වෙනස් කළ යුතුයි. නියෝගවලට අත්සන් නොකර අල්ලස් කොමිසමේ නිලධාරීන් මහජන මුදලින් නඩත්තු කිරීමෙන් තේරුමක් නැහැ. 19වන සංශෝධනටය අනුව දැන් නව ස්වාධීන අල්ලස් කොමිසමක් ස්ථාපිත කළ හැකියි. පහුගිය කාලයේ මහා පරිමාණ වංචා-දූෂණවලට සම්බන්ධ හොරු අල්ලන්න අල්ලස් කොමිසම සකි‍්‍රය කළ යුතුයි. අපි කියනවා දැන් ඉන්න අල්ලස් කොමිසමේ සභාපතිවරයා සහ අනෙක් කොමසාරිස්වරයාටත් ඉල්ලා අස්වෙන්න කියලා. ඒ වගේම ආණ්ඩුවට බලකරනවා නව කොමිසමක් පත්කරන්න කියලා. ඒ විතරක් නෙවෙයි අධිකරණය, පොලීසිය ස්වාධීන කළ යුතුයි. 19වන සංශෝධනයට අනුව ස්වාධීන කොමිෂන් සභා 11ක් ස්ථාපිත කළ යුතුව තිබෙනවා. එම ස්වාධීන කොමිෂන් සභා ස්ථාපිත කොට සකී‍්‍රය කරන්නේ නැත්නම් 19 සම්මත කළාට පලක් නැහැ. ගෝඨාභය රාජපක්‍ෂ මහතා අත් අඩංගුවට ගැනීම වළක්වමින් අධිකරණය නියෝගයක් ලබාදී තිබෙනවා. එම නියෝගය පිළිගන්නේ නැත්නම් පංච පුද්ගල හෝ ඊට වැඩි විනිසුරු මඩුල්ලක් හමුවේ එම නඩුව නැවත විභාග කළ හැකියි. නමුත් එය ජාත්‍යන්තර මට්ටමට ගෙන යායුතු ප‍්‍රශ්නයක් කරගත යුතු නැහැ. ශ්‍රේෂ්ඨාධිකරණය ලබාදුන් තීන්දු යම් යම් අවස්ථාවල ඊට වඩා වැඩි ගණනක් සහිත විනිසුරු මඩුල්ලක් හමුවේ වෙනස් කළ අවස්ථා තිබෙනවා. පී.බී. ජයසුන්දරට එරෙහිව ලබාදුන් තීන්දුවක් ඒ අයුරින් වෙනස් කළා. පහුගිය කාලයේ මහා පරිමාණයේ වංචා දූෂණ කරපු අය දැන් නීතිය පාවිච්චි කරලා අත්අඩංගුවට ගැනීම වළක්වන්න කියලා උසාවි නියෝග ගන්නවා. තමන් නිර්දෝෂී නම් උසාවි නියෝග ගන්නේ ඇයි? කරන්න තිබෙන්නේ පරීක්‍ෂණවලට සහාය දෙන එකයි. ඔවුන් මහජන මුදල් කෝටි ප‍්‍රකෝටි ගණන් වංචා කළා. මේ තෝරු, මෝරු අත්අඩංගුවට ගන්න ඕනැ. ඔවුන්ට එරෙහිව තරාතිරම නොබලා පරීක්‍ෂණ පත්වන්න ඕනෑ. වර්තමානයේ මතුවෙලා තිබෙන බල තුලනය ඇතුළේ හොරු ආරක්‍ෂා වෙන්න උත්සාහ කරනවා.", "URL": "https://sinhala.adaderana.lk/news.php?nid=51457", "Category": null, "Parent URL": null}