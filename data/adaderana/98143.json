{"Source": "Adaderana", "Timestamp": "October 24, 2018 01:31 pm", "Headline": "ජීවිතයක් බිලි ගත් පැරණි කෝන්තරය", "News Content": "කුරුඳුවත්ත පොලිස් බල ප්‍රදේශයට අයත් මල්ගොල්ල ප්‍රදේශයේදී පුද්ගලයෙකුට තියුණු ආයුධකින් පහර දී ඝාතනය කර ඇති බව කුරුඳුවත්ත පොලීසිය පවසයි. ඊයේ(23) රාත්‍රී මෙම පහර දීම සිදුව ඇති අතර පහර දීමෙන් තුවාල ලැබු පුද්ගලයා දොලොස්බාගේ ප්‍රාදේශීය රෝහලට ඇතුළත් කිරීමෙන් අනතුරුව මියගොස් තිබේ. කුරුඳුවත්ත පොලීසිය පවසන ආකාරයට පුද්ගලික ආරවුලක් දුරදිග යාම හේතුවෙන් මෙම පහරදීම සිදුව ඇති බවයි. මෙලෙස මියගොස් ඇත්තේ කුරුඳුවත්ත, මල්ගොල්ල ගම්මානයේ පදිංචි නැමති 69 හැවිරිදි විවාහක පුද්ගලයෙකි. සිද්ධියට සම්බන්ධ සැකකරු මරණකරුගේ නිවසට පැමිණ පළමුව තියුණු ආයුධයකින් කපා කොටා ඇති අතර එම ආරාවුල බේරීමට පැමිණි මරණකරුගේ බිරිඳද මෙම පුද්ගලයා විසින් කපා කොටා තුවාල සිදු කොට ඇති බව වාර්තා වෙයි. තුවාල ලැබු පුද්ගලයා ත්‍රී රෝද රථයකින් රෝහල වෙත රැගෙන යයන අවස්ථාවේදී සැකකරු යතුරු පැදියකින් පැමිණ ත්‍රී රෝද රථය හරස් කොට නවතා තුවාල ලබා රෝහල් රැගෙන යමින් සිටි පුද්ගලයා නැවැත ත්‍රී රෝද රථය තුළම කපා කොටා ඝාතනය කොට ත්‍රී රෝද රථය පාරෙන් පහළට පෙරළා දමා තිබේ. මෙම සිද්ධියෙන් තුවාල ලැබු මරණකරුගේ බිරිඳ දැනට ප්‍රතිකාර සඳහා දොලොස්බාගේ ප්‍රාදේශීය රෝහලට ඇතුළත් කොට ඇති අතර සැකකරු මේවනවිට ප්‍රදේශයෙන් පලා ගොස් ඇති බව පොලීසිය පවසයි. සිද්ධියට සම්බන්ධ සැකකරු අත්අඩංගුවට ගැනීමට විශේෂ පරික්ෂණයක් ආරම්භ කොට ඇතැයි කුරුඳුවත්ත පොලීසිය පවසයි.", "URL": "https://sinhala.adaderana.lk/news.php?nid=98143", "Category": null, "Parent URL": null}