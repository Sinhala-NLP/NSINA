{"Source": "Adaderana", "Timestamp": "March 6, 2018 07:36 pm", "Headline": " වවුනියාවේ 428ක්  සියදිවි හානි කරගැනීමට උත්සහ කරලා-393ක් මැරිලා", "News Content": "2017 වර්ෂය තුළදී වවුනියාව දිස්ත්‍රික්කයේ පුද්ගලයින් 428 දෙනෙකු සියදිවි හානි කරගැනීමට උත්සහ කොට ඇති අතර ඉන් පුද්ගලයින් 393 දෙනෙකු ජීවිතක්ෂයට පත්ව ඇතැයි වවුනියාව මහ රෝහලේ සංඛ්‍යා ලේඛන වල සඳහන් වෙයි. 2018 වර්ෂයේ මාර්තු මස 05 වෙනිදා වන විට 35 දෙනෙකු සියදිවි හානි කරගැනීමට උත්සහ කොට ඇති අතර ඉන් 11 දෙනෙකු ජීවිතක්ෂයට පත්ව තිබේ. මෙසේ සියදිවි හානි කරගැනීමට උත්සහ දරන පිරිස වයස අවුරුදු 12 ත් 41 ත් අතර වයස් කාණ්ඩවල පුද්ගලයෝ වෙති. වවුනියාව මහ රෝහලේ සංඛ්‍යා ලේඛන වලට අනුව සියදිවි හානි කරගත් පුද්ගලයින්ගෙන් වැඩි දෙනෙකු ප්‍රේම සම්බන්ධයන් මත සියදිවි හානි කරගෙන ඇති අතර ඊට අමතරව මුදල් ප්‍රශ්න,තනිවීම,හව්හරණක් නොමැතිකම යන හේතූන් මතද තවත් පිරිසක් සිය දිවි හානි කරගෙන ඇති බව එම සංඛ්‍යා ලේඛන වල සඳහන් වෙයි. වවුනියාවේ සියදිවි හානි කරගැනීමේ සංඛ්‍යාව ඉහළ යාමත් සමගම රාජ්‍ය නොවන සංවිධාන කීපයක් හා ''උතුරේ මිතුරෝ'' නැමති සංවිධානය වවුනියාව දිස්ත්‍රික්කය පුරා අත් පත්‍රිකා බෙදමින් ජනතාව දැණුවත් කිරීමේ වැඩ සටහනක් දියත් කොට තිබේ. ජීවිතයක ඇති වටිනාකම හා සියදිවි හානි කර ගැනීමෙන් සිදුවන අයහපත් දේ පිළිබදව එම අත් පත්‍රිකාවල විස්තර සදහන්ව ඇති අතර එදිනෙදා ජීවිතයේදී මුහුණ දීමට සිදුවන ප්‍රශ්න සාකච්ඡා කිරීමට '' උතුරේ මිතුරෝ'' නැමති සංවිධානය සමඟ එක් වන මෙන්ද ඉල්ලීමක් කොට තිබේ.", "URL": "https://sinhala.adaderana.lk/news.php?nid=85268", "Category": null, "Parent URL": null}