{"Source": "Adaderana", "Timestamp": "January 16, 2019 12:34 pm", "Headline": "දෙදරු මවක් ඝාතනය කළ 2ක් අත්අඩංගුවට", "News Content": "මහකුඹුක්කඩවල, පුනවිටිය ප්‍රදේශයේ 67 හැවිරිදි දෙදරු මවක් ඝාතනය කිරීමේ සිද්දියට සැකකරුවන් දෙදෙනෙකු අත්අඩංගුවට ගත් බව ආණමඩුව පොලීසිය පවසයි. අදාළ සැකකරුවන් දෙදෙනා ඊයේ(15) අත්අඩංගුවට ගත් බව අප වාර්තාකරු සඳහන් කළේය. මෙසේ අත්අඩංගුවට ගෙන ඇත්තේ බිබිල මැදගම ප්‍රදේශ පදිංචි 37 හැවිරිදි විවාහකයකු හා තනමල්විල කුඩාඔය පදිංචි 20 හැවිරිදි තරුණයකු බව පොලීසිය පවසයි. පසුගිය 12 දා අළුයම 67 හැවිරිදි දෙදරු මව ඇගේ නිවසේ දි මුහුණ රෙදි වලින් ආවරණය කර අත් පා බැද ගැට ගසා මුඛය රෙදි වලින් සිර කිරිමේන් ජිවිතක්ෂයට පත් කර තිබු බව පොලීසිය පවසයි. අදාළ ඝාතන සම්බන්ධව අත්අඩංගුවට ගත් ප්‍රධාන සැකකරු බිබිලේ පදිංචිකරුවකු බවත් මොහු ආණමඩුව මුදලක්කුලිය ප්‍රදේශයේ පුද්ගලික ඉඩමක කම්කරුවකු ලෙස සේවය කරමින් සිටියදි එම ඉඩමේ ගවයින්ට තණ කොළ කැපීමට මරණයට පත් කාන්තාවගේ සැමියාට අයත් ඉඩමකට පැමිණ හිතවත් කමක් ගොඩනගා ගෙන ඇති බව අනාවරණයවී තිබේ. හිතවත් කම ගොඩ නගා ගැනීමේන් පසුව මරණයට පත් කාන්තාවගේ රන් ආභරණ සහ නිවසේ බඩු සොරකම් කිරීමේ අරමුණින් අදාළ සැකකරුවන් පැමිණ ඇති බව පොලීසිය සඳහන් කළේය. අදාළ කාන්තාව අත්අඩංගුවය ගත් සැකකරුවන් මරා දැමිමේ අරමුකින් කළ දෙයක් නොවන බවත් මාලය සොරකම් කර යන මොහොතේ හුස්ම ගැනීමට නාසයද බුරුල් කර ගිය බවත් සැකකරුවන් පොලීසියට පාපේච්චාරණය කර තිබේ . කෙසේ නමුත් මෙම ඝාතනයෙන් සහ සොරකමින් පසුව අදාල සැකකරුවන් ඔවුන්ගේ ගම් පළාත් වලට ගොස් සිටියදි අත්අඩංගුවට ගැනීමට හැකිවු බව පොලීසිය සඳහන් කළේය. අත්අඩංගුවට ගත් සැකකරුවන් ආණමඩුව මහෙස්ත්‍රාත් අධිකරණයට අද(16) ඉදිරිපත් කිරීමට නියමිත බව ආණමඩුව පොලීසිය පැවසීය.", "URL": "https://sinhala.adaderana.lk/news.php?nid=102431", "Category": null, "Parent URL": null}