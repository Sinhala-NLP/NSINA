{"Source": "Adaderana", "Timestamp": "September 26, 2013 07:54 am", "Headline": "සෑම වරායක් ආශ්‍රිතවම සිමෙන්ති කම්හලක් ස්ථාපිත කෙරෙයි", "News Content": "ශ්‍රී ලංකාවේ සෑම වරායක් ආශ්‍රිතවම නව සිමෙන්ති කර්මාන්ත ශාලාවක් බැගින් ස්ථාපිත කිරීමට රජය තීරණය කර තිබේ. කොළඹ, ගාල්ල , ත්‍රිකුණාමලය යන වරාය ආශ්‍රිතව මෙම කර්මාන්ත ශාලා ස්ථාපිත කෙරෙන බව සඳහන් වෙයි. වරාය ආශ්‍රිතව නව කර්මාන්ත හා ව්‍යවසායන් ආරම්භ කිරීමේ වැඩපිළිවෙළ යටතේ මෙම සිමෙන්ති කර්මාන්ත ශාලා ඉදිකෙරෙන බව රජය පවසයි. වරාය සතු ඉඩම් මෙම කර්මාන්ත ශාලා ඉදිකිරීම සඳහා බදු පදනම යටතේ ලබාදීමට පියවර ගන්නා බවද සඳහන් වෙයි. වරාය ආශ්‍රිත ප්‍රදේශවල මෙම කර්මාන්ත ශාලා ස්ථාපිත කිරීම මගින් ප්‍රවාහනය හා අනෙකුත් පිරිවැය අඩුවන අතර මේ හේතුවෙන් තරගකාරී මිලකට භාණ්ඩ හා සේවා සැපයිමට අවස්ථාව ලැබෙනු ඇති බව රජය පවසයි.", "URL": "https://sinhala.adaderana.lk/news.php?nid=37699", "Category": null, "Parent URL": null}