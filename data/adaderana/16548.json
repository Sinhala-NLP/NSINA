{"Source": "Adaderana", "Timestamp": "June 4, 2011 03:26 pm", "Headline": "පකිස්ථානයෙන් වැඩම වූ සර්වඥ ධාතූන් වහන්සේලා වැඳපුදා ගැනීමට අවස්ථාවක් ", "News Content": "පකිස්ථානයේ සිට වැඩම කරවන ලද බුදුරජාණන් වහන්සේගේ සර්වඥ ධාතූන් වහන්සේලා වෙත අද(04) පෙරවරුවේ ජනාධිපති මහින්ද රාජපක්ෂ මහතා පුෂ්පෝපහාර දක්වා තිබේ. මෙම සර්වඥ ධාතූන් වහන්සේලා මේ වන විට මාළිගාකන්ද විද්‍යෝදය පිරිවෙන් විහාරස්ථානයේ තැන්පත් කර ඇත. පාකිස්ථාන රජයේ අමාත්‍යවරයෙකු වන වෛද්‍ය පෝල් ඛාති මහතා ඇතුළු දූත පිරිසක් විසින් ඊයේ(03) මෙම සර්වඥ ධාතූන් වහන්සේලා මෙරටට වැඩම කරවා තිබේ. විද්‍යෝදය පිරිවෙන් විහාරස්ථානයේ තැන්පත් කර ඇති මෙම සර්වඥ ධාතූන් වහන්සේලා වැඳපුදා ගැනීමේ අවස්ථාව අද සිට ජනතාවට ද විවෘතය. සර්වඥ ධාතූන් වහන්සේලා සමඟ මෙරටට රැගෙන එන ලද ඉන්දියාවේ ශ්‍රේෂ්ඨ බෞද්ධ පාලකයෙකු වු කණිෂ්ක රජතුමාගේ භෂ්මාව ශේෂ ද මහජන ප්‍රදර්ශනය සඳහා තැන්පත් කර ඇති බව ජනාධිපති මාධ්‍ය අංශය සඳහන් කරනු ලැබීය.", "URL": "https://sinhala.adaderana.lk/news.php?nid=16548", "Category": null, "Parent URL": null}