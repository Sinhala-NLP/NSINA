{"Source": "Adaderana", "Timestamp": "September 19, 2012 01:52 pm", "Headline": "කුරානය පස්සට-මහින්ද චින්තනය ඉස්සරහට", "News Content": "මුස්ලිම් කොංග්‍රසය සිය කුරානය පසෙකට දමා මහින්ද චින්තනය ඉස්සරහට දමා ගමන්ගනිමින් සිටින බව විපක්ෂ නායක රනිල් වික්‍රමසිංහ මහතා පවසයි. එක්සත් ජනතා නිදහස් සන්ධානයට නැගෙනහිර ඡන්ද නොමැති හෙයින් මූලාරම්භයේ සිටම ආණ්ඩු විරෝධී යයි රඟපෑමක් කොට එකී ඡන්ද ටික ආණ්ඩුවට පාවාදුන් බව වික්‍රමසිංහ මහතා අද (19) සිරිකොත පක්ෂ මූලස්ථානයේ පැවති මාධ්‍ය හමුවකදී කියා සිටයේය. මුස්ලි‍ම් කොංග්‍රසය කිසිවිටෙකත් ආණ්ඩුවෙන් ඉවත් නොවන බවත්,ඔවුන් සිය අමාත්‍ය පදවි හා වරප්‍රසාද අත්හැරීමට සූදානම් නැති බවත් විපක්ෂ නායකවරයා පෙන්වාදෙයි. සබරගමු‍ව පළාතේදී තොණ්ඩමාන්ගේ නායකත්වයෙන් යුතුව තරග කළ සී.ඩබ්ලිව්.සී එකද මේ ආකාරයෙන්ම ජනතාව රවටා මහ ආණ්ඩුව දිනවීමට කටයුතු කළ බව ඔහු සඳහන් කරයි. මුස්ලිම් කොංග්‍රසයට විකල්ප දෙකක් ඉතිරිව පැවති බවත්,පල්ලි කැඩීම වැදගත්ද එසේත් නැතිනම් ඇමතිකම ආරක්ෂා කරගැනීම වැදගත්ද යන්න කල්පනා කළ යුතුව තිබුණු බව ත් ඔහු කියා සිටියි. අවසානයේ තමන් මූලාරම්භයේ සිටම කියූ පරිදි ඇමතිකම ආරක්ෂා කරගැනීම සඳහා මුස්ලිම් කොංග්‍රස් නායකයා ක්‍රියා කළ බවත්,නැගෙනහිර මුස්ලිම් ජනයා තමන් රැවටුණු බව දැන්වත් අවබෝධ කරගත යුතුව ඇති බවත් රනිල් වික්‍රමසිංහ මහතා වැඩිදුරටත් පෙන්වා‍ දුන්නේය.", "URL": "https://sinhala.adaderana.lk/news.php?nid=27552", "Category": null, "Parent URL": null}