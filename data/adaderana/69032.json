{"Source": "Adaderana", "Timestamp": "February 2, 2017 11:31 pm", "Headline": "  දංකොටුව පොලීසියට  එරෙහිව මානව හිමිකම් කොමිසමට පැමිණිල්ලක් ", "News Content": "දංකොටුව පොලීසියට එරෙහිව අද(02) දිනයේ එහි ප්‍රදේශවාසියෙකු විසින් ශ්‍රී ලංකා මානව හිමිකම් කොමිසන් සභාවට පැමිණිල්ලක් ඉදිරිපත් කර තිබේ.ඒ නීති විරෝධී ලෙස පස් ප්‍රවාහනය කළ බවට චෝදනා කරමින්, බලහත්කාරයෙන් සිය ලොරි රථයට පස් පටවා රියදුරු සහ ලොරි රථය පොලිස් අත්අඩංගුවට ගැනීමට එරෙහිවය.ඊයේ(01) පෙරවරුවේ දංකොටුව - මැටිකොටුව ප්‍රදේශයේ පදිංචි සිසිර කුමාර දිසානායක නැමැත්තාගේ ලොරි රථය සහ රියදුරු දංකොටුව පොලීසිය මඟින් අත්අඩංගුවට ගෙන ඇත්තේ නීති විරෝධී ලෙස පස් ප්‍රවාහනය කළ බවට චෝදනා කරමිනි.කෙසේවෙතත් ලොරි රථයේ හිමිකරු පවසා සිටියේ සිය පොල් වත්තේ පොල් එකතුකිරීම සඳහා ගිය ලොරි රථය පොලීසිය විසින් නවතා පස් ප්‍රවාහනය කළ බවට චෝදනා කරමින් අත්අඩංගුවට ගෙන ඇති බවයි.ලොරි රථයේ හිමිකරු වන සිසිර කුමාර දිසානායක මහතා කියා සිටියේ “ ළඟ තියෙන වත්තක පස් මගෙ ලොරියට පටවනවා මම විඩියෝ කළා“ යනුවෙනි.පොලිස් නිල ඇඳුමෙන් සැරසුණු නිලධාරීන් පිරිසක් මෙලෙස එම ලොරි රථයට පස් පටවන අයුරු තම ජංගම දුරකථනයෙන් ලබාගත් විඩියෝ පටයක්ද ඇති බව ඔහු පෙන්වා දෙයි.පසුව එම පොලිස් නිලධාරින් රියදුරු සමඟ ලොරි රථය දංකොටුව පොලීසිය වෙත රැගෙනගොස් ඇති අතර ලොරි රථයේ රියදුරු පොලිස් ඇප මත මුදාහැර තිබේ.මේ පිළිබඳව අද දෙරණ දංකොටුව පොලීසියෙන් විමසීමක් කළ අතර දංකොටුව පොලිස් ස්ථානාධිපතිවරයා අද දෙරණට පැවසුවේ නීතිවිරෝධී ලෙස පස් ප්‍රවාහනය කරන පුද්ගලයින් පොලිස් වැටලීම්වලදී එම පස් ඉවත් කර පළා යාමට උත්සාහ දැරීම සාමාන්‍යයෙන් සිදුවන බවයි.නිරපරාදේ පුද්ගලයින්ට නඩු දැමීම සඳහා පොලීසිය පස් පටවා ඇත්නම් සිය නිර්දෝශීභාවය පිළිබඳව අධිකරණයට කරුණු දැක්විය හැකි බවද පොලිස් ස්ථානාධිපතිවරයා වැඩිදුරටත් පවසා සිටියේය.කෙසේ වෙතත් දංකොටුව පොලීසිය තමාට එරෙහිව බොරු චෝදනා එල්ල කර අසාධාරණ අයුරින් නඩු පැවරීමට එරෙහිව ලොරි රථයේ හිමිකරු අද ශ්‍රී ලංකා මානව හිමිකම් කොමිසන් සභාවේ පුත්තලම කාර්යාලයට පැමිණිල්ලක් ඉදිරිපත් කර තිබේ.", "URL": "https://sinhala.adaderana.lk/news.php?nid=69032", "Category": null, "Parent URL": null}