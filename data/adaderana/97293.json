{"Source": "Adaderana", "Timestamp": "October 7, 2018 06:55 am", "Headline": " කාළගුණය තවදුරටත් අයහපත්", "News Content": "දිවයිනට බලපා ඇති අධික වර්ෂාව හේතුවෙන් ගංගා කිහිපයක් පීටාර මට්ටමට පැමිණ ඇති බව ආපදා කළමනාකරණ මධ්‍යස්ථානය පවසයි. මේ හේතුවෙන් ගංගා ආශ්‍රිත පහත් බිම්වල වෙසෙන ජනතාව අවධානයෙන් පසුවිය යුතු බව එම මධ්‍යස්ථානය සදහන් කළේය. කළුගඟ, ආශ්‍රිත මදුරාවෙල, හොරණ, බුලත්සිංහල, ඉංගිරිය සහ පාලින්ද නුවර යන ප්‍රාදේශීය ලේකම් කොට්ඨාශ අවධානමට ලක්ව තිබේ. ගිංගඟ ආශ්‍රිත බද්දේගම, බොපේ පෝද්දල, වැලිවිට දිවිතුර, නාගොඩ, නියාගම, තවලම සහ නෙළුව යන ප්‍රාදේශීය ලේකම් කොට්ඨාශවලට ගංවතුරෙන් බලපෑම් එල්ල විය හැකි බව ආපදා කළමනාකරණ මධ්‍යස්ථානය පවසන්නේය. අත්තනගලුඔය ආශ්‍රිත මීගමුව, ජාඇල, මිනුවන්ගොඩ සහ ගම්පහ යන ප්‍රාදේශීය ලේකම් කොට්ඨාශවල ගංවතුර තත්ත්වයන් ඇති විය හැකි බව ආපදා කළමනාකරණ මධ්‍යස්ථානය ප්‍රකාශ කළේය. මේ අතර පහත්බිම් කිහිපයක් ජල ගැලීම්වලට ලක්ව තිබේ. ගම්පහ ජාඇල මාර්ගය සහ ගම්පහ මිනුවන්ගොඩ මාර්ගය ජල ගැලීම්වලට ලක්ව ඇති බව වාර්තා වේ. ගත වූ පැය 24 තුළ මිලිමීටර් 150කට වැඩි වර්ෂාපතනයක් ලැබී ඇති බැවින් තවදුරටත් වැසි පවතී නම් නායයෑම් , පස්කඳු කඩා වැටීම් , ගල් පෙරළීම් ආදිය මගින් අනතුරු ඇති විය හැකි බවට ජාතික ගොඩනැගිලි පර්යේෂණ සංවිධානය දැනුම් දි තිබේ. ඒ අනුව වළල්ලාවිට, බුලත්සිංහල, අගලවත්ත, මතුගම, බදුරලිය, ඉංගිරිය, යන ප්‍රාදේශීය ලේකම් කොට්ඨාශවල කදුකර සහ බෑවුම් ආශ්‍රිත ප්‍රදේශවල ජනතාව අවධානයෙන් පසුවිය යුතු බව එම සංවිධානය ප්‍රකාශ කළේය.", "URL": "https://sinhala.adaderana.lk/news.php?nid=97293", "Category": null, "Parent URL": null}