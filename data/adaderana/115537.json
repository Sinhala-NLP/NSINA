{"Source": "Adaderana", "Timestamp": "August 1, 2019 07:29 pm", "Headline": "පාස්කු ප්‍රහාරය ගැන නීතිපති දෙපාර්තමේන්තුවෙන් ත්‍රස්ත විමර්ශනයට චෝදනා", "News Content": "දේශපාලන බලපෑම් නිසා සහරාන්ට එරෙහිව පොලීසිය ක්‍රියාත්මක වී නොමැති බව නීතිපති දෙපාර්තමේන්තුව අද හෙළි කළේය. නියෝජ්‍ය සොලිසිටර් ජෙනරාල් දිලීප පීරිස් මහතා අද පාර්ලිමේන්තු විශේෂ කාරක සභාව හමුවේ සාක්ෂි ලබාදෙමින් වැඩිදුරටත් අනාවරණය කළේ ත්‍රස්ත විමර්ශන කොට්ඨාසයත් පොලිස්පතිවරයාත් මුල සිටම වගකීම් විරහිතව කටයුතු කළ බවයි. නීතිපති දෙපාර්තමේන්තුවේ නියෝජ්‍ය සොලිසිටර් ජෙනරාල් අසාද් නවාවී මහතා විදෙස්ගතව සිටීම නිසා පසුගිය සිකුරාදා පාර්ලිමේන්තු තේරීම් කාරක සභාව හමුවේ සාක්ෂි ලබාදුන්නේ රජයේ නීතීඥ මලික් අසීස් මහතායි. කෙසේ වෙතත් ඔහු ලබාදුන් සාක්ෂි සම්බන්ධයෙන් මේ වනවිට දුර්මතයක් පැවතීම නිසා ඒ සම්බන්ධයෙන් නියෝජ්‍ය සොලිසිටර් ජෙනරාල් දිලීප පීරිස් මහතා හරහා වැඩිදුර සාක්ෂි ලබාදීම සඳහා නීතිපති දෙපාර්තමේන්තුව අද තේරීම් කාරක සභාවෙන් අවසර ඉල්ලා සිටියේය. ඔහු පවසා සිටියේ 2017 අප්‍රේල් 3 දින නීතිපතිවරයා වෙත ලිපියක් එවා ඇති බවත් එවකට සිටි නීතිපතිවරයා 2017 අප්‍රේල් 3 දින එහි සටහනක් යොදා ඇති බවත්ය. එසේම එම ලිපිය පෞද්ගලිකව නීතිපති දෙපාර්තමේන්තුවට පැමිණ අතින් භාරදුන් ලිපියක් බවත් ඔහු පැවසීය. එම ලිපිය මඟින් ජාතික තවුහිද් ජමාත් සංවිධානයත් එහි ප්‍රචාරක සහාරාන් නැමැති මවුලවිවරයාගේ යම් යම් අන්තවාදී ක්‍රියාවන් පිළිබඳ හා එහි බරපතළකම පිළිබඳ සඳහන් කර කරන ලද ඉල්ලීමක් බවත්ය. එහි අන්තවාදී බව පිළිඹිබු කරන ඡායාරූප කිහිපයක් පැවති බවත් ඒ මහාතා පැවසීය. පසුව හිටපු නීතිපතිවරයාගේ උපදෙස් පරිදි තමන් විසින් 2017/6/22 දින ලිපියකින් ජාතික තවුහිද් ජමාත් සංවිධානය පිළිබඳ යම් විමර්ශනයක් පොලීසිය විසින් සිදු කර ඇතිනම් ඒ පිළිබඳ වාර්තාවක් තමන් වෙත යොමුකරන ලෙස උපදෙස් දී පොලිස්පතිවරයා දැනුවත් කළ බවත් දිලීප පීරිස් මහතා පැවසීය. එම ලිපියට පිළිතුරු ලෙස කිසිදු වාර්තාවක් මේ වන තෙක් නොලැබුණු බවත් ඒ මහතා චෝදනා කරයි. ත්‍රස්ත විමර්ශන කොට්ඨාශයට මෙම ලිපිගොනුව යොමු කර පැමිනිල්ලක් ඉදිරිපත් කළ ද නමුත් ප්‍රකාශයක් ගැනීමට අවුරුදු 2කට වැඩි කාලයක් ගත වු බවට ඔහු චෝදනා කරයි. කෙසේ වෙතත් දිලීප පීරිස් මහතා අද පාර්ලිමේන්තු විශේෂ කාරක සභාව හමුවේ සාක්ෂි ලබාදෙමින් වැඩිදුරටත් අනාවරණය කළේ ත්‍රස්ත විමර්ශන කොට්ඨාසයත් පොලිස්පතිවරයාත් මුල සිටම වගකීම් විරහිතව කටයුතු කළ බවයි. අවිධිමත් කොළ ගොනුවක් සම්බන්ධයෙන් තමන්ට තීරණ ගත හැකි නොහැකි බවත් ඒ මහතා කාරක සභාව හමුවේ තරයේ ප්‍රකාශ කර සිටියේය. එහිදී සාක්ෂි දක්වමින් නියෝජ්‍ය සොලිස්ටර් ජෙනරාල් අසාද් නවාවි මහතා ප්‍රකාශ කළේ සහරාන් හා ත්‍රස්ත ප්‍රහාරය පිළිබඳව නීතිපති දෙපාර්තමේන්තුවට එල්ල වන චෝදනා තමන් තරයේ ප්‍රතික්ෂේප කරන බවයි.", "URL": "https://sinhala.adaderana.lk/news.php?nid=115537", "Category": null, "Parent URL": null}