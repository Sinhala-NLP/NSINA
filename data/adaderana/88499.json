{"Source": "Adaderana", "Timestamp": "May 4, 2018 11:28 am", "Headline": "මහින්දගේ රූපේ දාලා ලිත් බෙදුවට බැසිල් ඇතුළු විත්තිකරුවන්ට එරෙහි නඩුව කල් යයි ", "News Content": "දිවි නැගුම සංවර්ධන දෙපාර්තමේන්තුවේ මුදල් යොදා ගනිමින් පසුගිය ජනාධිපතිවරණයේදී හිටපු ජනාධිපති මහින්ද රාජපක්ෂ මහතාගේ රුව ඇතුළත් ලිත් මුද්‍රණය කර බෙදාහැරිමේ චෝදනාව යටතේ හිටපු අමාත්‍ය බැසිල් රාජපක්ෂ මහතා ඇතුළු විත්තකරුවන්ට එරෙහි නඩුව ජුනි මස 17 වනදා දක්වා කල්තැබීමට කොළඹ මහාධිකරණය නියෝග කර තිබේ. දිව් නැගුම සංවර්ධන දෙපාර්තමේන්තුවේ රුපියල් දෙකෝටි 94 ලක්ෂයක මුදලක් යොදා ගනිමින් ලිත් පනස් ලක්ෂයක් මුද්රකණය කළ බවට හිටපු ආර්ථික සංවර්ධන අමාත්‍ය බැසිල් රාජපක්ෂ මහතාට සහ දිවි නැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක යන අයට එරෙහිව නීතිපතිවරයා විසින් මෙම නඩුව ගොණු කර තිබිණි. අදාළ නඩුව අද (04) කොළඹ මහාධිකරණ විනිසුරු ගිහාන් කුලතුංග මහතා හමුවේ කැඳවූ අවස්ථාවේ විත්තිය වෙනුවෙන් පෙනී සිටි නීතිඥවරුන් පෙන්වාදී ඇත්තේ එම නඩුව විනිසුරු ගිහාන් කුලතුංග මහතා ඉදිරියේ විභාගයට ගැනිම වලක්වාලමින් අභියාචනාධිකරණය විසින් ලබන 09 වන දින දක්වා බලපැවැත්වෙන පරිදි තහනම් නියෝගයක් නිකුත් කර ඇති බවයි. මේ හේතුවෙන් නඩු විභාගය සදහා වෙනත් දිනයක් ලබා දෙන ලෙස විත්තියේ නීතිඥවරුන් ඉල්ලීමක් කර තිබේ. එම කරුණු දැක්වීම සැලකිල්ලට ගත් විනිසුරුවරයා නඩුව ජුනි මස 17 වනදා දක්වා කල්තැබිමට නියෝග කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=88499", "Category": null, "Parent URL": null}