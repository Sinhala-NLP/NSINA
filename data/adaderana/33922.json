{"Source": "Adaderana", "Timestamp": "May 8, 2013 04:15 pm", "Headline": "මොනවා පාඩු වුණත් ඖෂධ සංස්ථාව ලාභයි", "News Content": "බොහෝ රාජ්‍ය සංස්ථා සහ ව්‍යවස්ථාපිත මණ්ඩල පාඩු ලැබුව ද රාජ්‍ය ඖෂධ නීතිගත සංස්ථාව ලාභ ලබන ආයතනයක් බවට පත්ව ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මේ වන විට රාජ්‍ය ඖෂධ නීතිගත සංස්ථාවේ ඖෂධ නිෂ්පාදනය උපරිම මට්ටමකට ළඟාවී තිබේ. ඹෟෂධ නිෂ්පාදනය උපරිම මට්ටමකට ළඟා වූ ප්‍රථම අවස්ථාව මෙය බව සෞඛ්‍ය අමාත්‍යංශය සඳහන් කළේය. මේ වන විට මෙරටට අවශ්‍ය බටහිර ඖෂධවලින් ඖෂධ 43 ක් ම රාජ්‍ය ඖෂධ නීතිගත සංස්ථාව මගින් නිපදවනු ලබයි. දැනට මෙරට පැරසිටමෝල් සමස්ථ අවශ්‍යතාවය පෙති මිලියන 572 ක් වන අතර එම අවශ්‍යතාවයෙන් 100% ක්ම ඖෂධ නීතිගත සංස්ථාව විසින් සපයනු ලබන බව සෞඛ්‍ය අමාත්‍යංශය සඳහන් කළේය. ඉදිරි මාස 02 තුළ සංස්ථාවේ ඖෂධ නිෂ්පාදන ධාරිතාව දෙගුණයකින් ඉහළ දැමීමට පියවර ගෙන ඇති බව ද එම අමාත්‍යංශය පැවසීය. රජය විසින් මේ වන විට කුරුණෑගල දිස්ත්‍රික්කයේ බටහිර ඖෂධ නිෂ්පාදන කර්මාන්ත උද්‍යානයක් ආරම්භ කර අති අතර දේශීය මෙන්ම විදේශීය නිෂ්පාදකයින් ද එහි ආයෝජනය කිරීම සදහා සූදානම්ව සිටින බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=33922", "Category": null, "Parent URL": null}