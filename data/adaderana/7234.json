{"Source": "Adaderana", "Timestamp": "March 13, 2010 08:08 am", "Headline": "රිසානා වෙනුවෙන් එක්සත් ජාතීන්ගේ මැදිහත්වීම පතයි", "News Content": "ශ්‍රී ලංකාවේ රිසානා නෆීක් සෞදි අරාබියේ සිරගත කිරීමට අදාළ සිදුවීමට මැදිහත් වන ලෙස ආසියානු මානව හිමිකම් කොමිසම එක්සත් ජාතීන්ගේ සංවිධානයේ මානව හිමිකම් කොමසාරිස්වරයාගෙන් ඉල්ලීමක් කර තිබේ. ශ්‍රී ලාංකික ගෘහ සේවිකාවක් ලෙස සෞදි අරාබියේ සේවය කළ රිසානා නෆීක් කුඩා දරුවෙකු ඝාතනය කිරීමේ චෝදනාව මත 2005 වසරේ දී අත්අඩංගුවට ගැනුණි. සෞදි අරාබි අධිකරණයක් හමුවේ පැවති මූලික නඩු විභාගයේ දී රිසානා නෆීක් වැරදිකරු කරමින් ඇයට මරණ දඩුවම නියම කළේය. එහෙත් ‍සෞදි අරාබියේ ශ්‍රී ලංකා තානාපති කාර්යාලයේ මැදිහත්වීමෙන් අදාළ නඩු තීන්දුවට එරෙහිව රිසානා නෆීක් වෙනුවෙන් අභියාචනාවක් ඉදිරිපත් කෙරුණි. ඊට අදාළ අවසන් නඩු විභාගයේ දී විනිසුරුවරයා පොලිසියට නියෝග කළේ රිසානා නෆීක්ගේ මූලික කටඋත්තරයේ පරිවර්තිත පිටපතක් අධිකරණයට ඉදිරිපත් කරන ලෙසය. සිද්ධිය වූ 2005 වර්ෂයේ දී රිසානා නෆීක් වයස 17 තරම් වූ බාලවයස්කාර දැරියකව සිටි බව ඇය වෙනුවෙන් පෙනී සිටින නීතීඥයින්ගේ මූලික තර්කය වී තිබේ.", "URL": "https://sinhala.adaderana.lk/news.php?nid=7234", "Category": null, "Parent URL": null}