{"Source": "Adaderana", "Timestamp": "November 14, 2010 12:20 pm", "Headline": "දීපා මෙහ්තා නවතම  කෘතියේ රූ ගත කිරීම් ජනවාරියේ අරඹයි", "News Content": "සුප්‍රසිද්ධ ඉන්දීය සිනමාවේදිණියක වන දීපා මෙහ්තා සහ ‍ලෝක පූජිත ඉන්දීය ලේඛක,බුකර් සම්මානලාභී සල්මන් රෂ්ඩි විසින් අධ්‍යක්ෂණය කරනු ලබන නවතම සිනමා කෘතියේ රූගත කිරීම් ශ්‍රී ලංකාවේදී සිදුකෙරෙන බව ඉන්දීය මාධ්‍ය වාර්තාකරයි. සල්මන් රෂ්ඩි ගේ මිඩ් නයිට් චිල්ඩ්රන්(මැදියම් රැයේ දරුවෝ)කෘතිය ආශ්‍රයෙන් සිදුකෙරෙන මෙම සිනමා කෘතියේ රූගත කිරීම් ලබන ජනවාරි මස සිදුකෙරෙන බව සඳහන් වේ. මීට පෙරාතුව ලෝකයේ හොඳම ළමා නිළිය ලෙස සම්මානයට පාත්‍ර වූ ශ්‍රී ලාංකික ළමා රංගන ශිල්පිණියක වූ සරලා කාරියවසම් ගේ රංගනත්වයෙන් ඔපවත් වූ දීපා මෙහ්තාගේ\" ද වෝටර්\"චිත්‍රපටයේ රූගත කිරීම් සඳහා ඉන්දියාවේ වරණාසි ප්‍රදේශයේ සැලසුම් කර තිබුණද එරට ආගමික අන්තවාදීන්ගෙන් එල්ල වූ විරෝධතා හේතුවෙන් එහි රූගත කිරීම් පවා සිදුකෙරුණේ ශ්‍රී ලංකාවේදීය. සල්මන් රෂ්ඩි ගේ මිඩ් නයිට් චිල්ඩ්රන් කෘතියට ඉන්දියාවේ ආගමික අන්තවාදීන්ගේ දැඩි බලපෑම් එල්ලවූ නිසාම ඒ ආශ්‍රයෙන් කෙරෙන රූගත කිරීමකට ඉන්දියාවේ ඉඩක් නොලැබෙනු ඇති බව උපකල්පනය කිරීමෙන් කල්තියාම මෙම කෘතියේ රූගත කිරිම් සඳහා ශ්‍රී ලංකාව තෝරාගෙන තිබේ. එසේ වුවද බී.බී.සී ආයතනය මගින් 1990 දී සල්මන් රෂ්ඩි ගේ\"මිඩ් නයිට් චිල්ඩ්රන්\"කෘතිය ආශ්‍රයෙන් කොටස් 5 න් යුත් කතා මාලාවක් රූගත කිරීම සඳහා සැලසුම් කර තිබුණද,ශ්‍රී ලංකාවේ මුස්ලිම් ප්‍රජාවගෙන් එල්ල වූ දැඩි විරෝධය නිසා එකල එකී ව්‍යාපෘතිය අත්හිටුවන්නට සිදුවූ බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=12143", "Category": null, "Parent URL": null}