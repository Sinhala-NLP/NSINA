{"Source": "Adaderana", "Timestamp": "July 4, 2019 11:43 am", "Headline": "බ්‍රසීල පාපන්දු කණ්ඩායම COPA අවසන් තරගයට", "News Content": "2007 වසරින් පසුව කෝපා ඇමරිකා පාපන්දු තරගාවලියේ අවසන් තරගය සඳහා සුදුසුකම් ලබා ගැනීමට බ්‍රසීල පාපන්දු කණ්ඩායම ඊයේ (03) සමත් වුණි. ඒ පළමු අවසන් පූර්ව වටයේ තරගයේදී ලියොනල් මෙසී නායකත්වය දරණ ආර්ජන්ටිනාව පරාජයට පත් කරමිනි. කෝපා ඇමරිකා පාපන්දු තරගාවලියේ පළමු අවසන් පූර්ව තරගය පැවැත් වුණේ ප්‍රබල ආර්ජන්ටිනාව සහ බ්‍රසීල කණ්ඩායම් අතරයි. ඒ අනුව තරගයේ 19 වන මිනිත්තුවේදී තරගයේ පළමු ගෝලය වාර්තා කිරීමට බ්‍රසීලයේ ගේබ්‍රියෙල් ජේසුස් සමත් වුණේ තරගයේ වැඩි වාසි සිය කණ්ඩායම දෙසට හරවා ගනිමිනි. ලයනල් මෙසීගේ නායකත්වයෙන් තරග වැදුණු ආර්ජන්ටිනාවට ඉතා ආසන්න අවස්ථා කිහිපයක් ලැබුනත් ඔහුගේ පාදයෙන් මෙන්ම සර්ජියෝ අගුවෙරෝගේ පාදයෙන් ද එල්ල වුනු ප්‍රහාර දෙකක් ගෝල රාමුවේ වැදී ඉවත ගියේ අවාසනාවන්ත ලෙසයි. ඒ අනුව තරගයේ පළමු අර්ධය අවසන් වුණේ ගෝල 1ට 0ක් ලෙස බ්‍රසිල පාපන්දු කණ්ඩායම ඉදිරියෙන් තබමිනි. තරගයේ දෙවන අර්ධයේදී 56 වැනි මිනිත්තුවේ දී බ්‍රසීල ක්‍රීඩක පිලිපේ කුටිනියෝ හට ගෝලයක් වාර්තා කිරීමට අවස්ථාවක් හිමි වුණු නමුත් එම අවස්ථාව සාර්ථක වූයේ නැත. නමුත් තරගයේ 71ක් වන මිනිත්තුවේදී නැවතත් ක්‍රියාත්මක වු බ්‍රසීලය තවත් ගෝලයක් සාර්ථක කර ගත්තේ තරගය සිය පාලනයට නතු කරගනිමිනි. ඒ අනුව තරගය ගෝල 2ට 0ක් ලෙස ජය ගත් බ්‍රසීල පාපන්දු කණ්ඩායම මෙවර කෝපා ඇමරිකා පාපන්දු තරගාවලියේ අවසන් මහා තරගය සඳහා සුදුසුකම් ලබා ගත්තේය.", "URL": "https://sinhala.adaderana.lk/news.php?nid=113345", "Category": null, "Parent URL": null}