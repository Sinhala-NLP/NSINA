{"Source": "Adaderana", "Timestamp": "December 31, 2012 09:21 am", "Headline": "නුසුදුසු විකිරණශීලි ප්‍රභව 3 ක් ඉවතට", "News Content": "භාවිතයට නුසුදුසු විකිරණශීලි ප්‍රභව තුනක් මෙරටින් ඉවත් කිරීමට පරමාණුක ශක්ති අධිකාරිය තීරණය කර තිබේ. ඒ අනුව එම විකිරණශීලි ප්‍රභව තුන ඉන්දියාවට භාරදීමට පියවර ගෙන ඇති බව එම අධිකාරිය සඳහන් කළේය. මීට වසර ගණනාවකට පෙර මෙම විකිරණශීලි ප්‍රභව මෙරටට රැගෙනවිත් ඇති අතර ඒවා කෘෂිකාර්මික පර්යේෂණ කටයුතුවලට මෙන්ම වෙනත් පර්යේෂණ කටයුතු සඳහා යොදාගෙන තිබිණි. එහෙත් මෙම ප්‍රභවවලට අදාළ උපකරණ විවිධ දෝෂයන්ට ලක්වීම හේතුවෙන් ඒවා ඉවත් කිරීමට පරමාණුක ශක්ති අධිකාරිය තීරණය කර තිබේ. උපකරණ දෝෂවලට ලක්වුව ද එහි ඇති කොබෝල්ට් - 60 නැමැති විකිරණ ප්‍රභවය සක්‍රීය මට්ටමේ පවතින බව එම අධිකාරිය සඳහන් කළේය. මේ හේතුව නිසා මෙම ප්‍රභව ඉන්දියාවට ලබාදීමට තීරණය කළ බව එම අධිකාරියේ ප්‍රකාශකයෙකු අද දෙරණට පැවසීය. මේ වන විටත් ඉන්දියාව සමග මේ පිළිබඳ සාකච්ඡා කර ඇති බව පරමාණුක ශක්ති අධිකාරිය සඳහන් කළේය. ලබන වසරේ ජනවාරි මාසය තුළ මෙම විකිරණශීලි ප්‍රභව ඉන්දියාවට භාරදීමට නියමිතය.", "URL": "https://sinhala.adaderana.lk/news.php?nid=30381", "Category": null, "Parent URL": null}