{"Source": "Adaderana", "Timestamp": "December 24, 2016 08:09 pm", "Headline": " අගමැති මල්වතු-අස්ගිරි  මහනාහිමිවරු බැහැදකී", "News Content": "අග්‍රාමාත්‍ය රනිල් වික්‍රමසිංහ මහතා මල්වතු සහ අස්ගිරි පාර්ශවයේ මහනායක හිමිවරුන් බැහැදැක ආශිර්වාද ලබා ගෙන තිබේ.අද(24) උදෑසන අස්ගිරි මහා විහාරය වෙත ගිය අග්‍රාමාත්‍යවරයා අස්ගිරි පර්ශවයේ මහ නායක අතිපූජ්‍ය වරකාගොඩ ශ්‍රී ඥානරතන නාහිමිපානන් වහන්සේ සහ කාරක සංඝ සභාවේ හිමිවරුන් බැහැදැක ඇති බව සඳහන්ය.මෙහිදී කාරක සංඝ සභික හිමිවරුන් අස්ගිරි මහ නාහිමියන්ගේ අත්සනින් යුත් ලිපියක් අග්‍රාමාත්‍යවරයා වෙත බාරදුන් බව වාර්තා වෙයි.ඉන් අනතුරුව අග්‍රාමාත්‍යවරයා මල්වතු මහා විහාරය වෙත ගොස් මල්වතු පාර්ශවයේ මහ නායක අතිපූජ්‍ය තිබ්බටුවාවේ ශ්‍රී සුමංගල නාහිමියන් බැහැදැක ආශිවාද ලබා ගෙන තිබේ.එහිදී උන් වහන්සේ අග්‍රාමාත්‍යවරයා වෙත ලිපියක් ද බාරදී ඇති බව වාර්තා වෙයි.‍එමෙන්ම වර්තමානයේ ජනතාව මුහුණ දී ඇති ගැටළු සම්බන්ධයෙන්, බෞද්ධ සිද්ධස්ථාන ආශ්‍රිතව පවතින ගැටළු පිළිබඳව සහ තවත් කාරණා කිහිපයක් සම්බන්ධයෙන් මහ නාහිමියන් අග්‍රාමාත්‍යවරයා දැනුවත් කර තිබේ.", "URL": "https://sinhala.adaderana.lk/news.php?nid=67335", "Category": null, "Parent URL": null}