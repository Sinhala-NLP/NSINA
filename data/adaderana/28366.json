{"Source": "Adaderana", "Timestamp": "October 17, 2012 03:44 pm", "Headline": "රාජ්‍ය ජාල වැඩසටහන 2013 වෙද්දී රට පුරා ", "News Content": "ලංකා රාජ්‍ය ජාල වැඩසටහන ( LGN ) ලබන 2013 වසර මැද වන විට දිවයිනේ සියලුම දිස්ත්‍රීක්කයන්හි ක්‍රියාත්මක කිරීමට හැකිවන බව (ICTA) ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. මේ වන විට දිවයිනේ දිස්ත්‍රීක්ක දහඅටක (LGN) ලංකා රාජ්‍ය ජාල වැඩසටහන ක්‍රියාත්මක වන බවද නියෝජිතායතනය සඳහන් කරයි. මෙරට රාජ්‍ය ආයතනයන්හි තොරතුරු හා සන්නිවේදන තාක්ෂණ යටිතල පහසුකම් සංවර්ධනය කිරීම මෙම ලංකා රාජ්‍ය ජාල වැඩසටහන මගින් සිදු කෙරේ. ත්‍රීකුණාමලය, වව්නියාව, මඞකළපුව, මන්නාරම, මුලතිව්, කිලිනොච්චිය, යාපනය මෙම ලංකා රාජ්‍ය ජාල වැඩසටහනට සම්බන්ධ කිරීමට නියමිත සෙසු දිස්ත්‍රීක්ක වේ. රාජ්‍ය අංශය ප්‍රතිතිනිර්මාණය කිරීමේ සහ තොරතුරු තාක්ෂණ යටිතල පහසුකම් සංවර්ධනය කිරීමේ වැඩසටහන් යටතේ මෙය ක්‍රියාත්මක කෙරෙයි. මේ අතර ලංකා රාජ්‍ය ජාල මෙහෙයුම් මධ්‍යස්ථානය ලංකා තොරතුරු හා සන්නිවේදන තාක්ෂණ නියෝජිතායතනය යටතේ පිහිටුවා ඇති ලංකා ජාල තොරතුරු යටිතල පහසුකම් පෞද්ගලික සමාගම වෙත පවරා තිබේ.", "URL": "https://sinhala.adaderana.lk/news.php?nid=28366", "Category": null, "Parent URL": null}