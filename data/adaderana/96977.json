{"Source": "Adaderana", "Timestamp": "October 1, 2018 08:19 am", "Headline": "ගායන ශීල්පි රොනී ලීච් දැයෙන් සමු ගනී", "News Content": "ජනප්‍රිය ගායන හා රංගන ශිල්පී රොනී ලීච් මහතා ඔස්ට්‍රේලියාවේ සංචාරයක් අතරතුරදී හදිසි හෘදයාබාධයක් හේතුවෙන් අභාවප්‍රාප්ත වී තිබේ. අභාවප්‍රාප්ත වන විට රොනී ලීච් මහතා 65 වැනි වියෙහි පසුවිය. 1953 වසරේ ඔක්තෝබර් මස 19 වැනිදා උපන් රොනී ලීච් මහතා 1972 වසරේදී කණ්ඩායම් සංගීතයෙන් කලා ක්ෂේත්‍රයට පිවිස ඈතීන් ඈතට චිත්‍රපටයෙන් රංගන ක්ෂේත්‍රයට අත්පොත් තැබීය. එමෙන්ම මෙරට සංගීත කණ්ඩායම් කිහිපයක් සමඟ සම්බන්ධ වී ගායන හැකියාවන් පෙන් වූ රොනී ලීච් මහතා ජිප්සීස් සංගීත කණ්ඩායමේ ආරාධනයකට අනූව මම තට්ටයා නම් ගීතය ගායනය කිරීමත් සමඟ ස්වතන්ත්‍ර නිර්මාණ ශිල්පියෙක් ලෙස ජනාදරයට පාත්‍ර විය. ගායන ශිල්පියෙක්, හාස්‍ය රංගන ශිල්පියෙක් මෙන්ම සමාජ ක්‍රියාකාරිකයෙකු ලෙසද රොනී ලීච් මහතා රසික ජනහදවත්වලට සමීප විය. එවැනි පසුබිමක ඔස්ට්‍රේලියාවේ පර්ත් නගරයේ පසුගිය සෙනසුරාදා පැවති ප්‍රසංගයක් සඳහා ඔහු සහභාගී වී ඇති අතර, අද(01) පස්වරුවේ ඒ මහතා යළි දිවයිනට පැමිණීමට සූදානමින් සිට තිබුණි. කෙසේ වෙතත් හදිසි හෘදයාබාධයක් හේතුවෙන් රොනී ලීච් මහතා ඔහු නවාතැන් ගෙන සිටි නිවසේදී අද පෙරවරුවේ අභාවප්‍රාප්ත වී ඇති බවයි ශ්‍රී ලංකා ගායක ගායිකා සංගමයේ සභාපති ප්‍රවීන ගායන ශිල්පී කීර්ති පැස්කුවල් මහතා අද දෙරණට සඳහන් කළේය. දින කිහිපයක් තුළ ඒ මහතාගේ දේහය දිවයිනට රැගෙන එන බවත්, දේහය පිළිබඳ අවසන් කටයුතු සම්බන්ධයෙන් ඉදිරියේදී දැනුම්දෙන බවත් ප්‍රවීන ගායන ශිල්පි කීර්ති පැස්කුවෙල් මහතා වැඩිදුරටත් පැවසීය. දරුවන් දෙදෙනෙකුගේ සෙනෙහෙබර පියෙකු වන රොනී ලීච් මහතා අභාවප්‍රාප්ත වන විට 65 වැනි වියෙහි පසුවිය.", "URL": "https://sinhala.adaderana.lk/news.php?nid=96977", "Category": null, "Parent URL": null}