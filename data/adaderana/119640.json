{"Source": "Adaderana", "Timestamp": "September 21, 2019 10:51 am", "Headline": "ආත්මාරක්ෂක සටන් කලා සංදර්ශනයක්", "News Content": "උතුරු කොරියාවේ පැවැති ආත්මාරක්ෂක සටන් කලා සංදර්ශනයක් පිළිබද විදෙස් පුවත් වාර්තා කර ඇත. ජාත්‍යන්තර ආත්මාරක්ෂක සටන් කලා කමිටුව පිහිටුවීමේ 20වැනි සංවත්සරය නිමිති කරගෙන ආත්මාරක්ෂක සටන් කලා සංදර්ශනයක් පැවැත්වීම සදහා උතුරු කොරියාව කටයුතු කර ඇත. එරට අතිශය ජනප්‍රිය සටන් කලාවක් වන ටයිකොන්ඩෝ සටන් ශිල්පය හා තවත් සටන් ශිල්ප ක්‍රම කිහිපයක් මෙහිදී ප්‍රදර්ශනය කෙරුණි. උතුරු කොරියානු රජයේ මාධ්‍ය විකාශය කළ දර්ශන කිහිපයක දැක්වුණේ ඒ සදහා දේශීය මෙන්ම විදේශීය ආත්මාරක්ෂක සටන් කලා කණ්ඩායම් එක්ව සිටි ආකාරයයි. පියොන්යෑන්ග් අගනුවර පැවැති ටයිකොන්ඩෝ සංදර්ශනයට වියට්නාමය හා ෆින්ලන්තය යන රටවල සිට පැමිණි රාජතාන්ත්‍රිකයන්ද එක්ව සිටි බව සඳහන්. ක්‍රීඩා සංදර්ශනයේ ගිනි සිළුව රැගත් පිරිස් වීදි ඔස්සේ දිවවිත් ආත්මාරක්ෂක කලා කමිටුවේ ප්‍රධානියා වෙත එය ලබාදෙන ආකාරයත් මේ දර්ශනවල ඇතුළත්. එමෙන්ම අටවැනි ජාත්‍යන්තර ආත්මාරක්ෂක සටන් කලා තරගාවලිය මේ වසර අවසානයේදී ඉතාලියේ පැවැත්වීමට නියමිත බවත් විදෙස් පුවත් වැඩිදුරටත් සඳහන් කර තිබුණි.", "URL": "https://sinhala.adaderana.lk/news.php?nid=119640", "Category": null, "Parent URL": null}