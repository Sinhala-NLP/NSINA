{"Source": "Adaderana", "Timestamp": "December 20, 2017 01:55 pm", "Headline": "බෙහෙත් ගණන් ගිය හේතුව සුව ඇමති පහදයි ", "News Content": "ඩොලරයට සාපේක්ෂව ලෝක වෙළඳපොළ තුළ ඖෂධ මිල ඉහළ යාම හේතුවෙන් ඖෂධ මිල සියයට 05 කින් ඉහළ නැංවීමට සිදුවූ බව සෞඛ්‍ය අමාත්‍ය රාජිත සේනාරත්න මහතා පවසයි. ලෝක වෙළඳපොළේ ඖෂධ මිල ඉහළ යෑමත් සමඟ ඖෂධ ආනයනකරුවන්ගේ වාණිජ මණ්ඩලය සහ ඖෂධ ආනයනකරුවන් සිදුකළ ඉල්ලීමක් සලකා බැලීමෙන් අනතුරුව මෙම තීරණය ගත් බව සෞඛ්‍ය අමාත්‍යවරයා සඳහන් කළේය. අත්‍යවශ්‍ය ඖෂධ වර්ග 48 ක මිල රජය විසින් ඉහළ නංවා ඇති බවට මාධ්‍ය ඔස්සේ පල වූ වාර්තා සම්බන්ධයෙන් කරුණු පැහැදිලි කරමින් සෞඛ්‍ය අමාත්‍ය රාජිත සේනාරත්න මහතා නිවේදනයක් නිකුත් කරමින් මෙම අදහස් පල කර තිබේ. මෙම මිල ඉහළ නැංවීම වසරක කාලයක් බල පැවැත්වෙන අතර එම කාලය තුළදී ලෝක වෙළඳපොළේ ඖෂධ මිල ඉහළ ගියද මෙරට ඖෂධ මිලෙහි කිසිඳු වෙනසක් සිදු නොවන බවද සෞඛ්‍ය අමාත්‍යවරයා සඳහන් කළේය. පසුගිය වසරේ ඔක්තෝබර් මාසයේදී අත්‍යවශ්‍ය ඖෂධ වර්ග 48 ක මිල අඩු කර ඇති අතර එමඟින් රෝගී ජනතාවට විශාල සහනයක් ලැබුණු බවද සෞඛ්‍ය අමාත්‍යවරයා පෙන්වා දුනි. පසුගිය 14 වනදා අති විශේෂ ගැසට් පත්‍රයක් මඟින් ඖෂධ මිල වැඩි කිරීම සම්බන්ධයෙන් නිවේදනය කර ඇති අතර එම මිලට ඖෂධ අලෙවි නොකරන වෙළඳසැල් පිලිබඳව ජාතික ඖෂධ නියාමන අධිකාරිය මඟින් විමර්ශන හා වැටලීම් ආරම්භ කර ඇති බවද අමාත්‍ය රාජිත සේනාරත්න මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=81837", "Category": null, "Parent URL": null}