{"Source": "Adaderana", "Timestamp": "June 8, 2016 01:09 pm", "Headline": " ලෝක සාගර දිනය අදයි", "News Content": "අදට යෙදී ඇති ලෝක සාගර දිනයට සමගාමීව සංවිධානය කරන ලද විශේෂ පාගමනක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(08) පෙරවරුවේ පැවැත්වුණි. සමුද්‍රීය පරිසර ආරක්ෂණ අධිකාරිය විසින් සංවිධානය කරන ලද මෙම පාගමන කොළඹ විහාරමහාදේවී එළිමහන් රංඟ පීඨය අසළින් ආරම්භ වී ගාලුමුවදොර පිටිය දක්වා ගමන් කළ බව ජනාධිපති මාධ්‍ය අංශය සඳහන් කළේය. සමුද්‍ර පරිසරය ආරක්ෂා කරගැනීමේ වැදගත්කම පිළිබඳව ජනතාව දැනුම්වත් කිරීමේ අරමුණින් “පිවිතුරු සයුරක් - නීරෝගීමත් ලොවක්\" යන තේමාව යටතේ මෙම පාගමන සංවිධානය කර තිබූ බව සඳහන්ය. 2009 වසරේ සිට සෑම වසරකම ජුනි මස 08 වැනිදා ජගත් සාගර දිනය ලෙස එක්සත් ජාතීන්ගේ සංවිධානය ප්‍රකාශයට පත් කර තිබේ. ශ්‍රී ලංකාව විසින් ද එම දිනය අඛණ්ඩව සමරනු ලබන අතර ඒ වෙනුවෙන් වෙරළ පවිත්‍ර කිරීමේ වැඩසටහන් ඇතුළු වැඩසටහන් රැසක් සංවිධානය කර ඇති බව ජනාධිපති මාධ්‍ය අංශය සඳහන් කළේය. මේ අතර අද පැවති පාගමනට සමගාමීව සමුද්‍රීය පාරිසර ආරක්ෂණ අධිකාරිය විසින් වාර්ෂිකව එළිදක්වනු ලබන සත් සමුදුර සඟරාවේ පළමු කලාපය ද ජනාධිපතිවරයා වෙත පිළිගැන්වීම ද සිදුකර තිබේ.", "URL": "https://sinhala.adaderana.lk/news.php?nid=60906", "Category": null, "Parent URL": null}