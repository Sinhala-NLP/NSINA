{"Source": "Adaderana", "Timestamp": "March 25, 2010 08:00 am", "Headline": "තවත් වැස්සොත් නායයෑමේ අවදානමක්", "News Content": "නුවරඑළිය දිස්ත්‍රික්කයට තවදුරටත් අධික වර්ෂාව පැවතුනහොත් නායයෑමේ අවදානමක් ඇති විය හැකි බවට භූ විද්‍යා පතල් කාර්යාංශය අනතුරු අඟවා ඇති බව දිස්ත්‍රික් ලේකම් ඩී.පී.ජී. කුමාරසිරි මහතා පවසයි. ඊයේ රාත්‍රියේ දී මිලිමීටර් 61 ක අධික වර්ෂාපතනයක් නුවරඑළිය දිස්ත්‍රික්කයට ලැබුණු බව ඒ මහතා සඳහන් කළේය. අධික වියළි කාලගුණික තත්ත්වයක් පැවති නුවරඑළිය දිස්ත්‍රික්කයට මෙවැනි වර්ෂාපතනයක් එකවර ලැබීම හේතුවෙන් නායයෑමේ අවදානමක් නිර්මාණය විය හැකි බව ජාතික ගොඩනැගිලි පර්යේෂණ හා භූවිද්‍යා පතල් කාර්යාංශය සඳහන් කරයි. මේ තත්ත්වය තුළ නායයෑමේ අවදානමක් ඇති ස්ථානවල පදිංචිව සිටින පුද්ගලයින් අවධානයෙන් සිටින ලෙස නුවරඑළිය දිස්ත්‍රික් ලේකම්වරයා ඉල්ලා සිටියි. මිලිමීටර් 150 දක්වා වර්ෂාපතනය වැඩිවුවහොත් අනිවාර්යයෙන්ම නායයෑමක් සිදුවිය හැකි බවට මේ වන විටත් භූවිද්‍යා පතල් කාර්යාංශය දැනුම් දී ඇති බව ද දිස්ත්‍රික් ලේකම්වරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=7490", "Category": null, "Parent URL": null}