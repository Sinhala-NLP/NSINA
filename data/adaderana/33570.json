{"Source": "Adaderana", "Timestamp": "April 25, 2013 12:31 pm", "Headline": "ලංකාවට යන්න එපා - ඩී.එම්.කේ. කියයි", "News Content": "ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය සමුළුව වර්ජනය කරන ලෙස ඉන්දියාවේ ඩී.එම්.කේ. පක්ෂය පොදුරාජ්‍ය මණ්ඩලයීය සාමාජික රටවලින් ඉල්ලීමක් කර තිබේ. ඩී.එම්.කේ පක්ෂය ප්‍රකාශ කර ඇත්තේ ශ්‍රී ලංකාවට එරෙහිව එක්සත් ජාතීන්ගේ මානව හිමිකම් කවුන්සිලයෙන් චෝදනා එල්ලවීමත් තවත් මානව හිමිකම් සංවිධානවලින් ශ්‍රී ලංකාවට එරෙහිව චෝදනා එල්ලවීමත් සැලකිල්ලට ගනිමින් එම සමුළුව වර්ජනය කළ යුතු බවයි. ට්‍රිනිඩෑඩ් සහ ටොබැගෝ, ඔස්ට්‍රේලියාව සහ ජැමෙයිකාව යන රටවලින් ඩී.එම්.කේ. පක්ෂය දැනටමත් මෙම ඉල්ලීම කර ඇති බව සඳහන්ය. ඉදිරියේදී තවත් රටවල්වලින් මෙම ඉල්ලීම කරන බව ඩී.එම්.කේ පක්ෂය පවසයි. මේ අතර කැනඩා අගමැතිවරයා ද මෙවර පොදු රාජ්‍ය මණ්ඩලීය සමුළුව ශ්‍රී ලංකාවේ නොපැවැත්විය යුතු බවට ප්‍රකාශ කර තිබේ. ශ්‍රී ලංකාවේ මානව හිමිකම් වාර්තා සැලකිල්ලට ගනිමින් මෙම තීරණයට එළඹිය යුතු බවට හෙතෙම ප්‍රකාශ කර ඇති බව සඳහන්ය.", "URL": "https://sinhala.adaderana.lk/news.php?nid=33570", "Category": null, "Parent URL": null}