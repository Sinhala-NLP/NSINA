{"Source": "Adaderana", "Timestamp": "August 4, 2013 05:22 pm", "Headline": "වැලිවේරියේදී මැරුණ ගණන නිල වශයෙන් කියන්න", "News Content": "වැලිවේරියේදී ඇති වු ගැටුමේදී දැනට වාර්තා වී ඇති තොරතුරු අනූව මරණ ගණන වැඩි බවත් සත්‍යය වසන් නොකර ජනතාවට හෙළිකරන ලෙසද නිරායුධ ජනයාට වෙඩි තැබීමට අණ දුන්නේ කවුරුන්දැයි හෙළිකරන ලෙසද එ.ජා.ප. මන්ත්‍රී මංගල සමරවීර මහතා රජයෙන් ඉල්ලීමක් කරයි. වැලිවේරිය ගැටුම ගැන ඔහු විසින් නිකුත් කළ මාධ්‍ය නිවේදනයක මේ බව දැක්වෙයි. එය පහත පරිදිය. ආණ්ඩුව නිල වශයෙන් නිවේදනය කළ මරණ සංඛ්‍යාව 2 ක් දක්වා ඉහළ නංවමින්, රාජපක්ෂ රෙජීමය ඉකුත්දා යුද හමුදාව යොදවා වැලිවේරියේදී සිදුකළ සමූහ මිනිස් ඝාතනයේ තුවාල ලැබූ 19 හැවිරිදි තරුණයෙකු අද (4) උදෑසන ජීවිතය හැර ගියේය. රජයේ නිල මරණ සංඛ්‍යාව එසේ වුවත්, අද පළවූ ‘සන්ඩේ ටයිම්ස්’ පුවත් පත පෙන්වා දෙන ආකාරටය ඊයේ (3) රාත්‍රී වන විට අමානුෂික ලෙස මෙසේ ඝාතනය වූ සංඛ්‍යාව 6 කි. ඒ අනුව මේවන විට 7 දෙනෙකු මෙම සිද්ධිය නිසා මිය ගොස් තිබෙන අතර ඒ බව එම ප්‍රදේශයෙන් ලැබෙන ස්වාධීන තොරතුරුවලින්ද තහවුරු වේ. එහෙත් මේ මිනීමරු ආණ්ඩුව, බොන්නට වතුර ටිකක් ඉල්ලූ ජනතාවට උණ්ඩයෙන් හිත් පිත් නැති ලෙස පිළිතුරු දුන්නා පමණක් නොව එයින් මියගිය සංඛ්‍යාව ඇතුළු සිද්ධියේ සත්‍ය තත්ත්වය ජනතාවගෙන් සහ ලෝකයාගෙන් වසන් කරමින් සිටී. එබැවින් මා රාජපක්ෂ රෙජීමයට අවධාරණය කරන්නේ, ජනතාවත්, ලෝකයාත් තව දුරටත් මුලා නොකොට මෙම අමානුෂික සමූහ මිනිස් ඝාතනයෙන් මියගිය ගණන සත්‍ය වශයෙන්ම නිල වශයෙන් ප්‍රකාශයට පත් කරන ලෙසයි. එසේම ආණ්ඩුව තවත් හෙලි කළ යුතු කාරණයක් වන්නේ, සම්පූර්ණයෙන්ම සිවිල් ජන ජීවිතයට අදාළ කාරණයක් වූ මේ සිද්ධියේදී පොලීසිය වෙනුවට ම්ලේච්ඡ ත්‍රස්තවාදීන් පිරිසකට එරෙහි සටනට යවන්නා සේ යුද හමුදාවේ කොමාන්ඩෝ සෙබළුන් යොදවා ජීව උණ්ඩවලින් නිරායුධ, අහිංසක මිනිසුන්ට හිතුණු හිතුණු අතේ වෙඩි තබන්නට අණ දුන්නේ කවුද? යන්නයි. ඒ අණ දුන් බලවතා රාජපක්ෂ අයියාද? නැතිනම් මල්ලීද? යන්න සැක හැර දැන ගැනීමට රතුපස්වල ජනතාව පමණක් නොව මුළු ලෝකයාම බලා සිටින බව මතක් කර දෙනු කැමැත්තෙමි. මංගල සමරවීර පා.ම. සන්නිවේදන අංශ ප්‍රධානී - එක්සත් ජාතික පක්ෂය 2013 අගෝස්තු 04 දිනදී ය.", "URL": "https://sinhala.adaderana.lk/news.php?nid=36372", "Category": null, "Parent URL": null}