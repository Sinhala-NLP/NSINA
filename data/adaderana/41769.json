{"Source": "Adaderana", "Timestamp": "March 13, 2014 01:11 pm", "Headline": "ඉරිදා හා පොහොය දිනවල උපකාරක පංති තහනම්!", "News Content": "ඉරිදා දිනවල පස්වරු 02 දක්වා සහ සෑම පසළොස්වක දිනකම පෞද්ගලික උපකාරක පන්ති නැවැත්වීමට අවශ්‍ය පියවර ගන්නා ලෙස අග්‍රාමාත්‍යවරයා උපදෙස් දී තිබේ. බුද්ධශාසන හා ආගමික කටයුතු අමාත්‍යවරයා ලෙස දි.මු ජයරත්න මහතා විසින් සෑම පළාත් සභාවකම ආණ්ඩුකාරවරු සහ මහඇමතිවරුන්ට මේ බව ලිඛිතව දන්වා ඇති බව සඳහන්ය. පළාත් සභා වල විපක්ෂ නායකවරුන්ට ද මේ බව දැනුම්දී ඇති බව බුද්ධශාසන හා ආගමික කටයුතු අමාත්‍යංශය පවසන්නේය. දරුවන් දහම් පාසල් අධ්‍යාපනයට නැඹුරු කිරීමටත් පොහොය දිනවල ආගමික වතාවත් වල යෙදවීම සඳහා අනුබලදීමත් අරමුණු කරගනිමින් මෙම පියවර ගෙන ඇති බව සඳහන්ය. දැනටමත් සබරගමු පළාත් සභාව මගින් ඊට අදාළ පියවර ගෙන ගැසට් නිවේදනයක් ද නිකුත් කර ඇති අතර සෙසු පළාත් සභා බල ප්‍රදේශ වල ද මෙය ක්‍රියාත්මක කිරිම මෙමගින් අරමුණු කෙරෙන බව එම අමාත්‍යංශය පැවසීය.", "URL": "https://sinhala.adaderana.lk/news.php?nid=41769", "Category": null, "Parent URL": null}