{"Source": "Adaderana", "Timestamp": "April 15, 2016 07:59 am", "Headline": "ලග්ගල පොලීසියේ තිදෙනෙකුගේ වැඩතහනම්-ගිනි අවි සොයා පරීක්ෂණ දැඩිවෙයි", "News Content": "ලග්ගල පොලිස් ස්ථානයෙන් ගිනි අවි සොරාගැනීමේ සිද්ධියට අදාළව එදින ඒ මොහොතේ රාජකාරියේ යෙදී සිටි පොලිස් නිලධාරීන් තිදෙනෙකුගේ වැඩතහනම් කර තිබේ.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා කියා සිටියේ පරීක්ෂණවලට බාධා නොවන පරිදි මෙලෙස තාවකාලිකව වැඩතහනම් කෙරුණු බව හා සිද්ධිය සම්බන්ධයෙන් තල කිහිපයක පරීක්ෂණ ක්‍රියාත්මක වන බවයි.කෙසේ වෙතත් මේවන විට ලග්ගල පොලිස් ස්ථානයෙන් සොරා ගැනුණු ගිනි අවි සොයා පොලිස් විශේෂ කාර්යය බලකාය සහ යුධ හමුදාව විශේෂ විමර්ශනයක් ආරම්භ කර තිබේ. මීට පොලිස් නිල සුනඛයින්ගේ ද සහය ලබාගෙන ඇති බව වාර්තා වේ.ඊයේ අලුයම 1.00ට පමණ ලග්ගල පොලිස් ස්ථානයේ ගිනි අවි බහාලනය විවෘත කර කිසියම් පුද්ගලයෙකු විසින් එහි තිබූ ටී 56 වර්ගයේ ගිනි අවියක් සහ පිස්තෝල 05ක් රැගෙන ගොස් තිබුණි. අදාළ සිද්ධිය සිදුවන අවස්ථාවේ දී ලග්ගල පොලිස් ස්ථානය තුළ පොලිස් නිලධාරීන් සිව් දෙනෙකු පමණක් රාජකාරී කටයුතුවල නිරතව ඇති බව වාර්තා වේ. කෙසේවෙතත් මෙම සිද්ධිය සම්බන්ධයෙන් වැඩබලන පොලිස්පති එස්.එම්.වික්‍රමසිංහ මහතාගේ උපදෙස් මත අපරාධ පරීක්ෂණ දෙපාර්තමේන්තුවද පරීක්ෂණ ආරම්භ කර තිබේ. ඊයේ රාත්‍රීය වන තුරුත් අපරාධ පරීක්ෂණ දෙපාර්තමේන්තු නිලධාරීන් විසින් අදාළ පොලිස් නිලධාරීන් සිව්දෙනාගේ ප්‍රකාශ සටහන් කරගත් බව වාර්තා වේ. මේ අතර මෙම පොලිස් නිලධාරීන් සිව්දෙනා සොරකම සිදුවන අවස්ථාවේ බීමතින් සිටි බවට ද විවිධ ප්‍රචාර පැතිරෙමින් පවතී.ඒ අනුව ඔවුන් බීමතින් සිටියේ ද යන්න පිළිබඳව සොයා බැලීම සඳහා ඊයේ දිනයේ දී අධිකරණ වෛද්‍යවරයා වෙත ඉදිරිපත් කිරීමට නියමිතව තිබුණ ද ප්‍රකාශ සටහන් කර ගැනීම හේතුවෙන් එය සිදුව නොමැති බව සඳහන්ය. කෙසේවෙතත් මොවුන් අද දිනයේ දී අධිකරණ වෛද්‍ය නිලධාරීවරයා වෙත යොමුකිරීමට නියමිතය.", "URL": "https://sinhala.adaderana.lk/news.php?nid=59174", "Category": null, "Parent URL": null}