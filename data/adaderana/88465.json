{"Source": "Adaderana", "Timestamp": "May 3, 2018 05:01 pm", "Headline": "පුනරුදයක ඇරඹුම අගමැතිගේ ප්‍රධානත්වයෙන් ලබන 6 වන දා ආරම්භ කිරීමට සැලසුම්", "News Content": "එක්සත් ජාතික පක්ෂය ජයග්‍රහණය කරා ගෙනයාමේ “පුනරුදයක ඇරඹුම” වැඩසටහන පක්ෂ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ලබන 06 වනදා ආරම්භ කිරීමට සැළසුම් කර තිබේ. පක්ෂ මහලේකම් අමාත්‍ය අකිල විරාජ් කාරියවසම් මහතා පවසන්නේ එම වැඩසටහනට සමගාමීව පක්ෂයේ උන්නතිය වෙනුවෙන් කටයුතු කළ මියගිය නායකයින් සිහිපත් කරමින් සහ පාක්ෂිකයින් ඇතුළු සමස්ථ ජනතාවට සුබපතා සර්ව රාත්‍රික පිරිත් සජ්ජායනයක් සිරිකොත පක්ෂ මූලස්ථානයේදී පැවැත්වීමට නියමිත බවයි. මැයි මස 07 වනදා උදෑසන භික්ෂූන් වහන්සේ සියක් නමක් විෂයෙහි හීල් දානමය පුන්‍ය කර්මයක් සිදුකිරීමට සැළසුම් කර ඇති බව ද මහලේකම්වරයා සඳහන් කළේය. මීට අමතරව 06 වනදා රාත්‍රියේ සිට හත් වනදා උදෑසන දක්වා ජනතාව වෙනුවෙන් ආහරපාන දන්සැලක් ද පක්ෂ මූලස්ථානයේ පැවැත්වීමට සැළසුම් කර ඇති බව අකිල විරාජ් කාරියවසම් අමාත්‍යවරයා පැවසීය.", "URL": "https://sinhala.adaderana.lk/news.php?nid=88465", "Category": null, "Parent URL": null}