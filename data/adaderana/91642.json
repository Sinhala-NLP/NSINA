{"Source": "Adaderana", "Timestamp": "June 28, 2018 03:40 pm", "Headline": "මත්ද්‍රව්‍ය ජාවාරම්කරුවන්ගේ ග්‍රහණයට හසුවූ පාසල් නොයන දරුවන් නැවත පාසල් යවන වැඩසටහනක් අරඹයි", "News Content": "කොළඹ නගරයට තදාසන්න ප්‍රදේශ වල මත්ද්‍රව්‍ය ජාවාරම්කරුවන්ගේ ග්‍රහණයට හසුව පාසල් නොයන දරුවන් හඳුනාගෙන නැවත එම දරුවන් පාසල්ගත කිරීමේ වැඩසටහනක් ආරම්භ කර ඇති බව මත්ද්‍රව්‍ය නිවාරණ ජනාධිපති කාර්යසාධන බලකාය පවසයි. එහි අධ්‍යක්ෂ වෛද්‍ය සමන්ත කුමාර කිතලවආරච්චි මහතා සඳහන් කලේ ජනාධිපතිවරයාගේ උපදෙස් මත මත්ද්‍රව්‍ය නිවාරණ සතිය ප්‍රකාශයට පත් කිරීමත් සමඟ මෙම වැඩසටහන ආරම්භ කර ඇති බවයි. මෙම වැඩසටහනට අදාළව මෙතෙක් සිදුකර ඇති විමර්ශන වලදී මත්ද්‍රව්‍යල වලට ඇබ්බැහි වූ පවුල්වලට අදාළ දරුවන් සියයකට ආසන්න ප්‍රමාණයක් හඳුනාගෙන ඇති බව ඔහු පෙන්වා දෙයි. එම දරුවන් ජුලි මස දෙවනදා සිට නැවත පාසල්වලට යොමු කිරීම සඳහා ජාතික ළමා ආරක්ෂක අධිකාරියත් සමඟ එක්ව අවශ්‍ය කටයුතු සැළසුම් කර ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91642", "Category": null, "Parent URL": null}