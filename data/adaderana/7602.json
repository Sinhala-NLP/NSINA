{"Source": "Adaderana", "Timestamp": "April 1, 2010 09:06 am", "Headline": "සන්ධානය එකට ගැටෙයි", "News Content": "හලාවත නගරයේ දී එක්සත් ජනතා සන්ධාන අපේක්ෂකයින් දෙදෙනෙකුගේ ආධාරකරුවන් දෙපිරිසක් අතර ගැටුම්කාරී තත්ත්වයක් හටගෙන තිබේ. අද අලුයම මෙම ගැටුම හටගත් බව හලාවත පොලිසිය පවසයි. මෙසේ ගැටුම්කාරී තත්ත්වයක් හටගෙන ඇත්තේ ධීවර නියෝජ්‍ය අමාත්‍ය නියෝමාල් පෙරේරා සහ එම පක්ෂයේම පුත්තලම දිස්ත්‍රීක්කය සඳහා තරග වදින සනත් නිශාන්ත යන මහත්වරුන්ගේ ආධාරකරුවන් පිරිසක් අතරයි. ගැටුමෙන් තුවාල ලැබූ පුද්ගලයින් දෙදෙනෙකු හලවත මූලික රෝහලට ඇතුළත් කර තිබේ. මෙහිදී වාහන 4 කට ද බරපතල ලෙස හානි සිදුව ඇති බව පොලිසිය සඳහන් කරයි. හානියට පත් සියලුම වාහන සනත් නිශාන්ත මහතාට අයත් ඒවා බව පොලිසිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=7602", "Category": null, "Parent URL": null}