{"Source": "Adaderana", "Timestamp": "September 7, 2019 10:46 am", "Headline": "හොංකොං යළිත් උණුසුම්", "News Content": "මතභේදකාරී උදර්පණ පනත ඉල්ලා අස්කරගැනීමෙන් අනතුරුවත් හොංකොං රාජ්‍යෙය් නැවතත් රාජ්‍ය විරෝධී රැලි ආරම්භ වී ඇත. හොංකොං රාජ්‍යය පුරා පැවැත්වෙන රාජ්‍ය විරෝධී උද්ඝෝෂණ මේ වනවිට දැඩි ප්‍රචණ්ඩකාරී මුහුණුවරක් ගෙන ඇත. විරෝධතා මර්දනයට පොලීසියද මැදිහත් වූ අතර එහිදී විරෝධතා විසුරුවා හැරීම පාලනයට මාර්ගය හරස්කර ගිනි දැල්වීමටත් විරෝධතාකරුවන් කටයුතු කර තිබුණි. පසුගිය සතියේදී මොන්ග් කොක් හි ප්‍රින්ස් එඩ්වර්ඩ් දුම්රියපොළ ආසන්නයේදී දුම්රියක ගමන්ගත් පිරිසක් ඉලක්ක කර පොලීසිය එල්ල කළ ප්‍රහාරය සම්බන්ධයෙන් පරීක්ෂණයක් කරන ලෙස මෙහිදී විරෝධතාකරුවන් ඉල්ලා සිටියේය. ඉතාමත් කලහකාරී ලෙසින් හැසිරුණු විරෝධතාකරුවන්, නගරයේ සැරසරමින් විරෝධතා නිරීක්ෂණය කළ පිරිස් ඉලක්ක කර ප්‍රහාර එල්ල කළේය. එමෙන්ම නගරයේ දුම්රිය ස්ථානය සමීපයේ සවිකර ඇති මාර්ග හා තොරතුරු දැක්වීමේ සංඥා පුවරු ගලවා විනාශ කිරීමටත් ඔවුන් කටයුතු කළේය. මතභේදයට තුඩු දුන් උදර්පණ පනත හකුලාගැනීමෙන් පසුවත් හොංකොං හි විරෝධතා සමනය වී නොමැතිවීම විශේෂත්වයක්. විචාරකයන් පෙන්වාදෙන්නේ, පනත ඉල්ලා අස්කරගැනීමෙන් පසු බොහොදෙනා විරෝධතාවලින් ඉවත්වුවත්, තරුණ පිරිස් තවමත් විරෝධතාවල නිරතවීම ඉතාමත් කණගාටුදායක කරුණක් බවයි. මෙය හොංකොං හි ආර්ථිකය හා අනාගතය සම්බන්ධ විශේෂ සංධිස්ථානයක් බවත් විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=118502", "Category": null, "Parent URL": null}