{"Source": "Adaderana", "Timestamp": "July 6, 2012 02:19 pm", "Headline": "නියෝජ්‍ය පොලිස්පති හෙක්ටර් ධර්මසිරිගේ වැඩ තහනම්", "News Content": "පොලිස්පතිවරයා විසින් විනය බලධාරියාගේ අනුමැතියට යටත්ව අල්ලස් චෝදනාවක් අධිකරණයේ ගොනුවී ඇති නිසා අද(06) දින සිට නියෝජ්‍ය පොලිස්පති හෙක්ටර් ධර්මසිරි මහතාගේ වැඩ තහනම් කර තිබේ. 2007 වර්ෂයේදී සිදුවූ සිද්ධියක් සම්බන්ධයෙන් අල්ලස් හෝ දූෂණ විමර්ශන කොමිසන් සභාව විසින් විමර්ශනයක් පැවැත්වීමෙන් අනතුරුව 2012 ජූනි 07 වන දින කොළඹ ප‍්‍රධාන මහේස්ත‍්‍රාත් අධිකරණයේදී දැනට ගාල්ල දිස්ත‍්‍රික්කය භාරව සිටින නියෝජ්‍ය පොලිස්පති හෙක්ටර් ධර්මසිරි මහතාට විරුද්ධව අල්ලස් හෝ දූෂණ මර්දන කොමිසන් සභා පනතේ 70(ඉ) වගන්තිය යටතේ නඩු පවරන ලද බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. මෙසේ නඩු පැවරීමට හේතුව ග‍්‍රාමාරක්ෂක භටයින් 04 දෙනෙකු සහ පොලිස් කොස්තාපල්වරයකු, ඒ මහතා මාතලේ ජ්‍යෙෂ්ඨ පොලිස් අධිකාරී ලෙස සේවය කරමින් සිටියදී රාජකාරියෙන් පරිබාහිරව පුද්ගලික කටයුත්තක් සඳහා යෙදවීම බව ද පොලිස් මාධ්‍ය ප්‍රකාශකවරයා සඳහන් කරයි.", "URL": "https://sinhala.adaderana.lk/news.php?nid=25562", "Category": null, "Parent URL": null}