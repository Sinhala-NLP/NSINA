{"Source": "Adaderana", "Timestamp": "May 24, 2013 03:30 pm", "Headline": "දන්සැල් පරික්ෂාව තිතටම!", "News Content": "ඡායා රූ- ජූඩ් සමන්ත වෙසක් දිනය නිමිත්තෙන් දිවයින පුරා පවත්වා ගෙන ගිය දන්සැල් 2424 ක් අද (24) දහවල් වන විට පරීක්ෂාවට ලක් කළ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පවසයි. වෙසක් දින 2ක තුළ දිවයින පුරා පවත්වන දන්සැල් සම්බන්ධයෙන් දැනුවත් කරන ලෙස මහජන සෞඛ්‍ය පරීක්ෂකවරුන්ගේ සංගමය දන්සැල් සංවිධායකයින්ගෙන් ඉල්ලීමක් කර තිබු බව අප වාර්තාකරු කියයි. ඒ අනුව දිවයින පුරා දන්සල් 4876 ක් අදත් හෙටත් පවත්වන බවට දන්සැල් සංවිධායකයින් විසින් මහජන සෞඛ්‍ය පරීක්ෂකවරුන් වෙත දන්වා ඇත. එසේ දැනුම් දෙන ලද සියලූම දන්සැල් සංවිධායකයින් 23 වැනි දින සවස වන විට හමුවී ඇති මහජන සෞඛ්‍ය පරීක්ෂකවරුන් නිසි ප්‍රමිතියකින් යුතුව පරිසරයට හානි නොවන ආකාරයෙන් දන්සැල් පවත්වා ගෙන යන ආකාරය සම්බන්ධයෙන් ඔවුන්ව දැනුවත් කර ඇත. නමුත් දැනුම් දීමකින් තොරව විශාල දන්සැල් සංඛ්‍යාවක් දිවයින පුරා පවත්වා ගෙන ගිය බව මහජන සෞඛ්‍ය පරීක්ෂකවරුන්ගේ සංගමය කියා සිටී. පරීක්ෂාවට ලක්වු දන්සැල් අතරින් 282 ක් පවත්වා ගෙන ගිය සංවිධායකයින්ට මහජන සෞඛ්‍ය පරීක්ෂකවරුන් විසින් අවවාද කර ඇත. ඇතැම් ආහාර ද්‍රව්‍ය ඉවත් කරන ලෙසද මෙහිදී උපදෙස් ලබා දී ඇත. විශේෂයෙන්ම සිසිල් බීම දන්සැල්වලට අයිස් භාවිතා කිරීමේදී ප්‍රමිතියකින් තොර අයිස් ලබාගෙන ඇති බවට ද මහජන සෞඛ්‍ය පරීක්ෂකවරුන් විසින් අනාවරණය කරගෙන තිබේ. වන්දනාවේ යන බැතිමතුන්ට පිරිසිදු ආහාර වේලක් ලබා ගැනීමට අවස්ථාව සැලසීම අරමුණු කරගෙන මෙම වැඩසටහන ක්‍රියාත්මක කළ බවත් මින් දන්සැල් සංවිධායකයින් අපහසුතාවයට පත් කිරීම තම නිලධාරීන්ගේ අරමුණ නොවන බවත් ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34352", "Category": null, "Parent URL": null}