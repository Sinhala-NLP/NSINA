{"Source": "Adaderana", "Timestamp": "August 26, 2012 01:34 pm", "Headline": "සතිපොළ නාගරික සංවර්ධන අධිකාරිය යටතට ගන්නැයි ජනපතිගෙන් උපදෙස්", "News Content": "ඇඹිලිපිටිය සතිපොළ නාගරික සංවර්ධන අධිකාරිය යටතට පවරා ගනිමින් නිසි සැලැස්මක් යටතේ එහි නවීකරණ කටයුතු සිදුකරන ලෙස ජනාධිපති මහින්ද රාජපක්ෂ මහතා උපදෙස් ලබා දී තිබේ. ඇඹිලිපිටිය සතිපොළ හා පොදු වෙළඳ පොළේ හදිසි නිරීක්ෂණ චාරිකාවක නිරත වු ජනාධිපති මහින්ද රාජපක්ෂ මහතා ආරක්ෂක ලේකම් ගෝඨාභය රාජපක්ෂ මහතාට ඒ බව දුරකථනයෙන් දැනුම් දුන්නේ යැයි ජනාධිපති මාධ්‍ය අංශය සඳහන් කළේය. අද (26) පෙරවරුවේ ඇඹිලිපිටිය ප්‍රදේශයේ ශාරීරික අභ්‍යාසවල නිරත වු මහින්ද රාජපක්ෂ මහතා 5 වසර ශිෂ්‍යත්ව විභාගයට පෙනී සිටි සිසු දරු දැරියන්ට සුබාසිංසන ද පිරිනමා තිබේ. ඉන් අනතුරුව ජනාධිපතිවරයා ඇඹිලිපිටිය සතිපොළේ නිරීක්ෂණ චාරිකාවක නිරත වු අතර එහිදි සතිපොළේ පවතින අපවිත්‍ර බව, කැළිකසල ඉවත් නොකිරීම වැනි කරුණු පිළිබඳව අවධානය යොමුවු බව ජනාධිපති මාධ්‍ය අංශය සඳහන් කළේය ජනතාවට හිතකර පරිසරයක් එම සතිපොළ තුළ නිර්මාණය කරන ලෙස ජනාධිපති මහින්ද රාජපක්ෂ මහතා එහිදී බලධාරීන්ට උපදෙස් ලබාදී තිබේ. අනතුරුව ජනාධිපතිවරයා උඩවලව ජලාශයේ තත්ත්වය සොයා බැලීම සඳහා ද එක් වු අතර උඩවලව රක්ෂිතයේ සිටින අලි රංචුවක් සඳහා ආහාර පාන සංග්‍රහයක් ද පිරිනැමූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=26900", "Category": null, "Parent URL": null}