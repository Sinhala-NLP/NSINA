{"Source": "Adaderana", "Timestamp": "August 9, 2019 01:17 pm", "Headline": "අපි තවදුරටත් ඉවසන්න සූදානම් නෑ-නාමල් කරුණාරත්න", "News Content": "කුරුණෑගල දිස්ත්‍රික්කයේ පොල්පිතිගම ප්‍රාදේශීය ලේකම් කොට්ඨාසය පවුල් දහ දහස් අටසිය නමයක් සඳහා 2018-2017 වියළී සහනාධාර ලැබීමට සුදුසුකම් තිබුණද මෙතෙක් රජය එම ජනතාවට නියං සහනාධාර ලබාදී නැතැයි සමස්ත ලංකා ගොවිජන සම්මේලනය චෝදනා කරයි. එහි ජාතික සංවිධායක නාමල් කරුණාරත්න මහතා පොල්පිතිගම ගොවීන් සමඟ අද(09) දඹුල්ලේ දී මාධ්‍ය හමුවක් කැඳවමින් මේ බව අනාවරණය කළේය. දිවයිනේ දිස්ත්‍රික්ක 13ක ජනතාවට 2017-2018 වසරවල පැවති දැඩි නියං තත්ත්වය හේතුවෙන් නියං සහනාධාර ලබා දුන් බවත් එහෙත් පොල්පිතිගම ප්‍රාදේශීය ලේකම් කොට්ඨාසය ග්‍රාම සේවා වසම් 82ක පවුල් 10809ක ජනතාවට මෙතෙක් එම සහනාධාරය ලබා නොදී ඇත්තේ රජයේ සහ රාජ්‍ය නිලධාරීන්ගේ නොසැලකිල්ල නිසා බව ඒ මහතා හෙතෙම සඳහන් කළේය. තම ජනතාවට සිදුව ඇති අසාධාරණය පිළිබඳව මානව හිමිකම් කොමිසන් සභාවට රජයේ අමාත්‍යවරයාට සහ විවිධ අංශවලට දැනුවත් කළ ද මෙතෙක් එම ජනතාවට සාධාරණය ඉටු නොකර රාජ්‍ය නිලධාරීන් දේශපාලනඥයන්ගේ විවිධ අවශ්‍යතාවයන් ඉටු කරමින් මඟ හරිමින් සිටින බව නාමල් කරුණාරත්න මහතා චෝදනා කරයි. වහාම මෙම ජනතාවට ලබාදීමට නියමිත නියං සහනාධාර ලබා නොදුනහොත් පොල්පිතිගම ප්‍රාදේශීය ලේකම් කොට්ඨාසය නියං සහනාධාර හිමිකම් කියන 45000ක ජනතාවක් සමඟ අමාත්‍යාංශයට දිස්ත්‍රික් ලේකම් කාර්යාලයට ප්‍රාදේශීය ලේකම් කාර්යාලය වටලන තත්ත්වයට පත්කරන්නට සමස්ත ලංකා ගොවිජන සම්මේලනය නායකත්වය ලබාදෙන බව නාමල් කරුණාරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=116157", "Category": null, "Parent URL": null}