{"Source": "Adaderana", "Timestamp": "February 22, 2014 09:18 am", "Headline": "යුක්‍රේනයේ ගැටුම් නිමවෙයි?", "News Content": "යුක්‍රේනයේ හටගෙන ඇති දේශපාලන අර්බුදය විසදීමට එරට ජනාධිපති සහ විපක්ෂ නායකයින් එකඟතාවට පැමිණ තිබේ. දෙපාර්ශවය අතර පැවති සාකච්ජාවලින් අනතුරුව අදාළ එකඟතා ගිවිසුමකට අත්සන් තබා ඇත. ඒ අනුව යුක්‍රේනය තුළ ජාතික ඒකාබද්ධතා රජයක් පිහිටුවීමටත් මේ වසර අවසානය වන විට ජනාධිපතිවරණයක් පැවැත්වීමටත් එකඟතාව පළවී තිබේ. එමෙන්ම ජනාධිපති බලතල අඩු කිරීමට යුක්ක්‍රේන පාර්ලිමේන්තුව ද එකඟත්වය පළ කර ඇති බව වාර්තා වේ. පාලක පක්ෂයට එරෙහිව පැවති උද්ඝෝෂණවල දී අත්අඩංගුවට ගත් විපක්ෂ ක්‍රියාකාරීන් නිදහස් කිරීමට ද යුක්‍රේන ජනාධිපති වික්ටර් යනුකොවිච් එකඟ වී තිබේ. කෙසේ වෙතත් එරට අගනුවර නිදහස් චතුරස්‍රයේ රැඳී සිටින ආණ්ඩු විරෝධී පිරිස් පවසන්නේ කුමන එකඟතාවන්ට පැමිණිය ද ජනාධිපතිවරයා ගැන විශ්වාසය තැබිය නොහැකි බවයි.", "URL": "https://sinhala.adaderana.lk/news.php?nid=41293", "Category": null, "Parent URL": null}