{"Source": "Adaderana", "Timestamp": "September 6, 2018 10:10 am", "Headline": "ලිබියාවට යන්න ගිය ට්‍රැමඩෝල් තොගයක් කොළඹ නතර වෙයි", "News Content": "ට්‍රැමඩෝල් නැමති අධිමාත්‍රා මාදක ඖෂධ තොගයක් පොලිස් මත්ද්‍රව්‍ය කාර්යාංශය විසින් අත්අඩංගුවට ගත් බව පොලීසිය පවසයි. ඊයේ(05) සවස පොලිස් මත්ද්‍රව්‍ය කාර්යාංශයට රේගු නිලධාරීන්ට ලද තොරතුරක් මත කොළඹ වරායේ දී කන්ටේනර්යක් පරීක්ෂාවට ලක් කිරීමේ දී මෙම පෙති තොගය හමුවී තිබේ. එහිදි ට්‍රැමඩෝල් මිලිග්‍රෑම් 225 ප්‍රමාණයේ පෙති එක්කෝටි පනස් ලක්ෂ පනස් දහස් එකසිය හැත්තෑවක (15,050,170) ප්‍රමාණයක් අඩංගු පෙට්ටි 585 ක් සොයා ගෙන තිබේ. මෙහි වටිනාකම මෙතෙක් ගණනය කර නොමැති බව ද පොලීසිය පවසයි. මෙම කන්ටේනරය ඉන්දියාවේ සිට කොළඹ වරාය හරහා ලිබියාවට රැගෙන යන කන්ටේනරයක් බවට දැනට තොරතුරු අනාවරණය වී ඇත. දැනට මෙම කන්ටේනරය රේගුව බාරයේ ඇති අතර, සැකකරුවන් කිසිවෙකු අත්අඩංගුවට ගෙන නොමැත. සිද්ධිය සම්බන්ධයෙන් පොලිස් මත්ද්‍රව්‍ය කාර්යාංශය වැඩිදුර විමර්ශන පවත්වා ගෙන යනු ලබයි.", "URL": "https://sinhala.adaderana.lk/news.php?nid=95630", "Category": null, "Parent URL": null}