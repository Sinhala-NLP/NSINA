{"Source": "Adaderana", "Timestamp": "May 15, 2018 05:27 pm", "Headline": " ග්‍රාම නිලධාරී පුරප්පාඩුවලට නිලධාරීන් බඳවා ගැනීම ඉදිරියේදී ", "News Content": "දිවයින පුරා ග්‍රාම නිලධාරී තනතුරේ පුරප්පාඩු සඳහා නිලධාරීන් බඳවා ගැනීම ඉදිරි සති කිහිපය අවසන් වීමට පෙර සිදු කිරීමට නියමිත බව ස්වදේශ කටයුතු අමාත්‍යංශය පවසයි. ග්‍රාම නිලධාරී වසම් 14,022 කින් වසම් 2000 කට ආසන්න ප්‍රමාණයක ග්‍රාම නිලධාරී තනතුරු පුරප්පාඩු වී ඇති අතර ආසන්න වසම්වල නිලධාරීන් අදාළ රාජකාරී කටයුතු ආවරණය කරන බව එම අමාත්‍යංශය සඳහන් කළේය. ග්‍රාම නිලධාරීන් බඳවාගැනීම සඳහා 2016 සැප්තැම්බර් මස 09 වනදා පැවති තරඟ විභාගයෙන් සමත්ව සුදුසුකම් ලැබූ 1739 දෙනෙකු හට ඉදිරියේදී පත්වීම් ලබාදීමට නියමිත බව සඳහන්ය. මෙවර විභාගය සඳහා අයදුම්කරන ලද පිරිසෙන් බහුතරය කාන්තාවන් වුවද ස්ත්‍රී පුරුෂ භේදයකින් තොරව අදාළ පුරප්පාඩු සම්පූර්ණ කිරීම සඳහා කටයුතු සිදුකරන බව ස්වදේශ කටයුතු අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=89159", "Category": null, "Parent URL": null}