{"Source": "Adaderana", "Timestamp": "January 2, 2019 09:13 am", "Headline": "අනතුරින් නැවතුන පොලිස් ජීවිතය", "News Content": "දඹුල්ල, ගලේවෙල ප්‍රධාන මාර්ගයේ යටිගල්පොත්ත ප්‍රදේශයේදී යතුරුපැදියක් මාර්ගයේ නවතා තිබූ ලොරි රථයක පිටුපස ගැටීමෙන් ගලේවෙල පොලිස් ස්ථානයේ සේවය කරමින් නියුතු පොලිස් සැරයන්වරයකු මියගොස් ඇති බව ගලේවෙල පොලීසිය පවසයි. ඊයේ(01) රාත්‍රී 9ට පමණ මෙම අනතුර සිදුව ඇති බව පොලීසිය සඳහන් කළේය. මෙසේ මියගොස් ඇත්තේ ගලේවෙල පොලීසියේ අනියුක්තව සේවය කළ පොලිස් සැරයන් නිහාල් එදිරිසිංහ නැමති අයෙකි. පොලිස් ස්ථානයේ සිට දඹුල්ල ප්‍රදේශයට යතුරුපැදියකින් ගමන් කරමින් සිටියදී පොලිස් සැරයන්වරයා මෙම අනතුරට මුහුණ ඇති බව වාර්තා වෙයි. අදාළ ලොරි රථය ගලේවෙල දෙසින් දඹුල්ල දෙසට ධාවනය වෙමින් තිබියදී යටිගල්පොත්ත ප්‍රදේශයේදී කාර්මික දෝෂයකට ලක්ව මාර්ගය අසල නාවතා තබා තිබූ බව ලොරි රථයේ රියදුරු පැවසීය. ගලේවෙල ප්‍රදේශ දෙස සිට දඹුල්ල දෙසට යතුරුපැදියද ධාවනය කර ඇත බව පොලීසිය පැවසීය. නවතා තිබූ ලොරි රථයේ පිටුපසින් පැමිණි යතුරු පැදිය ලොරි රථය යට සිර වී තිබිණි. තුවාල ලැබූ පොලිස් සැරයන්වරයා දඹුල්ල රෝහලට ඇතුළත් කරන විටත් මියගොස් සිටි බව රෝහල් ආරංචිමාර්ග පවසයි. අනතුර සම්බන්ධයෙන් වැඩිදුර විමර්ශන ගලේවෙල පොලීසිය විසින් සිදු කරයි.", "URL": "https://sinhala.adaderana.lk/news.php?nid=101668", "Category": null, "Parent URL": null}