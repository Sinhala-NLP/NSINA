{"Source": "Adaderana", "Timestamp": "December 1, 2017 05:25 pm", "Headline": "මරනෙට බිය වී අම්මා ළඟට දුවද්දී වෙඩි පිට වෙඩි තියා දුව මරයි- කොට්ටාව සසළ කළ දෙදරු මවගේ ඝාතනය පාතාල වැඩක්", "News Content": "කොට්ටාව රුක්මලේ ප්‍රදේශයේ කාන්තාවක් සිය නිවස තුළදී වෙඩි තබා ඝාතනය කර තිබේ.හිස් ආවරණ පැළඳි පුද්ගලයින් දෙදෙනෙකු විසින් ඊයේ (30) රාත්‍රීයේ මෙම වෙඩි තැබීම සිදු කර තිබේ.නිවසට ඇතුළු වූ පුද්ගලයින් දෙදෙනා ගිනි අවි දෙකක්ද රැගෙන මිය ගිය කාන්තාව සොයා පැමිණ ඇති අතර එහිදී ඇය සිය මව අසලට දිව ගොස් තිබේ.එම අවස්ථාවේදී එක් තුවක්කු කරුවෙකු විසින් තැබූ වෙඩිල්ලකින් ඇය බිම ඇද වැටී ඇති අතර ඒත් සමඟම තුවක්කුකරුවන් දෙදෙනො විසින් වෙඩි 14 ක් පමණ තබා ඇති බව සිදුකළ මූලික පොලිස් විමර්ශණවලදී අනාවරණ වී තිබේ.සිද්ධියෙන් මියගොස් ඇත්තේ රුක්මලේ බාලිකා නිවාස පාරේ පදිංචිව සිටි මංජුලා සදුනි නැමති 42 හැවරදි දෙදරු මවකි.මියගිය තැනැත්තිය අතුරුගිරිය ප්‍රදේශයේ රූපලාවන්‍යාගාරයක් පවත්වාගෙන ගොස් තිබේ.ඉකුත් ජනවාරි 17 වන දින එම රූපලාවන්‍යාගාරය තුළදී අතුරුගිරියේ බණ්ඩා නොහොත් ටනිල් බණ්ඩාර නැමති අය ඝාතනයට ලක් වූ අතර ඊට අනුබල දීම යන චෝදනාව යටතේ රක්ෂිත බන්ධනාගාරගතව සිට මාස තුනකට පසු මියගිය තැනැත්තිය නිදහස්ව පැමිණ ඇති බව පොලිසිය ප්‍රකාශ කළේය.මියගිය කාන්තාව බන්ධනාගාරයෙන් නිදහස් වී පැමිණ, ඇයට එල්ලවූ මරණ තර්ජන නිසාවෙන් එක් එක් ප්‍රදේශවල රහසිගතව දිවි ගෙවා ඇති බවත් සිද්ධිය සිදු වු දින නඩු කටයුත්තක් සඳහා කඩුවෙල අධිකරණයට ගොස් නැවත දරුවන් හා සැමියා සිටින කොට්ටාවේ නිවසට පැමිණ සිටියදී මෙලෙස ඝාතනයට ලක්ව ඇති බවත් පොලිස් පරීක්ෂණ වලින් හෙළිව තිබේ.හෝමාගම වැඩබලන මහෙස්ත්‍රාත්වරිය පැමිණ අද පස්වරුවේ මහෙස්ත්‍රාත් පරීක්ෂණය සිදු කල අතර මහෙස්ත්‍රාත්වරිය නියෝග කර ඇත්තේ මෘත ශරීරය පශ්චාත් මරණ පරික්ෂණ කටයුතු සඳහා කලුබෝවිල රෝහල වෙත රැගෙන යන ලෙසයි.නුගේගොඩ පොලිස් කොට්ඨාසයේ අපරාධ ස්ථාන පරීක්ෂණ නිලධාරීන් සහ කොට්ටාව මහරගම නවගමුව යන පොලිස් ස්ථානවල නිලධාරීන් විසින් සිද්ධියට සම්බන්ධ සැකකරුවන් සොයා පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=80861", "Category": null, "Parent URL": null}