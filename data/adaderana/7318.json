{"Source": "Adaderana", "Timestamp": "March 17, 2010 09:06 am", "Headline": "ෆොන්සේකා අදත් යුද අධිකරණයට", "News Content": "ජෙනරාල් සරත් ෆොන්සේකා මහතා අද දෙවන යුධ අධිකරණය හමුවට කැඳවීමට නියමිතව තිබේ. යුධ හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසන පරිදි අදියර දෙකක් යටතේ සරත් ෆොන්සේකා මහතාට එරෙහිව ගොනු කර ඇති චෝදනාවන්හි දෙවන අදියර අද ඉදිරිපත් කෙරේ. සරත්‍ ෆොන්සේකා මහතාට ‍එරෙහිව ඉදිරිපත් වු පළමු චෝදනා ඊයේ දිනයේදී පළමු යුධ අධිකරණයේදී විභාගයට ගැනුණි. එහෙත් අද පැවැත්වෙන ‍දෙවන යුධ අධිකරණයේ චෝදනා විභාග කිරීම ද ඊයේ පැවති යුධ අධිකරණයේ සාමාජිකයින් විසින්ම සිදුකරනු ඇතැයි සඳහන් වේ. ෆොන්සේකා මහතා වෙනුවෙන් පවත්වන යුද අධිකරණයේ සභාපති ලෙස මේජර් ජෙනරාල් එච්.එල්.වීරතුංග මහතා කටයුතු කරන අතර සෙසු සාමාජිකයින් ලෙස මේජර් ජෙනරාල් ඒ.එල්.ආර්.විජේතුංග , මේජර් ජෙනරාල් ඩී.ආර්.ඒ.බී. ජයතිලක යන මහත්වරු කටයුතු කරති. විනිසුරු අධී නීතීඥවරයා ලෙස කටයුතු කරන්නේ රියර් අද්මිරාල් ඩබ්ලිව්.ජේ.එස්.ප්‍රනාන්දු මහතාය.", "URL": "https://sinhala.adaderana.lk/news.php?nid=7318", "Category": null, "Parent URL": null}