{"Source": "Adaderana", "Timestamp": "June 30, 2017 11:38 am", "Headline": " ධීවර  පනත පාර්ලිමේන්තුවට ඉදිරිපත් කිරීමට නියමිතයි", "News Content": "මෙරට ධීවර ක්ෂේත්‍රය තුළ සිදුවිය යුතු වෙනස්කම් කිහිපයක් සම්බන්ධයෙන් වූ පනත් කෙටුම්පත පාර්ලිමේන්තුවට ඉදිරිපත් කිරීමට ධීවර අමාත්‍යංශය තීරණය කර තිබේ.ධීවර අමාත්‍ය මහින්ද අමරවීර මහතා විසින් ජූලි මස 06 වන දා අදාළ පනත් කෙටුම්පත පාර්ලිමේන්තුවට ඉදිරිපත් කිරීමට නියමිත බව එම අමාත්‍යංශය සඳහන් කළේය.ඒ අනුව මෙරට මුහුදු සීමාවට අනවසරෙන් ඇතුළුවන විදේශීය ධීවර යාත්‍රාවලින් මෙතෙක් අයකරනු ලැබූ රුපියල් මිලියනයේ දඩ මුදල රුපියල් මිලියන 100 දක්වා ඉහළ දැමීමට එම පනත මඟින් යෝජනා කර තිබේ. බොටම් ට්‍රෝලීන් ක්‍රමය ඇතුළු නීති විරෝධී මසුන් ඇල්ලීමේ ක්‍රම හේතුවෙන් මත්ස්‍ය සම්පත මෙන්ම පරිසරයද විනාශ වන බවට පරිසරවේදීන් දිගින් දිගටම පෙන්වා දෙනු ලබයි.ඒ අනුව නීති විරෝධී බොටම් ට්‍රෝලින් ක්‍රමය, ඩයිනමයිට් භාවිතය සහ හැබිලි දැල් ක්‍රම භාවිතය සම්පූර්ණයෙන් තහනම් කිරීමට ද එමඟින් යෝජනා වී තිබේ. එම ක්‍රම යොදා ගනිමින් ධීවර කටයුතු සිදුකර ධීවරයින්ට 50,000 සිට ලක්ෂ 5 දක්වා දඩ නියම කිරීමට අදාළ පනත මඟින් යෝජනා කර ඇති බව සඳහන්ය.අදාළ පනත මේ වන විට කෙටුම්පත් කර අවසන් කර ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. මේ අතර නිවාස නොමැති සහ අර්ධ වශයෙන් නිවාස හිමි ධීවර පවුල් සඳහා රුපියල් ලක්ෂය බැඟින් වූ මූල්‍ය ප්‍රතිපාදන ලබාදීමට තීරණය කර තිබේ.ඒ සඳහා දිවයින පුරා සිටින ධීවර පවුල් සඳහා රුපියල් මිලියන 1200ක මුදලක් වෙන්කර ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කළේය.මේ වන විට මඩකළපුව දිස්ත්‍රික්කයේ පවුල් 110ක් වෙනුවෙන් රුපියල් ලක්ෂ 110ක මුදලක් ගෙවා අවසන් කර ඇති බව එම අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=74716", "Category": null, "Parent URL": null}