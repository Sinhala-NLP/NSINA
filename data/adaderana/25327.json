{"Source": "Adaderana", "Timestamp": "June 26, 2012 11:16 am", "Headline": "සන්සී නැවේ මිනිස් ජාවාරම - තවත් සැකකරුවෙකු කොටුවෙයි", "News Content": "ද්‍රවිඩ ජාතික සංක්‍රමණිකයින් 492 දෙනෙකු නීති විරෝධීව කැනඩාවට රැගෙන ඒම සම්බන්ධව සැකකරුවෙකු අත්අඩංගුවට ගෙන ඇති බව රාජකීය කැනේඩියානු අශ්වාරෝහක පොලිසිය සඳහන් කරයි. ශ්‍රී ලංකාවට අයත් ගුවන් යානයකින් කැනඩාවට පැමිණි නඩරාජා මහේන්ද්‍රන් නැමති මෙම සැකකරු ටොරෙන්ටෝ පියර්සන් ජාත්‍යන්තර ගුවන් තොටුපළේ දී අත්අඩංගුවට ගෙන තිබේ. 2010 වසරේ අගෝස්තු මාසයේ දී ශ්‍රී ලාංකික සරණාගතයින් පිරිසක් රැගෙන එම්.වී සන්සී නැමති නෞකාව බ්‍රිතාන්‍ය කොළොම්බියාවට පැමිණීම සම්බන්ධ සිද්ධියේ චෝදනා එල්ල වී තිබෙන සැකකරුවන් සයදෙනා අතරින් නඩරාජා මහේන්ද්‍රන් එක් සැකකරුවෙකු වන බව සඳහන්ය. මෙම විමර්ශන කටයුතු සඳහා තායිලන්තය, ඕස්ට්‍රේලියාව, ප්‍රංශය හා නෝර්වේ යන රටවල පොලිසි විසින් සහයෝගය ලබා දී ඇති බව ද කැනේඩියානු මාධ්‍ය වාර්තා කරයි. නඩරාජා මහේන්ද්‍රන් අත්අඩංගුවට ගැනීමත් සමග මේ වනවිට එම සැකකරුවන් අතරින් 05 දෙනෙකු අත්අඩංගුවට ගෙන ඇති බවත්, සිව්දෙනෙකු කැනේඩියානු රැඳවුම් භාරයේ පසුවන බවත් කැනඩාවේ මහජන ආරක්ෂාව පිළිබඳ දෙපාර්තමේන්තුව සඳහන් කර ඇත. එම එක් සැකකරුවෙකු ප්‍රංශයෙන් පිටුවහල් කිරීමට නියමිතව ඇති බවත්, සයවන සැකකරු අත්අඩංගුවට ගැනීම සඳහා වරෙන්තු නිකුත් කර ඇති බවත් එම දෙපාර්තමේන්තුව පෙන්වා දී ඇති බව කැනේඩියානු මාධ්‍ය වාර්තා පවසයි.", "URL": "https://sinhala.adaderana.lk/news.php?nid=25327", "Category": null, "Parent URL": null}