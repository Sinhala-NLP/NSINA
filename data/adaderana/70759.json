{"Source": "Adaderana", "Timestamp": "March 12, 2017 12:29 pm", "Headline": "  ගැබිණි කතගේ දේහය රැගෙන ඥාතීන් කළුබෝවිල රෝහල ඉදිරිපිට විරෝධතාවක", "News Content": "ඩෙංගු උණ වැළඳී කළුබෝවිල රෝහලට ඇතුළත් කළ පස් මස් ගැබිණි කාන්තාවක් මිය යාමේ සිද්ධියට විරෝධය පළ කරමින් ඇයගේ ඥාතීන් අද(12) එම රෝහල ඉදිරිපිට විරෝධතාවක නිරත වුණි. මෙම කාන්තාවගේ අවසන් කටයුතු අද පස්වරුවේ සිදුකෙරුණු අතර, ඒ සඳහා දේහය සුසාන භූමිය වෙත රැගෙන යන අතරතුර කළුබෝවිල රෝහල ඉදිරිපිට දේහය තැන්පත් කර ඥාතීන් විරෝධතාවයේ නිරත වූ බව එහි සිටි අද දෙරණ වාර්තාකරු සඳහන් කළේය. එහිදී ඥාතීන් රෝහල් බලධාරීන්ට චෝදනා කළේ නිසි ප්‍රතිකාර ලබානොදීම හේතුවෙන් මෙම මරණය සිදුව ඇති බවයි. දිල්කි දිල්ෂානි නන්දසේන නමැති 22 හැවිරිදි මෙම ගැබිණි කාන්තාව උණ රෝගයක් හේතුවෙන් කළුබෝවිල රෝහලට ඇතුළත් කර තිබුණේ පසුගිය පෙබරවාරි මස 28 වන දායි. එහිදී සිදුකළ රුධිර පරීක්ෂාවෙන් ඇයට ඩෙංගු රෝගය වැළඳී ඇති බව වෛද්‍යවරුන් නිර්දේශ කර තිබුණි. කෙසේ වෙතත් රෝහලෙන් ඇයට කිසිඳු ප්‍රතිකාරයක් සිදුකර නොමැති බව ඇයගේ සැමියා ප්‍රකාශ කළේය. අධික උණ තත්ත්වය හේතුවෙන් ඇය දැඩි වේදනාවෙන් ප්‍රතිකාර ඉල්ලා සිටියත් ඇතැම් අවස්ථාවලදී හෙදියන් සහ ඇතැම් වෛද්‍යවරුන් ඒ පිළිබඳ කිසිඳු අවධානයක් යොමු නොකළ බවට ද ඔහු චෝදනා කරයි. අසාධ්‍ය තත්ත්වයෙන් පසුවූ ඇය පසුගිය තුන්වනදා අංගොඩ උණ රෝහලට මාරුකර යැවුණු අතර, ඊට දින හයකට පසුව ඇය මිය ගියේ. ඇයගේ සැමියා වන ලක්ෂිත රණසිංහ බිරිඳගේ මරණය සම්බන්ධයෙන් අපක්ෂපාතී පරීක්ෂණයක් පවත්වන ලෙස රෝහල් පරිපාලනයෙන් ඉල්ලා සිටියේය. මේ පිළිබඳව අද දෙරණ කළුබෝවිල රෝහලේ අධ්‍යක්‍ෂ වෛද්‍ය අසේල ගුණරත්නගෙන් විමසීමක් කළ අතර ඔහු කියා සිටියේ මියගිය දිල්කිගේ ස්වාමියා රෝහලෙන් කළ ඉල්ලීමකට අනුව පරීක්ෂණයක් පැවැත්වීම සඳහා සියලූ තොරතුරු හෙට(13) දින සෞඛ්‍ය අමාත්‍යාංශය වෙත යොමුකරන බවයි.", "URL": "https://sinhala.adaderana.lk/news.php?nid=70759", "Category": null, "Parent URL": null}