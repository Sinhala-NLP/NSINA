{"Source": "Adaderana", "Timestamp": "November 18, 2013 07:19 am", "Headline": "නව අලි වැටට චෝදනා ", "News Content": "මාදුරුඔය සිට වස්ගමුව දක්වා ඉදිකෙරෙන නව විදුලිවැට හේතුවෙන් සීගිරි අභයභූමියට වන අලි තර්ජන එල්ලවීමේ අවදානමක් මතුව ඇති බව වාර්තා වේ. කිලෝමීටර් 24ක දිගින් යුත් මාදුරුඔය සිට වස්ගමුව දක්වා ඉදිවන මෙම අලිවැටේ ප්‍රමාණවත් පරිදි අලිමංකඩ නොමැතිවීම හේතුවෙන් මෙම තත්ත්වය උදාවී ඇති බව සඳහන්ය. මසකට සැරයක් වෙනස් වන අලින්ගේ සංක්‍රමණ රටා හේතුවෙන් අලි වැටක් ඉදිකිරීමේ දී කිලෝමීටරයක ප්‍රමාණයක් අලිමංකඩක් සඳහා වෙන්කරනු ලැබීම සාමාන්‍ය පිළිවෙතය. එහෙත් මෙම අලි වැටේ අලිමංකඩ සඳහා වෙන් කර ඇත්තේ මීටර් 100 ක පමණ ප්‍රමාණයක් පමණක් බව වාර්තා වේ. මෙම අලිවැට විද්‍යාත්මක පදනමකින් තොරව ඉදිකර ඇති බවටද චෝදනා එල්ල වේ. ඉතා කුඩා අලිමංකඩවල් සකස් කිරීම හේතුවෙන් සීගිරි අභය භූමිය අශ්‍රිතව වන අලි තර්ජන ඉහළ යාහැකි බව වනජීවී නිලධාරීන් පවසයි. මේ හේතුවෙන් ගම්මාන රැසක ජනතාවට ද ගැටළු රැසකට මුහුණදීමට සිදුවන තිබේ.", "URL": "https://sinhala.adaderana.lk/news.php?nid=38922", "Category": null, "Parent URL": null}