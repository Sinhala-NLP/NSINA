{"Source": "Adaderana", "Timestamp": "February 6, 2018 12:43 pm", "Headline": " මීට පස්සේ සල්ලි ගන්නේ ඒකක ක්‍රමය මත පදනම්ව", "News Content": "විද්‍යුත් වාහන ආරෝපිත මධ්‍යස්ථානවල ආරෝපණ කටයුතු සිදු කිරීමේදී පාරිභෝගිකයන්ගෙන් මුදල් අය කිරීමේ ක්‍රමවේදය වෙනස් කිරීම සම්බන්ධයෙන් නිර්දේශ ඉදිරිපත් කරන බව මහජන උපයෝගීතා කොමිශන් සභාව පවසයි. එම කොමිශන් සභාව පෙන්වා දෙන්නේ ආරෝපණ කටයුතු සිදු කිරීමේදී කාල පාදක සහ ඒකක යන ක්‍රමවේදයන්ට අනුව මුදල් අය කිරීම මේ වන විට සිදුකෙරෙන බවයි. ඒ අනුව ඉදිරියේදී ඒකක ක්‍රමය මත පදනම්ව පමණක් පාරිභෝගිකයන්ගෙන් මුදල් අය කිරීම් සිදු කිරීමට මහජන උපයෝගීතා කොමිශන් සභාව නිර්දේශ කර තිබේ. කාල පාදක ක්‍රමයේ පවතින ගැටළු සම්බන්ධයෙන් ජනතාවගෙන් ලද යෝජනා මත එම ක්‍රමය අත්හිටුවීමට යෝජනා වී ඇති බව මහජන උපයෝගීතා කොමිශන් සභාවේ සන්නිවේදන අධ්‍යක්ෂ ජයනාත් හේරත් මහතා සඳහන් කළේය. අදාළ නිර්දේශය ලබන ජුනි මාසයේ සිට ක්‍රියාත්මක කිරීමට කටයුතු කරන බව ජයනාත් හේරත් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=84038", "Category": null, "Parent URL": null}