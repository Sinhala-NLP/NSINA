{"Source": "Adaderana", "Timestamp": "April 8, 2019 08:30 am", "Headline": "ගාල්ල වැකුණුගොඩ කුණු කන්ද ගිනි ගනියි", "News Content": "ගාල්ල නගරයේ කුණු දමන ගාල්ල වැකුණුගොඩ කුණු කන්ද ගිනි ගැනීමකට ලක් වි ඇත. ගාල්ල සහ අවට ප්‍රදේශවල කුණු දිනපතා ගෙනවිත් දමන්නේ මෙම ස්ථානයට බව අද දෙරණ වාර්තාකරු පවසයි. වසර ගණනාවක සිටම කුණු දැමීම නිසා එම ස්ථානයේ විශාල කුණු කන්දක් නිර්මාණය වී ඇති බව වාර්තා වේ. ඊයේ සවස (07) කුණු කන්ද ගිනි ගැනීමත් සමඟ නාගරික ගිනි නිවන ඒකක පැමිණ ගින්න මැඩ පැවැත්වීමට කටයුතු යොදන ලදී. කෙසේ වෙතත් කුණු කන්ද යළි දුම් නගිමින් පවතින බව ප්‍රදේශවාසීහු පැවසුහ. කෙසේ වෙතත් එම ස්ථානයට පැමිණි ගාල්ල නගරාධිපති ප්‍රියන්ත සහබන්දු මහතා සහ නිලධාරීන් ගිනි නිවන රථ සහ ජල බවුසර යොදවා ගින්න මැඩපැවැත්වීමට සියලු පියවර ගත් බවද අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=107598", "Category": null, "Parent URL": null}