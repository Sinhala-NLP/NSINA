{"Source": "Adaderana", "Timestamp": "August 2, 2017 02:12 pm", "Headline": "මහාධිකරණ විනිසුරුවරුන් වැඩිකරන්න යයි!", "News Content": "මහාධිකරණයට විනිසුරුවරුන් සංඛ්‍යාව වැඩිකිරීම සඳහා අධිකරණ සංවිධාන පනත සංශෝධනය කිරීමට කැබිනට් අනුමැතිය හිමිවී තිබේ.මහාධිකරණ සඳහා දැනට අනුමත විනිශ්චයකාරවරුන් සංඛ්‍යාව 75 ක් වන අතර එය සිට 85 දක්වා වැඩි කිරීම පිණිස නීති කෙටුම්පත් සම්පාදක විසින් දැනටමත් සකස් කරනු ලැබ ඇත.ඒ අනුව අධිකරණ සංවිධාන (සංශෝධන) පනත් කෙටුම්පත රජයේ ගැසට් පත්‍රයේ පළ කිරීමටත්, ඉන් අනතුරුව අනුමැතිය සඳහා එය පාර්ලිමේන්තුව වෙත ඉදිරිපත් කිරීමටත් අධිකරණ අමාත්‍ය (ආචාර්ය) විජයදාස රාජපක්ෂ මහතා ඉදිරිපත් කළ යෝජනාව අමාත්‍ය මණ්ඩලය විසින් අනුමත කරන ලදී.මෙරට අධිකරණ පද්ධතිය තුළ නඩු විසඳීමට අදාළව දක්නට ලැබෙන ප්‍රමාදයන් අවම කරමින් එම කටයුතු කාර්යක්ෂම කිරීමේ අරමුණින් මෙම යෝජනාව ඉදිරිපත් කර ඇතැයි සඳහන්ය.", "URL": "https://sinhala.adaderana.lk/news.php?nid=75894", "Category": null, "Parent URL": null}