{"Source": "Adaderana", "Timestamp": "January 3, 2014 06:38 am", "Headline": "‍‍ශ්‍රී ලංකාවේ ප්‍රථම නැණසල වැඩිදියුණු කෙරෙයි", "News Content": "ඵෙතිහාසික කතරගම කිරිවෙහෙර පුජා භූමියේ ස්ථාපිත කරන ලද ශ්‍රී ලංකාවේ ප්‍රථම නැණසල මධ්‍යස්ථානයේ පහසුකම් වැඩි දියුණු කෙරේ. දිවයිනේ නන්දෙසින් කතරගම පුද බිමට පැමිණෙන බැතිමතුන්ගේ සන්නිවේදන කටයුතු පහසුකර ගැනීමට හැකිවන ආකාරයෙන් මෙම පහසුකම් සංවර්ධනය කර ඇතැයි ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. කිරිවෙ‍හෙර පුජා භූමි ප්‍රදේශයට අධිවේගී අන්තර්ජාල පහසුකම් ලබාදීමද මේ අනුව සිදු කර තිබේ. ජනාධිපති මහින්ද රාජපක්ෂා මැතිතුමා කතරගම කිරිවෙහෙර වැඳපුදා ගැනීමට දෙසැම්බර් 31දා රාත්‍රියේදී පැමිණි අවස්ථාවේදී මෙම නැණසල මධ්‍යස්ථානය එතුමාගේ නිරීක්ෂණයට ලක්විය. ජනාධිපති මහින්ද රාජපක්ෂට මැතිතුමා විසින් මෙම ප්‍රථම නැණසල ස්ථාපිත කර වසර නවයක් ගෙවුණු අවස්ථාවේ යළි නැණසල වෙත පැමිණීම මෙන්ම ඉ-ශ්‍රී ලංකා වැඩසටහන නිමාවී ‍ස්මාර්ට් ශ්‍රී ලංකා වැඩසටහන ආරම්භ කිරීමට නියමිතව තිබීමද විශේෂත්වයකි. 2005 වසරේ ‍ජනවාරි මස 1වන දින එවකට අගමැතිව සිටි වත්මන් ජනාධිපති මහින්ද රාජපක්ෂ මැතිතුමා විසින් කිරිවෙහෙර නැණසල මධ්‍යස්ථානය ස්ථාපිත කරන ලදී. විශේෂයෙන් ග්‍රාමීය ජනතාව තොරතුරු හා සන්නිවේදන තාක්ෂණයෙන් සවිබල ගැන්වීම නැණසල පිහිටුවීමේ ප්‍රධාන අරමුණ වන අතර මේ වන විට දිවයින පුරා ස්ථාපිත කර තිබෙන නැණසල මධ්‍යස්ථාන ගණන 741 කි. මාසයකට ලක්ෂා 2ත් 4ත් අතර පිරිසක් නැණසල මධ්‍යස්ථාන භාවිතා කරන බවද නියෝජිතායතනය පවසයි.", "URL": "https://sinhala.adaderana.lk/news.php?nid=40045", "Category": null, "Parent URL": null}