{"Source": "Adaderana", "Timestamp": "July 2, 2017 04:17 pm", "Headline": "කසළ ගැන කිසිම වගකීමක් මගේ අමාත්‍යංශයට පැවරී නෑ", "News Content": "කසළ සම්බන්ධයෙන් කිසිඳු වගකීමක් තම අමාත්‍යංශය වෙත පැවරී නොමැති බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි.කැළිකසළ විධිමත්ව බැහැර කිරීම සහ ප්‍රතිචක්‍රීකරණයේ වගකීම මහානගර හා බස්නාහිර සංවර්ධන අමාත්‍යංශය සහ විෂය භාර අමාත්‍යවරයා ලෙස තමා බාරගත යුතු බවට විවිධ වාර්තා පළ වී ඇති බව පාඨලී චම්පික රණවක අමාත්‍යවරයා පෙන්වා දෙයි.ඒ සම්බන්ධයෙන් කිසිඳු වගකීමක් තම අමාත්‍යංශයට පවරා නොමැති බව පවසන අමාත්‍යවරයා බස්නාහිර පළාතේ කසළ බැහැර කිරීම හා ඒවා විධිමත්ව ප්‍රතිචක්‍රීකරණය කිරීමේ වගකීම ජනාධිපතිවරයා විසින් පළාත් ප්‍රධාන අමාත්‍යවරයා වෙත පවරා ඇති බව කියා සිටියේය.මේ අතර මුතුරාජවෙල ප්‍රදේශයේ කසළ බැහැර කරන ඉඩම සිය අමාත්‍යංශයට අයත් ඉඩමක් බවට විවිධ ප්‍රචාර පැතිර ගිය ද එය සිය අමාත්‍යංශයට හෝ අනුබද්ධ ආයතනවලට අයත් නොවන පෞද්ගලික ඉඩමක් බව පාඨලී චම්පික රණවක අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74802", "Category": null, "Parent URL": null}