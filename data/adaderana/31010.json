{"Source": "Adaderana", "Timestamp": "January 23, 2013 11:50 pm", "Headline": "පාර්ලිමේන්තුවේදී ආණ්ඩුව අසරණ කරන හැටි රනිල් හෙළිකරයි", "News Content": "පාර්ලිමේන්තු ස්ථාවර නියෝග හොඳ හැටි අවබෝධ කරගෙන පාර්ලිමේන්තුවේදී ආණ්ඩුව අසරණ කළ යුතු බවද, බර්නාඩ් සොයිසා, ආචාර්ය එන්.එම්.පෙරේරා, ජේ.ආර් ජයවර්ධන සහ රණසිංහ ප්‍රේමදාස යන දේශපාලන නායකයින් එකී ස්ථාවර නියෝග සම්බන්ධයෙන් විශේෂඥයින් බවද, එජාප නායක රනිල් වික්‍රමසිංහ මහතා පවසයි. පාර්ලිමේන්තුවේදී විපක්ෂ විසින් ප්‍රශ්න නගා ආණ්ඩුව අසරණ කළ යුතු අතරම එසේ විපක්ෂය නගන ප්‍රශ්න සඳහා පිළිතුරු ලබාදෙන්නේ කෙසේ දැයි ආණ්ඩුවේ මැති ඇමතිවරුන් දැන සිටිය යුතු බවද ඒ සඳහා අවශ්‍ය වන්නේ ආසන සංඛ්‍යාව නොව දැනුම යැයි ද රනිල් වික්‍රමසිංහ මහතා පෙන්වාදෙයි. පාර්ලිමේන්තුවට තේරී පත්වු මුල් අවස්ථාවේදීම තම නායකයින් කියා දුන්නේ බණ පොත හෝ බයිබලය වගේ ආණ්ඩුක්‍රම ව්‍යවස්ථාව හා පාර්ලිමේන්තු ස්ථාවර නියෝග හොඳින් අධ්‍යයනය කරන ලෙස යැයිද ඔහු පවසයි. ආචාර්ය ශිරාණි බණ්ඩාරනායක හිටපු අගවිනිසුරුවරියට එරෙහි දෝෂාභියෝගය හා එම ක්‍රියාවලිය මේ කාරණා සම්බන්ධයෙන් කරුණු සොයා බලා හොඳ විග්‍රහයක් කිරීමට හොඳ අවස්ථාවක් යැයිද විපක්ෂ නායකවරයා පෙන්වාදෙයි. ලෝකයේ ඕනෑම රටක උත්තරීතර සභාව වන්නේ ඒ රටේ පාර්ලිමේන්තුව බවත් රටේ එම පැතුම ක්‍රියාත්මක කරනවාද නැද්ද යන්න පිළිබඳ තීරණය සතු වන්නේ පාර්ලිමේන්තුව මත යැයිද රනිල් වික්‍රමසිංහ මහතා අද (23) මහරගම තරුණ සේවා සභාවේ පැවැති යොවුන් පාර්ලිමේන්තුවේ අවසාන සැසිවාරයේ ප්‍රධාන ආරාධිතයා ලෙස සහභාගි වෙමින් පැවසීය.", "URL": "https://sinhala.adaderana.lk/news.php?nid=31010", "Category": null, "Parent URL": null}