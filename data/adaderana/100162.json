{"Source": "Adaderana", "Timestamp": "December 2, 2018 10:01 pm", "Headline": "වව්නතිව් සිදුවීමෙන් ජාතික ආරක්ෂාවට තර්ජනයක් නෑ", "News Content": "මඩකලපුව වව්නතිව් ප්‍රදේශයේ දී පසුගිය දා පොලිස් නිලධාරීන් දෙදෙනෙක් ඝාතනය වීමේ සිදු වීමෙන් ජාතික ආරක්ෂාවට කිසිදු තර්ජනයක් සිදුව නොමැති බව යුද හමුදාපති ලුතිනන් ජෙනරාල් මහේෂ් සේනානායක මහතා පවසයි. පොලිස් නිලධාරීන් දෙදෙනා ඝාතනය වීමේ සිදුවීම පිළිබඳ අපරාධ විමර්ශන දෙපාර්තමේන්තුව සහ විශේෂ පොලිස් කණ්ඩායම් මේ වන විට පරීක්ෂණ ආරම්භ කර ඇති බවත්, ඒ සඳහා පූර්ණ සහයෝගය යුද හමුදාව විසින් ලබා දෙන බවත් අද දෙරණට අදහස් දක්වමින් හමුදාපතිවරයා සඳහන් කළේය. මෙය හුදකලා සිදුවීමක් බවත්, එසේ ‍වුවද පවතින තත්ත්වය හමුවේ මෙය බැහැර කර සිටිය නොහැකි බව ද පැවසු හමුදාපතිවරයා මේ පිළිබඳ අනිවාර්යයෙන්ම පරීක්ෂණයක් පවත්වා වැරදිකරුවන්ට දඩුවම් ලබා දිය යුතු බව ද පැවසීය. මේ අතර අපරාධවලට විරුද්ධව ජනතාව මේ මොහොතේ නැගී සිටිය යුතු බවත්, පුනරුත්තාපනය වු එල්.ටී.ටී.ඊ සමාජිකයින් පිළිබඳ යුද හමුදාව සතුව සියලු තොරතුරු පවතින බැවින් ඒ පිළිබඳ ජනතාව සැකයක් ඇති කර ගත ‍යුතු නොවන බව ද හමුදාපතිවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=100162", "Category": null, "Parent URL": null}