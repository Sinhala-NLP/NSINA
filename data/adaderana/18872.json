{"Source": "Adaderana", "Timestamp": "September 21, 2011 02:11 pm", "Headline": "ජනපති විදෙස් නායකයින් සමග සාකච්ඡා  ", "News Content": "එක්සත් ජාතීන්ගේ 66 වන සැසිවාරයට සහභාගී වීම සඳහා අමෙරිකාවේ නිව්යෝර්ක් නුවරට ගොස් සිටින ජනාධිපති මහින්ද රාජපක්ෂ මහතා රාජ්‍ය නායකයින් කිහිපදෙනෙකු සමග සාකච්ඡා පවත්වා තිබේ. ස්ලෝවේනියා, කර්ගිස්ථානය සහ නයිජීරියා රාජ්‍ය නායකයින් සමග මහින්ද රාජපක්ෂ ජනාධිපතිවරයා සාකච්ඡා පැවැත්වූ බව ජනාධිපති මාධ්‍ය අංශය සඳහන් කරයි. අභ්‍යන්තර අවතැන් වූවන් යළි පදිංචි කරවීමේ කටයුතුවල ප්‍රගතිය , බිම්බෝම්බ ඉවත් කිරීමේ කටයුතුවල ප්‍රගතිය සහ උතුරු නැගෙනහිර ප්‍රදේශවල පැවැත්වූ පළාත් පාලන මැතිවරණය පිළිබඳ ජනාධිපතිවරයා විසින් මෙහිදී එම රාජ්‍ය නායකයින් දැනුවත් කර තිබේ. මේ අතර දකුණු හා මධ්‍යම ආසියානු කටයුතු පිළිබඳ අමෙරිකානු රාජ්‍ය ලේකම් රොබට් ඕ බ්ලේක් මහතා ද ජනාධිපතිවරයා හමුවී සාකච්ඡා පැවැත්වූ බව ජනාධිපති මාධ්‍ය අංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=18872", "Category": null, "Parent URL": null}