{"Source": "Adaderana", "Timestamp": "March 25, 2010 01:46 pm", "Headline": "ඉන්දික හා ජොන්ස්ටන්ගේ මන්ත්‍රීධූර අහෝසි නෑ", "News Content": "එක්සත් ජාතික පක්ෂයෙන් ඉවත් වූ ජොන්ස්ටන් ප්‍රනාන්දු හා ඉන්දික බණ්ඩාර යන මන්ත්‍රීවරුන් වෙනුවෙන් නැවත වෙනත් මන්ත්‍රීවරුන් දෙදෙනෙකුට දිවුරුම් දිය නොහැකි බව ජී. එල්. පීරිස් අමාත්‍යවරයා පවසයි. රජයේ ස්ථාවරයට අනුව එම මන්ත්‍රීවරුන් දෙදෙනාගේ මන්ත්‍රීධූර අහිමි වී නොමැති බව ද ඒ මහතා සදහන් කරයි. එම මන්ත්‍රීවරුන් දෙදෙනා වෙනුවෙන් එක්සත් ජාතික පක්ෂය නම් කර ඇති මන්ත්‍රීවරුන් දෙදෙනෙකු එළඹෙන අප්‍රේල් 06 වන දින රැස්වන පාර්ලිමේන්තුවේදී දිවුරුම් දීමට සූදානම්ව සිටියත්, එය ආණ්ඩුක්‍රම ව්‍යවස්ථාවට පටහැනි බව ද අමාත්‍යවරයා පෙන්වාදෙයි. ජනාධිපතිවරයා විසින් පාර්ලිමේන්තුව විසිරවූ පසු එම ස්ථාවරය නැවත වෙනස් නොවන බව ද ජී. එල්. පීරිස් මහතා අවධාරණය කරයි. අද පැවති කැබිනට් තීරණ දැනුම්දීමේ රැස්වීමේදී ඒ මහතා මේ අදහස් ප්‍රකාශ කළේය. එක්සත් ජාතික පක්ෂය විසින් පසුගිය දිනක ජොන්ස්ටන් ප්‍රනාන්දු සහ ඉන්දික බණ්ඩාරනායක යන මහත්වරුන් වෙනුවට ඩී.එම් බණ්ඩාරනායක සහ අනුර ගොපල්ලව යන මහත්වරුන්ව මන්ත්‍රීධුර සඳහා නම් කළ බව කුරුණෑගල දිස්ත්‍රීක් මැතිවරණ ලේකම් කාර්යාල ආරංචි මාර්ග සඳහන් කර තිබුණි. නමුත් ඒ පිළිබඳව අද දෙරණ කල විමසීමකදී හිටපු පාර්ලිමේන්තු මන්ත්‍රීවරුන් වන ඉන්දික බණ්ඩාරනායක සහ ජොන්ස්ටන් ප්‍රනාන්දු යන අය වෙනුවට කිසිවෙකුත් අභිනව මන්ත්‍රීවරුන් ලෙස නම් නොකළ බවත්,කුරුණෑගල දිස්ත්‍රීක් එ.ජා.ප ලැයිස්තුවේ හිටපු මන්ත්‍රීවරුන් දෙදෙනාට පහළින් මීළඟට පිළිවෙළට ඇති දෙදෙනා නිරායාසයෙන් ම මන්ත්‍රීවරුන් ලෙස තේරී පත්වීම සිදුවන බව එක්සත් ජාතික පක්ෂ මහ ලේකම් තිස්ස අත්තනායක මහතා පවසා තිබුණි.", "URL": "https://sinhala.adaderana.lk/news.php?nid=7501", "Category": null, "Parent URL": null}