{"Source": "Adaderana", "Timestamp": "August 26, 2012 01:21 pm", "Headline": "බිළිඳාගේ ඇඟිල්ල කැපුවාද? කැපුණාද? පරීක්ෂණය හෙට", "News Content": "පේරාදෙණිය සිරිමාවෝ බණ්ඩාරනායක අනුස්මරණ රෝහලේ දී හෙදියක් අතින් ළදරුවෙකුගේ ඇඟිල්ලක් කැපී වෙන්වීමේ සිද්ධිය සම්බන්ධයෙන් පරීක්ෂණයක් පැවැත්වීමට සෞඛ්‍ය අමාත්‍යාංශය තීරණය කර තිබේ. පසුගිය සතියේ සිදුවු අදාළ සිද්ධිය සම්බන්ධයෙන් මෙතෙක් සෞඛ්‍ය අමාත්‍යාංශයට පැමිණිල්ලක් ඉදිරිපත් වී නැතත් මාධ්‍ය තුළින් ඒ පිළිබඳ වාර්තා වීම නිසා මේ පිළිබඳව පරීක්ෂණයක් ආරම්භ කිරීමට තීරණය කර ඇති බව නිවේදනයක් නිකුත් කරමින් එම අමාත්‍යාංශය පෙන්වාදෙයි. අදාළ රෝහලේ ප්‍රතිකාර ලැබු දින 07ක් පමණ වයසැති ළදරුවෙකුගේ අතක සවිකර තිබු කැනියුලාවක් ඉවත් කිරීම සඳහා ඊට යොදා තිබු වෙලුම්පටි කපා ඉවත් කිරීමට යාමේ දී හෙදියක් අතින් එම ළදරුවාගේ ඇඟිල්ලක් කැපී ඇති බව සඳහන්ය. ඒ අනුව සෞඛ්‍ය අමාත්‍යාංශයේ ලේකම් වෛද්‍ය නිහාල් ජයතිලක මහතාගේ උපදෙස් පරිදි හෙට (27) දිනයේ මෙම විමර්ශන කටයුතු ආරම්භ කිරීමට නියමිතය. මෙම පරීක්ෂණවලින් අනතුරුව එම සිද්ධිය හෙද නිලධාරිනියගේ නොසැලකිල්ල නිසා සිදූවක් බව සනාථ වුවහොත් ඇයට එරෙහිව විනයානුකූලව පියවර ගන්නා බව සෞඛ්‍ය අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=26899", "Category": null, "Parent URL": null}