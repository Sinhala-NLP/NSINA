{"Source": "Adaderana", "Timestamp": "October 26, 2013 02:31 pm", "Headline": "අරංතලා‍වේ නිධන් සෙවූ 14ක් දැලේ", "News Content": "මහඔය, අරංතලාව, රක්ෂිත ප්‍රදේශයේ දී නිධන් සෙවීමේ අරමුණින් කැණීම් සිදුකරමින් සිටි පුද්ගලයින් 14 දෙනෙකු පොලිස් විශේෂ කාර්ය බලකා නිලධාරීන් කණ්ඩායමක් විසින් අත්අඩංගුවට ගෙන තිබේ. පොලිස් විශේෂ කාර්ය බලකා මහඔය, 18 කඳවුරේ නිලධාරීන්ට ලැබුණු තොරතුරකට අනුව මෙම වැටලීම සිදුකර ඇති බව සඳහන්ය. අරංතලාව රක්ෂිත ප්‍රදේශයක පිහිටා ඇති පුරාවිද්‍යා වටිනාකමින් යුත් චෛත්‍යයක මොවුන් මෙලෙස කැණීම් කටයුතු කරමින් සිටි බව පොලිස් විශේෂ කාර්ය බලකාය පැවසීය. අත්අඩංගුවට ගන්නා අවස්ථාවේ දී සැකකරුවන් සතුව තිබී කැණීම් සඳහා යොදාගත් උපකරණ කිහිපයක් සහ පුජා භාණ්ඩ තොගයක් විශේෂ කාර්ය බලකාය භාරයට ගෙන තිබේ.", "URL": "https://sinhala.adaderana.lk/news.php?nid=38395", "Category": null, "Parent URL": null}