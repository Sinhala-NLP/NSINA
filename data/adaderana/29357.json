{"Source": "Adaderana", "Timestamp": "November 20, 2012 06:02 pm", "Headline": " ශ්‍රී ලාංකික ධීවර බෝට්ටුවක් මාලදිවයින් මුහුදේදී මාට්ටු", "News Content": "මාලදිවයින් ජාතික ආරක්ෂක හමුදාව විසින් ශ්‍රී ලාංකික ධීවර බෝට්ටුවක් එරට මුහුදේ විශේෂ ආර්ථික කලාපයේදී අත්අඩංගුවට ගෙන තිබේ. පකිස්ථානයේ මීමු අටෝල් ප්‍රදේශයට සැතපුම් 180 න් නැගෙනහිර ප්‍රදේශයට වන්නට මුහුදේදී මෙම ධීවර බොට්ටුව සිය භාරයට ගැනීමට හැකිවූ බව ලුතිනන් අලි රිවීඩ් Haveeru Online පුවත් සේවයට පවසා ඇත. එහෙත් මාලදිවයින් මුහුදේ විශේෂ ආර්ථික කලාපයට මෙම පිරිස් පැමිණියේ මන්ද යන්න හා ධීවර බොට්ටුවේ කීදෙනකු සිටීද යන්න පිළිබඳ ඔහු අනාවරණය නොකළ බව Haveeru Online උපුටා දක්වයි. වෙරළ ආරක්ෂකයින් භාරයේ මේ මොහොත් අදාළ බෝට්ටුව පවතින බව අලි රිවීඩ් පෙන්වාදෙයි. ජාත්‍යන්තර පාරිසරික ආරක්ෂක කණ්ඩායමක් වන \"ග්‍රීන් පීස්\" නමැති සංවිධානයේ පිරිසක් මාලදිවයිනේ සංචාරයක නිරතව ආපසු යද්දී ශ්‍රී ලාංකික ධීවර බෝට්ටු දෙකක් මාලදිවයින් මුහුදේ විශේෂ ආර්ථික කලාපයේ ධීවර කටයුතුවල නිරතවෙමින් සිටිනු දැක ඒ බව වාර්තා කර ඇති බව සඳහන්ය.", "URL": "https://sinhala.adaderana.lk/news.php?nid=29357", "Category": null, "Parent URL": null}