{"Source": "Adaderana", "Timestamp": "March 4, 2019 09:12 am", "Headline": "රිය අනතුරු හේතුවෙන් පුද්ගලයින් තිදෙනෙකුට ජිවිත අහිමි වෙයි", "News Content": "දිවයිනේ ප්‍රදේශ කිහිපයක දී සිදු වු රිය අනතුරු හේතුවෙන් පුද්ගලයින් තිදෙනකු ජීවිතක්ෂයට පත්ව ඇත. අනුරාධපුර - පුත්තලම මාර්ගයේ නොච්චියාගම පොළ හංදිය ප්‍රදේශයේදී ලොරි රථයක් සහ යතුරුපැදියක් ගැටී අනතුරක් සිදුව තිබේ. අනතුරින් බරපතල තුවාල ලැබු යතුරු පැදිකරු නොචිචියාගම රෝහලට ඇතුළත් කිරීමේදී මියගොස් ඇත. මියගිය පුද්ගලයා 48 හැවිරිදි නොචිචියාගම ප්‍රදේශයේ පදිංචිකරුවෙකු බව සදහන්. මේ අතර පුනරින් , සෙම්මාන්කුන්ඩු පාසල අසලදී ට්‍රැක්ටර් රථයක් සහ යතුරුපැදියක් ගැටීමෙන් අනතුරක් සිදුව ඇත. ට්‍රැක්ටර් රථය අතුරු මාර්ගයක සිට ප්‍රධාන මාර්ගය දෙසට පිටුපසට ධාවනය කරන අවස්ථාවේදී පැමිණි යතුරු පැදිය ට්‍රැක්ටර් රථයේ පිටුපස ගැටී මෙම අනතුර සිදුව ඇති බව පොලීසිය පැවසුවේය. අනතුරින් බරපතල තුවාල ලැබු පැදිකරු පුනරින් රෝහලට ඇතුළත් කර වැඩිදුර ප්‍රතිකාර සඳහා යාපනය රෝහලට ඇතුළත් කිරීමේදී මියගොස් ඇති බව වාර්තා වන්නේය. මියගිය තරුණයා 20 හැවිරිදි මන්නාරම ප්‍රදේශයේ පදිංචිකරුවෙකු බව සඳහන්. කොළඹ - නුවර ප්‍රධාන මාර්ගයේ කරඬුපන හංදිය ප්‍රදේශයේදී වෑන් රථයක මාර්ගය හරහා ගමන් කළ පුද්ගලයෙකු ගැටී අනතුරක් සිදුව තිබේ. අනතුරින් බරපතල තුවාල ලැබු ඔහු කෑගල්ල රෝහලට ඇතුළත් කිරීමෙන් පසු මියගොස් ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=105440", "Category": null, "Parent URL": null}