{"Source": "Adaderana", "Timestamp": "November 22, 2011 12:57 pm", "Headline": "දැරියන්ට අතවර කළ පාලිකාව ඇතුළු තිදෙනෙක් රිමාන්ඩ් ", "News Content": "රම්මුතුගල සහතික කළ බාලිකා පාසලේ රඳවාසිටින දැරියන් කෲර වධහිංසාවට භාජනය කළ බව කියන සිද්ධිය සම්බන්ධව පරීක්ෂණයක් පවත්වන ලෙස කොළඹ මහේස්ත්‍රාත් අධිකරණය ජාතික ළමා රක්ෂණ අධිකාරියට නියෝග කර තිබේ. මෙම අතවරයට පත් දැරියන් පිළිබඳව වෛද්‍ය වාර්තා ලබාගැනීමට අවශ්‍ය බව ජාතික ළමා රක්ෂණ අධිකාරිය අධිකරණයෙන් ඉල්ලීමක් කරමින් සඳහන් කර ඇත. එම ඉල්ලීම පිළිගත් කොළඹ මහේස්ත්‍රාත් අධිකරණය අදාළ දැරියන් අධිකරණ වෛද්‍ය නිලධාරියා වෙත ඉදිරිපත් කර වාර්තාවක් කැඳවීමට පියවර ගන්නා ලෙස ජාතික ළමා රක්ෂණ අධිකාරියට නියෝග කර තිබේ. එම කෲර වධහිංසාවට භාජනය කිරීමේ සිද්ධිය සම්බන්ධව වැඩිදුර පරීක්ෂණ පවත්වන බව ජාතික ළමා රක්ෂණ අධිකාරිය අධිකරණයට දැනුම් දී ඇත. ඒ අනුව තවදුරටත් පරීක්ෂණ පවත්වන ලෙස ළමා රක්ෂණ අධිකාරියට නියෝග කළ මහේස්ත්‍රාත්වරිය සිද්ධිය සම්බන්ධව සැකපිට අත්අඩංගුවට ගත් අදාළ බාලිකා පාසලේ පාලකවරිය ඇතුළු සැකකරුවන් තිදෙනෙකු ලබන 24 වන දින දක්වා රිමාන්ඩ් භාරයේ තැබීමට ද නියෝග කළාය.", "URL": "https://sinhala.adaderana.lk/news.php?nid=20178", "Category": null, "Parent URL": null}