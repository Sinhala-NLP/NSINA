{"Source": "Adaderana", "Timestamp": "September 26, 2011 02:11 pm", "Headline": "කොළඹ එළිය කරන්න කලින් සිරිකොත එළිය කරන්නැයි ඉල්ලීමක්", "News Content": "කොළඹ නගරය සංවර්ධනය කිරීමට පෙර සිරිකොතට නැවතත් විදුලිය ලබාගැනීමට කටයුතු කරන ලෙස ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා එක්සත් ජාතික පක්ෂය වෙත දැනුම් දෙයි. පසුගිය දිනයක එක්සත් ජාතික පක්ෂයේ ප්‍රධාන මූලස්ථානය වන සිරිකොතෙහි විදුලි සැපයුම අත්හිටුවා ඇති බව අද(26) කොළඹ පැවති මාධ්‍ය හමුවකදී අදහස් දක්වමින් නියෝජ්‍ය අමාත්‍යවරයා සඳහන් කළේය. එමනිසා කොළඹ නගරයේ සංවර්ධනය ගැන සිතීමට පෙර සිරිකොතට නැවත විදුලිය ලබාගැනීමටත්, එහි සේවය කරන පිරිස් වෙත වැටුප් ගෙවීමටත් කටයුතු කරන ලෙස හෙතෙම ප්‍රකාශ කළේය. කොළඹ මහ නගර සභාවේ කටයුතු විනිවිද භාවයකින් තොරව ගෙනයන බව එක්සත් ජාතික පක්ෂය ප්‍රකාශ කළත් මේ වනවිට පක්ෂයේ විනිවිදභාවය ද දක්නට නොලැබෙන බව ඔහු සඳහන් කළේය. එක්සත් ජාතික පක්ෂය තුළ විනිවිදභාවයක් දක්නට නොමැති බව පක්ෂ නියෝජ්‍ය නායක සජිත් ප්‍රේමදාස මහතා ද සඳහන් කර ඇති බව ලක්ෂ්මන් යාපා අබේවර්ධන මහතා කියා සිටියේය. කොළඹ ජයග්‍රහණය කිරීමට අවශ්‍ය නම් හොඳ අපේක්ෂකයකු පත්කිරීමේ හැකියාව තිබියදී තමන්ට හට පාලනය කළ හැකි අයෙකු මහ නගර සභා අපේක්ෂකයා ලෙස නම් කිරීමට රනිල් වික්‍රමසිංහ කටයුතු කර ඇති බව ද ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18976", "Category": null, "Parent URL": null}