{"Source": "Adaderana", "Timestamp": "August 15, 2017 09:04 am", "Headline": "නිවෙස්වලට හොරෙන් ඇතුළු වු අයෙක් වාද්දූවේ දී කොටුවෙයි", "News Content": "නිවෙස් බිඳ දේපල සොරා ගැනීමේ සිද්ධියක් සම්බන්ධයෙන් වාද්දූව ප්‍රදේශයේ දී පුද්ගලයෙකු අත්අඩංගුවට ගෙන තිබේ. පසුගිය මස 10 වන දින බත්තරමුල්ල ප්‍රදේශයේ නිවසක් බිඳ රුපියල් අට ලක්ෂ 35,500ක් පමණ වටින් රන් භාණ්ඩ කොල්ලකෑමක් සම්බන්ධයෙන් පොලීසියට පැමිණිල්ලක් ලැබී තිබුණි. ඒ අනුව විමර්ශන ආරම්භ කළ මිරිහාන විශේෂ අපරාධ ඒකකයේ නිලධාරීන් විසින් වාද්දූව ප්‍රදේශයේ දී සැකකරු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. අනතුරුව සැකකරුගෙන් සිදුකළ ප්‍රශ්න කිරීම්වලදී සොරාගත් රන් ආභරණ කිහිපයක් පොලීසිය බාරයට ගෙන තිබේ. සැකකරු 28 හැවිරිදි බුලත්කොහුපිටිය ප්‍රදේශයේ පදිංචිකරුවෙකු වන අතර සිද්ධිය සම්බන්ධයෙන් මිරිහාන විශේෂ විමර්ශන ඒකකය වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=76312", "Category": null, "Parent URL": null}