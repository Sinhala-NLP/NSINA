{"Source": "Adaderana", "Timestamp": "February 20, 2018 07:02 pm", "Headline": "අති පූජ්‍ය ගිරාඹේ ආනන්ද හිමිගේ ආදහන පූජෝත්සවය ලබන 24 වනදා ", "News Content": "ශ්‍රී ලංකා රාමඤ්ඤ මහා නිකායේ අනුනායක අනුරාධපුර සාරානන්ද පිරිවෙනේ විහාරාධිපති අතිපූජ්‍ය ගිරාඹේ ආනන්ද නාහිමියන්ගේ ආදහන පූජෝත්සවය ලබන 24 වනදා අනුරාධපුර හරිස්චන්ද්‍ර ක්‍රීඩාංගණයේදී සිදුකිරීමට තීරණය කර තිබේ. රෝගී තත්ත්වයෙන් පසු වූ උන්වහන්සේ අද අලුයම අපවත් වී ඇත්තේ ශ්‍රී ජයවර්ධනපුර රෝහලේ ප්‍රතිකාර ලබමින් සිටියදීයි. ශ්‍රී ලංකා රාමඤ්ඤ මහා නිකායේ අනුනායක අනුරාධපුර සාරානන්ද පිරිවෙනේ විහාරාධිපති අතිපූජ්‍ය ගිරාඹේ ආනන්ද නාහිමියන් අද උදෑසන කොට්ටේ ශ්‍රී ජයවර්ධනපුර රෝහලේදී අපවත් විය. ඒ රෝගී තත්ත්වයක් හේතුවෙන් එහි ප්‍රතිකාර ලබමින් සිටි අතරතුරදීයි. අපවත් වන විට උන්වහන්සේ 80 වැනි වියෙහි පසු විය. 1938 මැයි මස 19වනදා කුරුණෑගල ගිරාඹේ ග්‍රාමයේදී උපත ලද ගිරාඹේ ආනන්ද නාහිමියන් පැවිදි දිවියට එළඹ ඇත්තේ 1949 ජනවාරි මස පළමුවනදායි. එතැන් සිට දශක 7කට ආසන්න කාලයක් මෙරට බෞද්ධ ශාසනයේ චිරස්ථිතිය උදෙසා අනුපමේය මෙහෙවරක් සිදුකළ උන්වහන්සේ ශ්‍රී ලංකා රාමඤ්ඤ මහා නිකායේ අනුනායක පදවිය ඇතුළු පදවි කිහිපයක්ම උසුලනු ලැබුවා. උන්වහන්සේගේ ශ්‍රී දේහය අද(20) සවස 5ට පේරාදේණිය සාරාණන්ද පිරිවෙන් විහාරස්ථානයට වැඩම කෙරෙනු අතර හෙට පෙරවරුව වන තෙක් ශ්‍රි දේහය ජනතාවට අවසන් ගෞරව දැක්වීම සඳහා එම විහාරස්ථානයේ තැන්පත් කර තැබෙනු ඇති. හෙට(21) උදෑසන 9.30ට උණ්වහන්සේගේ ශ්‍රී දේහය අනුරාධපුර සාරාණන්ද පිරිවෙන් විහාරස්ථානයට වැඩම කරවීමට නියමිතයි.", "URL": "https://sinhala.adaderana.lk/news.php?nid=84588", "Category": null, "Parent URL": null}