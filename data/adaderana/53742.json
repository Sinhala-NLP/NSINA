{"Source": "Adaderana", "Timestamp": "September 8, 2015 02:50 pm", "Headline": "දැනට වී මෙට්‍රික් ටොන් 102,797ක් මිලදී ගෙන අවසන් ", "News Content": "2015 යල කන්නයේ වී මිලදී ගැනීම සඳහා වී අලෙවි මණ්ඩලය විසින් ක්‍රියාත්මක කරන ලද වැඩසටහනට අනුව මේ වන විට මෙට්‍රික් ටොන් 102,797ක් මිලදී ගෙන ඇති බව අග්‍රාමාත්‍ය කාර්යාලය පවසයි. මෙම වී වලින් මෙට්‍රික් ටොන් 97,458ක් නාඩු වී වන අතර මෙට්‍රික් ටොන් 5069ක් සම්බා වී බව වාර්තා වේ.එමෙන්ම කීරි සම්බා මෙට්‍රික් ටොන් 270ක් ද මිලදී ගෙන ඇති බව අග්‍රාමාත්‍ය කාර්යාලය සඳහන් කළේය. වී මිලදී ගැනීම සඳහා රුපියල් මිලියන 6000ක් වෙන් කර තිබු අතර ඉන් මේ වන විට වී මිලදී ගැනීම සඳහා රුපියල් මිලියන 4,652ක මුදලක් වැය කර ඇති බව ද සඳහන්ය. සියලුම දිස්ත්‍රික්කවලින් වී මිලදී ගැනීම මේ වන විට සිදුවන අතර වැඩිම වී තොග මිලදී ගෙන ඇත්තේ අම්පාර දිස්ත්‍රික්කයෙන් බව අග්‍රාමාත්‍ය කාර්යාලය සඳහන් කළේය.අම්පාර දිස්ත්‍රික්කයෙන් වී මෙට්‍රික් ටොන් 33,553ක්, කුරුණෑගල දිස්ත්‍රික්කයෙන් මෙට්‍රික් ටොන් 8572ක්, පොළොන්නරුව දිස්ත්‍රික්කයෙන් මෙට්‍රික් ටොන් 8175ක්, පුත්තලම දිස්ත්‍රික්කයෙන් මෙට්‍රික් ටොන් 3945ක් සහ ත්‍රිකුණාමලය දිස්ත්‍රික්කයෙන් මෙට්‍රික් ටොන් 3560ක් වශයෙන් වී මිලදී ගෙන ඇත.", "URL": "https://sinhala.adaderana.lk/news.php?nid=53742", "Category": null, "Parent URL": null}