{"Source": "Adaderana", "Timestamp": "August 26, 2019 10:44 pm", "Headline": "දරුවන්ගේ අනාගතය ගැන නිවැරදි දැක්මක් පාලකයන්ට තිබිය යුතුයි-ජනපති", "News Content": "රටේ දරුවන්ගේ අනාගතය සහ අධ්‍යාපනය පිළිබඳ නිවැරදි දැක්මක් රටේ පාලකයන්ට තිබිය යුතු බව තමා විශ්වාස කරන බව ජනාධිපති මෛත්‍රීපාල සිරිසේන මහතා පවසයි. උගතුන්ගෙන් සහ බුද්ධිමතුන්ගෙන් සපිරි යහපත් රටක් ලෙස රට ගොඩනැගිය හැක්කේ එවන් නිවැරදි දැක්මක් සහ සැලැස්මක් ඔස්සේ කටයුතු කිරීමෙන් බව ජනාධිපතිවරයා පෙන්වා දෙයි. අද (26) පස්වරුවේ රුහුණු විශ්වවිද්‍යාල ක්‍රීඩාංගණයේ පැවති 13 වන ශ්‍රී ලංකා විශ්වවිද්‍යාල ක්‍රීඩා උලෙළේ සමාරම්භක අවස්ථාව අමතමින් ජනාධිපතිවරයා මේ බව පැවසීය. මෙහිදි අදහස් දැක්වූ ජනාධිපතිවරයා වැඩිදුරටත් කියා සිටියේ විශ්වවිද්‍යාල අධ්‍යාපනයේ ගුණාත්මක භාවය ඉහළ නැංවීමට සහ සිසුන්ගේ පහසුකම් වැඩිදියුණු කිරීම වෙනුවෙන් පසුගිය පස් වසර තුළ කැපී පෙනෙන වැඩකොටසක් ඉටුකර තිඛෙන බවයි. උසස් අධ්‍යාපනය සඳහා වාර්ෂිකව වෙන් කෙරෙන ප්‍රාග්ධන වියදම පසුගිය වසරවල රුපියල් බිලියන 60 දක්වා ඉහළ නැංවූ බවත්, වත්මන් රජය බලයට පත්වීමට පෙර එම ප්‍රමාණය බිලියන් 45ක් පමණක් වූ බවත් ජනාධිපතිවරයා පෙන්වා දුන්නේය. එමෙන්ම 2013-2014 වසරවල විශ්වවිද්‍යාලවලට ඇතුළත් කෙරුණු සිසුන්ගේ ප්‍රමාණය 24,198 ක් පමණක් වු අතර ගෙවීගිය 2018-2019 වසරවල එම සංඛ්‍යාව 31,158 දක්වා ඉහළ නැංවූ බවත් එය 28% වර්ධනයක් බවත් ජනාධිපතිවරයා පැවසීය. වෛද්‍ය, ඉංජිනේරු, තාක්ෂණ, විද්‍යා අංශවලට වැඩිපුර සිසුන් ඇතුළත් කිරීම අවශ්‍ය වන අතර ඒ වෙනුවෙන් සෑම විශ්ව විද්‍යාලයකම නව පීඨ ඇති කරමින් ඒවාට අවශ්‍ය පහසුකම් ඉහළ නැංවුවා පමණක් නොව නව උපාධි සහ පශ්චාත් උපාධි පාඨමාලා හඳුන්වාදීමට ද පියවර ගත් බව ජනාධිපතිවරයා සඳහන් කළේය. මහපොළ ශිෂ්‍යත්ව මුදල රුපියල් 2500 සිට රුපියල් 5000 දක්වා ඉහළ නැංවීමට කටයුතු කර තිඛෙන අතර විශ්වවිද්‍යාල අධ්‍යාපනයේ ගුණාත්මක භාවය ඉහළ නැංවීම වෙනුවෙන් ක්ෂේත්‍රයේ විද්වතුන් සමඟ එක්ව කටයුතු කරමින් සිටින බව ද ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=117551", "Category": null, "Parent URL": null}