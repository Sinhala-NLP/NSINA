{"Source": "Adaderana", "Timestamp": "November 6, 2015 12:32 pm", "Headline": "අමෙරිකානු නාවික භට පිරිසක් නිසා ශ්‍රී ලාංකික ධීවරයින්ගේ දිවි රැකෙයි", "News Content": "කාර්මික දෝෂයක් හේතුවෙන් මුහුදේ අතරමංව සිටි ශ්‍රී ලාංකික ධීවරයින් පිරිසක් මුදා ගැනීමට අමෙරිකානු එක්සත් ජනපද නාවික හමුදා භට ඛණ්ඩයක් විසින් ක්‍රියාකර තිබේ.ඊයේ දිනයේ මේ ආකාරයට ඉන්දියානු ඈත මුහුදු සීමාවේ ශ්‍රී ලංකා ධජය ඔසවා තිබුණු ධීවර යාත්‍රාවක අතරමංව සිටි ධීවරයින් හය දෙනෙකු මුදවාගෙන ඇත්තේ USS Anchorage වර්ගයට අයත් ගොඩබිම සහ මුහුදේ ධාවනය කළ හැකි නෞකාවක සිටි භට පිරිසක් විසිනි.ගොඩබිමෙන් මීටර් 300 ක් පමණ දුරින් මුහුදේ ඔවුන් ආහාර හෝ පානීය ජලය නැතිව කිසිවක් කර කියා ගත නොහැකිව අසරණව සිටි බව නෞකාවේ අණදෙන නිලධාරී ජේ.ජේ කුමීන් පවසයි.එම ධීවරයින් ජීවිතය හා මරණය අතර සටනක යෙදී සිටි බවත්, ඔවුන් ජීවතුන් අතර සිටින බැව් සැකහැර දැනගන්නා තුරු එතැනට සමීප නොවුණු බවත්, පසුව ආහාර, ජලය මෙන්ම මෝටර් රථ බැටරියක් ලබාදී තාවකාලිකව යාත්‍රාව පණගන්වා ගැනීමට සහය වුණු බව කුමීන් විදෙස් පුවත් සේවයකට පෙන්වාදී තිබේ.ඉන් අනතුරුව දෝෂ සහිත යාත්‍රාව අලුත්වැඩියාව පිණිස යොමුකර M/V Beyanara නමැති වෙනත් යාත්‍රාවක් මෙම පිරිසට දිවයිනට ළඟාවීමට ලබාදුන් බවත්, ඔවුන් මේවන විට දිවයිනට පැමිණ ඇති බවත් City News Service අනාවරණය කරයි.", "URL": "https://sinhala.adaderana.lk/news.php?nid=54926", "Category": null, "Parent URL": null}