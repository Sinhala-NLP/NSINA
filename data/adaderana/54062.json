{"Source": "Adaderana", "Timestamp": "September 24, 2015 11:50 pm", "Headline": " ශ්‍රී ලංකාව සම්බන්ධයෙන් අමෙරිකාව ඇතුළු රටවල් 4කින් යෝජනාවක්", "News Content": "යුද්ධය පැවැති අවසන් සමයේදී ශ්‍රී ලංකාවේ සිදුවූ බව කියන මානව හිමිකම් කඩවීම් ගැන විශ්වාසනීය පරීක්ෂණයක් පැවැත්විය යුතු බවට වන යෝජනාවක් ජිනීවා මානව හිමිකම් කවුන්සිලයේදී සභාගත කර තිබේ.අමෙරිකාව, බ්‍රිතාන්‍ය, මැසිඩෝනියාව හා මොන්ටෙනේග්‍රෝ රටවල් විසින් මෙම යෝජනාව ඉදිරිපත් කර ඇතැයි පැවසේ.යුද්ධයේ අවසන් සමයේ සිදුවූ බව කියන අපරාධ ගැන “විශ්වාසනීයදායි නීතිමය ක්‍රියාවලියක්“ පොදුරාජ්‍ය මණ්ඩලයේ හා වෙනත් විනිසුරුවන්ගේ සහයෙන් සිදුකළ යුතු බව එමගින් සඳහන් කර ඇත.කෙසේ වෙතත් මෙම යෝජනාවේ සඳහන් වූ ඇතැම් කාරණා සම්බන්ධයෙන් එකඟ විය නොහැකි බවට ශ්‍රී ලංකා රජයේ නියෝජිතයින් කර තිබූ විරෝධතාවයන්ද සැලකිල්ලට ගෙන ඒවා ඉවත් කර ඇතැයි ද පැවසේ.ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් නොව දේශීය පරීක්ෂණයකට සහය පළ කරමින් යෝජනාවක් මානව හිමිකම් කවුන්සිලයට ඉදිරිපත් කරන බව පසුගියදා මෙරටට පැමිණි දකුණු හා මධ්‍යම ආසියාතික කටයුතු පිළිබඳ අමෙරිකානු සහකාර රාජ්‍ය ලේකම් නිෂා බිස්වාල් ද පවසා තිබුණි.මේ අතර අද රාත්‍රී කොළඹදී පැවැති උත්සවයක් අවස්ථාවේ අග්‍රාමාත්‍යවරයා පැවසුවේ ශ්‍රී ලංකාවේ හා අමෙරිකාවේ නියෝජිතයින්ගේ සහභාගිත්වයෙන් ශ්‍රී ලංකාව සම්බන්ධයෙන් යෝජනාවක් සම්මත කරගෙන ඇති බවයි.එම යෝජනාවට අනූව පොදුරාජ්‍ය මණ්ඩලයේ හා වෙනත් විනිසුරුවන්ගේ සහයෙන් මානව හිමිකම් කඩවීම් චෝදනාවලට අදාළව දේශීය පරීක්ෂණයක් කිරීමට ඉඩ ලැබෙන බව ඒ මහතා පැවසීය.කෙසේ වෙතත් මානව හිමිකම් කවුන්සිලය අමතමින් මානව හිමිකම් පිළිබඳ මහකොමසාරිස්වරයා පසුගියදා පවසා තිබුණේ ශ්‍රී ලංකාව සම්බන්ධයෙන් වන පරීක්ෂණයකට හයිබ්‍රිඩ් අධිකරණයක් සුදුසු බවකි.ඒ ශ‍්‍රී ලංකාව සම්බන්ධයෙන් සිදුකෙරුණු එක්සත් ජාතීන්ගේ විමර්ශන වාර්තාව ගැන අදහස් දක්වමිනි. එසේ වුවද අග්‍රාමාත්‍යවරයා රනිල් වික්‍රමසිංහ මහතා පෙරේදා පාර්ලිමේන්තුව අමතමින් කියා සිටියේ මෙම ගැටලුවට විසඳුම දේශීය යාන්ත්‍රණයක් ඔස්සේ ලබාදීමට අපේක්ෂා කරන බවයි.එක්සත් ජාතීන්ගේ මානව හිමිකම් කවුන්සිලයේ 30 වන සැසිවාරය ඉකුත් 14 වෙනිදා ආරම්භ වූ අතර එය අවසන් වන්නේ ලබන මස 02 වෙනිදාය.", "URL": "https://sinhala.adaderana.lk/news.php?nid=54062", "Category": null, "Parent URL": null}