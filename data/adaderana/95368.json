{"Source": "Adaderana", "Timestamp": "September 1, 2018 03:14 pm", "Headline": "සිදුරක් නිසා සෝයුස් අලුත්වැඩියා කරයි", "News Content": "ජාත්‍යන්තර අභ්‍යවකාශ මධ්‍යස්ථානයේ රුසියානු කොටසේ මොඩියුලයකට සම්බන්ධ සෝයුස් යානයේ අලුත්වැඩියා කටයුතු සිදුකිරීමට එහි ගගනගාමීන් කටයුතු කර තිබේ. ඔවුන් මෙම පියවර ගෙන ඇත්තේ එහි වූ කාන්දුවකින් අභ්‍යවකාශ මධ්‍යස්ථානයේ පිඩන තත්ත්වයේ වෙනසක් නිරීක්ෂණය වීමෙන් අනතුරුවයි. පසුගිය ජුනි මාසයේදී, පොළොවේ සිට කිලෝමීටර 400 ක් ඉහළින් රඳවා ඇති අභ්‍යවකාශ මධ්‍යස්ථානයට නව කාර්ය මණ්ඩලය රැගෙන යාමට උපයෝගී කරගන්නා ලද කැප්සූලයක කුඩා සිදුරක් නිරීක්ෂණය වී ඇත. අභ්‍යවකාශය හරහා අධික වේගයකින් ඇදී ආ පාෂාණමය කැබැල්ලක් ගැටීමෙන් මේ හානිය සිදුවී ඇතැයි සැළකෙයි. කෙසේ වෙතත් ඉන් සාමාජිකයින් හය දෙනෙකුගෙන් සමන්විත කාර්ය මණ්ඩලයට හානියක් නැති බව ඇමෙරිකාවේ හියුස්ටන් සහ රුසියාවේ මොස්කව් හි සිටින මෙහෙයුම් පාලකයෝ පවසයි. පෘථිවි කක්ෂය වටා යන අභ්‍යවකාශ මධ්‍යස්ථානය කුඩා උල්කාෂ්ම හා ගැටීමේ තර්ජනය නිරන්තරයෙන් පවතින අතර, ඊට ඔරොත්තු දෙන ලෙස එය ඉදිකර තිබේ. සිදුවී ඇති හානිය පිළිබඳ මෙහෙයුම් පාලකවරුන් හට දනුම්දීම කරනු ලැබුවේ අභ්‍යවකාශ මධ්‍යස්ථානයේ ඇති වායු පීඩන සංවේදක විසින් බව සඳහන් වේ. මේ වන විට ගගනගාමීන් නින්දේ පසුවූ අතර බදාදා සිය දෛනික වැඩකටයුතු ඇරඹු ඔවුන්ට දන්වනු ලැබුවේ හටගෙන ඇති කාන්දුව සොයා බලන ලෙසයි. ඒ අනුව කෙරුණු සොයා බැලීමේදී, පසුගිය ජුනි මස මධ්‍යස්ථානයට සාමාජිකයින් තිදෙනෙකු ගෙන ආ රුසියානු සෝයුස් (Soyuz) යානාවෙන් එම සිදුර හමු විය. එසේ ආ තිදෙනා අතරට අභ්‍යවකාශ මධ්‍යස්ථානයේ අණදීම සඳහා යුරෝපයෙන් ආ ඇලෙක්සැන්ඩර් ගෙර්ස්ට් (Alexander Gerst) ද අයත් වේ. ජර්මානු ජාතික ඇලෙක්සැන්ඩර් ගෙර්ස්ට් අභ්‍යවකාශ මධ්‍යස්ථානයේ අණදීමට පත්වන දෙවෙනි යුරෝපීයයායි. එම සිදුර සිය ඇඟිලිවලට දැනුණු බව ගෙර්ස්ට් තහවුරු කර ඇත. ජර්මානු අණදෙන නිලධාරී ගෙර්ස්ට් සමඟ අමෙරිකානු ගගනගාමී සෙරීනා ඖනොන්-චාන්සලර් (Serena Auñón-Chancellor) හා රුසියානු ගගනගාමී සෙර්ගෙයි ප්‍රොකොප්යෙෆ් (Sergei Prokopyev) මේ වසර අගදී යළි පෘථිවියට පැමිණීම සඳහා එම සෝයුස් යානය ම උපයෝගී කරගැනීමට නියමිතයි.", "URL": "https://sinhala.adaderana.lk/news.php?nid=95368", "Category": null, "Parent URL": null}