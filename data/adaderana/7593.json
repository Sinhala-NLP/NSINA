{"Source": "Adaderana", "Timestamp": "March 31, 2010 12:50 pm", "Headline": "විජේදාසගේ පනතට ජ.වි.පෙ විරුද්ධයි", "News Content": "එක්සත් ජාතික පෙරමුණේ මන්ත්‍රීධූර අපේක්ෂක විජේදාස රාජපක්ෂ මහතා ගෙන එන්නට නියමිත පනත් කෙටුම්පතට ජ.වි.පෙ විරුද්ධ වී ඇතැයි ශ්‍රීලංකා නිදහස් පක්ෂයේ මහ ලේකම් මෛත්‍රීපාල සිරිසේන මහතා පවසයි. අනුර කුමාර දිසානායක මහතා මෙම පනත ඉදිරිපත් කරනවාට විරුද්ධ බව දැනටමත් ප්‍රකාශ කර ඇතැයිද ඔහු කියා සිටියේය. අප්‍රේල් මස 06 වන දින කැඳවන්නට නියමිත පාර්ලිමේන්තු සැසියට විජේදාස රාජපක්ෂ මහතා හමුදා පනත සංශෝධනය කිරීම සඳහා කෙටුම්පතක් ඉදිරිපත් කරන්නට ගෙන ඇති උත්සාහය සම්බන්ධයෙන් අදහස් දක්වමින් මහ ලේකම්වරයා මෙම අදහස් පළ කරනු ලැබුවේ අද මහවැලි කේන්ද්‍රයේ පැවති මාධ්‍ය හමුවකට සහභාගී වෙමිනි. 06 වන දින පාර්ලිමේන්තුව කැඳවන්නේ හදිසි නීතිය මසකින් දීර්ඝ කරගැනීමේ යෝජනාව සම්මත කර ගැනීමට පමණක් බවත්,එහෙව් අවස්ථාවක මෙවැනි නීතිමය කරුණු පිළිබඳ විවාද නොපැවැත්වෙන බවත් හෙතෙම පෙන්වා දුන්නේය. එහෙත් ඒ බව නොදැන හෝ මෙයින් දේශපාලන වාසි ලබා ගැනීම පමණක් අපේක්ෂාවෙන් විජේදාස මන්ත්‍රීවරයා මෙසේ ඵලයක් නැති ක්‍රියාවක් සිදුකර ඇති බවත් සිරිසේන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7593", "Category": null, "Parent URL": null}