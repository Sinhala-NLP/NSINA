{"Source": "Adaderana", "Timestamp": "May 29, 2019 03:10 pm", "Headline": "දෝෂ සහිත බදු ප්‍රතිපත්තිය නිසා වසර 5කදී බිලියන 100ක පාඩුවක් ", "News Content": "දෝෂ සහිත දුම්වැටි බදු ප්‍රතිපත්තිය නිසා පසුගිය වසර 5 තුළ ශ්‍රී ලංකාවට රුපියල් බිලියන 100ක මුදලක් අහිමි වු බව මාධ්‍යසාර සහ මත්ද්‍රව්‍ය තොරතුරු මධ්‍යස්ථානය පවසයි. නිවේදනයක් නිකුත් කරමින් එම මධ්‍යාස්ථානය මේ බව පැවසීය. ශ්‍රී ලංකාවේ දුම්වැටි අලෙවියේ ඒකාධිකාරිත්වය දරන්නේ ලංකා දුම්කොළ සමාගම බවත් එම සමාගම බ්‍රිතාන්‍ය සහ ඇමරිකානු බහුජාතික දුම්කොළ සමාගමකට අයත් වන්නක් බවත් ඔවුන් පවසයි. මෙම බහුජාතික සමාගම ලංකා දුම්කොළ සමාගමේ කොටස් අයිතියෙන් සියයට 84.13ක කොටස් හිමිකාරිත්වයක් දරන බව එම නිවේදනයේ සඳහන් වේ. හම නිවේදනයේ සඳහන්පරිදි , 2019 වර්ෂයේ අයවැය තුළින් මුදල් අමාත්‍යංශය සිගරට් සඳහා යොජනා කරන ලද්දේ 12% ක බදු වැඩිවීමක් පමණි. එම නිසා වැඩිපුර අළෙවි වන ගෝල්ඩ් ලීෆ් නැමැති සිගරට්ටුවක බදු රුපියල් 5.35 කින් වැඩි විය. මෙම බදු වැඩිවීමේ ප්‍රමාණය සමාගමට බලපෑමක් නොවන බව තේරුම්ගත් දුම්කොළ සමාගම එම අවස්ථාවේ දී ගෝල්ඩ් ලීෆ් මත තවත් රුපියල් 4.65 ක් මිලක් එකතු කළ බව එම නිවේදනයේ සඳහන් වේ. ඒ අනුව ගෝල්ඩ් ලීෆ් සිගරට්ටුවක වෙළඳපොළේ මිල රුපියල් 10කින් වැඩි වුණි. දුම්කොළ සමාගම විසින් ගෝල්ඩ් ලීෆ් මත එකතු කරන ලද රුපියල් 4.65 නිසා දුම්කොළ සමාගමට ආසන්න වශයෙන් වසරකට බිලියන 12 කට වඩා අමතර ලාභයක් උපයා ගැනීමට හැකියාව ලැබු බව ඔවුන් පවසයි. 2016 වර්ෂයේ සිගරට් මත බදු පැනවීම සාර්ථකව සිදු විය. මේ සාර්ථකත්වය හොදාකාරවම සමාගමට දැණුන බැවින් මෙරට තුළ ව්‍යාපාරික කටයුතු නතර කරන බවට රජයට තර්ජනාත්මක බලපෑම් සිදු කළ බවත් එසේ වුවත් එම අවස්ථාවේ පවා රජය මගින් වැඩි කළ බදු ප්‍රමාණයට වඩා තවත් රුපියල් 1.70ක් සමාගම මඟින් එකතු කර ගෝල්ඩ් ලීෆ් සිගරට්ටුවක වෙළඳපොළ මිළ රුපියල් 50.00ක් බවට පත් කළ බවත් ඔවුන් පවසයි. සිගරට් මත පනවන අවිධිමත් ,අවිද්‍යාත්මක, දෝෂ සහිත බදු ප්‍රතිපත්ති හේතුවෙන් පසුගිය වසර 5තුළ රටට අහිමි කරගත් මුදල බිලියන සියයකට ආසන්නය. සිගරට් මත බදු පැනවීම පිලිබඳව සලකා බැලීමේදී 2000 වසරේදී අළෙව් වු සිගරට් ප්‍රමාණය මිලියන 4604 ක් බවත් 2018 වසරේදී අළෙව් වු සිගරට් ප්‍රමාණය මිලියන 3150 ක් බවත් ඒ අනුව වසර 18ක් තුළ අලෙවි වු සිගරට් ප්‍රමාණය මිලියන 1454 කින් අඩු වි ඇති බවත් එම නිවේදනයේ සඳහන් වේ. ශ්‍රි ලංකාව තුළ සිගරට් අලෙවිය පහළ ගියද සිගරට් කර්මාන්තයේ ලාභය දිනෙන් දින අති විශාල ලෙස ඉහළයාමක් දක්නට ලැබු බවත් එය සාමාන්‍ය ව්‍යාපාරයකදී දැකිය නොහැකි අසාමාන්‍ය තත්වයක් බවත් ඔවුන් පෙන්වා දෙයි. සිගරට් සඳහා බදු පැනවීමේදී නිවැරදි විනිවිද පෙනෙන සුළු ප්‍රතිපත්තියක් අනුගමනය නොකිරීම මෙසේ බහුජාතික සමාගමක ලාභය වැඩි කරදීමට හේතු වු බව මාධ්‍යසාර සහ මත්ද්‍රව්‍ය තොරතුරු මධ්‍යස්ථානය පවසයි. දීර්ඝ කාලයක් රජය විසින් සිගරට්වල බදු වැඩි කොකිරිම නිසා කරුණු 03 ක් මත ප්‍රතිපත්ති බිඳ වැටීම සිදුවිය. 2016න් පසු බදු වැඩිකිරීම ප්‍රමාද කරවීම එහි එක් උපක්‍රමයකි. මේ හේතුවෙන් එම කාලය තුළ රජයට උපයාගත හැකිව තිබූ අති විශාල මුදලක් නොලැබී යාමක් සිදුවිය. දෙවන කාරණය වන්නේ, බදු වැඩිකිරීම අතීශයින් ප්‍රමාණවත් නොවීමයි. 2018 බදු වැඩිකරගැනීම ඉතාමත් ප්‍රමාද වී සිදුවූවා පමණක් නොව එය ඉතාමත් සුළු වැඩිවීමක් ද විය. මෙම කාලය තුලදී ශ්‍රී ලංකාවේ උද්ධමනය 11.6 % ද ආහාර පාන වල උද්දමනය 16.3% ඉහල ගියේය. මෙයින් ප්‍රකාශ වන්නේ මුදල් අමාත්‍යංශය අනෙකුත් ආහාර හා අත්‍යාවශ්‍ය භාණ්ඩ වල මිලට සාපේක්ෂව සිගරට් වල මිල අඩු අගයක තබාගෙන ඇති බවයි. බදු වැඩිකිරීම ඉතාමත් දෝෂ සහිත වීම යන තුන්වන කාරණය පදනම් කර ගෙන ද 2018 වසරේ සිදුකළ සිගරට් මත බදු පැනවීම අතිශයින් අසාර්ථකය. වසරකට පුද්ගලයින් 20,000කගේ ජීවිත අහිමි කරන දිනකට කෝටි 40ක් උපයා ගන්නා මෙම සමාගමේ සිගරට් සම්බන්ධ සෑම මිල වැඩි වීමක් හමුවේම විවිධ මිත්‍යාමත සහිත ප්‍රචාරණයන්ද සිදු කරයි. එහි එක පියවරක් වන්නේ, සිගරට් වල මිල වැඩිවීම හේතුවෙන් හොර සිගරට් සහ බීඩි භාවිතය වැඩිවන බවට අසත්‍ය ප්‍රචාර සිදු කිරීමයි. ඒ සඳහා විවිධ පර්යේෂණ ආයතන වලට මුදල් ගෙවා සමික්ෂණ වර්තා එළිදැක්වීමට ද උත්සාහ කරයි. මෙම උත්සාහයේ ඉලක්කය මාධ්‍ය නොමඟ යැවිම හා ප්‍රතිපත්ති සම්පාදකයින් නොමඟ යැවීමයි. අකාලයේ මිනිසුන්ගේ ජීවිත අහිමි කරන, දරුවන්ට පියවරුන් අහිමි කරවන, රටට ශ්‍රමිකයන් අහිමි කරවන භාවිතයේ යෙදෙන කිසිදු කෙනෙකුට කිසිදු වාසියක් අත් කර නොදෙන සිගරට් භාවිතය සංවර්ධනය වෙමින් පවතින රටකට කිසිදු ලාභදායී ව්‍යපාරයක් නොවේ. එබැවින් නිවැරදි ලෙස බදු මුදල් අයකිරිමක් හෝ සිදු කළ යුතුය. දුම්කොළ හා මද්‍යසාර පිලිබඳ ජාතික අධිකාරිය සහ විවිධ පර්යේෂණ ආයතන වසර ගණනාවක් පුරා මුදල් අමාත්‍යංශයෙහි වගකිව යුතු නිලධාරීන් මේ පිළිබඳව දැණුවත් කළද එසේ දැණුවත්ව තිබියදීත් දෝෂ සහිත බදු ප්‍රතිපත්තීන් දිගින් දිගටම ක්‍රියාත්මක කරන්නේ මුදල් අමාත්‍යංශයේ විශාල අක්‍රමිකතාවයක් හේතුවෙන් බව පැහැදිළිය. මෙවැනි දිගුකාලීන අක්‍රමිකතා මගහරවා ගැනීම සඳහා බි්‍රතානය ඇමරිකානු දුම්කොළ සමාගම හරහා ලංකාවෙන් පිටතට ඇදී යන මුදල රට තුළ රදවා ගැනිමට නිවැරදි බදු ප්‍රතිපත්තියක් ගෙන ඒමට මුදල් අමාත්‍යංශය ඇතුළු සියළු වගකිවයුතු බලධාරීන් කටයතු කළ යුතු බව මද්‍යසාර සහ මත්ද්‍රව්‍ය තොරතුරු මධ්‍යස්ථානය අවධාරණය කර සිටියි.", "URL": "https://sinhala.adaderana.lk/news.php?nid=110918", "Category": null, "Parent URL": null}