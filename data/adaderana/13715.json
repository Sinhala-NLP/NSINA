{"Source": "Adaderana", "Timestamp": "January 24, 2011 02:46 pm", "Headline": "ඇත්තටම මං ඉන්නේ හරිම වේදනාවකින්..", "News Content": "අපේ ගෙවල් කෑගල්ල,බුලත්කොහුපිටියේ.මට දුවෙක් සහ පුතෙක් සිටිනවා.ඒ දෙන්නා මහත්තයා ළඟ නතර කරලයි මං රට ආවේ.දරුවෝ දෙන්නම ඉස්කෝලේ යනවා.දුව දහයේ පන්තියේ.පුතා හ‍තේ.ගෙදර දොරේ වැඩපළට උදව් වෙන්නයි දරුවන්ට උයලා පිහලා දෙන්නයි මහත්තයාලගේ අම්මත් ගෙදර ඇවිත් නතර වෙලා ඉන්නේ.ඒක නම් අපට ලොකු හයියක්. මං ක්වෙයිට් වලට ඇවිත් ගෙවී ගියේ මාස 4 ක් විතරයි. මං වැඩ කරන ගෙදර බබාගේ(හාම් පුතාගේ)මල්ලියි ඒ අයගේ පවුලේ උදවියයි කට්ටියමත් ඇවිත් මං නතර වෙලා ඉන්න ගෙදරම නැවතුණා.එයාලට පොඩි බබාලා තුන් දෙනෙකුත් ඉන්නවා.දැන් මේ ගෙදර ඔක්කෝම කට්ටිය 11 ක්.මේ එකළොස්දෙනාගෙම වැඩපළ කරන්න මට සිද්ධවෙලා. මං නැඟිටින්නේ පාන්දර 4 ටයි.නිදාගන්නකොට රෑ 12 පහුවෙනවා.මේ විදිහට තව කොච්චර කාලයක් වැඩකරන්න පුළුවන් වෙයිද කියලා මටම හිතෙනවා.ඒ තරමට මහන්සියි.අසනීප ගතියයි.සමහර විට මහ දවාලේ වැඩපළ කරමින් සිටියදී පවා මට නින්ද යන අවස්ථා නැතුවා නෙවෙයි.ඒ වෙලාවට මහා භයංකාර හීනයක් දැකලා වගේ එක පාරටම ගැස්සිලා මට ආයෙම ඇහැරෙනවා.අතේ සතේ නැති වුණත් ගෙදර පොඩි අයයි,මහත්තයයි එක්ක ගත කරපු ජීවිතය කොයි තරම් සැනසීමක්ද කියලා හිතෙනවා.ඒ වෙලාවට අතින් පාඩු කරගෙන හරි ලංකාවට එන්න හිතෙනවා.මහත්තයට කීවොත් රට එන්න ණය වුණා වගේම ගාණක් ණය වෙලා හරි මාව ආපහු ගෙන්වා ගනියි.ඒත් ඒ වගේ බරක් ආයෙමත් එයාගේ පිට පටවන්නත් මට දුකයි.ඇත්තම කියනවානම් අපේ මහත්තයා හරිම හොඳයි.අපි ගොඩක් ආදරෙන් හිටියා.මං රට එනවට එයාගේ කොහෙත්ම කැමැත්තක් තිබුණේ නෑ. ඒත් මහත්තයාට කරපු රස්සාවෙන් ලැබුණු සොච්චම් වැටුපෙන් එදිනෙදා වියදම පියවා ගන්න එකත් අසීරුවුණා.අපේ කෑම බීම කොහොම වුණත් දරුවන්ට හොඳ අනාගතයක් තියෙන්න ඕන කියලා හිතුව නිසයි මහත්තයගේ හිතත් නම්මවාගෙන එයා කැමති කරවාගෙන මේ ගමන එන්න කටයුතු කෙරුවේ.අනෙක් හේතුව වුණේ මහත්තයාලගේ අම්මා.අම්මාත් නරක කෙනෙක් නෙවෙයි.ඒත් අම්මා ගෙදර ආව ගිය හැම වෙලාවෙම\"ලංකාවේ ඉඳලා නම් කවදාවත් මේ වළෙන් ගොඩ එන්න වෙන්නේ නෑ\"කියලා නිතර කියන්න ගත්තා.ඒක මට මහා වදයක් වුණා.අනෙක් අතට අතේ පයේ හයිය තියෙද්දී කාටවත් යටත් වෙන්නේ මොකටද කියල හිතෙන්න ගත්තා.කොහොම වුණත් මේ වෙද්දී ඒ දේවල් කතා කරලා වැඩක් නෑ. මේ ගෙදර බබාගේ(හාම්පුතාගේ)මල්ලිලාගේ පවුලත් මේ ගෙදරම පදිංචියට ආවට පස්සේ බබාගේ මල්ලි මට ටික ටික වෙනත් බලපෑම් කරන්න උත්සාහ දරන බවක් පේනවා.එයා ගෙදර ඉන්න දවසට මට තියෙන වැඩ වලට අමතරව එක එක වැඩ පවරනවා.ඒ වැඩපළ ඉවර කරගන්නවාටත් වඩා මං එයා අසල නිතර තියා ගන්න දරන උත්සාහයක් කියලා මට හිතෙනවා.මං යන එන කොට ඕනවට වඩා උනන්දුවෙන් මං දිහා බලනවා.මොකක් හරි වැරැද්දක් අල්ලාගෙන මට බණින්න නැත්නම් අඩුම ගානේ උපදෙසක් දෙන්නවත් එයා අවස්ථාවක් කර ගන්නවා.මං අඳින පළදින විදිහ ගැන පවා එයා උනන්දුවක් දක්වන්න පටන් අරන්.මට මේක මහ වදයක්.ගෙදර අනිත් අයත් ඒවට උල්පන්දම් දෙනවද කියලා මට සැකයි. කොහොම වුණත් වැඩපළ වල කරදරය ඇරුණාම මට ඊට වඩා මහා කරදරයකට මුහුණ දෙන්න සිද්ධවෙයිද කියලත් හිතෙනවා.එහෙම වුණොත් මං ප්‍රාර්ථනා කරපු දේවල් ඔක්කෝම ඉවරයි.මට ආයෙ මගේ මහත්තයාටවත්,දරුවන්ටවත් මුහුණ දෙන්න පුළුවන්ද..?ඇත්තටම මං ඉන්නේ හරිම වේදනාවකින්. මට මගේ මහත්තයායි දරුවෝ දෙන්නයි මතකයට එද්දී දරා ගන්න බැරි තරම් කාංසියක්,දුකක් දැනෙනවා.අවුරුදු දෙක ගෙවෙන කල් මොන දුකක් හරි විඳගෙන ඉන්නවාද නියමිත අවරුදු දෙකවත් ඉන්නේ නැතිව ආයෙමත් කොහොම හරි ලංකාවට එනවද කියලයි දැන් මං උදේ හවා කල්පනා කරන්නේ. -රුවන්ති තාරුකා", "URL": "https://sinhala.adaderana.lk/news.php?nid=13715", "Category": null, "Parent URL": null}