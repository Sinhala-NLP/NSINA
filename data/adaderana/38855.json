{"Source": "Adaderana", "Timestamp": "November 15, 2013 11:26 am", "Headline": "පොදුරාජ්‍ය මණ්ඩලය අවධානය යොමු කළ යුත්තේ දුප්පත්කම ගැනයි", "News Content": "පොදුරාජ්‍ය මණ්ඩලය වූ කලී පොදු ධනයට වඩා පොදුවේ දුප්පත්කම ගැන අවධානය යොමු කිරීමේ ආයතනයක් විය යුතු බව ජනාධිපති මහින්ද රාජපක්ෂ මහතා 23 වැනි පොදුරාජ්‍ය මණ්ඩල නායක සමුළුව අමතමින් පැවසීය. පොදුරද සමුළුවේ සමාරම්භක උත්සවය මේවන විට නෙළුම් පොකුණ රඟහලේදී පැවැත්වෙන අතර ඊට සහභාගි වෙමින් ඔහු මේ බව සඳහන් කළේය. 2009 වසරේදී ශ්‍රී ලංකාව ත්‍රස්තවාදය අවසන් කිරීමෙන් පසුව මෙරට තුළ කිසිදු ත්‍රස්ත ක්‍රියාවක් සිදුව නැතැයි ඔහු කියා සිටියේය. ජනතාවට නිදහසේ ජීවත්වීමේ වැදගත්ම මානව හිමිකම් අයිතිය රජය විසින් තහවුරු කර ඇතැයි ද හෙතෙම පෙන්වාදුන්නේය. පොදුරාජ්‍ය මණ්ඩලය වූ කලී ජනතාවගේ සුබසිද්ධිය වෙනුවෙන් ක්‍රියා කරන ආයතනයක් විය යුතු බවද පැවසූ ජනාධිපතිවරයා එය තීන්දු හෝ දඬුවම්දීමේ ආයතනයක් නොවිය යුතු බව කියා සිටියේය. 23 වැනි පොදුරාජ්‍ය මණ්ඩලීය රාජ්‍ය නායක සමුළුව නෙළුම් පොකුණ මහින්ද රාජපක්ෂ රඟහලේදී අති උත්කර්ශවත් අන්දමින් අද (15) පෙරවරුවේ ආරම්භ විය. ජනාධිපති මහින්ද රාජපක්ෂ මහතා සහ එම ආර්යාව සමුළුව පැවැත්වෙන නෙළුම් පොකුණ රඟහලට පෙරවරු 9.15ට පමණ පැමිණීමෙන් පසු පොදුරාජ්‍ය මණ්ඩලයේ මහලේකම් කමලේෂ් ශර්මා, පොදුරාජ්‍ය මණ්ඩලයේ වත්මන් සභාපති ඔස්ට්‍රේලියානු අගමැති ටෝනි ආබොට් ඇතුළුව රාජ්‍ය නායකයින් පිළිවෙළින් සම්ප්‍රාප්ත විණ. රාජ්‍ය නායකයින් පිළිගැනීම ජනපති මහින්ද රාජපක්ෂ, ජනපති ආර්යා ශිරන්ති රාජපක්ෂ හා පොදුරාජ්‍ය මණ්ඩලයේ මහලේකම් කමලේෂ් ශර්මා විසින් සිදුවූ අතර අවසන් වරට රාජ්‍ය නායක සමුළුවට එක්වූයේ මෙහි ප‍්‍රධාන ආරාධිතයා වන චාල්ස් කුමරුය. 23 වන පොදුරාජ්‍ය මණ්ඩලීය රාජ්‍ය නායක සමුළුවට එක්වීම සඳහා සාමාජික රටවල ජනාධිපතිවරුන්, උප ජනාධිපතිවරුන්, අගමැතිවරුන්, විදේශ අමාත්‍යවරුන් ඇතුළු රාජ්‍ය තාන්ත‍්‍රිකයන් පනහකට ආසන්න සංඛ්‍යාවක් ශ්‍රී ලංකාවට පැමිණ තිබේ. රාජ්‍ය නායක සමුළුවේ සමාරම්භක උළෙල නෙළුම් පොකුණ රඟහලේදී අවසන් වීමෙන් පසුව රාජ්‍ය නායකයින් අලංකාර රථ පෙරහැරකින් බණ්ඩාරනායක අනුස්මරණ ජාත්‍යන්තර සම්මන්ත‍්‍රණ ශාලාව වෙත කැඳවාගෙන යන ලදී. එහිදී සමුළුවේ ප‍්‍රධාන විධායක සැසිවාරය ආරම්භ කෙරෙන අතර, පොදුරාජ්‍ය මණ්ඩලයේ සභාපති ධුරය වත්මන් සභාපති ඕස්ටේ‍්‍රලියානු අග‍්‍රාමාත්‍යවරයා විසින් නව සභාපතිවරයා වන ශ‍්‍රී ලංකා ජනාධිපතිවරයා වෙත භාරදීම සිදුවේ. පසුව පොදුරාජ්‍ය මණ්ඩලීය මහලේකම් කමලේශ් ෂර්මා විසින් ලබාදෙන දිවා භෝජන සංග‍්‍රහයකට රාජ්‍ය නායකයින් සහභාගි වන අතර, ඉන් අනතුරුව රාජ්‍ය නායකයින් සහ පොදුරාජ්‍ය මණ්ඩලීය රටවල තරුණ නායකයින් අතර සාකච්ඡාවක් ද පැවැත්වේ. ඉන් අනතුරුව රාජ්‍ය නායකයින්ගේ දෙවැනි විධායක සැසිවාරය සිරිමාවෝ බණ්ඩාරනායක ප‍්‍රදර්ශන ශාලාවේදී පස්වරුවේදී ඇරඹෙන අතර ඒ සඳහා පැය දෙකකට ආසන්න කාලයක් වෙන් කර ඇත. මෙම සැසිවාරයෙන් පසුව ජනාධිපති මහින්ද රාජපක්ෂ මහතා විසින් පස්වරු 6.00ට විශේෂ මාධ්‍ය හමුවකට ද එක්වනු ඇත. චාල්ස් කුමරු විසින් රාජ්‍ය නායකයින් වෙනුවෙන් පවත්වනු ලබන රාත‍්‍රී භෝජන සංග‍්‍රහය කොළඹ ප‍්‍රධාන පෙළේ හෝටලයක පැවැත්වීමට නියමිතය.", "URL": "https://sinhala.adaderana.lk/news.php?nid=38855", "Category": null, "Parent URL": null}