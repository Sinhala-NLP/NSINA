{"Source": "Adaderana", "Timestamp": "April 27, 2018 01:32 pm", "Headline": "  පූර්ව දැනුම්දීමකින් තොරව කරාපිටිය ශික්ෂණ රෝහලේ වෛද්‍යවරුන් වර්ජනයක-රෝගීන් දැඩි දුෂ්කරතාවයට පත්වෙයි", "News Content": "පූර්ව දැනුම්දීමකින් තොරව කරාපිටිය ශික්ෂණ රෝහලේ වෛද්‍යවරුන් අද වර්ජනයක නිරතවීම හේතුවෙන් රෝගීන් දැඩි දුෂ්කරතාවට පත්ව සිටියි. පොරොත්තු ලේඛනයේ සිටින හදවත් රෝගීන්ට සැත්කම් කිරීම සඳහා ස්වෙච්ඡාවෙන් විදෙස් වෛද්‍යවරයෙකු කටයුතු කිරීමට එරෙහිව එම වර්ජනය ආරම්භ කර ඇති බව වාර්තා වෙයි. මේ හේතුවෙන් තමන් දැඩි දුෂ්කරතාවට පත් වු බව අද(27) උදෑසන රෝහලට පැමිණි රෝගීන් ප්‍රකාශ කළේය. අද උදෑසන 08.00ට ආරම්භ කළ වර්ජනය පැය 24ක කාලයක් ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ කරාපිටිය ශාඛාවේ සම ලේකම් වෛද්‍ය කංචිත සමරරත්න මහතා පැවසුවේය. එංගලන්ත ජාතික රිචඩ් පර්මින් නමැති 68 හැවිරිදි අදාළ වෛද්‍යවරයා 2016 වසරේ සිට කරාපිටිය ශීක්ෂණ රෝහලට අනුයුක්තව සේවය කරන බව වාර්තා වෙයි. මේ පිළිබඳ කළ විමසීමකදී ශ්‍රී ලංකා වෛද්‍ය සභාවේ ප්‍රකාශකයෙකු සඳහන් කළේ අදාළ වෛද්‍යවරයා බ්‍රිතාන්‍ය වෛද්‍ය සභාවේ ලියාපදිංචි වෛද්‍යවරයෙකු වන අතර ඔහුට කරාපිටිය ශීක්ෂණ රෝහල තුළදී සායනික පුහුණූව ලබාගැනීම සඳහා අනුමැතිය ලබාදී ඇති බවයි. එම වෛද්‍යවරයා සම්බන්ධයෙන් ශ්‍රී ලංකා වෛද්‍ය සභාවට පැමිණිල්ලක් ලැබී නොමැති බව ද එම ප්‍රකාශකයා සඳහන් කළේය. කෙසේවෙතත් අදාළ වෛද්‍යවරයා සම්බන්ධයෙන් බ්‍රිතාන්‍ය වෛද්‍ය සභාව ඉදිරිපත් කර ඇති නිර්දේශ අද පස්වරුවේ රැස්වන ශ්‍රී ලංකා වෛද්‍ය සභාවේ මාසික රැස්වීමට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=88146", "Category": null, "Parent URL": null}