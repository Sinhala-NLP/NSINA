{"Source": "Adaderana", "Timestamp": "April 2, 2012 09:01 am", "Headline": "දේශපාලන හිතවත්කම්වලට පත්වීම් දුන්නොත් නීතිමය ක්‍රියා මාර්ග ගන්නවා", "News Content": "අධ්‍යාපන පරිපාලන සේවයේ විවිධ තනතුරු සඳහා කැබිනට් පත්‍රිකා හරහා දේශපාලන හිතවත්කම් මත පත්වීම් ලබාදීම තරයේ හෙළාදකින බව ලංකා ගුරු සංගමය පවසයි. අධ්‍යාපන පරිපාලන සේවා විභාගයක් පවත්වා එම ප්‍රතිඵල මත සුදුස්සන් තෝරාගෙන ඇති මෙවන් අවස්ථාවක කැබිනට් පත්‍රිකා හරහා පත්වීම් ලබාදීම බරපතල වරදක් බව එම සංගමයේ සභාපති ජෝසප් ස්ටාලින් මහතා සඳහන් කළේය. අදාළ පත්වීම් ලබාදීම ක්‍රියාත්මක කළහොත් ඒ සම්බන්ධව නීත්‍යානුකූල ක්‍රියාමාර්ග ගන්නා බව ද අද දෙරණ වෙත අදහස් දැක්වූ ඒ මහතා අවධාරණය කර සිටියේය. අදාළ පත්වීම් ලබාදීම සඳහා තෝරාගත් පිරිස එම තනතුරු සඳහා නුසුදුස්සන් නොවන බවත්, දැනට දුෂ්කර සේවයේ යෙදී සිටින ඔවුන්ගේ තනතුරු ස්ථිර කිරීමක් සිදුකෙරෙන බවත් චෝදනාවට පිළිතුරු දැක්වූ අධ්‍යාපන නියෝජ්‍ය අමාත්‍ය විජිත් විජයමුණි සොයිසා මහතා සඳහන් කළේය.", "URL": "https://sinhala.adaderana.lk/news.php?nid=23223", "Category": null, "Parent URL": null}