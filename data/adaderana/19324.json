{"Source": "Adaderana", "Timestamp": "October 13, 2011 09:35 am", "Headline": "ඔස්ට්‍රේලියාවට පනින්න ගිය තිදෙනෙකුට ඇප නෑ", "News Content": "නීතී විරෝධී ලෙස ඔස්ට්‍රේලියාව බලා බහුදින ධීවර යාත්‍රාවකින් ගමන් කරමින් සිටිය දී අත්අඩංගුවට ගත් පුද්ගලයන් අතර සිටි සැකකරුවන් තිදෙනෙකුට ඇප ලබා දීම කොළඹ මහේස්ත්‍රාත් අධිකරණය විසින් ප්‍රතික්ෂේප කර තිබේ. කොළඹ ප්‍රධාන මහේස්ත්‍රාත් රශ්මි සිංගප්පුලි මහතා කියා සිටියේ අදාළ සැකකරුවන් ලබන 25 වැනි දින දක්වා රක්ෂිත බන්ධනාගාරයේ තබන ලෙසයි. කල්මුණේ මුහුදු සීමාවේ දී අත්අඩංගුවට ගත් අදාළ යාත්‍රාවේ පුද්ගලයින් 39 දෙනෙකු සිටි අතර ඔවුන්ගෙන් සිදු කළ ප්‍රශ්න කිරීම් වල දී එල්.ටී.ටී.ඊ සංවිධානයට සම්බන්ධව සිටි පුද්ගලයන් 6 දෙනෙකු පිළිබඳව තොරතුරු අනාවරණය වී තිබුණි. ඒ අනුව ත්‍රස්ත මර්දන ඒකකය විසින් එම සැකකරුවන් රඳවා ගැනීමේ නියෝග මත රඳවාගෙන ප්‍රශ්න කරමින් සිටියි. සෙසු සැකකරුවන් 33 දෙනා රුපියල් ලක්ෂ 10 බැගින් වූ පුද්ගලික ඇප මත මුදා හැරීමට මහේස්ත්‍රාත්වරයා නියම කර තිබේ.", "URL": "https://sinhala.adaderana.lk/news.php?nid=19324", "Category": null, "Parent URL": null}