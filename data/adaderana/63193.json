{"Source": "Adaderana", "Timestamp": "August 18, 2016 03:27 pm", "Headline": "  හොරු ඇල්ලුවම බඩු දීලා නිදහස් වෙන්න බෑ-පෝට් සිටි නීත්‍යනුකූල නෑ", "News Content": "පෝට් සිටි ව්‍යාපෘතියේ ගිවිසුම නීත්‍යානුකූල නැති බවත්,අපේ රටේ මහ මුහුද ගොඩකිරීම සඳහා නීති සකස්කර නැති බවත් ජවිපෙ නායක අනුර කුමාර දිසානායක මහතා පවසයි. එම ව්‍යාපෘතිය මගින් සිදුවන පාරිසරික ගැටලූ ගණනාවක් සම්බන්ධයෙන් වෙරළ සංරක්‍ෂණ අධිකාරියේ පනතට අනුව පැහැදිලි කොට ඇති බවත්,ඒ වගේම එම ව්‍යාපෘතිය මූල්‍යමය වශයෙන් අපේ රටට හිතකර නැති බවත් හෙ‍තෙම කියා සිටියේ අද (18)බත්තරමුල්ල පක්ෂ මූලස්ථානයේ පැවති මාධ්‍ය හමුවකදීය.එහිදී මාධ්‍යවේදීන් විමසූ ප්‍රශ්නවලට ප්‍රතිචාර දක්වමින් ජවිපෙ නායකයා මෙසේද සඳහන් කළේය. මුහුද ගොඩ කිරීමෙන් ලැබෙන ඉඩම බෙදා ගැනීමේදී ආණ්ඩුවට අවාසියක් අත්වෙනවා. ඒවගේම මෙම බිම් කොටස පාලනය වෙන්නේ ශී‍්‍ර ලංකා රජයෙන්ද කියන එකත් ගැටලූසහගතයි. අපේ රටේ ඕනෑම බිම් කොටසක් නගර සභාවක හෝ පළාත් පාලන ආයතනයක පාලනයට යටත් විය යුතුව තිබෙනවා. නමුත් මෙම බිම් කොටස පාලනය සඳහා වෙනම සංස්ථාවක් ස්ථාපිත කරනවා. ඒනිසා එය රටේ ස්වෛරීත්වය පිළිබඳ ප‍්‍රශ්නයක් මතුවෙනවා. ඒ වගේම මෙම ව්‍යාපෘතිය ජාත්‍යන්තර දේශපාලනයේ බල තුලනයට බලපෑමක් ඇති කරනවා. මේ සියලූම කරුණු ගත්තාම පෝට් සිටි ව්‍යාපෘතිය අපේ රටට අහිතකරයි. එනිසා අපි සිටි ස්ථාවරයේ වෙනසක් ඇති කිරීමට මෙම ආණ්ඩුව පෝට් සිටි ව්‍යාපෘතියට මැදිහත්වීමෙන් මෙම කිසිදු කරුණක් වෙනස් වී නැහැ. මෙම ව්‍යාපෘතිය මගින් සැණකෙළි නගරයක් ඇති කරනවාද, මූල්‍ය නගරයක් ඇති කරනවාද, එම බිම් කොටසේ නිවාස හදනවාද, ව්‍යාපාරික ස්ථාන හදනවාද යන්න පිළිබඳව නොවෙයි අපිට ප‍්‍රශ්නය තිබෙන්නේ. ඉහත කී නීත්‍යානුකූල නොවන බව, පරිසර ගැටලූ, මූල්‍යමය අවාසිය, ජාත්‍යන්තර දේශපාලනයට ඇතිවන බලපෑම් යන සියල්ල නිසා තමයි අපි මේ ව්‍යාපෘතියට විරෝධය දක්වන්නේ.දේශපාලන ව්‍යාපාරයක් විදියට ජනතා විමුක්ති පෙරමුණ දරන මතය තමයි මහජන ධනය භාවිත විය යුත්තේ මහජනතාව වෙනුවෙන් යන්නයි. අප වංචා-දූෂණවලට විරුද්ධ වෙන්නේ එම ස්ථාවරය මතයි. එම නිසා දූෂිතයින්ට එරෙහිව හඬනැගීමත්, ඔවුන්ට එරෙහිව දඬුවම් ලබාදීමත් සොරකම් කරන ලද ධනය නැවත පවරා ගැනීමටත් අපි මැදිහත් වෙනවා. එහෙත් එම කාර්යය ජනතා විමුක්ති පෙරමුණට පමණක් ආදල කාර්යභාරයක් නෙවෙයි. මාධ්‍යවේදීනුත් මාධ්‍ය ආයතනත් දූෂණයට එරෙහිව මතයක් ගොඩනැගිය යුතුව තිබෙනවා. මොකද, පාලකයින් විසින් මේ අවභාවිත කරන්නේ අපේ රටේ දුවා දරුවන්ගේ අධ්‍යාපනයට, සෞඛ්‍යයට, මහා මාර්ග සංවර්ධනයට, කෘෂිකර්මාන්තයට වැය කිරීමට තිබෙන මුදල්. එම මහජන ධනය සුළු පිරිසක් විසින් අත්පත් කරගැනීමට විරුද්ධ විය යුත්තේ ඒ නිසයි. මේ වනවිට හොරුන් සම්බන්ධයෙන් අපේ රටේ අලූත් සංස්කෘතියක් ගොඩනැගෙමින් තිබෙනවා. හොරකම් කරපු දේපළ නැවත ආණ්ඩුවට පවරා ගැනීමෙන් පසුව හොරාට නිදහසේ ඉන්න ඉඩ ලබාදීමත් මේ ආණ්ඩුවෙන් සිදුවෙනවා. බැසිල් රාජපක්‍ෂට අයත් මල්වාන ප‍්‍රදේශයේ නිවසක් සහ ඉඩමක් ආණ්ඩුවට පවරා ගැනීමෙන් පසුව ඔහුට නිදහසේ ඉන්න ඉඩ දෙනවා. මාතර ප‍්‍රදේශයේ ඉඩමක් පෞද්ගලික ආයතයක් විසින් මිලදී ගෙන තිබියදී ඔවුන්ගේ අයිතිය තහවුරුකර ගැනීමට නොහැකි නිසා එම ඉඩම ආණ්ඩුවට පවරා ගැනීමෙන් පසු ඔවුන් නිදහස් වෙනවා. ඒ වගේම මහ බැංකු ගනුදෙනුව පිළිබඳව විශාල ආන්දෝලනයක් ඇතිවී තිබියදී අධිපතිවරයා වෙනස් කිරීමෙන් පසුව ගනුදෙනුව යට ගහනවා. එහෙම කරනවා නම් අපේ රටේ සිරගතවී සිටින හොරුන්ගෙන් 90%ම නිදහස් කරන්න වෙනවා. මොකද, ඔවුන්ගේ දඬුවමට හේතු වූයේ ඔවුන් හොරකම් කරන ලද භාණ්ඩ නඩු භාණ්ඩ වශයෙන් ඉදිරිපත් කිරීමයි. එම නඩු භාණ්ඩ නැවත ලබාදීම නිසා හොරුන් නිදහස් කළ යුතුයි. මේ ආකාරයට හොරු අහු වුණාම හොරකම් කරපු භාණ්ඩය දීල බේරෙන්න පුළුවන්ද? ඒ විදියට තමයි මේ ආණ්ඩුව දූෂිතයින්ට නිදැල්ලේ ඉන්න ඉඩ දීල තිබෙන්නේ. නමුත් කෝප් කමිටුව විසින් මහ බැංකුවේ ගනුදෙනුව සම්බන්ධයෙන් තව දුරටත් විමර්ශනය කෙනෙරවා. එම ගනුදෙනුව විසින් රටට අහිමි කරන ලද කෝටි ගණනක මුදල් සම්බන්ධයෙන් නිලධාරීන්ගෙන් ප‍්‍රශ්න කරමින් විමර්ශනය කිරීමට මහ බැංකු අධිපතිවරයා ඇතුළු නිලධාරීන් නැවත කැඳවීමට නියමිතයි.", "URL": "https://sinhala.adaderana.lk/news.php?nid=63193", "Category": null, "Parent URL": null}