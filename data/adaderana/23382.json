{"Source": "Adaderana", "Timestamp": "April 9, 2012 10:13 am", "Headline": "මම ෆොන්සේකාට සහය දුන්නේ නෑ", "News Content": "සිවිල් යුද ගැටුම් අවසන්වීමෙන් පසු රටෙහි ද්විත්ව ජනගහණය සමථයකට පත්කිරීමේ හා සමගි කිරී‍මේ මහඟු අවස්ථාවක් ශ්‍රී ලංකාවට උදාවී ඇති බව හිටපු අග්‍රාමාත්‍ය හා හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය පවසයි. යුද ගැටුම් අවසන්වීමෙන් පසු මහින්ද රාජපක්ෂ රජය විසින් දෙපාර්ශවය අතර සබඳතා ගොඩනැගීමේ දී පවතින ප්‍රමාදය පිළිබඳව තරමක් මවිතයට පත්වන බව ද ඇය සඳහන් කරයි. මෙවැනි අවස්ථා දිගුකාලීනව නොපවතින බවද, ඒවා කෙටි කාලීන අවස්ථා පමණක් බව ද කුමාරතුංග මහත්මිය පෙන්වාදෙයි. ඇය විසින් නවදිල්ලිහි පිහිටුවන ලද දකුණු ආසියානු ප්‍රතිපත්ති හා පර්යේෂණ ආයතනයේ පළමු වාර්ෂික සමුළුවට එක්වෙමින් හිටපු ජනාධිපතිනිය මෙම අදහස් පළකර ඇති බව හින්දුස්ථාන් ටයිම්ස් වාර්තා පෙන්වාදෙයි. තමන් විසින් පොරොන්දු වූ බලය විමධ්‍යගත කිරීම, මහින්ද රාජපක්ෂ මහතා විසින් අවලංගු කිරීම නිසා තමන් මැතිවරණ ව්‍යාපාරයේ දී ඔහුට සහ‍යනොදීමට හේතු වූ බව ද එහිදී අදහස් දක්වමින් චන්ද්‍රිකා බණ්ඩාරනායක මහත්මිය ප්‍රකාශ කර තිබේ. ඔහු විසින් අවස්ථා 08 දී සිය සහයෝගය ලබාදෙන ලෙස ඉල්ලා සිටිය ද අදාළ කරුණ මත සිය සහයෝගය ලබානොදීමට තීරණය කළ බව ද ඇය සඳහන් කර ඇත. මහින්ද රාජපක්ෂ මහතාගේ ප්‍රතිවාදී ජනාධීපතිවරණ අපේක්ෂක හිටපු යුද හමුදාපති සරත් ෆොන්සේකා මහතා වෙත සහයෝගය ලබාදුන් බවට වන ප්‍රකාශ චන්ද්‍රිකා බණ්ඩාරනායක කුමාරතුංග මහත්මිය විසින් දැඩි ලෙස ප්‍රතික්ෂේප කර තිබේ. සාමාන්‍යයෙන් සිය සහයෝගය ජනාධිපති මහින්ද රාජපක්ෂ මහතා වෙත ලබාදුන් බවත්, තවමත් පක්ෂයේ අනුශාසයෙකු හා සාමාජිකයෙකු ලෙස කටයුතු කරන බවත් ඇය පෙන්වා දී ඇත. කෙසේවෙතත් මහින්ද රාජපක්ෂ මහතාගේ ඇතැම් ප්‍රතිපත්ති වෙත සිය සහයෝගය ලබානොදෙන බව ද එමනිසා මැතිවරණ ව්‍යාපාරයෙන් මුළුමනින්ම ඉවත්ව සිටි බව ද එම මහත්මිය ප්‍රකාශ කළ බව හින්දුස්ථාන් ටයිම්ස් වාර්තා කරයි. එමෙන්ම මහින්ද රාජපක්ෂ රජය සුළු ජාතීන් පිළිබඳව අනුගමනය කරන ප්‍රතිපත්ති පිළිබඳව දැඩි ලෙස අවධානය යොමුකරන බවත්, එමෙන්ම එම රජයේ විදේශ ප්‍රතිපත්තිය පිළිබඳව මවිතයට පත්වන බවත් හිටපු ජනාධිපතිනිය වැඩිදුරටත් ප්‍රකාශ කර තිබේ. සිය පාලන බලය පැවති කාලය තුළ අනුගමනය කළ නොබැඳි ප්‍රතිපත්තිය නිසා ජාත්‍යන්තර ප්‍රජාව සමග යහපත් සබඳතාවයන් පවත්වාගෙන යාමට හැකි වූ බව ද ඇය පෙන්වා දී ඇත. එමෙන්ම ඒ ඔස්සේ එල්. ටී. ටී. ඊ සංවිධානය තහනම් කිරීමට හෝ එහි ක්‍රියාකාරිත්වය සීමා කිරීමට විදේශ රටවල් එකඟත්වය පළකර බව චන්ද්‍රිකා බණ්ඩාරනායක කුමාරතුංග මහත්මිය පවසා ඇති බව ද හින්දුස්ථාන් ටයිම්ස් වාර්තා කරයි. විශේෂයෙන් ඉන්දියාව සමග පවතින සම්බන්ධතා අත්‍යවශ්‍ය හා තීරණාත්මක බව ද එම මහත්මිය වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=23382", "Category": null, "Parent URL": null}