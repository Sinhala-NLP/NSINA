{"Source": "Adaderana", "Timestamp": "June 10, 2014 10:40 am", "Headline": " ශ්‍රී ලංකාවේ මානව හිමිකම් මනින්න සිල්වියා ආර්යාව එයි", "News Content": "ශ්‍රී ලංකාවේ සිදුවීයයි කියනු ලබන යුද අපරාධ හා මානව හිමිකම් උල්ලංඝණයවීම් සම්බන්ධයෙන් එක්සත් ජාතීන්ගේ මානව හිමිකම් කවුන්සිලය යටතේ පත්කිරීමට නියමිත ජාත්‍යන්තර විමර්ශන කමිටුවට සිල්වියා කාර්ට්රයිට් ආර්යාව පත්කර තිබේ. ඉකුත් මාර්තු මාසයේ ශ්‍රී ලංකාව සම්බන්ධයෙන් ජාත්‍යන්තර විමර්ශනයක් සිදුකළ යුතු බවට එක්සත් ජාතීන්ගේ මානව හිමිකම් කවුන්සිලයට ඉදිරිපත්වූ යෝජනාව වැඩි ඡන්දයෙන් සම්මතවීමෙන් පසු ඊට අදාළව මෙම ක්‍රියාපටිපාටිය ක්‍රියාත්මක වන බව සඳහන්ය. කාම්බෝජියාවේ ක්රූමර් රූග් යුද අපරාධ අධිකරණයේ විනිසුරුවරියක ලෙස කටයුතු කළ සිල්වියාට අමතරව සුඩානය නියෝජනය කරමින් තවත් අයෙකු පත් කෙරෙනු ඇතැයි ආරංචි මාර්ග සඳහන් කරන බව The New Indian Express උපුටා දක්වයි. සිල්වියා ආර්යාව ඇතුළු කමිටුව විසින් මාස 10 ක කාලයක් තුළ ශ්‍රී ලංකාවේ සිදුවීයයි කියනු ලබන යුද අපරාධ හා මානව හිමිකම් උල්ලංඝණයවීම් පිළිබඳ පරීක්ෂණ නිමාකරනු ඇති බව කියැවෙයි. දෙදෙනෙකුගෙන් යුතු මෙම එක්සත් ජාතීන්ගේ කමිටුව ශ්‍රී ලංකාවට නොපැමිණෙනු ඇති බවත්, රටින් පිට සිට පරීක්ෂණ කටයුතු මෙහෙයවීම හා වාර්තාව ප්‍රකාශයට පත්කරනු ඇති බවත් ඉන්දීය පුවත් සේවා අනාවරණය කරයි. 2011 වසරේදී එක්සත් ජාතීන්ගේ මහලේකම්වරයා විසින් පත්කරන ලද දරුස්මාන් කමිටුවද පරීක්ෂණ සිදුකරනු ලැබුවේ මෙලෙස රටින් පිට සිට බැව් එකී පුවත් සේවා සිහිපත් කරයි.", "URL": "https://sinhala.adaderana.lk/news.php?nid=43860", "Category": null, "Parent URL": null}