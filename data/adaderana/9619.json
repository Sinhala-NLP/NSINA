{"Source": "Adaderana", "Timestamp": "July 15, 2010 02:40 pm", "Headline": "පොලීසිය\"දෙබිඩ්ඩෝ\"හරස් කර ප්‍රසන්නගෙන් ප්‍රශ්න කරයි", "News Content": "වත්මන් දේශපාලන වටපිටාව තුළ කතා බහට ලක්වූ නාට්‍ය නිර්මාණයක් වන\"දෙබිඩ්ඩෝ\"වේදිකා නාට්‍යයට බාධක පැනවීමට රජය විසින් කටයුතු කරමින් සි‍ටීමේ සිද්ධිය තරයේ හෙළාදකින බව එ.ජා.ප නියෝජ්‍ය නායක කරූ ජයසූරිය මහතා පවසයි. කලාව අගය කරන හා ප්‍රජාතන්ත්‍රවාදයට ගරු කරන අය ලෙස මෙම සිදුවීම් පිළිබඳ තමන් දැඩි සේ කම්පනයට පත් වන බව එ.ජා.ප නියෝජ්‍ය නායකයා නිකුත් කළ නිවේදනයක දැක්වේ. \"දෙබිඩ්ඩෝ\"නාට්‍ය තුළ දුම්පානය කිරීමේ දර්ශනයක් ඇතුළත් බවට මත්ද්‍රව්‍ය නිවාරණ අංශයේ නිලධාරියෙකු කළ පැමිණිල්ලක් අනුව කුරුදුවත්ත පොලිසිය විසින්\"දෙබිඩ්ඩෝ\"නාට්‍යය නිෂ්පාදක ප්‍රසන්න විතානගේ මහතාගෙන් ප්‍රශ්න කොට ඇත. පසුගිය 11 වන දින කුරුදුවත්ත පොලීසිය තමන්ගෙන් කටඋත්තරයක් ලබා ගැනීමට කටයුතු කළ බවත්,ඉතාලි ජාතික නාට්‍යකරුවෙකු වන දාරියෝ ෆෝ ගේ නාට්‍යයක් පරිවර්තිත නාට්‍යයක් ලෙස ලාංකීය වේදිකාවට ගෙන එන විට මුල් නාට්‍යයේ තිබූ දුම්පානය කිරීමේ දර්ශනයක් ඉවත්කිරීමට තමන් විසින් කටයුතු කළ බවත් ,එසේ කරනු ලැබුවේ කිසිදු බාහිර බලපෑමක් අනුව නොව එය තමන් ශ්‍රද්ධාවෙන් ගනු ලැබූ ප්‍රතිපත්තිමය තීරණයක් බවත් අප කළ විමසීමකදී ප්‍රසන්න විතානගේ මහතා කියා සිටියේය. වේදකා නාට්‍යයන්හි දුම්පානය කිරීමේ දර්ශන නොතිබිය යුතුයැයි රජය විසින් ප්‍රතිපත්තිමය තීරණයක් ගෙන ඇත්දැයි හෝ ඒ සම්බන්ධයෙන් නව නීතියක් හඳුන්වා දී ඇත්දැයි සෞඛ්‍යය අමාත්‍යංශයෙන් විමසීමේදී අතිරේක ලේකම් වෛද්‍ය පාලිත මහීපාල මහතා කියා සිටියේ එහෙව් තීරණයක් ගෙන නොමැති බවයි. \"ප්‍රසිද්ධ ස්ථානවල දුම්පානය කිරීම නීති විරෝධී කටයුත්තක් නිසා ඕනනම් කෙනෙකුට නාට්‍යය ශාලාවක දුම්පානය කිරීම පිළිබඳ පැමිණිල්ලක් කළ හැකියි..ඒහෙම වුණොත් ඒක පොලීසියේ හා අධිකරණ කටයුත්තක් වෙනවා.මේ ගැන වැඩිපුර කතා කරන්නට මට හැකියාවක් නෑ.මහාචාර්ය කාලෝ ෆොන්සේකා මහත්තයාගෙන් මේ පිළිබඳ වැඩි විස්තර දැනගත හැකියි\" අතිරේක ලේකම්වරයා වැඩිදුරටත් කියා සිටියේය. දුම්කොළ හා මද්‍යසාර නිවාරණ අධිකාරියේ සභාපති මහාචාර්ය කාලෝ ෆොන්සේකා මහතා ගෙන් මේ පිළිබඳ විමසන්නට දිගින් දිගටම උත්සාහ කළ ද එකී උත්සාහය ව්‍යර්ථ විය. කෙසේ වෙතත් ප්‍රසන්න විතානගේ මහතාගේ\"දෙබිඩ්ඩෝ\"නාට්‍යය ප්‍රසිද්ධ රැඟුම්පාලක මණ්ඩලය විසින් අනුමත කරන ලද පිටපතක් වන අතර ඒ අනුව ප්‍රසිද්ධියේ රඟදක්වන්නට සුදුසුයයි අනුමත කළ නාට්‍යයකට කෙනෙහිලිකම් කිරීම දේශපාලන පළිගැනීමක් වක්‍රාකාරයෙන් සිදුකිරීමක් බවට ඇතැමුන් පෙන්වාදෙයි.‍ නාට්‍යයෙහි එන දර්ශන සදාචාර විරෝධීනම් හා රටේ බහුතර ජනතාවකට අහිතකර වන්නේනම් එම දර්ශනයට අනුමැතිය දුන් ප්‍රසිද්ධ රැඟුම්පාලක මණ්ඩලයට එරෙහිවද නීතිමය ක්‍රියා මාර්ග ගතයුතු බව කරූ ජයසූරිය මහතා නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=9619", "Category": null, "Parent URL": null}