{"Source": "Adaderana", "Timestamp": "January 7, 2014 10:11 am", "Headline": "තිරිවානාකැටියේ අනතුරක් - 20ක් තුවාලයි ", "News Content": "රත්නපුර, පැල්මඩුල්ල ප්‍රධාන මාර්ගයේ තිරිවානාකැටිය ප්‍රදේශයේ සිදුවු අනතුරකින් පුද්ගලයින් විසි දෙනෙකු තුවාල ලබා තිබේ. පුද්ගලික බස් රථයක් සහ ලංගම බස් රථයක් ගැටීමෙන් මෙම අනතුර සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සූරියවැව සිට කොළඹ බලා ධාවනය වු පෞද්ගලික බස් රථය බිබිලගම සිට කොළඹ බලා ධාවනය වු ලංගම බස් රථය පසුකර යාමට උත්සාහ කිරීමේ දී මෙම අනතුර සිදුව තිබේ. ලංගම බස් රථයේ ගැටුණු පෞද්ගලික බස් රථය මාර්ගයෙන් ඉවතට පැන ඇති බව පොලීසිය පැවසීය. අනතුරෙන් බස් රථ දෙකේ ගමන්ගත් කාන්තාවන් සිව්දෙනෙකු ඇතුළු පුද්ගලයින් විසි දෙනෙකු තුවාල ලබා ඇති අතර ඔවුන් ප්‍රතිකාර සඳහා රත්නපුර රෝහල වෙත ඇතුළත් කර තිබේ. අනතුර සම්බන්ධයෙන් රත්නපුර පොලීසිය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=40155", "Category": null, "Parent URL": null}