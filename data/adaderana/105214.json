{"Source": "Adaderana", "Timestamp": "February 28, 2019 03:43 pm", "Headline": "ගුරු හිඟයට විසඳුම් ඉල්ලා ඇළහැර නගර උණුසුම්", "News Content": "බකමූණ, ඇළහැර ප්‍රාථමික විදුහලේ පවතින ගුරු හිඟයට විසඳුමක් හා පාසලේ අඩුපාඩු සකසා දෙන්නැයි ඉල්ලා විද්‍යාලීය සිසු දරු දැරියන්ගේ දෙමව්පියන් පිරිසක් විරෝධතාවයක නිරත වූ බව අද දෙරණ වාර්තාකරු පැවසීය. 28 දින පෙරවරුවේ දඹුල්ල‍, මොරගහකන්ද ප්‍රධාන මාර්ගය මාතලේ මහියංගනය ප්‍රධාන මාර්ගය, මාතලේ මොරගහකන්ද ප්‍රධාන මාර්ගය ඇලහැර නගර මැදින් හරස්කොට විරෝධතාවයක නිරතව සිටියහ. විරෝධතාකරුවන් ප්‍රධාන මාර්ග සම්පූර්ණයෙන්ම අවහිර කරමින් ප්‍රධාන මාර්ගයට අතු රිකිලි ගල් ගෙනැවිත් දමා හරස් කරමින් විරෝධතාවයේ නිරතවීම හේතුවෙන් මාර්ගයේ ගමනා ගමන කටයුතු සියල්ල අඩාල වී තිබිණි. විරෝධතාකරුවන් කියා සිටින්නේ ඇලහැර කනිෂ්ඨ විද්‍යාලයේ සිසු දරු දැරියන් හාරසියයකට ආසන්න ප්‍රමාණයක් ඉගෙන ගන්නා බවත් එහෙත් ඉගැන්වීම් සඳහා ගුරුවරුන් දාහතර දෙනෙකු පමණ සිටින බවය. ගුරුවරුන් නොමැති වීම විද්‍යාලයේ ගොඩනැඟිලි අබලන් තත්ත්වයට පත්වීම හේතුවෙන් බරපතළ ප්‍රශ්න රැසකට දරුවන් මුහුණ පා සිටින බව ඔවුහු පවසති. විරෝධතා බැනර් ප්‍රදර්ශනය කරමින් ප්‍රධාන මාර්ගයේ වාඩිවී සටන් පාඨ කියමින් දෙමව්පියෝ පිරිස ඇලහැර මංසන්ධියේ විරෝධතාවයක නිරත වෙද්දී බකමූණ පොලිසියේ නිලධාරින් පැමිණ මාර්ගය විවෘත කිරීමට දැඩි උත්සාහයක නිරත වුවද එම උත්සාහය ව්‍යර්ථ විය. පසුව අප විද්‍යාලයට ගොස් මේ පිළිබඳව වැඩ බලන විදුහල්පති කඹරව විජිත රතන හිමියන්ගෙන් විමසීමේ දී කියා සිටියේ ගුරු හිඟය තදින්ම විද්‍යාලයට බලපාන බවත් ඩෙස් පුටු සහ ගොඩනැඟිලි අබලන් වීමද බරපතළ ප්‍රශ්නයක් යැයි උන්වහන්සේ සඳහන් කළහ. එමෙන්මවිද්‍යාලීය සිසු දරු දැරියන් ඉගෙනීම් වලින් තොරව පාසලේ රැඳී සිටින ආකාරයත් දැක ගැනීමට හැකි වූ අතර සිසු දරුදැරියන් ද කියා සිටියේ ඉගැන්වීම් සඳහා ගුරුවරුන් නොමැති නිසා පාසලේ නිකරුනේ රැඳී සිටින බවය. එමෙන්ම විද්‍යාලයේ සිසු දරුදැරියන් විසින් ඉල්ලීමක් කර සිටියේ තම විද්‍යාලයට අවශ්‍ය පහසුකම් කඩිනමින් ලබාදෙන ලෙසය. ජනාධිපතිවරයාගේ ද සිසු දරු දැරියන් ඉල්ලීමක් කරමින් කියා සිටියේ තම විද්‍යාලයේ වසර ගණනාවක සිට අඩුපාඩු මෙතෙක් පිළිසකර නොකිරීම නිසා අධ්‍යාපන අතින් සහ බාහිර අතින්ද පාසල පිරිහෙමින් පවතින බවය. 1987 වසරේ මෙවැනිම අබලන් ගොඩනැගිල්ලක් කඩා වැටීමෙන් පාසලේ සිසුවියක් මිය යෑමත් සමඟ ගොඩනැගිලි අලුත්වැඩියා කළ බවත් එදා සිට මේ දක්වාම පාසලේ ගොඩනැඟිලි අලුත්වැඩියා කිරීම් සියල්ල සිදු කර ගනු ලැබුවේ දෙමව්පියන් බවත් තවත් දරුවෙකු බිලි දීමට නොහැකි වූ තැන මෙයාකාරයෙන් ප්‍රධාන මාර්ගයට ගොස් විරෝධතා නියැලුණ බව දෙමවුපියන් සඳහන් කළේය. පොලිසියේ නිලධාරීන් පැමිණ ප්‍රධාන මාර්ගය අවහිර නොකරන ලෙස ඉල්ලා සිටිය ද එසේ වූ විට පොදු නීතිය යටතේ නීතිය ක්‍රියාත්මක කරන්නට සිදුවන බව පොලිසිය උද්ඝෝෂකයන්ට දැනුම් දෙන්නට වූහ. එහෙත් දෙමව්පියන් කියා සිටියේ දරුවන් පොලිසියට භාර දී දරුවන්ගේ අධ්‍යාපනය වෙනුවෙන් දෙමව්පියන් සිරගතවීමට අත්අඩංගුවට පත් වීමට කැමැත්තෙන් සිටින බවය. උදෑසන 7.00 සිට මෙම මාර්ග වසා දැමීම නිසා ගමනාගමනයට දැඩි බාධා එල්ලවී තිබිණි.", "URL": "https://sinhala.adaderana.lk/news.php?nid=105214", "Category": null, "Parent URL": null}