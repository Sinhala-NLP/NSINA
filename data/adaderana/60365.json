{"Source": "Adaderana", "Timestamp": "May 22, 2016 07:55 am", "Headline": " ආධාර රැගෙන ඒමට පෙර විමසීමක් කරන්න", "News Content": "අරණායක ප්‍රදේශයේ නායයෑමෙන් විපතට පත්වූවන් සඳහා පිසු ආහාර, වියළි ආහාර හෝ භාණ්ඩ රැගෙන ඒමට පෙර කෑගල්ල දිස්ත්‍රික් ලේකම් හෝ ප්‍රාදේශීය ලේකම් කාර්යාලවලින් විමසීමක් කරන ලෙස අමාත්‍ය රංජිත් සියඹලාපිටිය මහතා ඉල්ලීමක් කරයි.ඊයේ(21) පස්වරුවේ පැවති සාකච්ඡාවකින් අනතුරුව මෙම තීරණය ගෙන ඇත්තේ අවතැන් ජනතාව වෙත සහනාධාර රැගෙන පැමිණෙන පිරිස් හේතුවෙන් එම ප්‍රදේශයේ දැඩි රථ වාහන තදබදයක් සහ වෙනත් ගැටලු රැසක් මතුවීම හේතුවෙන් බව වාර්තා වෙයි. විමසීමකින් තොරව ආධාර රැගෙන ඒම හේතුවෙන් ඇතැම් භාණ්ඩවල අතිරික්තයක් පවතින අතර අත්‍යවශ්‍ය භාණ්ඩවල හිඟයක් පවතියි. මේ හේතුවෙන් නිසි විමසීමකින් අනතුරුව ආධාර ලබාදිමට පියවර ගන්නා ලෙස පරිත්‍යාගශීලි ජනතාවගෙන් ඉල්ලා සිටියි. මේ අතර කඩුවෙල ප්‍රාදේශීය ලේකම් කොට්ඨාශයේ අයහපත් කාලගුණික තත්ත්වය හේතුවෙන් ආපදාවට ලක් වු ජනතාව කඩුවෙල ප්‍රාදේශීය ලේකම්වරයා දැනුම්වත් කරන ලෙස ඉල්ලීමක් කර තිබේ. දුරකථන අංක 0112 760 421 හෝ 0718 235 547 යන දුරකථන අංකවලට ඇමතීමෙන් තවදුරටත් සහනාධාර නිසිලෙස නොලැබුණු ජනතාවට සිය සේවා ලබාගැනීමට හැකි වෙයි.", "URL": "https://sinhala.adaderana.lk/news.php?nid=60365", "Category": null, "Parent URL": null}