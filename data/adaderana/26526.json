{"Source": "Adaderana", "Timestamp": "August 12, 2012 04:59 pm", "Headline": "ස්ටාලින්ගෙන් බන්දුලට චෝදනාවක්", "News Content": "මෙරට විද්‍යාපීඨවල අර්බුද රැසක් තිබියදි දකුණු ආසියාවේ අංගසම්පූර්ණ ලොකුම ගුරු පුහුණු මධ්‍යස්ථානය ලංකාවේ ගොඩ නගන බවට අධ්‍යාපන ඇමතිවරයා පුරසාරම් දොඩවන බව ලංකා ගුරු සංගමය චෝදනා කරයි. විද්‍යාපීඨ ගොඩනැගිලි, වැසිකිළි, නේවාසිකාගාර වසර ගණනාවක් තිස්සේ නිසි පරිදි නඩත්තු නොකිරීම නිසා සිසුන්ගේ සෞඛ්‍ය තත්වය බරපතළ පිරිහීමක පවතීන බව එහි ලේකම් ජොසප් ස්ටාලින් ලේකම් මහතා පවසයි. ඔහු විසින් නිකුත් කළ නිවේදනයක මේ පිළිබඳව වැඩිදුරටත් මෙසේ සඳහන්ය. දකුණු ආසියාවේ විශාලතම අංගසම්පූර්ණ ගුරු පුහුණු මධ්‍යස්ථානය ලංකාවේ ගොඩනගන බවට අධ්‍යාපන ඇමති බන්දුල ගුණවර්ධන මහතා විශාල ප‍්‍රචාරයක යෙදෙයි. ඔහු මෙවැනි පුරසාරම් පවසද්දී ශී‍්‍ර ලංකාවේ ගුරු අධ්‍යාපනයේ ප‍්‍රධාන කාර්යභාරයක් කරන අධ්‍යාපන විද්‍යාපීඨ 18 ක් බරපතළ අර්බුදකාරී තත්වයක පවතී. ලංකාවේ දැනට පවතින විද්‍යාපීඨ 18 සඳහා විධිමත්ව පත්වූ පීඨාධිපතිවරුන් රාජකාරි කරන්නේ පීඨ 4 ක පමණි. ඉතිරි විද්‍යාපීඨ 14ක පීඨාධිපති තනතුරු සඳහා පුරප්පාඩු මේ දක්වා සම්පූර්ණ කර නැත. එසේම විද්‍යාපීඨ 18ක් සඳහා උප පීඨාධිපති තනතුරු 54 ක් ඇති අතර දැනට විධිමත්ව පත්කර ඇත්තේ 9 දෙනෙකු පමණි. උප පීඨාධිපති තනතුරු 45 ක පුරප්පාඩු පවතී. 2000 වසරෙන් පසු විද්‍යාපීඨවල කථිකාචාර්ය තනතුරුවල කටයුතු කරන ගුරු අධ්‍යාපනඥ සේවයේ නිලධාරීන්ට තවමත් උසස්වීම් ලබාදී නැත. එසේම කථිකාචාර්ය මණ්ඩලයේ තනතුරු 260 ක හිඟයක් පවතී. එසේ තිබියදී ඇතැම් විද්‍යාපීඨවල නියමිත පත්වීම් නොමැතිව රාජකාරි ආවරණය කිරීමේ පදනමින් ඇතැම් පිරිස් කථිකාචාර්ය තනතුරුවල සේවයේ යොදවා ඇත. විද්‍යාපීඨ ගොඩනැගිලි, වැසිකිලි, නේවාසිකාගාර වසර ගණනාවකින් නිසි පරිදි නඩත්තු කර නොමැති අතර, සිසුන්ගේ සෞඛ්‍ය තත්වය බරපතළ පිරිහීමක පවතී. මෙම විද්‍යාපීඨවල අනධ්‍යයන සේවක සංඛ්‍යාව (කම්කරු, භෝජනාගාර කාර්ය මණ්ඩල ඇතුළු) සේවාවල 50% කට වැඩි සේවක හිඟයක් පවතී. මෙය වසර ගණනාවක සිට පවතින තත්වයකි. ලංකාවේ දැනට පවතින විද්‍යාපීඨවල තත්ත්වය මෙසේ තිබියදී ශී‍්‍ර ලංකාවේ විශාල අධ්‍යාපන ප‍්‍රගතියක් ඇති කිරීමට යයි කියමින් අත්තනෝමතික සැළසුම් කි‍්‍රයාත්මක කිරීමට උත්සාහ කරන අධ්‍යාපන ඇමතිවරයා දකුණු ආසියාවේ ප‍්‍රධානතම ගුරු පුහුණු මධ්‍යස්ථානය ලංකාවේ පිහිටුවන බවට පුරසාරම් දොඩවයි. විද්‍යාපීඨවල මෙවැනි අර්බුදකාරී තත්වයක් පවතිද්දී එම අර්බුදකාරී තත්වය විසඳීමට කටයුතු නොකොට දකුණු ආසියාවේ විශාලතම ගුරු පුහුණු මධ්‍යස්ථානය ලංකාවේ පිහිටුවීමට අධ්‍යාපන ඇමතිවරයා සැරසීම ඔහුගේ තවත් විහිළුවක් බව ලංකා ගුරු සංගමය අවධාරණය කර සිටී.", "URL": "https://sinhala.adaderana.lk/news.php?nid=26526", "Category": null, "Parent URL": null}