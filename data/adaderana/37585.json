{"Source": "Adaderana", "Timestamp": "September 22, 2013 09:16 am", "Headline": " වයඹ මහ ඇමති කවුද?- දයාසිරි පෙරමුණේ?", "News Content": "වයඹ පළාත් සභාව තුළ එක්සත් ජනතා නිදහස් සන්ධානයේ ඉහළම මනාප ලබා ගනිමින් පෙරමුණට පැමිණෙමින් ඇත්තේ හිටපු පාර්ලිමේන්තු මන්ත්‍රී දයාසිරි ජයසේකර මහතා බව නිල නොවන ආරංචි මාර්ග පවසයි. මෙවර පළාත් සභා මැතිවරණය කෙරෙහි වැඩිම අවධානය යොමුව පැවතුණේ උතුරට නම් වඩාත් කතා බහට ලක්වූ අනෙක් පළාත් සභාව වයඹ පළාත් සභාව බව අමුතුවෙන් කිව යුතු නොවේ. ඊට හේතුව නම් වයඹ පළාත් සභාවේ තරඟය පැවතියේ දේශපාලන පක්ෂ අතර නොව ආණ්ඩු පක්ෂයේම ප්‍රබල චරිත දෙකක් වන දයාසිරි ජයසේකර මහතා සහ ඇමති ජොන්ස්ටන් ප්‍රනාන්දු මහතාගේ පුත් ජොහාන් ප්‍රනාන්දු මහතා අතර වීමයි. කෙසේ වෙතත් මේවන විට ලැබෙමින් පවත්නා තොරතුරු වලට අනුව මනාප ඡන්ද සලකා බලන විට දයාසිරි ජයසේකර මහතා ඉදිරියෙන් සිටින බව කියැවෙයි. මැතිවරණය ප්‍රකාශයට පත්කර සිටියදී විපක්ෂයේ පාර්ලිමේන්තු මන්ත්‍රී ධූරයෙන් ඉල්ලා අස්වූ දයාසිරි ජයසේකර මහතා ආණ්ඩු පක්ෂයට එක්වූයේ වයඹ ප්‍රධාන අමාත්‍ය ධූරය අපේක්ෂාවෙන් වග කිසිවෙකුටත් නොරහසකි. ප්‍රධාන අමාත්‍ය ධූරය හිමිවන්නේ පළාත තුළ ඉහළම මනාප ලබා ගන්නා පුද්ගලයාට යයි ව්‍යවස්ථාවේ සඳහන් නොවූවද පළාතේ ඡන්ද දායකයින්ගේ ඉහළම ප්‍රසාදය දිනා ගන්නේ ඉහළම මනාප ලබන පුද්ගලයා බැවින් ප්‍රධාන අමාත්‍යවරයා නම් කිරීමේදී එය ප්‍රබල සාධකයක් වන බව පැහැදිලිය. ඒ අනුව වයඹ සටන සැරට වර්ධනය වෙද්දී ප්‍රධාන අමාත්‍යවරයා යනු කවුරුන්දැයි තීරණය කරනු ලබන්නේ පළාතේ ජනතාවගේ මනාපය මත බව ජනාධිපතිවරයාද පැහැදිලිව පවසා තිබිණි. අනෙක් අතට යම් හෙයකින් පාර්ලිමේන්තු මන්ත්‍රී ධූරය අතහැරිය දයාසිරි පළාත් සභා මන්ත්‍රී ධූරයකින් සෑහීමට පත්වේයයි කිසිසේත්ම විශ්වාස කළ නොහැකි බැවින් මෙන්ම පළාතේ ඉහළම මනාපය ලබා ගනිමින් දයාසිරි පෙරමුණට නොඑන්නේනම් ඔහුගේ දේශපාලන ගමන් මග වල් බිහිවන්නට බෙහෙවින් ඉඩකඩ තිබුණි. ප්‍රබල කැබිනට් අමාත්‍යවරයෙකුගේ පුතෙකු වන ජොහාන් ප්‍රනාන්දු මහතාට තම පියාගේ දේශපාලන බලය හා සහයද උපරිමයෙන් ලැබෙද්දී එක්ස්ත් ජාතික පක්ෂයෙන් ආණ්ඩු පක්ෂයට එක්වීම නිසා ආණ්ඩු පක්ෂයේ ජ්‍යෙෂ්ඨයන්ගේද කැපිලි කෙටිලි මධ්‍යයේ ඡන්ද ව්‍යාපාරය කරගෙන යාමට දයාසිරි මහතාට සිදුවිය. විශේෂයෙන්ම විපක්ෂයේ සිටියදී දයාසිරි මහතාගේ සංවිධායකත්වයෙන් යුතු ආසනය වූ පඬුවස්නුවර ඡන්ද මට්ටම සැලකීමේදී දයාසිරිත් සමගම ප්‍ර දේශයේ ජනයා සන්ධානයට එකතු වී ඇති බව පිළිගන්නට සිදුවේ. නිදසුනක් ලෙස පඬුවස්නුවර ආසනයේ එක්සත් ජනතා නිදහස් සන්ධානය ඡන්ද 40,185 ක් ලබා ගනිද්දී එක්සත් ජාතික පක්ෂය ලබා ගන්නේ ඡන්ද 4,667 ක් පමණක් වීමෙන් ප්‍රදේශයේ ජනයා දයාසිරි කෙරේ තැබූ විශ්වාසය පැහැදිලිය. කෙසේ නමුත් වයඹ ප්‍රධාන අමාත්‍යවරයා වන්නේ කවුරුන්ද යන්න අවසන් තීරණය ගනු ඇත්තේ ජනාධිපතිවරයා විසිනි. අනතුරුව එකී තීරණය ව්‍යවස්ථානුකූලව ආණ්ඩුකාරවරයාගේ නිල පත්කිරීම මගින් තහවුරු කෙරෙනු ඇත.", "URL": "https://sinhala.adaderana.lk/news.php?nid=37585", "Category": null, "Parent URL": null}