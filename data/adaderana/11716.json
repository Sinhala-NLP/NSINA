{"Source": "Adaderana", "Timestamp": "October 25, 2010 09:00 am", "Headline": "2012 ඔලිම්පික් උළෙලේ ගිනිකෙළි තහනම් කරන්නැයි මෙරටින් යෝජනාවක් ", "News Content": "2012 දී ලන්ඩනයේදී පැවැත්වීමට නියමිත ඔලිම්පික් තරගාවලියේ සමාරම්භක හා සමාප්ති උළෙ‍ලවල් වලදී ගිනිකෙළි භාවිතය තහනම් කිරීමට පියවර ගන්නා ලෙස ශ්‍රී ලංකාව යෝජනාවක් කර තිබේ. පරිසර දූෂණය වලක්වාගැනීමේ අරමුණින් මෙවැනි පියවරක් ගැනීම සුදුසු බව ශ්‍රී ලංකා ඔලිම්පික් කමිටු සභාපති හේමසිරි ප්‍රනාන්දු මහතා පෙන්වා දී ඇත. ජාත්‍යන්තර ඔලිම්පික් කමිටුවේ විධායක මණ්ඩලය හා ජාතික ඔලිම්පික් කමිටුව අතර පැවති හමුවකදී හෙතෙම මේ බව ප්‍රකාශ කර තිබේ. විශාල වශයෙන් ගිනිකෙළි භාවිතය තුළින් සිදුවිය හැකි පරිසර දූෂණය පිළිබඳව ප්‍රනාන්දු මහතා එහිදී අවධාරණය කර ඇති බව සඳහන්ය. ගිනිකෙළි සංදර්ශනයක් වෙනුවට ඒ සඳහා ලේසර් සංදර්ශනයක් ආදේශ කර ගත හැකි බව ද ඔහු පවසා තිබේ. මේ සම්බන්ධව විමර්ශන කටයුතු සිදුකිරීම ක්‍රීඩා හා පාරිසරික කමිටුවට පවරන බව එහිදී ජාත්‍යන්තර ඔලිම්පික් කමිටු සභාපති ජැකුයිස් රොගී මහතා ඊට ප්‍රතිචාර ලෙස ප්‍රකාශ කර ඇත. ඒ සම්බන්ධව හැකි උපරිම අවධානය යොමුකරන බව ද ඔහු අවධාරණය කර තිබේ. 2004 වසරේ චීනයේ බෙයිජිං නුවර පැවති ඔලිම්පික් තරගාවලියේ සමාරම්භක සහ සමාප්ති උළෙලවල් වලදී ඉතාමත් චමත්කාරජනක ගිනිකෙළි සංදර්ශන පැවැත්විණි. එදාමෙදාතුර ඔලිම්පික් තරග ඉතිහාසයේ විශිෂ්ටතම සංදර්ශනයක් ලෙස ද එය හැඳින්විණි. එමෙන්ම ඒ සඳහා ඩොලර් මිලියන 20 ක මුදලක් වැයවූ බවට ද ගණන් බලා තිබිණි.", "URL": "https://sinhala.adaderana.lk/news.php?nid=11716", "Category": null, "Parent URL": null}