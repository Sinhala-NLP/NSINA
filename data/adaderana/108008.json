{"Source": "Adaderana", "Timestamp": "April 15, 2019 10:30 pm", "Headline": "ඉන්දියාවේ ජෙට් එයාර් ගුවන් සමාගම මුල්‍ය අර්බුධයක", "News Content": "මුල්‍ය අර්බුධයකට මුහුණ පා සිටින ඉන්දියාවේ ජෙට් එයාර් ගුවන් සමාගම සිය ජාත්‍යන්තර ගුවන් ගමන් තාවකාලිකව නතර කිරීමට පියවර ගෙන ඇති බව විදෙස් වාර්තා සඳහන් කරයි. ඒ අනුව ශ්‍රී ලංකාව, නේපාලයේ කත්මන්ඩු නුවර, සිංගප්පුරුව, හොංකොං දක්වා ගමන් සිදුකරන සිය ගුවන් සේවාවන්හි ඉදිරි ආසන වෙන් කිරීමේ ක්‍රමවේදයද මේ වන විට තාවකාලිකව නතර කිරීමට එම ගුවන් සමාගම පියවර ගෙන ඇති බව වාර්තා වේ. ආර්ථික අර්බුධයෙන් මිදීම සඳහා ඉන්දීය රුපියල් කෝටි 1500 ක බැංකු අණකරයක් නිකුත් කරන ලෙස ඉල්ලා ඉන්දීය මහ බැංකුවෙන් එම ගුවන් සමාගමේ ගුවන් නියමුවන් විසින් ඉල්ලීමක් සිදුකර ඇති අතර 20,000ක් පමණ වූ සේවකයින්ගේ රැකියා ආරක්ෂාව සඳහා මැදිහත්වන ලෙස ඉන්දීය අගමැති නරේන්ද්‍ර මෝදිගෙන් පවා ඉල්ලීමක් කරමින් ලිපියක් යොමු කර ඇති බව එරට මාධ්‍ය වාර්තා කළේය. ඉන්දියාවේ ජාතික ගුවන් සේවා සංසදය රජයෙන් ඉල්ලා ඇත්තේ ජෙට් එයාර්වේස් බංකොලොත් වීම වැළැක්වීම සඳහා මැදිහත් වන ලෙසයි. එසේ නොමැති වුවහොත් එය මේ වන විට ආරම්භ වී ඇති මැතිවරණයටද බලපෑමක් කළ හැකි බව ඔවුන් පවසා ඇත. ගුවන් සේවය බංකොලොත් වුවහොත් 20,000 කට අධික පිරිසකට රැකියා අහිමි වනු ඇති. ප්‍රංශය, බ්‍රිතාන්‍ය ඇතුළු යුරෝපිය ගමනාන්තයන් බලා දිවෙන සිය ගුවන් ගමන් ද මේවන විට ජෙට් එයාර් ගුවන් සමාගම විසින් නතර කොට ඇති අතර එය ඉදිරි දින කිහිපයේදී යළි ආරම්භ කිරීමට හැකි වනු ඇති ඇතැයි එම ගුවන් සේවයේ ප්‍රකාශකයෙක් උපුටා දක්වමින් ඉන්දීය මාධ්‍ය වාර්තා කර තිබේ. මේ වන විට ඉන්දියාව තුල පමණක් ජෙට් එයාර් ගුවන් සමාගමට අයත් ගුවන් යානා 08ක් සිය සේවාවන් සපයන අතර ඉතිරි සියයට 80ක් වූ ගුවන් යානා සේවාවන් ගෙන් ඉවත්ව ඇති බව සඳහන්. විදෙස් වාර්තා සඳහන් කළේ ණය හිමියන් විසින් තම ණය පියවන තුරු ජෙට් එයාර් ගුවන් සමාගමට අයත් ගුවන් යානා ඔවුන් සන්තකයේ තාගෙන ඇති බවයි.", "URL": "https://sinhala.adaderana.lk/news.php?nid=108008", "Category": null, "Parent URL": null}