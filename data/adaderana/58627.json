{"Source": "Adaderana", "Timestamp": "March 26, 2016 01:32 pm", "Headline": "විදුලි අර්බුදයට යෝජනා ඉල්ලුවා", "News Content": "විදුලිබල ක්ෂේත්‍රයේ ඉදිරි සැලසුම් සම්බන්ධයෙන් යෝජනාවලියක් කඩිනමින් ඉදිරිපත් කරන ලෙස කෝප් කමිටුව විදුලිබල මණ්ඩලයේ බලධාරින්ට දැනුම් දී තිබේ.කෝප් කමිටුවේ සභාපති පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේ පසුගියදා විදුලිබල මණ්ඩලයේ බලධාරන් කමිටුව හමුවට පළමුවරට කැඳවූ බවයි.එහිදී වර්තමානයේ විදුලි අර්බුදය සම්බන්ධයෙන් දීර්ඝ වශයෙන් අවධානය යොමුව තිබේ.පවතින විදුලි අර්බුදයට කඩිනමින් යෝජනාවලියක් සකස් කරන ලෙස කෝප් කමිටුව විසින් එහිදී විදුලිබල මණ්ඩලයට දැනුම් දුන් බව පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේය.මේ අතර විදුලි ගැටළුව සම්බන්ධයෙන් කඩිනම් විසඳුම් සෙවීම සඳහා ජනාධිපතිවරයා පත් කළ කැබිනට් අනුකමිටුවේ නිර්දේශ ක්‍රියාත්මක කිරීම මේ වනවිටත් ආරම්භ කර ඇති බව විදුලිබල හා පුනර්ජනනිය බලශක්ති අමාත්‍ය රංජිත් සියඹලාපිටිය මහතා පැවසීය.ජාතික විදුලි ශ්‍රමදාන සතියේ සමාරම්භක අවස්ථාවට එක්වෙමින් රංජිත් සියඹලාපිටිය අමාත්‍යවරයා මේ බව කියා සිටියේය.", "URL": "https://sinhala.adaderana.lk/news.php?nid=58627", "Category": null, "Parent URL": null}