{"Source": "Adaderana", "Timestamp": "October 13, 2010 01:49 pm", "Headline": "සේවිකාවන්ට හදිසි අසනීප කැඳවූ කර්මාන්තශාලාව වසාදමයි", "News Content": "මුන්දලම, මදුරන්කුලිය ප්‍රදේශයේ පවත්වාගෙන ගිය සෙල්ලම් භාණ්ඩ නිෂ්පාදනය කරන පෞද්ගලික කර්මාන්තශාලාවක් තාවකාලිකව වසා දමන ලෙස පුත්තලම ප්‍රාදේශීය සෞඛ්‍ය වෛද්‍ය නිලධාරීවරයා අදාළ ආයතනයට දැනුම් දී තිබේ. ඊට හේතු වී ඇත්තේ එම කර්මාන්තශාලාවේ සේවිකාවන් පිරිසක් ඊයේ දිනයේ හදිසියේ රෝගාතුර වී රෝහල් ගත කිරීමයි. රෝහල් ගතකෙරුණු සේවිකාවන් කිසියම් අසාත්මිකතාවකින් පෙළුණු බවයි වාර්තා විය. රෝග ලක්ෂණ පෙන්නුම් කළ සේවිකාවන් දස දෙනෙකු පුත්තලම මූලික රෝහලට සහ තවත් 31 දෙනෙකු මූන්දලම දිසා රෝහලට ඇතුළත් කෙරුණු බව සඳහන් වේ. ඉන් වැඩි පිරිසක් මේ වන විට ප්‍රතිකාර ලබා රෝහලෙන් පිටව ගොස් ඇති බව අද දෙරණ වාර්තාකරු සඳහන් වේ. අදාළ කර්මාන්තශාලාවේ බිම පිරිසිදු කිරීම සඳහා යොදාගත් රසායන ද්‍රව්‍යයක් මෙම අසාත්මිකතාවයට හේතු වන්නට ඇති බවට සැක කෙරන බැවින් පැය 24 ක කාලයක් සඳහා එය වසා දමන ලෙස උපදෙස් ලබාදී ඇත.", "URL": "https://sinhala.adaderana.lk/news.php?nid=11467", "Category": null, "Parent URL": null}