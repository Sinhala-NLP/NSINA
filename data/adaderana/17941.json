{"Source": "Adaderana", "Timestamp": "August 9, 2011 09:08 am", "Headline": "හෙද, ගුරු, කණිෂ්ඨ කාර්යය මණ්ඩල වෘත්තීය අරගලවලට එළඹෙයි", "News Content": "ප්‍රධාන ඉල්ලීම් තුනක් ඇතුළු රෝහල් සේවාවේ ගැටලු හතකට විසඳුම් ලබාදෙන ලෙස ඉල්ලමින් වෘත්තීය අරගලයක නිරත වීමට රෝහල් කණිෂ්ඨ කාර්යය මණ්ඩලය තීරණය කර තිබේ. එම වෘත්තීය සමිති ක්‍රියාමාර්ගය අද පෙරවරුවේ ආරම්භ කරන බව සමස්ත ලංකා සුව සේවා සංගමයේ සභාපති ගාමිණි කුමාරසිංහ මහතා ප්‍රකාශ කළේය. කණිෂ්ඨ කාර්යය මණ්ඩලයේ ගැටලු සම්බන්ධව අවස්ථා ගණනාවකදීම සෞඛ්‍ය අමාත්‍යවරයා සහ සෞඛ්‍ය බලධාරීන් සමග සාකච්ඡා කළ බවත්, නමුත් තවමත් එම ඉල්ලීම් ලබාදීම සම්බන්ධව බලධාරීන්ගේ කිසිදු මැදිහත්වීමක් සිදු වී නොමැති බව ඒ මහතා පෙන්වාදුන්නේය. අද පෙරවරු 8 සිට 10 දක්වා වැඩ වර්ජනයක් ක්‍රියාත්මක කිරීමටත්, එමෙන්ම දහවල් කෑම පැයෙහි කොළඹ දිස්ත්‍රික්කයේ ප්‍රධාන රෝහල්වල උද්ඝෝෂණ ව්‍යාපාරයක් පැවැත්වීමටත් කටයුතු සංවිධානය කර ඇති බව ද හෙතෙම පෙන්වාදුන්නේය. මේ අතර හෙද වෘත්තීය සමිති ද සෞඛ්‍ය බලධාරීන්ට එරෙහිව උද්ඝෝෂණ ක්‍රියාමාර්ගයක නිරත වීමට තීරණය කර තිබේ. කලා හා වාණිජ අංශවලින් හෙද සේවාවට බඳවාගැනීම සම්බන්ධ ඉල්ලීම් පිළිබඳව මෙම උද්ඝෝෂණ ක්‍රියා මාර්ගයට අවතීර්ණවීමට තීරණය කළ බව ඒ පිළිබඳව අද දෙරණට අදහස් දැක්වු රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා සඳහන් කළේය. ඒ අනුව හෙට(10) දිනයේදී ත්‍රිකුණාමලය රෝහල ඉදිරිපිටට එම දිස්ත්‍රික්කයේ සියලු හෙද නිලධාරීන් කැඳවා දැවැන්ත උද්ඝෝෂණ ව්‍යාපාරයක් ක්‍රියාත්මක කරන බව ඒ මහතා අවධාරණය කළේය. ගුරු වෘත්තීය සමිති ද සිය ඉල්ලීම් වෙනුවෙන් වෘත්තීය සමිති අරගලවල නිරත වීමට තීරණය කර තිබේ. සිය ගැටලුවලට බලධාරීන් විසඳුම් ලබා නොදුනහොත් එළඹෙන පාසල් වාරය ආරම්භ වීමත් සමඟම වෘත්තීය සමිති ක්‍රියාමාර්ග ආරම්භ කරන බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා ප්‍රකාශ කළේය. මීළඟ සතිය තුළ අනෙකුත් වෘත්තීය සමිති සමග සාකච්ඡා කර මෙම ක්‍රියා මාර්ගයට සියලු වෘත්තීය සමිති ඒකාබද්ධ කරගැනීමට බලාපොරොත්තු වන බව ඔහු කියා සිටියේය. මේ අතර සිය සංගමය ඇතුළු සංගම් තුනක් එක්ව වෘත්තීය සමිති ක්‍රියාමාර්ගයක නිරත වීමට තීරණය කර ඇති බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා පවසයි. ගුරු සේවයේ නොවිසඳුණු ගැටලු පිළිබඳව අධ්‍යාපන ලේකම්වරයා සමග පැවති සාකච්ඡාවලදී එළඹුණු එකඟතා ක්‍රියාත්මක නොවීම පිළිබඳව මෙම තීරණයට පැමිණි බව ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=17941", "Category": null, "Parent URL": null}