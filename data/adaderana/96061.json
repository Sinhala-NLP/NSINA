{"Source": "Adaderana", "Timestamp": "September 13, 2018 08:08 pm", "Headline": "මාළු තොගයක් රේගුවේ හිරවෙයි", "News Content": "නිසි අවසර පත්‍ර නොමැතිව සිංගප්පූරුවේ සිට මෙරටට ගෙන ආ ජීවී මත්ස්‍යයින් තොගයක් කටුනායක ගුවන් තොටුපොළේ රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. අත්අඩංගුවට ගත් පුද්ගලයා ගාල්ල, මහමෝදර ප්‍රදේශයේ පදිංචි 27 හැවිරිදි ව්‍යාපාරික සහායකයෙකි. ඔහු අද(13) අළුයම 1.55 ට සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ.- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන පැමිණ තිබූ ගමන් මලු දෙකක රුපියල් 3,20,000 ක් වටිනා ඇරවානා වර්ගයේ මත්ස්‍යයින් 10 ක් සහ කොයි කාෆ් වර්ගයේ මත්ස්‍යයින් 14 දෙනෙකු නීතිවිරෝධී ලෙස රැගෙන විත් තිබුණි. මෙම මත්ස්‍යයින් තොගය කටුනායක ගුවන් තොටුපොළ සත්ව නීරෝධායන ආයතනයේ නිලධාරීන් වෙත ඉදිරිපත් කළ අතර , එහිදී 1992 අංක 59 දරන සත්ව සෞඛ්‍ය ආරක්ෂණ පනත යටතේ යළි වහාම මෙම මත්ස්‍යයින් තොගය සිංගප්පූරුව වෙත ප්‍රති අපනයනය කිරීමට පියවර ගෙන තිබේ.", "URL": "https://sinhala.adaderana.lk/news.php?nid=96061", "Category": null, "Parent URL": null}