{"Source": "Adaderana", "Timestamp": "September 24, 2010 09:17 am", "Headline": "අවතැන් වූවන්ට කොරියාවෙන් සහල් ", "News Content": "උතුරු නැගෙනහිර පැවති යුද ගැටුම් හේතුවෙන් අවතැන් වූවන්ගේ පරිභෝජනය සඳහා කොරියානු ආහාර සංගමය මගින් සහල් තොගයක් පරිත්‍යාග කර තිබේ. කොරියානු ආහාර සංගමයේ සභාපති චොයි යොනග් වෑං මහතා ඊයේ පස්වරුවේ අග්‍රාමාත්‍ය නිල නිවසේ දී මෙම සහල් තොගය සංකේතාත්මකව භාර දීම සිදු කරනු ලැබීය. ශ්‍රී ලංකාවේ සංවර්ධන කටයුතු සඳහා දිගින් දිගටම දායක වන බව කොරියානු නියෝජිත පිරිස අග්‍රාමාත්‍යවරයා වෙත දැනුම් දී ඇත. විදේශ රාජ්‍යයන් රැසක් ශ්‍රී ලංකාවේ සංවර්ධන කටයුතු සඳහා සහය පළ කරමින් සිටින අතර කොරියාව ඉන් ප්‍රමුඛ රටක් වන බව ඔවුන් හමුවේ අග්‍රාමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=11058", "Category": null, "Parent URL": null}