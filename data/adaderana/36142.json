{"Source": "Adaderana", "Timestamp": "July 27, 2013 02:10 pm", "Headline": "ආණ්ඩුව ජනප්‍රියයි නම් කෝටි ගණන්වලට මන්ත්‍රීවරු ගන්නේ ඇයි?", "News Content": "කෝටි ගණන්වලට මන්ත්‍රීවරුන් අරගෙන ඡන්ද ව්‍යාපාර කරන්න තරම් රජය බං‍කොලොත් වී ඇති බව එක්සත් ජාතික පක්ෂයේ මහලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. ආණ්ඩුවට ජනප්‍රියතාවයෙන් දිනිය හැකිනම් එසේ නොකර ඡන්ද ව්‍යාපාරයට එජාප මන්ත්‍රීවරුන් මෙලෙස බිලි බා ගන්නේ ඇයි දැයි හෙතෙම ප්‍රශ්න කරයි. ඉන් පෙනී යන්නේ ආණ්ඩුවේ බංකොලොත්භාවයම නොවේදැයි මහ‍ලේකම්වරයා අද (27) පොළොන්නරුව බකමූණ ප්‍රදේශයේ පැවැති ජනහමුවකදී විමසා සිටියේය. විපක්ෂයේ මන්ත්‍රීවරුන් ආණ්ඩුවට අරගෙන එජාපයේ ඡන්ද ව්‍යාපාරය මානසිකව වට්ටා මැතිවරණයෙන් ජය ගැනීමට ආණ්ඩුව උත්සාහ කරන බව හෙතෙම පෙන්වාදුන්නේය. කෝටි ගණන් සල්ලි බෙදා, තනතුරු වරප්‍රසාද දී, මාධ්‍යයත් යොදාගෙන විවේචන කළද එජාපය වැට්ටිය නොහැකි බැව් රාජපක්ෂ ආණ්ඩුවට කියන්න කැමතී යැයි ද මහලේකම්වරයා පැවසීය. ආණ්ඩුව දැන් ජනතාවගෙන් ප්‍රතික්ෂේප වී ඇති බවත් ඡන්ද පොළට නොයන ශ්‍රීලනීප ඡන්දදායකයින්ව මානසිකව නැගිටුවීම සඳහා විපක්ෂයේ මන්ත්‍රීවරුන් මෙලෙස ආණ්ඩුවට ගැනීමේ ක්‍රියාවලියක් සිදුවන බව හෙතෙම පෙන්වාදුන්නේය. පාර්ලිමේන්තුවේදී තමාට හමුවුණ ඇමතිවරු කිහිප දෙනෙකුම ආණ්ඩුවේ ජනප්‍රියතාවය දැන් හීන‍වෙමින් යන බව කී බවද තිස්ස අත්තනායක මහතා එහිදී සිහිපත් කළේය.", "URL": "https://sinhala.adaderana.lk/news.php?nid=36142", "Category": null, "Parent URL": null}