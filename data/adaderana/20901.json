{"Source": "Adaderana", "Timestamp": "December 24, 2011 10:11 am", "Headline": "පොලිසිය හා අවි ගත් පිරිසක් ගැටෙයි -දෙදෙනෙකු මරුට", "News Content": "අද(24) පෙරවරුවේ මිද්දෙණිය, ජූලන්පිටිය ප්‍රදේශයේ දී පොලිසිය හා ආයුධ සන්නද්ධ කණ්ඩායමක් අතර සිදුවූ වෙඩි හුවමාරුවකින් එම කණ්ඩායමේ පුද්ගලයින් දෙදෙනෙකු මරණයට පත්ව තිබේ. අදාළ ප්‍රදේශයේ ආයුධ සන්නද්ධ පිරිසක් සැරිසරන බවට ලැබුණු තොරතුරක් මත ඒ සම්බන්ධව විමසා බැලීමට පොලිස් නිලධාරීන් කණ්ඩායමක් ගොස් ඇති බව පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා ප්‍රකාශ කළේය. එහිදී එම නිලධාරීන් හා සන්නද්ධ කණ්ඩායම අතර වෙඩි හුවමාරුවක් සිදුවූ බවත්, සන්නද්ධ කණ්ඩායමේ පුද්ගලයින් දෙදෙනෙකු මරණයට පත්වූ බවත් මාධ්‍ය ප්‍රකාශකවරයා සඳහන් කළේය. සිදුවීම සිදුවූ ස්ථානයෙන් ටී 56 ගිනි අවි 02 ක් ද හමුවී ඇති බව අජිත් රෝහණ මහතා කියා සිටියේය. සිද්ධිය සම්බන්ධව මේ වනවිට මහේස්ත්‍රාත් පරීක්ෂණ සිදුවන බව ද සඳහන්ය.", "URL": "https://sinhala.adaderana.lk/news.php?nid=20901", "Category": null, "Parent URL": null}