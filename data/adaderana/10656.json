{"Source": "Adaderana", "Timestamp": "September 5, 2010 03:24 pm", "Headline": "ව්‍යවස්ථාවට සහය දෙන්නැයි ඉල්ලා කාදර් පෙළපාලි යයි", "News Content": "යෝජිත ව්‍යවස්ථා සංශෝධනයට සහය දක්වන ලෙස එක්සත් ජාතික පක්ෂ සාමාජිකයින් ඉල්ලා සිටිමින් අග්‍රාමාත්‍ය දි. මු. ජයරත්න මහතාගේ ප්‍රධානත්වයෙන් අද පෙරවරුවේ ගම්පොළ නගරයේදී පා ගමනක් පැවැත්විණි. එම පා ගමන සඳහා මහනුවර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී ඒ .ආර්. එම්. අබ්දුල් කාදර් මහතා සහ ඔහුගේ ආධාරකරුවන් රැසක් ද සහභාගි වී සිටීම විශේෂත්වයකි. ජනපති පදවියට පත්වන ඕනම පුද්ගලයෙකුට වාර ගණන නියමයක් නොමැතිව ජනතා කැමැත්ත ලැබෙන තාක් කල් ජයග්‍රහණය කර ජනපති පදවිය‍ට පත්වීමේ වරදක් නොමැති බව අධිකරණය ඉතා පැහැදිලිව තීරණය කර ඇති බව මෙම පා ගමනේදී අදහස් දැක්වූ අග්‍රාමාත්‍ය දි. මු. ජයරත්න මහතා අවධාරණය කළේය. ජනතාව වෙනුවෙන් වැඩි වැඩ කොටසක් කිරීම සඳහා දෙවරක් ජනපති පදවිය දැරූ පුද්ගලයෙකුට නැවත වරක් ජනපති පදවිය ලබාදීමේ වරදක් නොමැති බව ද ඔහු ප්‍රකාශ කළේය. එම තෝරාගැනීම කරනු ලබන්නේ ජනතාව බව ද ඒ මහතා පෙන්වා දුන්නේය. පාර්ලිමේන්තු මන්ත්‍රීවරයෙකුට ඕනෑම වාර ගණනක් ඡන්දයට ඉදිරිපත් විය හැකි බවත්, ජනාධිපතිවරයෙකුට එය දෙවතාවකට සීමා වනුයේ ඇයි යන මතය බුද්ධිමතුන් අතර ගොඩනැඟී ඇති බවද අග්‍රාමාත්‍යවරයා සඳහන් කළේය. මෙම ව්‍යවස්ථාව මේ රටේ දියුණුවට ඉතාමත් ප්‍රයෝජනවත් වන ව්‍යවස්ථාවක් බවද දි. මු. ජයරත්න මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=10656", "Category": null, "Parent URL": null}