{"Source": "Adaderana", "Timestamp": "February 1, 2019 01:08 pm", "Headline": "වීරකැටිය තිදරු පියා ඝාතනයේ සැකකරුවන් අල්ලයි", "News Content": "වීරකැටිය, බැඳිගම, තිරාවල ප්‍රදේශයේදී තිදරු පියකුට තියුණු ආයුධයකින් පහරදී ඝාතනය කළේයැයි කියන සැකකරුවන් දෙදෙනකු ත්‍රී රෝද රථයකින් පලා යමින් සිටියදී වීරවිල ප්‍රදේශයේදී අත්අඩංගුවට ගෙන තිබේ. ආදළ පුද්ගලයින් දෙදෙනා ඊයේ(31) රාත්‍රී අත්අඩංගුවට ගත් බව වීරකැටිය පොලීසිය පවසයි. අත්අඩංගුවට ගත් පුද්ගලයින් දෙදෙනා වීරකැටිය බැඳිගම ප්‍රදේශයේ පදිංචිකරුවන් වන අතර ඝාතනය කළ පුද්ලයාගේ ඥාතී සහෝදරයින් දෙදෙනෙකු බව පොලීසිය සඳහන් කළේය. අත්අඩංගුවට ගත් සැකකරුවන් දෙදෙනාගෙන් කරන ලද ප්‍රශ්න කිරීම් වලින් අනාවරණය වූ තොරතුරු අනුව ඝාතනයට උපයෝගී කරගත්තේ යැයි සැකකරන පිහියක් සහ යකඩ පොල්ලක් පොලීස් නිලධාරීහු සොයාගත්හ. සැකකරුවන් පලායාමට උපයෝගී කරගත් ත්‍රී රෝද රථයද පොලිස් බාරයට ගෙන තිබේ. වීරකැටිය බැඳිගම තිරාවල ප්‍රදේශයේ අතුරු මාර්ගයක යතුරු පැදියකින් ගමන් කරමින් සිටියදී ඊයේ දහවල් තිදරු පියෙකුට තියුණු ආයුධයකින් පහර දී ඝාතනය කර තිබූ අතර එදිනම රාත්‍රී අත්අඩංගුවට ගත් සැකකරුවන් මෙම ඝාතනය සම්බන්ධයෙන් ප්‍රධාන සැකකරුවන් වේ. දෙපිරිස අතර ඇතිවූ ආරවුලක් හේතුවෙන් මෙම ඝාතනය සිදුකර ඇතැයි සැකකරන බව පොලීසිය කියයි.", "URL": "https://sinhala.adaderana.lk/news.php?nid=103510", "Category": null, "Parent URL": null}