{"Source": "Adaderana", "Timestamp": "April 12, 2011 08:28 pm", "Headline": "ක්‍රීඩා අමාත්‍යංශයෙන් ක්‍රිකට් ක්‍රීඩකයින්ට රතු එළියක්..!", "News Content": "ඉදිරියේදී විදේශීය ක්‍රිකට් තරගවලට සහභාගී වන ශ්‍රී ලාංකේය ක්‍රිකට් ක්‍රීඩකයින් රටේ ක්‍රිකට් තරගවලට ප්‍රමුඛතාවය ලබාදීම අනිවාර්යය බැව් ක්‍රීඩා අමාත්‍යංශය සඳහන් කරයි. ඒ රටක් වශයෙන් ශ්‍රී ලංකාවට ක්‍රිකට් ජයග්‍රහණ අත්පත්කරදීම සඳහා ක්‍රිකට් කණ්ඩායම ප්‍රමුඛතාවය දී කටයුතු කිරීම අනිවාර්යය බවද අමාත්‍යංශය කියා සිටියි. එබැවින් විදේශ සංචාර සඳහා සහභාගීවීමේදී ක්‍රිකට් ක්‍රීඩකයින්ට බලපාන පරිදි විශේෂ චක්‍රලේඛයක් ක්‍රීඩා අමාත්‍යංශය විසින් සකස්කොට ඉදිරියේදී ක්‍රිකට් පාලක මණ්ඩලයට යැවීමට කටයුතු කරන බව අමාත්‍යංශය විසින් නිකුත් කළ නිවේදනයක දැක්වේ. නව ක්‍රිකට් තේරීම් කමිටුව විසින් ක්‍රීඩා අමාත්‍යවරයාට ලබාදෙන ලද නිර්දේශයන් අනුව ඉන්දියාවේ ප්‍රීමියර් ලීග් තරගාවලියට සහභාගී වී සිටින ශ්‍රී ලාංකේය ක්‍රිකට් ක්‍රීඩකයින් ඉදි‍රි එංගලන්ත සංචාරය සඳහා තෝරාගනු ලැබුවහොත් අදාළ ක්‍රීඩකයින්ගේ පුහුණුවීම් කටයුතු සඳහා තේරීම් කමිටුව විසින් ලබාදෙන දින නියමයන්ට අනුව ඔවුන් ශ්‍රී ලංකාවට පැමිණ පුහුණුවීම් කටයුතුවල යෙදිය යුතු බවද අමාත්‍යංශය අවධාරණය කරයි. ඒ අයුරින් එංගලන්ත සංචාරයට සාර්ථකව මුහුණදීම සඳහා අවශ්‍ය ශක්තිය වර්ධනය කිරීමට පියවරගත යුතු බවට ක්‍රීඩා අමාත්‍ය මහින්දානන්ද අලුත්ගමගේ මහතා විසින් ක්‍රිකට් පාලක මණ්ඩලයේ ලේකම් නිශාන්ත රණතුංග මහතාට උපදෙස් ලබාදී ඇතැයිද කියැවෙයි. මින් ඉදිරියට විදේශීය රටවල ක්‍රිකට් තරග සඳහා සහභාගීවීමේදී ශ්‍රී ලංකාව නියෝජනය කරනා ක්‍රිකට් තරගවලට විශේෂ ප්‍රමුඛතාවය ලබාදී ජාතික ක්‍රිකට් කණ්ඩායමේ පුහුණුවීම්වලට බාධාවක් නොවන පරිදි අදාළ සංචාරවලට සහභාගී විය යුතු බව ක්‍රීඩා අමාත්‍යංශය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=15436", "Category": null, "Parent URL": null}