{"Source": "Adaderana", "Timestamp": "May 20, 2017 03:54 pm", "Headline": "විනයගරුක සමාජයක් බිහි කරන්න ක්‍රීඩාවෙන් ඉටුවන මෙහෙය අති විශාලයි", "News Content": "සෞඛ්‍ය සම්පන්න, නීරෝගීමත් ජනතාවක් සමඟ විනයගරුක සමාජයක් බිහි කිරීමට ක්‍රීඩාව තුළින් ඉටු වන මෙහෙය අති විශාල බව ජනාධිපති මෛත්‍රීපාල සිරිසේන මහතා පවසයි.ක්‍රීඩා ක්ෂේත්‍රයේ වර්ධනයත් සමඟ ඉදිරියට යෑමට අප තවත් බොහෝ කැප කිරීම් කළ යුතුව පවතින බව ජනාධිපතිවරයා සඳහන් කළේය.ජාතික වශයෙන් සහ අන්තර්ජාතික වශයෙන් පවතින තරගකාරීත්වයත් සමඟ හෙට(21) දිනයේ අභියෝග ජයගැනීම සඳහා වර්තමානයේ මෙරට ක්‍රීඩක ක්‍රීඩිකාවන් සූදානම් කිරීමේ වැදගත්කමද ජනාධිපතිවරයා මෙහිදී පෙන්වාදුනි.කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති 2016 ජනාධිපති ක්‍රීඩා සම්මාන උළෙල අමතමින් ජනාධිපති මෛත්‍රීපාල සිරිසේන මෙම අදහස් පළ කළ බව ජනාධිපති මාධ්‍ය අංශය සඳහන් කළේය.ක්‍රීඩා ක්ෂේත්‍රයේ විශිෂ්ටයන්ට ජනාධිපති සම්මාන පිරිනැමීම වෙනුවෙන් ජනාධිපති මෛත්‍රීපාල සිරිසේන මහතාගේ සංකල්පයකට අනුව පසුගිය වසරේදී මෙම සම්මාන උළෙල ආරම්භ කෙරුණු අතර එය මෙවර පැවැත්වූයේ දෙවන වරටයි.විශිෂ්ටතා දැක්වූ ක්‍රීඩක ක්‍රීඩිකාවන් 13 දෙනෙකු මෙහිදී ජනාධිපතිවරයා අතින් සම්මාන ලබාගත් අතර ක්‍රීඩා ජයග්‍රහණ ලබා විශිෂ්ටත්වයට පත් වූ හා ක්‍රීඩාව වෙනුවෙන් අමිල මෙහෙවරක් ඉටු කළ ආදර්ශවත් ක්‍රීඩාශීලීත්වය වෙනුවෙන් ජීවිතයේ එක් වරක් පිරිනැමෙන “ක්‍රීඩා විභූෂණ“ සහ “ක්‍රීඩා රත්න“ යන සම්මානද ජනාධිපතිවරයා අතින් පිරිනැමුණි.මීට අමතරව ජාත්‍යන්තර තරඟ වලදී ජයග්‍රහණය ලැබූ මෝටර් රථ ධාවනශූර ඩිලන්ත මාලගමුවට සහ අනුරාධකුරේ යන මහත්වරුන්ට මෙහිදී ජනාධිපතිවරයා අතින් සම්මාන හිමි වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=73348", "Category": null, "Parent URL": null}