{"Source": "Adaderana", "Timestamp": "March 9, 2019 12:35 pm", "Headline": "ව්‍යාජ සත්ව තෙල් යොදා හදන එළඟි තෙල්", "News Content": "ව්‍යාජ සත්ව තෙල් භාවිතා කරමින් නිෂ්පාදනය කරන ලද එළඟි තෙල් සම්බන්ධයෙන් වන තොරතුරු කොළඹ සහ ඒ අවට ප්‍රදේශවලින් වාර්තාවන බව පාරිභෝගික කටයුතු පිළිබඳ අධිකාරිය පවසා සිටියි. අඩු මුදලට ලබා ගත හැකි මෙම නිෂ්පාදන මිළදී ගැනීමට බොහෝ ආපන ශාලා හිමියන් මෙන්ම පාරිභෝගිකයන්ට ආහාර සපයන ඇතැම් පිරිස් පෙළඹී සිටින බවයි එම අධිකාරිය පෙන්වා දෙනු ලබයි. ප්‍රමිතියෙන් තොර එළඟිතෙල් භාවිතයෙන් ආහාර වර්ග නිෂ්පාදන මෙන්ම ආගමික සිද්ධස්ථාන අවට අලෙවි කරනු ලබන ආහාර වර්ගද නිෂ්පාදනය කරන බවට තොරතුරු අනාවරණය වී ඇත. ඒ අනුව එවැනි ආකාරයෙන් ආහාර අලෙවි කරන ස්ථාන සහ පුද්ගලයින් සම්බන්ධයෙන් කඩිනම් විමර්ශන ක්‍රියාත්මක බව පාරිභෝගික කටයුතු පිළිබඳ අධිකාරිය සඳහන් කළේය. මේ අතර ව්‍යාජ ලෙස එළඟිතෙල් නිෂ්පාදනය කරන වෙළඳසැලක් සම්බන්ධයෙන් ලද තොරතුරක් මත එම අධිකාරියේ නිළධාරීන් වත්තල ප්‍රදේශයේ වැටලීමක් සිදු කර ඇති අතර එහිදී ප්‍රමිතියෙන් තොර එළඟිතෙල් ඇසුරුම් 115ක ප්‍රමාණයක් සොයාගෙන ඇත. ඔහු වත්තල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් දස දහසක දඩයක් නියම කර ඇති අතර අදාළ භාණ්ඩ තොගය විනාශ කිරීමට අධිකරණය නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=105767", "Category": null, "Parent URL": null}