{"Source": "Adaderana", "Timestamp": "July 26, 2019 02:39 pm", "Headline": "මාලිංගගේ මතක සටහන්", "News Content": "ශ්‍රී ලංකාවෙන් බිහි වු විශිෂ්ට වේග පන්දු යවන්නෙක් වන ලසිත් මාලිංග සිය 15 වසරක ජාත්‍යන්තර එක්දින ක්‍රිකට් දිවියට අද සමු දීමට නියමිතයි. ඒ අද පැවැත්වෙන ශ්‍රී ලංකා - බංග්ලාදේශ එක්දින තරගාවලියේ පළමු එක්දින තරගයේ දියි. 2004 වසරේ දී ජාත්‍යන්තර එක්දින ක්‍රිකට් පිටියට පිවිසි ලසිත් මාලිංග මේ දක්වා එක්දින තරග 225කට ක්‍රීඩා කරමින් දවාගෙන ඇති කඩුළු සංඛ්‍යාව 335ක්. ශ්‍රී ලංකාව වෙනුවෙන් වැඩිම එක්දින කඩුළු දවාගත් තුන්වන පන්දු යවන්නා වන මාලිංග ලෝක කුසලාන එක්දින කඩුළු 56ක් දවාගෙන ලෝක කුසලාන තරග තුළ වැඩිම කඩුළු දවා ගත් තුන්වන පන්දුයවන්නා ලෙස වාර්තා අතරට එක්ව තිබේ. අවස්ථා 3කදී කඩුළු ත්‍රිත්තවයන් ලබා ගැනීමට සමත් වු ලොව එකම පන්දු යවන්නා වන මාලිංග එක්දින පිටියේ තවත් වාර්තා රැසක් තම නම ඉදිරියේ සටහන් කර ගැනීමට සමත්ව තිබීම විශේෂත්වයයි. ලසිත් මාලිංගගේ නායකත්වයෙන් 2014 වසරේ දී විස්සයි විස්ස ශූරයන් වීමේ භාග්‍ය ශ්‍රී ලංකා කණ්ඩායමට හිමි වෙයි. අද බංග්ලාදේශය සමග පැවැත්වෙන එක්දින තරගයෙන් මාලිංග සිය ජාත්‍යන්තර එක්දින පිටියට සමුදෙන්නේ බොහො ක්‍රීඩාලෝලින්ට ක්‍රිකට් පිටියේ සොඳුරු මතකයන් රැසක් ඉතිරිකරමින්.‍", "URL": "https://sinhala.adaderana.lk/news.php?nid=115079", "Category": null, "Parent URL": null}