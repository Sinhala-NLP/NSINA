{"Source": "Adaderana", "Timestamp": "June 23, 2010 10:28 am", "Headline": "විශේෂ කමිටු සභාපති ශ්‍රී ලංකාව ගැන කළකිරුණු අයෙක් ", "News Content": "ශ්‍රී ලංකාවේ මානව හිමිකම් කඩවීම පිළිබඳව උපදෙස් ලබා දීම සඳහා එක්සත් ජාතීන් විසින් පත් කර ඇති ත්‍රිපුද්ගල කමිටුවේ සභාපති ලෙස කටයුතු කරන ඉන්දුනීසියාවේ හිටපු නීතිපතිවරයෙකු වන මර්සුකි දරුස්මන් නැමති අය ශ්‍රී ලංකාව සම්බන්ධයෙන් අප්‍රසාදයෙන් පසුවන පුද්ගලයෙකු බව සඳහන් වේ. ඔහු මීට පෙර අවස්ථාවන් වලදී ශ්‍රී ලංකා ආණ්ඩුවට එ‍රෙහිව ප්‍රකාශ නිකුත් කළ අයෙකු බවට ශ්‍රී ලංකා බලධාරියෙකු කරුණු දක්වා ඇති බව විදෙස් මාධ්‍ය වාර්තාකරයි. කලකට ඉහතදී ජනාධිපති මහින්ද රාජපක්ෂ මහතා විසින් රටේ මානව හිමිකම් සම්බන්ධයෙන් සොයා බලා වාර්තා කිරීම සඳහා පත් කළ\"මානව හිම්කම් සොයා බැලීමේ ජාත්‍යන්තර ස්වාධීන අද්වීතීයන්ගේ කණ්ඩායම\"නියෝජනය කරමින් ඉන්දුනීසියාවෙන් පත්කර තිබුණේ මර්සුකි දරුස්මන් නැමති පුද්ගලයාය. 2007 නොවැම්බර් වලදීම තමන් ශ්‍රී ලංකාවේ කටයුතු වලින් ඉවත්වන බව තීරණය කර තිබුණු බව \"ජාත්‍යන්තර ස්වාධීන අද්වීතීයන්ගේ කණ්ඩායම\"2008 වසරේ අප්‍රේල් 22 දින මාධ්‍ය හමුවක් පවත්වමින් පවසා තිබුණි. කමිටුවේ කටයුතු නිදහස්ව හා ස්වාධීනව පවත්වාගෙන යාමට නොහැකි අයුරින් ශ්‍රී ලංකා ආණ්ඩුවෙන් ඇඟිලිගසන බවට චෝදනා කරමින් එහිදී මර්සුකි දරුස්මන් මහතා ප්‍රකාශ නිකුත් කරන ලදී. එබැවින් එක්සත් ජාතීන්ගේ මහ ලේකම් බෑන් කී මූන් විසින් තමන්ට ශ්‍රී ලංකාවේ මානව හිම්කම් කඩවීම් සම්බන්ධයෙන් සොයා බැලීම සඳහා පත් කරන ලද නවතම ත්‍රි පුද්ගල කමිටුව මර්සුකි දරුස්මන් ගේ ප්‍රමුඛත්වයෙන් පත් කිරීම ශ්‍රී ලංකාවට අවාසි සහගත විය හැකි බව වාර්තා වේ.", "URL": "https://sinhala.adaderana.lk/news.php?nid=9170", "Category": null, "Parent URL": null}