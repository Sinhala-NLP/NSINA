{"Source": "Adaderana", "Timestamp": "November 20, 2017 06:38 pm", "Headline": " අගමැතිට කොමිසම තුති පුදයි", "News Content": "අග්‍රමාත්‍ය රනිල් වික්‍රමසිංහ මහතා අද(20) බැඳුම්කර කොමිසම හමුවේ ප්‍රකාශයක් ලබා දුනි. කොමිසමේ කටයුතු ආරම්භයේදී එහි සභාපති විනිසුරු කේ.ටී චිත්‍රසිරි මහතා ප්‍රකාශ කළේ අග්‍රමාත්‍යවරයා ඉදිරිපත් කළ දිවුරුම් ප්‍රකාශ දෙක සම්බන්ධයෙන් කරුණු පැහැදිලි කර ගැනීමට කොමිසම හමුවට පැමිණීම පිළිබඳ ස්තූතිය පළ කරන බවයි. එහිදී කළ ප්‍රශ්න කිරීමේදී අග්‍රමාත්‍යවරයා ප්‍රකාශ කර ඇත්තේ අර්ජුන් ඇලෝසියස් මහතාට පර්පචුවල් ට්‍රෙෂරීස් සමාගමේ අධ්‍යක්ෂ ධූරයෙන් සහ එහි ව්‍යාපාර ක්‍රියාකාරකම්වලින් ඉවත් වන ලෙස දැනුම් දෙන්නැයි හිටපු මහ බැංකු අධිපති අර්ජුන් මහේන්ද්‍රන් මහතා වෙත උපදෙස් ලබා දුන් බවයි. බැඳුම්කර අලෙවි කිරීමේ සෘජු ක්‍රමවේදයේ විනිවිදභාවයේ පැවැති ගැටළු හේතුවෙන් වෙන්දේසි ක්‍රමය භාවිත කරන ලෙස තමා හිටපු මහ බැංකු අධිපතිවරයාට උපදෙස් ලබා දුන් බව අග්‍රමාත්‍යවරයා කොමිසම හමුවේ ප්‍රකාශ කර තිබේ. එහිදී පිළිපැදිය යුතු නෛතික රාමුව සහ ක්‍රියාදාමය හිටපු මහ බැංකු අධිපතිවරයා විසින් අනුගමනය කරනු ඇති බවට තමා විශ්වාස කළ බවද අග්‍රමාත්‍ය රනිල් වික්‍රමසිංහ මහතා සඳහන් කර ඇත. 2015 වසරේ පෙබරවාරි 27 වනදා බැඳුම්කර වෙන්දේසියෙන් පසු අර්ජුන් මහේන්ද්‍රන් මහතා දුරකථනයෙන් අමතා වෙන්දේසිය සම්බන්ධයෙන් කරුණු පැහැදිලි කළ බව අග්‍රමාත්‍යවරයා ප්‍රකාශ කළේය. තමා පත් කළ කමිටුව සහ කෝප් කමිටුව අර්ජුන් මහේන්ද්‍රන් මහතා ඉවත් කිරීමට තරම් නිඟමනයකට එළඹ නොතීබූ බව නීතිපතිවරයා යොමු කළ ප්‍රශ්නවලට පිළිතුරු දෙමින් අග්‍රමාත්‍යවරයා සඳහන් කර තිබේ", "URL": "https://sinhala.adaderana.lk/news.php?nid=80261", "Category": null, "Parent URL": null}