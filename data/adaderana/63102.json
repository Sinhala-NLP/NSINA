{"Source": "Adaderana", "Timestamp": "August 16, 2016 12:04 pm", "Headline": " සෞඛ්‍ය නව අධ්‍යක්ෂ ජනාරල්ට අනුමැතිය මුදල් අමාත්‍යංශයෙන්", "News Content": "සෞඛ්‍ය අමාත්‍යංශය සඳහා තවත් අධ්‍යක්ෂ ජනරාල්වරයෙකු පත්කිරීම සඳහා අනුමැතිය ලබාදී ඇත්තේ මහභාණ්ඩාගාරයෙන් බව වාර්තා වේ.සෞඛ්‍ය අමාත්‍යංශයේ අධ්‍යක්ෂ ජනරාල්වරයා ලෙස වෛද්‍ය පාලිත මහීපාල මහතා මේවන විටත් කටයුතු කරමින් සිටියි.කෙසේ වුවද ඔහු එම තනතු‍රේ රාජකාරී කරමින් සිටියදී තවත් අධ්‍යක්ෂ ජනරාල්වරයෙකුට සෞඛ්‍ය අමාත්‍යංශයේ පුටුවක් වෙන් කිරීම කාරණය පසුගිය දිනවලදී මාධ්‍යයේ දැඩි කතා බහට ලක්විය.මෙවන් වාතාවරණයක නව අධ්‍යක්ෂ ජනරාල්වරයාගේ තනතුර ලෙස සඳහන් කර ඇත්තේ මූල්‍ය හා ගිණුම් පිළිබඳ අධ්‍යක්ෂ ජනරාල් ලෙසය.එහෙත් මෙම පත්කිරීම ගැන වත්මන් අධ්‍යක්ෂ ජනරාල් වෛද්‍ය පාලිත මහීපාල මහතා ද හරි හැටි තතු නොදන්නා බව සෞඛ්‍ය අමාත්‍යංශයේ අභ්‍යන්තර ආරංචි මාර්ග අනාවරණය කළේය.මේ අතර මෙම පත්වීමට අදාළව තවදුරටත් කරුණු සොයාබැලීමට සෞඛ්‍ය අමාත්‍ය රාජිත සේනාරත්න මහතා මෙන්ම මුදල් අමාත්‍ය රවී කරුණානායක මහතා සම්බන්ධ කර ගැනීමට අප ගනු ලැබූ උත්සාහය සාර්ථක නොවීය.මුදල් අමාත්‍යංශය හා අධ්‍යාපන අමාත්‍යංශය හැරුණුවිට මෙරට වගකිව යුතු ප්‍රධාන පෙළේ අමාත්‍යංශයක් ලෙස සැලකෙන්නේ සෞඛ්‍ය අමාත්‍යංශය වන අතර වාර්ෂිකව මෙම අමාත්‍යංශය සඳහා රජය රුපියල් කෝටි ගණනක් වැය කරයි.පුළුන් කැබැල්ලේ සිට ඉහළම වටිනාකමින් යුත් උපකරණ ඇතුළු ඖෂධ සඳහාත් නොමිලේ ප්‍රතිකාර සේවය සඳහාත්, සේවකයින්ගේ වැටුප් සඳහාත් රජය මෙම මුදල් වියදම් කරන අතර ඉන් අපේක්ෂිත ප්‍රතිඵල සම්බන්ධයෙන් සමාජය තුළ පවත්නා මතවාදයේ වැඩිවීමක් මිස අඩුවක් නැති බවද කිව යුතුය.", "URL": "https://sinhala.adaderana.lk/news.php?nid=63102", "Category": null, "Parent URL": null}