{"Source": "Adaderana", "Timestamp": "July 29, 2019 05:48 pm", "Headline": "හිටපු ආරක්ෂක ලේකම්ට සහ පොලිස්පතිට එරෙහි පෙත්සම් දෙවන දිනටත් සලකා බලයි", "News Content": "පාස්කු ප්‍රහාර වළක්වා ගැනීමට කටයුතු නොකිරීම තුළින් පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන මහත්වරු විසින් මූලික අයිතීන් උල්ලංඝනය කර ඇතැයි චෝදනා කරමින් ගොනුකර තිබෙන මූලික අයිතිවාසිකම් පෙත්සම් 12ක් සලකා බැලීම සඳහා අද (29) දෙවන දිනයේත් සත්පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ සිදු කෙරුනි. මෙම සත් පුද්ගල විනිසුරු මඩුල්ලේ ප්‍රධානියා ලෙස අගවිනිසුරු ජයන්ත ජයසූරිය මහතා කටයුතු කරයි. ඊට අමතරව බුවනෙක අලුවිහාරේ, සිසිර ද ආබෘ, ප්‍රියන්ත ජයවර්ධන, ප්‍රසන්න ජයවර්ධන, එල්.ටී..බී. දෙහිදෙණිය සහ මුර්දු ප්‍රනාන්දු යන මහත්ම මහත්මීන් එම විනිසුරු මඩුල්ලේ සෙසු සාමාජිකයින් වශයෙන් කටයුතු කරයි. හෙන්රි මේරියන් අශෝක් ස්ටීවන් , සරත් ඉද්දමල්ගොඩ සහ හේල් එවන්ස්ටන් ප‍්‍රනාන්දු ජයවර්ධන යන කිතුනු පියතුමන්ලා වෙනුවෙන් පෙනී සිටි ජනාධිපති නීතිඥ සාලිය පීරිස් මහතා අධිකරණය හමුවේ කරුණු දක්වමින් පාස්කු ඉරු දින එල්ල වීමට නියමිත ප්‍රහාරය පිළිබඳව රාජ්‍ය බුද්ධි සේවයේ ප්‍රධානියා වූ නියෝජ්‍ය පොලිස්පති නිලන්ත ජයවර්ධන මහතා විසින් වගඋත්තරකාර හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර යන මහත්වරුන් වෙත තොරතුරු සන්නිවේදනය කර තිබූ බව දැනටමත් සනාථ වී ඇතැයි කියා සිටියේය. එසේ තොරතුරු ලැබී තිබියදීත් එම අනතුර වළක්වා ගැනීමට කටයුතු නොකිරීම තුළින් ඔවුන් බරපතළ මූලික අයිතීන් උල්ලංඝනය කිරීමක් සිදුකර ඇති බවද ජනාධිපති නීතිඥ සාලිය පීරිස් මහතා සඳහන් කළේය. ආණ්ඩුක්‍රම ව්‍යවස්ථාව අනුව රටක මහජනතාවගේ ආරක්ෂාව සහතික කිරීමේ වගකීම රජය මත පැවරී තිබෙන බව පෙන්වා දුන් ජනාධිපති නීතිඥ පිරිස් මහතා මෙම ත්‍රස්ත ප්‍රහාරය හරහා එම වගකීම ඉටු කිරීමට රජය අපොහොසත් වී සිටින බව මනාව පැහැදිලි වන බවද කියා සිටියේය. මෙම පෙත්සම් බල වගඋත්තරකරුවෙකු ලෙස නම් කර සිටින හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර යන මහත්වරු සිය දිවුරුම් පෙත්සම් වලින් රාජ්‍ය බුද්ධි ප්‍රධානි නියෝජ්‍ය පොලිස්පති නිලන්ත ජයවර්ධන මහතා විසින් කිසිදු අවස්ථාවක බුද්ධි තොරතුරු තමන් වෙත ලබා දීමක් සිදු නොකරන බවත් එම තොරතුරු ඔහු විසින් සෘජුවම ජනාධිපතිවරයා වෙත ලබාදීම සිදුකරන බවත් ප්‍රකාශ කර ඇතැයි ජනාධිපති නීතිඥවරයා පැවසුවේය. එහෙත් ජනාධිපති ලේකම්වරයා විසින් ශ්‍රේෂ්ඨාධිකරණය වෙත යොමුකර තිබෙන දිවුරුම් පෙත්සම මගින් රාජ්‍ය බුද්ධි සේවයේ ප්‍රධානී නිලන්ත ජයවර්ධන මහතා විසින් බුද්ධි තොරතුරු ජනාධිපතිවරයා වෙත ලබාදීමත් සිදු නොකරන බවත් ඔහු එම තොරතුරු ආරක්ෂක ලේකම්වරයා වෙත ලබාදීම සිදුකරන බවත් සඳහන් කර ඇතැයි කී ජනාධිපති නීතිඥ සාලිය පීරිස් මහතා හේමසිරි ප්‍රනාන්දු සහ පූජ්‍ය ජයසුන්දර යන මහත්වරු සඳහන් කර ඇති කරුණු හා සැසඳීමේදී පරස්පර තත්ත්වයක් උද්ගත වන බව කියා සිටියේය. පෙත්සමක් ඉදිරිපත් කළ හිල්මි අහමඩ් නැමති පුරවැසියකු වෙනුවෙන් පෙනී සිටි ජනාධිපති නීතිඥ ෆයිස් මුස්තාපා මහතා අධිකරණය හමුවේ කරුණු දැක්වමින් ඉකුත් පෙබරවාරි මස 19 වනදායින් පසුව මෙරට ආරක්ෂක මණ්ඩලය රැස්වී නොමැති පසුබිමක මෙම ත්‍රස්ත ප්‍රහාරය එල්ල වී තිබෙන බව සඳහන් කළේය. ආරක්ෂක මණ්ඩල රැස්වීම් සඳහා තමන්ට ආරාධනා නොලැබෙන බවට පොලිස්පති පූජිත් ජයසුන්දර සිය දිවුරුම් පෙත්සම තුළින් සඳහන් කර ඇතැයි පෙන්වා දුන් ජනාධිපති නීතිඥ මුස්තාපා මහතා මෙය ඉතා බරපතළ තත්ත්වයක් බවයි කියා සිටියේ. ජනාධිපතිවරයාට තමන් තෝරාගත් පුද්ගලයින් පමණක් ආරක්ෂක මණ්ඩල රැස්වීම සඳහා කැඳවීමට හැකියාවක් නොමැති බව පෙන්වා දුන් ජනාධිපති නීතිඥ මුස්තාපා මහතා ආණ්ඩුක්‍රම ව්‍යවස්ථාවට අනුව මහජනතාවගේ ආරක්ෂාව සහතික කිරීම ජනාධිපතිවරයා ප්‍රමුඛ රජය වෙත පැවරී තිබෙන බව වැඩිදුරටත් පැවසීය. ශ්‍රී ලංකා නීතිඥ සංගමය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා කරුණු දක්වමින් ෙම ප්‍රහාරය එල්ල වීමට පෙර එය මෙහෙයවීමට සූදානම්වන සහරාන් හෂීම් ඇතුළු ඔහුගේ අනුගාමිකයන් සම්බන්ධ සියලු දුරකථන අංක ඔවුන්ගේ ලිපිනයන් පිළිබඳ විස්තර විදේශීය ඔත්තු සේවාවකින් මෙරටට දැනුම් දී තිබූ බව සඳහන් කළේය. මෙරට බුද්ධි සේවාවන් එම තොරතුරු ඔස්සේ ඔවුන් සොයාගෙන ගොස් අදාළ විමර්ශන කටයුතු සිදුකර තිබුණේ නම් මෙවැනි ප්‍රහාරයක් එල්ල වීමට තිබූ ඉඩකඩ අවම කර ගැනීමට හැකියාව තිබූ බව ද ජනාධිපති නීතිඥ ජයවර්ධන මහතා පෙන්වා දුන්නේය. ආණ්ඩුක්‍රම ව්‍යවස්ථාවට අනුව මහජනතාවගේ ආරක්ෂාව සහතික කිරීම ඔවුන් විසින් තෝරාපත් කරගන්නා ජනාධිපතිවරයා ඇතුළු රජය විසින් සිදු කිරීමට බැඳී සිටින බවද ජනාධිපති නීතිඥවරයා අධිකරණය අවධානය යොමු කළේය. එහෙත් ජනාධිපති ලේකම්වරයා ශ්‍රේෂ්ඨාධිකරණයට යොමු කර තිබෙන දිවුරුම් පෙත්සම තුළින් මෙවැනි ප්‍රහාරයක් පිළිබඳ තොරතුරක් කිසිවකු ජනාධිපතිවරයා දැනුවත් නොකළ බවට සඳහන් වී තිබීම ගැටළු සහගත බවයි ජනාධිපති නීතිඥ සංජීව ජයවර්ධන මහතා වැඩිදුරටත් පෙන්වා දුන්නේය. වැඩිදුර කරුණු සලකා බැලීම සැප්තැම්බර් මස 3 වනදා තෙක් කල් තැබුණි. එම ප‍්‍රහාරයෙන් සිය දරු දෙදෙනා අහිමිවූ වැල්ලම්පිටිය ප‍්‍රදේශයේ පදිංචි නන්දන සිරිමාන්න , සංචාරක කර්මාන්තයේ නියැළි ව්‍යාපාරික ජනත් විදානගේ , ශ්‍රී ලංකා නීතීඥ සංගමය , හෙන්රි මේරියන් අශෝක් ස්ටීවන් , සරත් ඉද්දමල්ගොඩ සහ හේල් එවන්ස්ටන් ප‍්‍රනාන්දු ජයවර්ධන යන පියතුමන්ලා , නාගානන්ද කොඩිතුවක්කු , ජූඞ් පෙරේරා , නිමල් කුමාරසිරි ඇතුළු පුරවැසියන් පිරිසක්ද , පූජ්‍ය අගුළුගල්ලේ ජිනානන්ද හිමි සහ කොළඹ ෂැංග්‍රිලා හෝටලයේ සිදුවූ පිපිරීම් වලින් තුවාල ලැබූ නීතිඥවරයෙකු වන මුදිත ඒකනායක මහතා ඇතුළුු පිරිසක් විසින් මෙම මූලික අයිතිවාසිකම් පෙත්සම් 12 ක් ඉදිරිපත් කර තිබුණි. බුද්ධි තොරතුරු ලැබී තිබියදී පාස්කු ඉරිදා දින කිතුණු දේවස්ථාන හා සංචාරක හෝටල්වලට එල්ල වූ ත‍්‍රස්ත ප‍්‍රහාරය වළක්වා ගැනීමට නොහැකි වීම තුළින් හිටපු ආරක්ෂක ලේකම්වරයා සහ පොලිස්පතිවරයා මහජනතාවගේ මූලික අයිතීන් කඩ කර ඇති බවට චෝදනා කරමින් ගොනු කර ඇති මූලික අයිතිවාසිකම් පෙත්සම් වල වගඋත්තරකරුවන් වශයෙන් පොලිස්පති පූජිත ජයසුන්දර, හිටපු ආරක්ෂක ලේකම් හේමසිරි ප‍්‍රනාන්දු සහ නියෝජ්‍ය පොලිස්පති ශ්‍රී ලාල් දිසානායක සහ නීතිපති නම් කරනු ලැබ සිටිති. මෙම පෙත්සම් වල වග උත්තරකරුවන් ලෙස නම් කර සිටින හිටපු ආරක්ෂක ලේකම් හේමසිරි ප්‍රනාන්දු මහතා වෙනුවෙන් ජනාධිපති නීතිඥ අනුජ ප්‍රේමරත්න මහතා පෙනී සිටි අතර අනිවාර්ය නිවාඩු යවා සිටින පොලිස්පති පූජිත් ජයසුන්දර මහතා වෙනුවෙන් නීතිඥ විරාන් කොරයා මහතා පෙනී සිටියේය. මෙම සිද්ධියට අදාළව ශ්‍රී ලංකා නීතිඥ සංගමය විසින් ඉදිරිපත් කළ මූලික අයිතිවාසිකම් පෙත්සමෙහි වගඋත්තරකරුවකු ලෙස නම් කර සිටින කාදිනල් අති උතුම් මැල්කම් රංජිත් හිමිපාණන් වෙනුවෙන් ජනාධිපති නීතිඥ ශමිල් පෙරේරා මහතා පෙනී සිටියේය.", "URL": "https://sinhala.adaderana.lk/news.php?nid=115300", "Category": null, "Parent URL": null}