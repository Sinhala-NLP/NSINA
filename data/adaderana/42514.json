{"Source": "Adaderana", "Timestamp": "April 13, 2014 02:04 pm", "Headline": "වීඩියෝ:- ඩඩ්ලි මේ විධායක ජනාධිපතිධුරය දැරුවානම් ජනතාව එය වෙනස් කරන්න කියන්නේ නෑ", "News Content": "ඩඩ්ලි සේනානායක මහතා තම පාලනය තුළ හදිසි නීතිය යොදා ගත්තේ එකම එක වරක් පමණක් බවත් ඒ හදිසි නීතිය යොදා ගනිමින් ජනතාව මර්දනය කිරීමට නොව,ජනතාවගේ අයිතිවාසිකම් ලබාදීමට බවත් එක්සත් ජාතික පක්ෂ නායකත්ව මණ්ඩලයේ සභාපති කරු ජයසුරිය මහතා පවසයි. අද (13) යෙදී තිබෙන හිටපු අගමැති ඩඩ්ලි සේනානායක මහතාගේ 41 වන ගුණ සමරුවේදී එක්සත් ජාතික පක්ෂයේ වැඩ බලන නායක හා එක්සත් ජාතික පක්ෂ නායකත්ව මණ්ඩලයේ සභාපති කරු ජයසුරිය මහතා මේ බව පැවසිය. කොළඹ බොරැල්ලේ පිහිටි ඩඩ්ලි සේනානායක පිළිරුව අභියස පැවති මෙම උත්සවයේදී කරු ජයසුරිය මහතා පෙන්වා දුන්නේ ඩඩ්ලි සේනානායක මහතා තම වාසි ප්‍රයෝජන වෙනුවෙන් ප්‍රතිපත්ති පාවාදෙන කුහක දේශපාලනයක නොයෙදුණු බවයි. එහිදී ඔහු වැඩිදුරටත් මෙසේ ද කියා සිටියේය. “පුද්ගලික අංශයේ සේවකයන්ට පඩි වැඩිවීමක් කළ යුතු වු අවස්ථාවක එය නොතකා හරිමින් හාම්පුතුන් කටයුතු කළ අවස්ථාවකදී ඩඩ්ලි සේනානායක අගමැතිතුමා හදිසි නීතිය යොදා ගනිමින් එකී සේවකයන්ගේ අයිතිවාසිකම් ලබා දීමට ක්‍රියා කළා.එහෙත් අද දවසේ හදිසි නිතිය යොදා ගන්නේ ඊට ඉඳුරාම පටහැනිව, ජනතාව මර්දනය කිරීමටයි.මෙරටේ විධායක ජනාධිපති ක්‍රමයක්‌ ඇති කරනවාට ඩඩ්ලි සේනානායක මැතිතුමා විරුද්ධ වුණා. එහෙත් ඩඩ්ලි සේනානායක මැතිතුමා මෙම විධායක ජනාධිපතිධුරය දැරුවා නම් ජනතාව එය වෙනස් කරන්නට යයි කිසිදා ඉල්ලා සිටින එකක් නැහැ.මන්ද ඉංග්‍රීසි කියමනක් තිබෙනවා දේශපාලනඥයා ක්‍රියා කරන්නේ අද දවස වෙනුවෙන් වුවත් රාජතාන්ත්‍රිකයා කටයුතු කරන්නේ ඉදිරි පරම්පරාව වෙනුවෙන්ය කියා.මා දකින ආකාරයට ඩඩ්ලි සේනානායක මැතිතුමා යනු දේශපාලනඥයකු නොවෙයි රාජතාන්ත්‍රිකයෙක්”. මෙරටෙහි පංච මහා බලවේගය විසින් රටේ දේශපාලන බලය අත්පත් කරගැනීම සඳහා පළමුව ආරාධනා කළේ ඩඩ්ලි සේනානායක මැතිතුමාට. එහෙත් මේ බලවේගයේ ප්‍රතිපත්ති රටේ හා ජනතාවගේ අනාගතය වෙනුවෙන් නොගැලපෙන බව ප්‍රකාශ කරමින් එතුමා එම ආරාධනාව ප්‍රතික්ෂේප කළා. 53 හර්තාලය අවස්ථාවේ එක් මිනිස් ජිවිතයක් අහිමි වුණාය කියා එහි වගකීම භාර ගනිමින් ඩඩ්ලි සේනානායක මැතිතුමා තම ධුරයෙන් ඉවත්වුණා.ජාතික ගැටලුව සම්බන්ධව එතුමා දැරූ ස්ථාවරයට එරෙහිව ‘ඩඩ්ලිගේ බඩේ මසල වඩේ’කියමින් විරෝධතා දැක්වූ බලවේග පවා අද දවසේ ඩඩ්ලි සේනානායක මැතිතුමාගේ ස්ථාවරය හරි බව පිළිගෙන තිබෙනවා” යි ද කරු ජයසුරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=42514", "Category": null, "Parent URL": null}