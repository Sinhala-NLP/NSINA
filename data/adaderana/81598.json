{"Source": "Adaderana", "Timestamp": "December 16, 2017 03:52 pm", "Headline": " අලුත් දෙමළ සන්ධානය නාම යෝජනා බාරදෙයි", "News Content": "දෙමළ ජාතික සන්ධානය හා ආනන්ද සංගරී මහතාගේ හා සුරේෂ් ප්‍රේමචන්ද්‍රන් මහතාගේ නව දෙමළ සන්ධානය 15 දා වවුනියාව දිස්ත්‍රික්කයේ පළාත් පාලන ආයතන හතරක් සඳහා නාමයෝජනා බාර දෙන ලදී. දෙමළ ජාතික සන්ධානය වෙණුවෙන් නාමයෝජනා බාරදීම සඳහා අපේක්ෂක කණ්ඩායම සමඟ උතුරු පළාත් සභාවේ හිටපු සෞඛ්‍ය අමාත්‍ය පී. සත්‍යලිංගම් වෛද්‍යවරයා ඇතුළු පිරිසක් පැමිණ සිටියහ. දෙමළ ජාතික විමුක්ති පෙරමුණ වශයෙන් හඳුන්වන සූර්යයාගේ ලකුණෙන් තරඟ වදින මෙම නව දෙමළ සන්ධානය වෙණුවෙන් නාමයෝජනා ලබාදීමට ඊ.පී.ආර්.එල්.එෆ්.සංවිධානයේ මධ්‍යම කාරක සභාවේ වවුනියා දිස්ත්‍රික් නායක ඒ.අරුන්දවරාසා ඇතුළු කීප දෙනෙකු සහභාගී වූහ. මෙම දේශපාලන පක්ෂ දෙකම වවුනියාව නගර සභාව,වවුනියාව දකුණ,වවුනියාව උතුර හා සෙට්ටිකුලම යන පළාත් පාලන ආයතන සඳහා වවුනියාව දිස්ත්‍රික් තේරීම්බාර නිලධාරීවරයා වෙත නාම යෝජනා බාර දෙන ලදී. දෙමළ ජාතික සන්ධානයත් ඊට එරෙහිව කටයුතු කිරීමට අළුතින් පිහිටුවා ගත් නව දෙමළ සන්ධානයත් එකවර වවුනියාවේදී නාමයෝජනා ලබා දීම විශේෂ සිද්ධියකි.", "URL": "https://sinhala.adaderana.lk/news.php?nid=81598", "Category": null, "Parent URL": null}