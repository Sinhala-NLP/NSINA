{"Source": "Adaderana", "Timestamp": "July 7, 2019 09:11 am", "Headline": "ටියුනීසියාවේ නිකාබය තහනම් වෙයි", "News Content": "මුස්ලිම් කාන්තාවන් මුහුණු ආවරණය වන පිරිදි අඳිනු ලබන නිකාබ් ඇඳුම ටියුනීසියාවේ තහනම් කර ඇත. උතුරු අප්‍රිකානු රාජ්‍යයක් වන​ ටියුනීසියාව​ රජයේ ආයතනවලට ඇතුල් වීමේදී සම්පූර්ණයෙන් මුහුණු ආවරණය කෙරෙන ඇඳුම් ඇඳීම තහනම් කළේය. එරට අග්‍රාමාත්‍ය යුසෙෆ් චහෙඩ් මෙම තීරණය ගෙන ඇත්තේ ටියුනිස් අගනුවර සිදුවූ මරාගෙන මැරෙන ප්‍රහාරයකින් පසුවයි. අරාබි වසන්තය නම් වූ උද්ඝෝෂණ මාලාව 2010 දෙසැම්බරයේදී ඇරඹුණේ එරටිනි. එමෙන්ම අරාබි වසන්තය මගින් සාර්ථක ඵල නෙලාගත් එකම රට ද එයයි. අද වනවිට සංචාරක ආකර්ෂණය අතින් ඉහල ස්ථානයක් හිමිවන ටියුනීසියාව සතියක් තුළ ත්‍රස්ත ප්‍රහාර කිහිපයකටම ගොදුරු වූ අතර එම ප්‍රහාර සියල්ලේම වගකීම් අයි.එස්. සංවිධානය විසින් භාරගෙන ඇත. එම ප්‍රහාර එරට තුළ නිකාබය තහනම් කිරීමට බලපෑ ප්‍රධාන හේතුවක් බවටත් පත්වුණි. මේ වන විටත් ලොව රටවල් රැසක් පුද්ගල අනන්‍යතාව වසන් කරන නිකාබ් සහ බුර්කාව වැනි වස්ත්‍ර තහනම් කිරීමට පෙළඹී ඇත. මේ වනවිටත් ඔස්ට්‍රේලියාව, බල්ගේරියාව, ප්‍රංශය වැනි රටවල් බුර්කාව තහනම් කිරීමට පියවර ගෙන ඇති අතර ඔවුන් එවැනි දැඩි පියවරකට එළඹීමට හේතුවූයේ ආරක්ෂාව සම්බන්ධයෙන් පැවති අවදානමයි.", "URL": "https://sinhala.adaderana.lk/news.php?nid=113549", "Category": null, "Parent URL": null}