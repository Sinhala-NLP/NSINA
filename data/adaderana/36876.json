{"Source": "Adaderana", "Timestamp": "August 25, 2013 08:38 am", "Headline": "මාධ්‍යවේදිනියගේ නිවසට කඩා වැදුණු පුද්ගලයින් පදිංචි ප්‍රදේශ පොලීසිය හෙළිකරයි", "News Content": "බම්බලපිටිය, මිලාගිරිය ප්‍රදේශයේ පිහිටි “සන්ඩේ ලීඩර් පුවත්පතේ මාධ්‍යවේදිනියගේ නිවසට කඩා වැදුණු පිරිසගේ තොරතුරු පොලිස් මාධ්‍ය ප්‍රකාශක කාර්යාලය අනාවරණය කර තිබේ. පොලිස් ආරක්ෂාව යටතේ ජාතික රෝහලේ ප්‍රතිකාර ලබමින් සිටින සැකකරුවන්ගෙන් සිදුකළ ප්‍රශ්න කිරීම්වලදී ඔවුන් පදිංචි ප්‍රදේශ පිළිබඳ තොරතුරු අනාවරණය වූ බව පොලිස් මාධ්‍ය ප්‍රකාශක කාර්යාලය පවසන්නේය. ඔවුන් හුංගම, කහමෝදර, අවිස්සාවේල්ල, ගැටහැත්ත, කිරිබත්ගොඩ, මාකොල පාර සහ අම්බලන්තොට, ලූනම යන ප්‍රදේශවල පදිංචිකරුවන් වේ. සිද්ධියේදී පොලිස් වෙඩි පහරින් මියගිය පුද්ගලයා අවිස්සාවේල්ල, වෙරළුපිටිය ප්‍රදේශයේ පදිංචිව සිටි අයෙකි. අදාළ මාධ්‍යවේදිනියගේ නිවසට ඇතුළු වී සිටි කොල්ලකරුවන් අත්අඩංගුවට ගැනීමට ගිය අවස්ථාවේදී පොලිස් නිලධාරීන් සිව් දෙනෙකුට තුවාල සිදුව ඇති අතර ඔවුන්ද ජාතික රෝහලේ ප්‍රතිකාර ලබමින් සිටියි. පොලිසිය පැවසුවේ කොල්ලකරුවන් පැමිණි බවට සැලකෙන ත්‍රිරෝද රථය, ජීව අත්බෝම්බයක් සහ පිහි දෙකක් පොලිස් භාරයට ගත් බවයි. කොළඹ අපරාධ කොට්ඨාසය සහ බම්බලපිටිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=36876", "Category": null, "Parent URL": null}