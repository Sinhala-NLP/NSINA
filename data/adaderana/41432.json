{"Source": "Adaderana", "Timestamp": "February 28, 2014 10:24 am", "Headline": "ලංකාවට එරෙහි යෝජනාව ගැන අමෙරිකාව උනන්දුවෙන්", "News Content": "ලබන මාර්තු මාසයේ ජීනිවා හි පැවැත්වීමට නියමිත මානව හිමිකම් සමුළුවේ දී ශ්‍රී ලංකාවට එරෙහිව ගෙන එන යෝජනාව සම්බන්ධයෙන් අමෙරිකාව වඩාත් උනන්දුවකින් පසුවන බව අමෙරිකානු රාජ්‍ය ලේකම් ජෝන් කෙරි පවසයි. අමෙරිකානු රාජ්‍ය දෙපාර්තමේන්තුව විසින් වාර්ෂිකව නිකුත් කෙරෙන මානව හිමිකම් වාර්තාව එළිදක්වමින් අමෙරිකානු රාජ්‍ය ලේකම්වරයා මේ බව ප්‍රකාශ කර ඇති බව වාර්තා වේ. එහිදී ඔහු ප්‍රකාශ කර ඇත්තේ ශ්‍රී ලංකා රජය, අමෙරිකාව විසින් සිදුකරන ලද මූලික ඉල්ලීම් සම්බන්ධයෙන් මෙතෙක් ප්‍රතිචාර දක්වා නොමැති බවයි. අතුරුදන්වුවන් සම්බන්ධයෙන් කිසිඳු පරීක්ෂණයක තොරතුරක් ශ්‍රී ලංකා රජය විසින් මෙතෙක් ප්‍රසිද්ධ කර නොමැති බව අදාළ වාර්තාවෙන් පෙන්වා දී ඇත. රජය සහ ඔවුන්ගේ ප්‍රතිපත්ති විවේචනයට ලක් කරමින් වාර්තාකරණයේ යෙදුණු මාධ්‍යවේදීන්ට ද රජයෙන් තර්ජන එල්ල වී ඇති බව වාර්තා වී ඇතැයි ද අදාළ වාර්තාවේ දැක්වෙයි. මානව හිමිකම් සුරැකීමේ ඇති වැදගත්කම පිළිබඳ ජාත්‍යන්තර ප්‍රජාව දැනුවත් කිරීම සඳහා ශ්‍රී ලංකාවේ මානව හිමිකම් තත්ත්වය සම්බන්ධයෙන් මෙම යෝජනාව ගෙන ඒමට බලාපොරොත්තු වන බව එහිදී ඔහු වැඩිදුරටත් ප්‍රකාශ කර තිබේ. 2013 වර්ෂයේ ලොව සෑම රටකම මානව හිමිකම් තත්ත්වය සම්බන්ධයෙන් අමෙරිකානු රාජ්‍ය දෙපාර්තමේන්තුව මගින් එළිදැක්වුණු මානව හිමිකම් වාර්තාවේ තොරතුරු අන්තර්ගතය.", "URL": "https://sinhala.adaderana.lk/news.php?nid=41432", "Category": null, "Parent URL": null}