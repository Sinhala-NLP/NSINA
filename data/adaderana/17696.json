{"Source": "Adaderana", "Timestamp": "July 28, 2011 02:49 pm", "Headline": "පාර්ලිමේන්තු ආසන අඩු කිරීමේ තීරණය අසාධාරණයි ", "News Content": "ලියාපදිංචි ඡන්ද දායකයින් සංඛ්‍යාව අඩුවීම නිසා යාපනයේ පාර්ලිමේන්තු ආසන සංඛ්‍යාව 06 දක්වා පහත දැමීම පිළිබඳ තීරණය සාධාරණ නොවන බව ද්‍රවිඩ ජාතික සන්ධානයේ මාධ්‍ය ප්‍රකාශක සුරේෂ් ප්‍රේමචන්ද්‍රන් මහතා පවසයි. යුද ගැටුම් පැවති කාල සීමාව තුළ බොහෝ සිවිල් ජනතාව විදෙස් රටවලට සහ රටේ වෙනත් ප්‍රදේශවලට ගොස් ඇති බවත්, ඔවුන් තවමත් සිය ගම්බිම් වෙත පැමිණෙමින් සිටින බවත් ඒ මහතා පෙන්වාදෙයි. එමනිසා 2009 වසරේ සිට ලියාපදිංචි ඡන්ද නාම ලේඛනයේ පහත බැසීමක් දැකගත හැකි බව ද අද දෙරණ වෙත අදහස් දක්වමින් ප්‍රේමචන්ද්‍රන් මහතා කියා සිටියේය. එමෙන්ම යුද ගැටුම් පැවති කාල සීමාව තුළ සිවිල් වැසියන් බොහෝ ප්‍රමාණයක් මරණයට පත්වූ බව ද හෙතෙම සඳහන් කළේය. උතුරේ නැවත පදිංචි කිරීම් තවමත් අවසන්ව නොමැති බවද ඔහු ප්‍රකාශ කළේය. මෙම කරුණ සම්බන්ධව ඉදිරියේදී රජය හා මැතිවරණ කොමසාරිස්වරයා සමග සාකච්ඡා කිරීමට බලාපො‍රොත්තු වන බව වැඩිදුරටත් අදහස් දැක්වූ ප්‍රේමචන්ද්‍රන් මහතා කියා සිටියේය.", "URL": "https://sinhala.adaderana.lk/news.php?nid=17696", "Category": null, "Parent URL": null}