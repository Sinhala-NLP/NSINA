{"Source": "Adaderana", "Timestamp": "November 9, 2012 08:56 pm", "Headline": " වැලිකඩ බන්ධනාගාරයේ ගැටුමෙන් 10ක් මරුට -30 තුවාලයි", "News Content": "වැලිකඩ බන්ධනාගාරයේ ගැටුමෙන් 10 දෙනෙකු මියගොස් තවත් 30 දෙනෙකු තුවාල ලබා ඇතැයි කොළඹ ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතා පවසයි. මෙම ගැටුමේදී තුවාල ලැබූ අය අතර පොලිස් විශේෂ කාර්ය බලකායේ අණදෙන නිලධාරී නියෝජ්‍ය පොලිස්පති ආර්.ඩබ්ලිව්.එම්.සී. රණවන මහතාද වන බව ඔහු සඳහන් කළේය. ඒ අනුව රණවන මහතා ශෛල්‍යකර්මයකට භාජන කළ බවද ඔහු පැවසීය. කෙසේ වෙතත් විටින් විට බන්ධනාගාරය ඇතුළතින් වෙඩි හඬ ඇසෙන බව අද දෙරණ වාර්තාකරු පවසයි. අද පස්වරුවේ වැලිකඩ බන්ධනාගාරයේ ඇතිවූ නොසන්සුන්කාරී තත්ත්වය මේවනතුරුත් පහව ගොස් නැති අතර තත්ත්වය පාලනය කිරීම සඳහා පොලිස් විශේෂ කාර්ය බලකායට අමතරව යුද හමුදාව කැඳවා තිබේ.", "URL": "https://sinhala.adaderana.lk/news.php?nid=29059", "Category": null, "Parent URL": null}