{"Source": "Adaderana", "Timestamp": "October 25, 2010 11:49 am", "Headline": "නොරොච්චෝලේ ගින්නේ පාඩුව රජයට නෙවෙයි", "News Content": "කල්පිටිය- නොරොච්චෝලේ තාප විදුලි බලාගාරයේ ඇති වූ හදිසි ගින්නෙන් සිදුවූ හානිය කෙතරම්දැයි මෙතෙක් ගණනය කර නැති බව විදුලි බල හා බල ශක්ති අමාත්‍ය පාඨලී චම්පික රණවක මහතා පවසයි. සිදුවීම පිළිබඳ පූර්ණ පරීක්ෂණයක් සිදුකෙරෙන බවත්,මේවන විට පොලිස් වාර්තා මෙන්ම රජයේ රස පරීක්ෂණ වාර්තාවන්ද සකස්වෙමින් පවතින බව අමාත්‍යවරයා කියා සිටියේය. එසේ වුවද සිදුවූ හානිය රජයේ පාඩුවක් ලෙස සැලකිය නොහැකි බවත් එකී පාඩුව අදාළ ඉදිකිරීම් කටයුතු කරනු ලබන චීන සමාගම විසින් දරාගනු ඇතැයිද අමාත්‍යවරයා පෙන්වා දුන්නේ අද(25) විදුලිබල හා බලශක්ති අමාත්‍යංශයේ පැවති මාධ්‍ය හමුවකට සහභාගී වෙමිනි. ලබන වසරේ ජනවාරි මාසය වන විට මෙරට ප්‍රථම ගල් අඟුරු බලාගාරයේ විදුලිය ජාතික විදුලිබල පද්ධතියට එකතු කරන බවත්,ප්‍රථම ගල් අඟුරු නෞකාව නොවැම්බර් මස 23 වන දින ශ්‍රී ලංකාවට ළඟා වීමට නියමිත බවත් අමාත්‍යවරයා සඳහන් කළේය. එසේ වුවද නොරොච්චෝලේ ගල් අඟුරු බලාගාරය නිල වශයෙන් නොවැම්බර් මස 17 වන දින විවෘත කරන බව විදුලි බල හා බලශක්ති අමාත්‍ය චම්පික රණවක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11721", "Category": null, "Parent URL": null}