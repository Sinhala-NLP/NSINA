{"Source": "Adaderana", "Timestamp": "October 28, 2010 08:57 pm", "Headline": "නේවාසිකාගාර උප පාලකට පහරදීම -සිසු හිමිවරුන් 17 ගේ පන්ති තහනම්", "News Content": "නේවාසිකාගාර උප පාලකවරයාට පහරදීමේ සිද්ධිය සම්බන්ධව ශ්‍රී ජයවර්ධනපුර විශ්ව විද්‍යාලයේ ශිෂ්‍ය භික්ෂූන් වහන්සේලා 17 දෙනෙකුගේ තාවකාලිකව පන්ති තහනම් කර ඇති බව එම විශ්ව විද්‍යාලයේ උප කුලපතිවරයා අද දෙරණ වෙත ප්‍රකාශ කළේය. එමෙන්ම අදාළ ශිෂ්‍ය භික්ෂූන් වහන්සේලා සම්බන්ධව විනය පරීක්ෂණ සිදුකරන බව ද උපකුලපති ආචාර්ය එන්.එල්.ඒ.කරුණාරත්න මහතා පැවසීය. ශ්‍රි ජයවර්ධනපුර විශ්ව විද්‍යාලයේ සංඝාවාසයේ ශිෂ්‍ය භික්ෂුන් වහන්සේ පිරිසක් කළ පහරදීමකින් නේවාසිකාගාර උප පාලකවරයා තුවාල ලබා කළුබෝවිල රෝහලට ඇතුළු කළ බව පසුගියදා වාර්තා විය. සංඝාවාසයේ භික්ෂුන් වහන්සේ විසින් ඝෝෂාකාරී ලෙස හැසිරීම පිළිබඳ අවට පදිංචිකරුවන්ගෙන් ලැබුණු පැමිණිලි මත ඔවුන්ට අවවාද කිරීම සඳහා නිලධාරීන් කිහිපදෙනෙකු සමග අදාළ සංඝාවාසයට ගිය අවස්ථාවේදී මෙම පහරදීම සිදුව තිබෙන බව ද සඳහන් විය.", "URL": "https://sinhala.adaderana.lk/news.php?nid=11795", "Category": null, "Parent URL": null}