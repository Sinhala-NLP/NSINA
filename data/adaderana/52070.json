{"Source": "Adaderana", "Timestamp": "June 17, 2015 06:16 pm", "Headline": "20 ‍කෙටුම්පතේ ඉංග්‍රීසී පිටපත නිකුත්වෙයි ", "News Content": "නව මැතිවරණ ක්‍රමය ඇතුළත් 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතේ ඉංග්‍රීසි පිටපත ප්‍රකාශයට පත් කර තිබේ.රජයේ මුද්‍රණාලයාධිපති ගාමිණි ෆොන්සේකා මහතා සඳහන් කළේ ඊයේ(16) රාත්‍රීයේ දී සංශෝධන පනත් කෙටුම්පතේ ඉංග්‍රීසි පිටපත පමණක් මුද්‍රණාලය වෙත ලැබුණු බවයි.අද උදෑසන එහි මුද්‍රණ කටයුතු ආරම්භ කෙරුණු අතර අද දහවල් වන විට සිංහල සහ දෙමළ පිටපත් ද මුද්‍රණාලය වෙත ලැබුණු බව ඔහු සඳහන් කළේය.සිංහල සහ දෙමළ පිටපත් ද මේ වන විට මුද්‍රණ කටයුතු සඳහා යොමුකර ඇති බව සඳහන් කළ ගාමිණි ෆොන්සේකා මහතා, අද රාත්‍රිය වන විට එම පිටපත් ද ප්‍රකාශයට පත්කිරීමට හැකියාව ලැබෙනු ඇති බව සඳහන් කළේය.ඒ අනුව 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත මෙම සතියේ ගැසට් පත්‍ර යේ අතිරේකයක් ලෙස පළ කිරීමට කටයුතු කරන බව මුද්‍රණාලයාධිපතිවරයා වැඩිදුරටත් සඳහන් කළේය. මේ අතර 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතේ ඉංග්‍රීසි මුද්‍රණය www.documents .gov.lk යන වෙබ් අඩවියෙන් ද ලබාගත හැකි බව රජයේ මුද්‍රණාලය සඳහන් කර සිටියේය.", "URL": "https://sinhala.adaderana.lk/news.php?nid=52070", "Category": null, "Parent URL": null}