{"Source": "Adaderana", "Timestamp": "January 3, 2014 12:14 pm", "Headline": "අනුරපුර ළමා නිවාසයක දැරියක් අ‍පයෝජනය කළැයි 2ක් රිමාන්ඩ්", "News Content": "අනුරාධපුර, අවන්තිදේවී ළමා නිවාසයෙන් පළාගොස් සිටි 15 හැවිරිදි දැරියක අපයෝජනය කිරීමේ සිද්ධියක් සම්බන්ධයෙන් අත්අඩංගුවට ගත් සැකකරුවන් දෙදෙනෙකු රක්ෂිත බන්ධනාගාර ගත කර තිබේ. දැරිය අපයෝජනය කළ සහ ඊට ආධාර අනුබල දුන් සැකකරුවන් දෙදෙනෙකු මෙලෙස ලබන 07 වන දින දක්වා රක්ෂිත බන්ධනාගාර ගත කිරීමට අනුරාධපුර ප්‍රධාන මහේස්ත්‍රාත් සහ අතිරේක දිසාවිනිසුරු රුවන්දිකා මාරපන මහත්මිය නියෝග කළාය. අනුරාධපුර අවන්තිදේවී බාලිකා ළමා නිවාසයේ රැකවරණය ලබමින් සිටි 16 හැවිරිදි දැරියක් සහ 15 හැවිරිදි දැරියන් දෙදෙනෙකු පසුගිය 19 වැනිදා එම ළමා නිවාසයෙන් පළාගොස් තිබුණි. මාතලේ යටවත්ත ප්‍රදේශයේ සිටි අදාළ දැරියන්ගෙන් එක් දැරියක් සැකකරුවන් විසින් රැගෙන ගොස් ඇති අතර එහිදී දැරිය අපයෝජනයට ලක්ව ඇති බව සඳහන්ය. සිද්ධිය සම්බන්ධයෙන් විමර්ශන සිදුකළ අනුරාධපුර මූලස්ථාන පොලීසියේ ළමා හා කාන්තා කාර්යාංශය සැකකරුවන් අත්අඩංගුවට ගෙන තිබේ. දැරියන් පොලීසිය හමුවේ ප්‍රකාශ කර ඇත්තේ ළමා නිවාසයේ දී සිදුවන හිරිහැර හේතුවෙන් ඉන් පළායාමට තීරණය කළ බවයි. සැකකරුවන් අධිකරණයට ඉදිරිපත් කළ අවස්ථාවේ ඔවුන් රක්ෂිත බන්ධනාගාර ගත කිරීමට නියෝග කළ විනිසුරුවරිය දැරියන් තිදෙනා සාලියපුර යෙහෙලි සත්කාරක ළමා නිවාසයේ රඳවා තබන ලෙස නියෝග කර ඇත. ඊට අමතරව ඔවුන් තිදෙනා සම්බන්ධයෙන් වෛද්‍ය වාර්තා සහ පරිවාස වාර්තා කැඳවන ලෙසට විනිසුරුවරිය අනුරාධපුර මූලස්ථාන පොලිසියේ ළමා හා කාන්තා කාර්යාංශයට නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=40053", "Category": null, "Parent URL": null}