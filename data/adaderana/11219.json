{"Source": "Adaderana", "Timestamp": "October 1, 2010 11:28 am", "Headline": "ගාල්ල ප්‍රජාස උද්ඝෝෂණ සිද්ධියේ පොලිස් පරීක්ෂණ අවසන්", "News Content": "හිටපු යුද හමුදාපති සරත් ෆොන්සේකා මහතා නිදහස් කරන්නැයි බලකරමින් පසුගියදා ගාල්ල නගර‍යේ පැවති උද්ඝෝෂණයේ දී ප්‍රජාතන්ත්‍රවාදී ජාතික සන්ධානයේ නායකයින් කලහකාරී ලෙස හැසිරුණු බව කියන සිද්ධියට අදාළ පොලිස් පරීක්ෂණ අවසන් කර තිබේ. එම පරීක්ෂණවලට අදාළ සියලුම වාර්තා පොලිසිය විසින් නීතිපති දෙපාර්තමේන්තුව වෙත යොමු කර ඇති බව නීතිපතිවරයා විසින් ශ්‍රේෂ්ඨාධිකරණයට දැනුම් දී ඇත. එම වාර්තා අධ්‍යයනය කිරීමෙන් අනතුරුව සැකකරුවන් සම්බන්ධයෙන් ගන්නා ක්‍රියාමාර්ග නීතිපතිවරයා තීරණය කරනු ඇතැයි නීතිපතිවරයා වෙනුවෙන් පෙනී සිටි රජයේ නීතීඥවරිය සඳහන් කළාය. ප්‍රජාතන්ත්‍රවාදී ජාතික සන්ධානයේ විජිත හේරත්, අර්ජුන රණතුංග, අජිත් කුමාර යන පාර්ලිමේන්තු මන්ත්‍රීවරුන් විසින් ගොනු කළ මූලික අයිතිවාසිකම් පෙත්සමක් ඊයේ(30) කැඳවූ අවස්ථාවේ මෙම කරුණු ඉදිරිපත් කෙරුණි. පෙත්සම පිළිබඳ විභාගය ලබන 13 වැනිදා යළි කැඳවීමට නියමිතය.", "URL": "https://sinhala.adaderana.lk/news.php?nid=11219", "Category": null, "Parent URL": null}