{"Source": "Adaderana", "Timestamp": "November 1, 2017 09:39 am", "Headline": "නිව්යෝර්ක් නුවරට එල්ල වු ත්‍රස්ත ප්‍රහාරයෙන් ලාංකිකයන්ට හානියක් නෑ", "News Content": "නිව්යොර්ක් නුවරට එල්ල වූ ත්‍රස්ත ප්‍රහාරයෙන් කිසිදු ශ්‍රී ලාංකිකයෙකුට හානියක් සිදු වී ඇති බවට අනාවරණය වී නොමැති බව ශ්‍රී ලංකා විදේශ කටයුතු අමාත්‍යාංශය සඳහන් කරයි. අද දෙරණ සිදු කළ විමසීමකදී එහි ප්‍රකාශකයෙකු සඳහන් කළේ අදාළ ත්‍රස්ත ප්‍රහාරයෙන් ශ්‍රී ලාංකිකයින්ට හානි සිදුවූවේද යන්න පිළිබඳ තානාපති නිළධාරින් මාර්ගයෙන් තවදුරටත් සොයා බලන බවයි. අමෙරිකානු වේලාවෙන් ඊයේ(31) පස්වරුවේ පාපැදි ධාවකයින් පිරිසක් වෙත ට්‍රක් රථයක් කඩාවැදීමට සැලැස්විමෙන් පුද්ගලයින් 8 දෙනෙකු මියගොස් තවත් 12 දෙනෙකු තුවාල ලබා තිබුණි. සැකකරු ප්‍රහාරයෙන් පසු ව්‍යාජ ගිනි අවියක් පෙන්වා පලායමින් සිටියදී පොලිස් අත්අඩංගුවට පත් විය. මෙය ත්‍රස්ත ප්‍රහාරයක් බව අමෙරිකානු බලධාරින් පවසයි.", "URL": "https://sinhala.adaderana.lk/news.php?nid=79382", "Category": null, "Parent URL": null}