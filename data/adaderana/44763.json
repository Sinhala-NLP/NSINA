{"Source": "Adaderana", "Timestamp": "July 18, 2014 02:07 pm", "Headline": "සෞදියේදී මාස 3යි පඩි දුන්නේ - පඩිපෙළකින් තල්ලුකරලා දැම්මා", "News Content": "සෞදියේ ගෘහසේවිකාවක වශයෙන් රැකියාවට ගිය ශ්‍රී ලාංකික කාන්තාවක් ‍අනේකවිධ හිරිහැර විඳිමින් සිටියදී එම නිවසේ අය විසින් තල්ලු කිරීම නිසා ඇයගේ පාදයක් ආබාධයකට ලක්වී තිබේ. මඩකළපුව, කිරාන් ප්‍රදේශයේ පදිංචි 41 හැවිරිදි වියේ පසුවන සිව්දරු මවක් වන තංගරාසා ඥානම්මා නැමැති එම කාන්තාව සෞදියේ රැකියාවට ගොස් ඇත්තේ 2012 වසරේ දෙසැම්බර් 19 වැනිදාය. සෞදියේ තමන් සේවය කළ නිවසේ හිමිකරුවන් තමාට නිතර පහරදෙමින් දැඩි ලෙස හිරිහැර කළ බවත් ගත වූ කාලයේදී ලබාදුන්නේ මාස 3ක පමණ වැටුපක් බවද ඇය කියයි. එසේම පඩිපෙළකින් තමන් තල්ලුකළ නිසා කුකුලක අස්ථි බිඳීමක් ද සිදුව ඇතැයි පවසන ඇය විදේශ සේවා නියුක්ති කාර්යංශයේ මැදිහත්වීමෙන් ඊයේ යළි ශ්‍රී ලංකාවට පැමිණි බවද පවසයි. අනතුරුව තමන් ප්‍රතිකාර සඳහා වාලච්චේන මූලික රෝහලට ඇතුළත් වූ බවද එම කාන්තාව කියයි.", "URL": "https://sinhala.adaderana.lk/news.php?nid=44763", "Category": null, "Parent URL": null}