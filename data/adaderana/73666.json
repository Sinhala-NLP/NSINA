{"Source": "Adaderana", "Timestamp": "May 28, 2017 01:10 pm", "Headline": " අයහපත් කාලගුණයෙන් පුද්ගලයින්  442,299ක් පීඩාවට", "News Content": "පවතින අයහපත් කාලගුණික තත්ත්වය හේතුවෙන් මේ වන විට පුද්ගලයින් 442,299 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි.දිස්ත්‍රික්ක 15ට අයත් පවුල් 114,124ට අයත් පුද්ගලයින් මෙලෙස අවතැන්ව ඇති බව එම මධ්‍යස්ථානය සඳහන් කළේය.පුද්ගලයින් වැඩිම පිරිසක් පීඩාවට පත්ව ඇත්තේ ගාල්ල දිස්ත්‍රික්කයෙන් වන අතර එම සංඛ්‍යාව එක් ලක්ෂ 28047ක් බව සඳහන්ය.කළුතර දිස්ත්‍රික්කයේ පවුල් 8606කට අයත් පුද්ගලයින් 37,492 දෙනෙකු පීඩාවට පත්ව ඇති අතර ගම්පහ දිස්ත්‍රික්කයේ පවුල් 4641කට අයත් පුද්ගලයින් 19535 දෙනෙකු පීඩාවට පත්ව සිටියි.කඳවුරු 119ක් තුළ පවුල් 5440කට අයත් පුද්ගලයින් 27,054ක් සිටින බව ආපදා කළමනාකරණ මධ්‍යස්ථානය සඳහන් කළේය.ආපදා තත්ත්වය හේතුවෙන් පුද්ගලයින් 100 දෙනෙකු ජීවිතක්ෂයට පත්ව ඇති අතර 91 දෙනෙකු අතුරුදන්ව ඇති බව වාර්තා වෙයි.මියගිය පුද්ගලයින්ගෙන් වැඩිම පිරිසක් රත්නපුර දිස්ත්‍රික්කයෙන් වාර්තා වන අතර එම සංඛ්‍යාව 47ක් බව ආපදා කළමනාකරණ මධ්‍යස්ථානය සඳහන් කළේය.මීට අමතරව කළුතර දිස්ත්‍රික්කයෙන් පුද්ගල මරණ 37ක් වාර්තා වන අතර මාතර දිස්ත්‍රික්කයෙන් පුද්ගල මරණ 11 වාර්තා වෙයි.පූර්ණ නිවාස හානි 116ක් මෙම දිස්ත්‍රික්ක 14න් වාර්තා වන අතර නිවාස 749ක් අර්ධ වශයෙන් හානියට පත්ව තිබේ.කඳවුරු 119ක් තුළ පවුල් 5440කට අයත් පුද්ගලයින් 27,054ක් සිටින බව ආපදා කළමනාකරණ මධ්‍යස්ථානය සඳහන් කළේය.මේ අතර ගංඟාවල ජල මට්ටම ක්‍රමයෙන් අඩු වෙමින් පවතින බව වාර්මාර්ග අධ්‍යක්ෂ ජානකී මීගස්තැන්න මහත්මිය අද දෙරණ සමග සඳහන් කළේය.මේ අතර අයහපත් කාලගුණ තත්ත්වය හේතුවේ ඊයේ දිනයේ ළඟාවීමට නොහැකි වූ ස්ථානවලට අද වන විට ත්‍රිවිධ හමුදා සහන කණ්ඩායම් ළඟාවී තිබේ.ඒ සඳහා යුද හමුදා බලඇණි 15ක නිලධාරීන් 1500ක්, විශේෂ පුහුණුවක් ලද නාවික හමුදා සහන කණ්ඩායම් 86ක නිලධාරීන් 500කට අධික සංඛ්‍යාවක් , ඩිංගි බෝට්ටු 86ක් සහ හෙලිකොප්ටර් යනා සහ ගුවන් හමුදා නිලධාරීන් යොදවා ඇති බව සඳහන්ය.මේ වන විට යුද හමුදාව මෙහෙයුම් කණ්ඩායම් විසින් විපතට පත්වූවන් 1854ක් ද, ගුවන් මෙහෙයුම් වලින් පුද්ගලයින් 26 දෙනෙක් ද නාවික හමුදාව විසින් පුද්ගලයින් 2047 දෙනෙකු ද මුදාගෙන ඇති බව වාර්තා වෙයි.", "URL": "https://sinhala.adaderana.lk/news.php?nid=73666", "Category": null, "Parent URL": null}