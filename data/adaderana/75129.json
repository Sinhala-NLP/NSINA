{"Source": "Adaderana", "Timestamp": "July 11, 2017 02:10 pm", "Headline": "මහනාහිමියන්ට අත තියන්න එපා ", "News Content": "රට බෙදීමකට ලක්වන ව්‍යවස්ථාවක් දක්වා ගමන් කර ඇති මොහොතක භික්ෂූන් වහන්සේලා තව දුරටත් නිහඬව නොසිටීමට ගන්නා ලද තීරණයට රජය සිය එකඟතාවය දැක්විය යුතු බවත්, එසේ නොමැති නම් කිසිදු දේශපාලනඥයෙකුට මෙම ව්‍යවස්ථා ක්‍රියාවලිය තුළ රැඳී සිටිමට සුජාත අයිතියක් නොමැති බවත්, පූජ්‍ය මැදගොඩ අභයතිස්ස හිමියන් පවසයි. අද‍(11) පැවති ජාතික සංවිධාන එකමුතුවේ මාධ්‍ය හමුවකට එක් වෙමින් උන්වහනසේ මෙම අදහස් කියා සිටියේය. පසුගිය දා මල්වතු අස්ගිරිය මහනාහිමිවරුන් විසින් නව ව්‍යවස්ථාවක් හෝ ව්‍යවස්ථා සංශෝධනයක් ඇති කිරීම රටට අහිතකර බැවින් එම ක්‍රියාවලිය වහාම නවතා දමන මෙන් ඉල්ලා සිටි බවත් එම ඉල්ලීම ප්‍රතික්ෂේප කිරීම උන්වහන්සේලාට නොව මුළු මහත් රටේම බෞද්ධ ජනතාවට කරන අපහාසයක් ලෙස ද අභයතිස්ස හිමියන් වැඩිදුරටත් කියා සිටියේය. 13 වන සංශෝධනයේ ක්‍රියාකාරීත්ව නිසි පරිදි යොදා ගෙන රට බෙදා ගැනීමේ අවශ්‍යතාවයක් පවතින බවත් මහා සංඝයා විරුද්ධ වුයේ දේශද්‍රෝහී වැඩපිළිවෙළට මිස ආණ්ඩුවට නොවන බවත් එනිසා උන්වහන්සේලාගේ ඉල්ලීම ඉටු කරන විනා සංඝයාට අත නොතබන ලෙස ද අභයතිස්ස හිමියන් මෙහිදි තව දුරටත් පැවසීය.", "URL": "https://sinhala.adaderana.lk/news.php?nid=75129", "Category": null, "Parent URL": null}