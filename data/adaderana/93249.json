{"Source": "Adaderana", "Timestamp": "July 26, 2018 01:13 pm", "Headline": "අභියාචනාධිකරණ තීන්දුවට එරෙහි උතුරු පළාත් මහ ඇමති ඉදිරිපත් කළ අභියාචනයට දින නියම වෙයි", "News Content": "උතුරු පළාත් හිටපු ධීවර අමාත්‍ය බී.ඩෙනිෂ්වරන් මහතා එම තනතුරෙන් ඉවත් කිරීම වළක්වාලමින් අභියාචනාධිකරණ තීන්දුවට එරෙහිව ප්‍රධාන අමාත්‍ය සී.වී. විග්නේශ්වරන් මහතා විසින් ඉදිරිපත් කළ අභියාචනය සලකා බැලීමට ශ්‍රේෂ්ඨාධිකරණය දින නියම කර තිබේ. එළඹෙන සැප්තැම්බර් 05 වනදා අදාළ අභියාචනය බැලීමට ශ්‍රේෂ්ඨාධිකරණය නියෝග කළ බව සඳහන්ය. උතුරු පළාත් ප්‍රධාන අමාත්‍යවරයා විසින් ඉදිරිපත් කළ මෙම අභියාචනය අද (26) බුවනෙක අළුවිහාරේ, ප්‍රියන්ත ජයවර්ධන සහ ප්‍රසන්න ජයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැදවූ බව අද දෙරණ අධිකරණ වාර්තාකරු සඳහන් කළේය. එදිනට මීට අදාළව කරුණු දක්වන මෙන් ශ්‍රේෂ්ඨාධිකරණය පෙත්සම්කාර පාර්ශවයේ නීතිඥවරයාට දන්වා තිබේ.‍ ඉකුත් අගෝස්තු මස උතුරු පළාත් ධීවර අමාත්‍යධූරයෙන් තමන් ඉවත් කිරීමට ප්‍රධාන අමාත්‍ය සී,වී. විග්නේශ්වරන් මහතා ගත් තීරණය නීති විරෝධී යැයි සඳහන් කරමින් හිටපු අමාත්‍ය ඩෙනිෂ්වරන් මහතා විසින් ඉදිරිපත් කළ පෙත්සමක් සලකා බැලූ අභියාචනාධිකරණය ඔහු එම තනතුරෙන් ඉවත් කිරීම වළක්වාලමින් තහනම් නියෝගයක් නිකුත් කර තිබිණි. එම තහනම් නියෝගය නිකුත් කර ඇති ආකාරය නීතියට පටහැනි බව ශ්‍රේෂ්ඨාධිකරණය හමුවේ පෙන්වා දෙන උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා එවැනි නියෝග නිකුත් කිරීමට අභියාචනාධිකරණයට බලයක් නොමැති බව ප්‍රකාශ කර ඇත. මේ හේතුවෙන් අභියාචනාධිකරණය මගින් නිකුත් කර ඇති තහනම් නියෝගය විසුරුවා හැරීමේ නියෝගයක් නිකුත් කරන මෙන් ද විග්නේශ්වරන් ප්‍රධාන අමාත්‍යවරයා ශ්‍රේෂ්ඨාධිකරණයෙන් ඉල්ලා ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=93249", "Category": null, "Parent URL": null}