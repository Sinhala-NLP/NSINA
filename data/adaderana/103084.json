{"Source": "Adaderana", "Timestamp": "January 25, 2019 09:01 pm", "Headline": "රත්නපුරේ පලමු වසරට පියමනින දරුවන්ට ලැබුන අතහිත", "News Content": "රත්නපුර දිස්ත්‍රික්කයේ කොළොන්න, බලංගොඩ, ඇලපාත සහ අයගම ප්‍රාදේශීය ලේකම් කොට්ඨාසවල වෙසෙන අඩු ආදායම් ලාභී පවුල් වල 2019 වර්ෂයේ 1 වසරට සහ මුල් ළමාවිය අධ්‍යාපන මධ්‍යස්ථාන හා පෙර පාසල් වෙත පියමනින දරුවන්ට ඉගෙනුම් උපකරණ සහ පොත්පත් අඩංගු පාසල් බෑග් ප්‍රදානය කිරීම පසුගිය දා සිදු විය. 2019 වර්ෂයේ 1 වසරට සහ මුල් ළමාවිය අධ්‍යාපන මධ්‍යස්ථාන හා පෙර පාසල් වෙත පියමනින දරුවන් 1200 ක් වෙනුවෙන් ඇලපාත ප්‍රාදේශීය ලේකම් කාර්යාලයේදී මෙසේ ප්‍රධානය කිරීම සිදුව තිබේ. ඒ අනුව ප්‍රථම අදියරේ දී කොළොන්න ප්‍රාදේශීය ලේකම් කොට්ඨාසය ආවරණය වන පරිදි දරුවන් 300කටත් දෙවන අදියරේ දී බලංගොඩ ප්‍රාදේශීය ලේකම් කොට්ඨාසයේ 275 කටත් ,තෙවන අදියරේ දී ඇලපාත සහ අයගම ප්‍රාදේශීය ලේකම් කොට්ඨාස වල දරුවන් 325 ක් සහ 350ක් වෙනුවෙන් ඉගෙනුම් උපකරණ බෙදා දෙනු ලැබීය . ජාතික තරුණ සේවා සභාවේ සහකාර අධ්‍යක්ෂ නීතිවේදී තුෂාර රණසිංහ මහතාගේ මෙහෙයවීම මත දිස්ත්‍රික්ක පුරා මෙලෙස බෙදා හැරුණු ඉගෙනුම් උපකරණ බෙදා දීම සඳහා ඇලපාත ප්‍රාදේශීය ලේකම් එස්.ඒ. ඩිල්රුක් මහත්මියත්, ප්‍රවීණ කථිකාචාර්ය ජානක තොටවත්ත මහතාත් සහ ප්‍රදේශවාසින් සහ දරු දැරියන් රැසක් සහභාගී විය. මෙම ඉගෙනුම් උපකරණ සඳහා දායකත්වය හියුමෙඩිකා ලංකා ආයතනය මගින් ලබා දීම සිදු වී තිබූ අතර ඉදිරියේදී රත්නපුර දිස්ත්‍රික්කයේ මත්ද්‍රව්‍ය නිවාරණය පිලිබඳ පෙර පාසල් දරුවන් හා ඔවුන්ගේ දෙමාපියන් සහ මුල් ළමා විය සංවර්ධන නිලධාරීන් සමඟ ජාතික තරුණ සේවා සභාව එක්ව දියත් කිරීමේ වැඩසටහනක් මෙම මස අග දී ක්‍රියාත්මක කිරීමට නියමිත බව ජාතික තරුණ සේවා සභාවේ සහකාර අධ්‍යක්ෂ නීතිවේදී තුෂාර රණසිංහ මහතා වැඩි දුරටත් දැක්වීය.", "URL": "https://sinhala.adaderana.lk/news.php?nid=103084", "Category": null, "Parent URL": null}