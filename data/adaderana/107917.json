{"Source": "Adaderana", "Timestamp": "April 13, 2019 12:20 pm", "Headline": "වදහිංසා වලක්වාලීමේ එක්සත් ජාතීන්ගේ අනුකමිටුවේ සංචාරය අවසන්", "News Content": "මෙරට සංචාරයක නිරත වූ වද හිංසාව වලක්වාලීම සඳහා වූ එක්සත් ජාතීන්ගේ අනු කමිටුව විදේශ අමාත්‍යාංශ ලේකම් රවිනාත ආරියසිංහ මහතා මුණගැසී සාකච්ඡා කර තිබේ. ඊයේ(13) දිනයේදී මෙම කණ්ඩායම විදේශ ලේකම්වරයා මුණගැසී සාකච්ඡා කළ බව එම අමාත්‍යාංශය සඳහන් කළේය. පුද්ගලයින් සිව් දෙනෙකුගෙන් යුත් මෙම දූත පිරිස මොල්ඩාව, මුරුසිය, සයිප්‍රස් සහ පිලිපීනය යට රටවලට අයත් වන අතර එක්සත් ජාතීන්ගේ සංවිධානයේ යෝජනාවකට අනුව මෙරට සංචාරයක නිරත වුණි. පසුගිය 02 වනදා ඔවුන් දිවයිනට පැමිණි අතර එම සංචාරය ඊයේ දිනයෙන් අවසන් වූ බව විදේශ කටයුතු අමාත්‍යාංශය සඳහන් කළේය. මෙම දූත පිරිස විදේශ අමාත්‍යවරයා සමග පැවැති සාකච්ඡාවකින් අනතුරුව දිවයිනේ විවිධ ප්‍රදේශවලට ගොස් තොරතරු එක්රැස් කිරිම සිදු කරනු ලැබුවේය. විශේෂයෙන් ඔවුන් තෝරාගත් පොලිස් ස්ථාන කිහිපයක නිරික්ෂණයන්ට එක් වූ බව ද විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=107917", "Category": null, "Parent URL": null}