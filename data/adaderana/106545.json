{"Source": "Adaderana", "Timestamp": "March 22, 2019 01:02 pm", "Headline": "මුදල් වංචා කිරීමේ චෝදනාවකට හිටපු බ්‍රසීල ජනපති අත්අඩංගුවට", "News Content": "බ්‍රසීලයේ හිටපු ජනාධිපති මිචෙල් ටෙමර් අත්අඩංගුවට ගෙන ඇත. විදුලි බලාගාරයක් ඉදිකිරීමේදී අමෙරිකානු ඩොලර් මිලියන 500කට ආසන්න මුදලක් වංචා කිරීම ඔහුට එරෙහිව ඇති චෝදනාවයි. බ්‍රසීලයේ සාවෝ පවුලෝ නගරයේදී අත්අඩංගුවට පත් හිටපු ජනාධිපතිවරයා වැඩිදුර විමර්ශන සඳහා රියෝ දි ජනයිරෝ පොලීසිය වෙත යැවීමට කටයුතු කෙරුණි. 2016 - 2018 පාලනය සමයේදී රියෝ දි ජනයිරෝ වෙරළ තීරයේ ඉදිකළ ඇන්ග්‍රා න්‍යෂ්ටික බලාගාරයේ ඉදිකිරීම් අතරතුර අමෙරිකානු ඩොලර් මිලියන 472ක මුදලක් වංචා කළ බවට මෙහිදී චෝදනා ඉදිරිපත්ව තිබුණි. මිලියන ගණනින් මුදල් වංචා කළ කණ්ඩායමක් සඳහා මිචෙල් ටෙමර් ජනාධිපතිවරයා නායකත්වය සැපයූ බව විමර්ශන කණ්ඩායමේ චෝදනාවයි. විශ්වාසභංග යෝජනාවකින් හිටපු ජනාධිපතිනී ඩිල්මා රූසෙෆ් ධුරයෙන් පහකිරීමෙන් අනතුරුව ජනාධිපති ටෙමර් බලයට පත්වූවේය. ඊට පෙර ඩිල්මා ජනාධිපතිනියගේ උප ජනාධිපතිවරයා ලෙසින් වසර හයක කාලයක් ඔහු සේවය කර ඇත. 1925 වසරේදී ලෙබනනයේ සිට බ්‍රසීලයට සංක්‍රමණය වූ පවුලකින් පැවත එන ටෙමර් පසුකාලීනව එරට ජනප්‍රිය දේශපාලන ප්‍රවාහයට පිවිස දැඩි සාර්ථකත්වයක් අත්පත් කරගතේය. මේ අතර චිලීහි සැන්තියාගෝ නගරයේ පැවැත්වෙන දකුණු අමෙරිකානු කලාපීය රාජ්‍යය නායක හමුවට ගොස් සිටින බ්‍රසීල ජනාධිපති ජායිර් බොල්සොනාරෝ ද මේ පිළිබඳ සිය අදහස් දක්වා තිබුණි. එහිදී ඔහු අවධාරණය කර තිබු‍ණේ නීතිය කාටත් සමාන බවය.", "URL": "https://sinhala.adaderana.lk/news.php?nid=106545", "Category": null, "Parent URL": null}