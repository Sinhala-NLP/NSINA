{"Source": "Adaderana", "Timestamp": "April 3, 2013 04:04 pm", "Headline": "බෞද්ධ ජනතාවට ප්‍රශ්න", "News Content": "මේ වන විට බෞද්ධ ජනතාවට විවිධ ආකාරයේ ගැටලු සහගත තත්ත්වයන්ට මුහුණදීමට සිදුව ඇති බව මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි නාහිමියන් පවසයි. විශේෂයෙන් මෙරට ලබාගත් සාමයට ජාත්‍යන්තර වශයෙන් විවිධ බලපෑම් එල්ල වන බවද උන්වහන්සේ සඳහන් කළේය. මෙවැනි කාරණා පිළිබඳව සෑම දෙනාම එකමුතුව අවබෝධයකින් කටයුතු කළ යුතු බව උන්වහන්සේ පැවසීය. මහනුවර පල්ලෙකැලේ ජාත්‍යන්තර බෞද්ධ මධ්‍යස්ථානයේ පැවති ධම්මදීප සභාවේ පළමුවන රැස්වීම අමතමින් මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි නාහිමියන් මෙම අදහස් පළ කළේය. සම්බුද්ධ ශාසනයටත් බෞද්ධ ජනතාවටත් ඇති වී තිබෙන ගැටලුවලට මුහුණ දීම සඳහා අනුගමණය කළ යුතු ක්‍රියාමාර්ගයන් පිළිබඳ සොයා බැලීමට සිව් මහා නිකායන්වල මහනායක හිමිවරුන්ගේ ප්‍රධානත්වයෙන් ධම්මදීප සභාව ආරම්භ කරනු ලැබීය. ඊයේ (02) මෙහි පළමු රැස්වීම පැවති අතර ඒ සඳහා විශාල පිරිසක් සහභාගී වී සිටි බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=32976", "Category": null, "Parent URL": null}