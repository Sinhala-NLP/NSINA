{"Source": "Adaderana", "Timestamp": "March 11, 2012 01:25 pm", "Headline": "ජනපතිගේ ඥාතීන් වෙනුවෙන් කෙලින් ඉන්න අය ධීවරයින් වෙනුවෙන් නැත්තේ ඇයි..?", "News Content": "ශ්‍රී ලංකා ජනාධිපතිවරයාගේ පවුලේ කිසිවකුට සිදු කළ හිරිහැර කිරීමක් නිසා ක්ෂණිකව ක්‍රියාත්මක වන තමිල්නාඩු රජය තමිල්නාඩුවේ ධීවරයින්ට දිගින් දිගටම සිදුවන පහරදීම් හා හිරිහැර පිළිබඳ නිහඬ පිළිවෙතක් අනුගමනය කරන බව නාම් තම්ලර් සංවිධානයේ නායක සීමාන් පවසයි. ජනාධිපති මහින්ද රාජපක්ෂ මහතාගේ ඥාතිවරයකු මෙන්ම නියෝජ්‍ය ඇමතිනී නිරූපමා රාජපක්ෂ මහත්මියගේ සැමියාට හිරිහැර කළ බවට චෝදනා කරමින් තම සංවිධානයේ ක්‍රියාකාරීන් අත්අඩංගුවට ගැනීම පිළිබඳ විරෝධය පළකොට නිවේදනයක් නිකුත් කරමින් හෙ‍තෙම මේ බව පෙන්වාදී ඇතැයි ඉන්දීය මාධ්‍ය වාර්තා කරයි. ඒ අනුව තම නාම් තම්ලර් සංවිධානයේ දිස්ත්‍රීක් සම්බන්ධීකාරක කාන් ඉලංගෝ නමැති අයට අසත්‍ය චෝදනා එල්ලකරමින් දිගින් දිගටම රිමාන්ඩ් භාරයේ රඳවා තබාගෙන සිටින බවට සීමාන් චෝදනා කරයි. තමිල්නාඩුවේ, රාමේෂ්වරම්හි පූජාවක් සඳහා සහභාගි වූ නිරූපමා රාජපක්ෂ මහත්මියගේ සැමියාවන තිරුකුමාරන් නඩේසන් මහතා එම පූජාව සිදුකළ පූජකවරයාගේ නිවසෙහි රැඳීසිටියදී කිසියම් පිරිසකගේ හිරිහැර කිරීමකට ලක්වූ බව මීට පෙරාතුව වාර්තා වූ අතර ඊට අදාළව වැරදිකරුවන්ට එරෙහිව නීතිය තදින් ක්‍රියාත්මක කරන ලෙස ඉන්දීය මධ්‍යම රජය විසින් තමිල්නාඩු ප්‍රාන්ත රජයට නියෝග කර තිබේ. මේ හේතුවෙන් තමන් යම් ක්‍රියාමාර්ගයක් ගත් බව මධ්‍යම රජයට දැනවීම උදෙසා තම ක්‍රියාකාරිකයා අත්අඩංගුවට ගෙන රඳවා තබාගෙන සිටින බවත්,සිද්ධිය සිදුවූ අවස්ථාවේ තම ක්‍රියාකාරිකයාද එම ස්ථානයේ රැඳී සිට ඇතත් ඔහු කිසිදු හිරිහැර කිරීමකට සම්බන්ධ වී නොමැති බවත් සීමාන් අවධාරණය කරන බව නක්කීරන් වෙබ් අඩවිය උපුටා දක්වයි.", "URL": "https://sinhala.adaderana.lk/news.php?nid=22724", "Category": null, "Parent URL": null}