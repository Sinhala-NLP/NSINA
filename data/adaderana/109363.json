{"Source": "Adaderana", "Timestamp": "May 6, 2019 01:23 pm", "Headline": "ප්‍රහාරවලට සම්බන්ධ වැල්ලම්පිටිය තඹ කර්මාන්ත ශාලාවේදී අත්අඩංගුවට ගත් සැකකරුවන් 9 දෙනාටම ඇප", "News Content": "කිතුනු දේවස්ථාන හා සුපිරි හෝටල් ඉලක්ක කරගනිමින් එල්ල වූ ත්‍රස්ත ප්‍රහාරවලට සම්බන්ධ දැයි සොයා බැලීම සඳහා වැල්ලම්පිටිය පොලීසිය මඟින් අත්අඩංගුවට ගෙන රිමාන්ඩ් භාරයට පත් කර සිටි සැකකරුවන් නව දෙනා ඇප මත මුදාහැරීමට කොළඹ මහේස්ත්‍රාත් අධිකරණය නියම කළේය. මෙහිදී රිමාන්ඩ් භාරයේ පසුවන මුස්ලිම් ජාතික සැකකරුවන් නව දෙනා රුපියල් ලක්ෂ 5 බැගින් වූ ශරීර ඇප දෙකක් මත මුදා හල කොළඹ අතිරේක මහේස්ත්‍රාත් ප්‍රියන්ත ලියනගේ මහතා කරුප්පයියා රාජේන්ද්‍රන් අබ්දුල්ලා නමැති සැකකරු පරීක්ෂණවලට තවදුරටත් අවශ්‍ය බවට ප්‍රකාශ කරන හෙයින් ඔහු තව දුරටත් ලබන 20 වනදා දක්වා රිමාන්ඩ් භාරයේ තැබීමට නියම කළේය. වැල්ලම්පිටියේ පොලීසිය ඉකුත්දා අධිකරණයට වාවක් ඉදිරිපත් කරමින් සඳහන් කර සිටියේ කොළඹ shangarila හෝටලයේ මරාගෙන මැරෙන බෝම්බ ප්‍රහාරයක් එල්ල කළ සැකකරු සහ දෙමටගොඩ ප්‍රදේශයේ මරාගෙන මැරෙන ප්‍රහාරයකින් මියගිය කාන්තාවන් දෙදෙනාට අයත් කර්මාන්තශාලාවක් වැල්ලම්පිටිය අවිස්සාවේල්ල පාරේ පවතින බවයි. මෙම සැකකරුවන් පිරිස එම කර්මාන්තශාලාවේ සේවය කර ඇති බවත් සඳහන් කළ පොලීසිය මොවුන්මරාගෙන මැරෙන ප්‍රහාරය එල්ල කළ සැකකරුවන් සමග සම්බන්ධතා පවත්වමින් මෙම අපරාධයට දායකවී තිබේ ද යන්න සොයා බැලීම සඳහා මොවුන් අත්අඩංගුවට ගත් බව ද ප්‍රකාශ කළේය. රහස් පොලීසිය හා ත්‍රස්ත මර්ධන කොට්ටාශයේ සමග එක්ව සිදුකළ පරීක්ෂණයකින් අනතුරුව මොවුන් අත්අඩංගුවට ගත් බව පොලීසිය එදින කියා සිටියේය. එහෙත් අද දින නඩුව කැඳවූ අවස්ථාවේදී මහේස්ත්‍රාත්වරිය මතු කළ ප්‍රශ්නයකට පිළිතුරු දුන් පොලීසිය සඳහන් කර සිටියේ මෙම සැකකරුවන් කවර පනතක් යටතේ ඉදිරිපත් කරන්නේද යන්න පිළිබඳව තීන්දුවක් ගෙන නොමැති බවයි. කෙසේ වෙතත් මෙම සැකකරුවන් සම්බන්ධයෙන් තවදුරටත් පරීක්ෂණ සිදුකරන බව පොලීසිය අධිකරණයට කියා සිටියේය. ඒ අනුව සැකකරුවන් නව දෙනෙකු ඇප මත මුදාහැරීමට නියම කළ මහේස්ත්‍රාත්වරයා අනෙක් සැකකරු ලබන 20 වනදා දක්වා රිමාන්ඩ් භාරයේ තැබීමට නියම කළේය.", "URL": "https://sinhala.adaderana.lk/news.php?nid=109363", "Category": null, "Parent URL": null}