{"Source": "Adaderana", "Timestamp": "June 20, 2018 11:18 am", "Headline": "බෝටා වැවේ යාත්‍රා අනතුරින් අතුරුදහන් වූ පුද්ගලයින් සංඛ්‍යාව 170 ව ඉක්මවයි", "News Content": "ඉන්දුනීසියාවේ සුමාත්‍රා දූපත් ආශ්‍රිත ටෝබා වැවේ දී සිදුවූ යාත්‍රා අනතුරින් අතුරුදන් වූ පුද්ගලයින් සංඛ්‍යාව 170 ඉක්මවා ඇති බවට ඉන්දුනීසියානු බලධාරීන් පවසයි. අදාළ අනතුරින් පුද්ගලයින් 85 දෙනෙකු අතුරුදන්ව ඇති බවට මීට පෙර වාර්තා වී තිබුණ ද එම සංඛ්‍යාව 178 ක් බවට බලධාරීන් මේ වන විට තහවුරු කරගෙන ඇත. පුද්ගලයින් 50 දෙනෙකුට පමණක් ගමන් කල හැකි දැව වලින් සාදන ලද යාත්‍රාවේ අධික පිරිසක් ගමන් කිරීම අනතුරට හේතු වී ඇති බවට ද අනාවරණය වී තිබේ. අනතුරට ලක්වූ පුද්ගලයින් 18 දෙනෙකු මේ දක්වා බේරාගෙන ඇති අතර මියගිය පුද්ගලයින් තිදෙනෙකුගේ මල සිරුරු ද සොයාගෙන ඇති බව විදෙස් මාධ්‍ය වාර්තා කළේය. මේ වන විට අතුරුදන්වූවන් සොයා තවදුරටත් මෙහෙයුම් සිදු කෙරෙන අතර ඒ සදහා සහන සේවකයින් 350 දෙනෙකු පමණ යොදවා ඇති බව සඳහන්ය.", "URL": "https://sinhala.adaderana.lk/news.php?nid=91183", "Category": null, "Parent URL": null}