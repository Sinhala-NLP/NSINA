{"Source": "Adaderana", "Timestamp": "August 29, 2019 07:57 am", "Headline": "වේගය නිසා මරු දුටු වේගවත් කාන්තාව", "News Content": "අමෙරිකානු මෝටර් රථ ධාවන ශූරියක රිය අනතුරකින් මිය ගොස් තිබේ. ලොව වේගවත්ම මෝටර් රථ ධාවන ශූරිය ලෙසින්ද නම් දරා සිටි ධාවන ශූරී ජේසී කෝම්බ්ස් මියගොස් තිබේ. අධිවේගී රිය ධාවනයක නිරතවෙමින් සිටියදී සිදුවූ රිය අනතුරකින් ඇය මියගිය බවට ඇගේ පවුලේ සාමාජිකයන් මාධ්‍ය වෙත පණිවිඩයක් නිකුත් කරමින් පුවත තහවුරු කළේය. සිය කීර්තිය වෙනුවෙන් ඔරෙගොන් හි ඇල්වෝර්ඩෝ කාන්තාරයේදී තවත් අසීරු වේගවත් ධාවනයක නිරතවෙමින් සිටියදී ඇය මෙම අනතුරට පත්ව ඇති බවද වාර්තා වෙයි. 2012 වසරේ සිට ලෝකයේ වේගවත්ම කාන්තාව වීමේ සිහිනය දරා සිටි ඇය අවසානයේදී සිය සිහිනය ජයගෙන යළි කිසිදා නොඑන ගමන් ගොසිනි. මියයන විට 39 හැවිරිදි වියේ පසු වූ ජෙසී රූපවාහිනී වැඩසටහන්වලට පෙනී සිටිමින් කීර්තියක්ද දිනාසිටි තැනැත්තියක් බවට විදෙස් පුවත් වැඩිදුරටත් වාර්තා කර තිබුණි.", "URL": "https://sinhala.adaderana.lk/news.php?nid=117732", "Category": null, "Parent URL": null}