{"Source": "Adaderana", "Timestamp": "March 16, 2018 09:19 am", "Headline": "දේව මංගල්‍ය සමයේ නුසුදුසු ආහාර වික්ක සහ පෙන්නූ 24කට නඩු වැටෙයි", "News Content": "තලවිල ශාන්ත ආනා දේවස්ථානයේ වාර්ෂික මංගල්‍ය සමයේ ඒ අවට පවත්ව ගෙන ගිය තාවකාලික වෙළද සැල් නිරන්තර පරීක්ෂාවට ලක් කර ඇති මහජන සෞඛ්‍ය පරීක්ෂකවරුන් මිනිස් පරිභෝජනයට නුසුදුසු ආහාර අලෙවි කළ සහ අලෙවිය සඳහා ප්‍රදර්ශණය කළ ව්‍යාපාරිකයින් 24 දෙනෙකුට එරෙහිව නඩු පැවරීමට කටයුතු කර ඇත. පුහුණු වන මහජන සෞඛ්‍ය පරීක්ෂකවරුන් කණ්ඩායම් දෙකක් සමඟ පුත්තලම දිස්ත්‍රික්කයේ මහජන සෞඛ්‍ය පරීක්ෂකවරුන් විසින් මෙම වැටලීම් සිදු කර ඇත. තාවකාලික වෙළද සැල් පවත්වා ගෙන ගිය ව්‍යාපාරිකයින්ව මුලින්ම දැනුවත් කිරීමට මහජන සෞඛ්‍ය පරීක්ෂකවරුන් කටයුතු කර ඇත. අනතුරුව මිනිස් පරිභෝජනයට නුසුදුසු ආහාර අලෙවි කළ සහ අලෙවිය සඳහා ප්‍රදර්ශනය කරමින් සිටි ව්‍යාපාරිකයින් 45 දෙනෙකුට පමණ අවවාද කර ඇත. එම අවවාද නොතකමින් මිනිස් පරිභෝජනයට නුසුදුසු ආහාර අලෙවි කළ ව්‍යාපාරිකයින් 24 දෙනෙකුට කල්පිටිය මහේස්ත්‍රාත් අධිකරණය හමුවේ නඩු පැවරීමට මහජන සෞඛ්‍ය පරීක්ෂකවරුන් කටයුතු කර ඇත. මෙහිදී ව්‍යාපාරික ස්ථාන 12 ක තිබූ මිනිස් පරිභෝජනයට නුසුදුසු ආහාර විනාශ කිරීමද සිදු විය. තාවකාලික ආපන ශාලා,රසකැවිලි ආහාර අලෙවි කළ ස්ථාන, සිසිල් බීම අලෙවි සැල්,සහ ක්ෂණික සිසිල් බීම අලෙවි කරන ස්ථාන සම්බන්ධයෙන් වැඩි අවධානයක් මහජන සෞඛ්‍ය පරීක්ෂකවරුන් විසින් යොමු කර තිබුණි. වෛද්‍ය සහතික නොමැතිව ආහාර අලෙවි කිරීම, දුහුවිල්ලට සහ මැස්සන්ට නිරාවරණය වන පරිදි පිසින ලද ආහාර ගබඩා කර තැබීම සහ කල් ඉකුත් වූ පැණි බීම අලෙවිය සඳහා ගබඩා කර තබා ගැනීම යන චෝදනා යටතේ මෙම නඩු පැවරීම සිදු කර ඇත. කල්පිටිය ප්‍රාදේශීය සෞඛ්‍ය වෛද්‍ය නිලධාරී ඩී.එස්.උදාර ප්‍රනාන්දු,සහකාර ප්‍රාදේශීය සෞඛ්‍ය වෛද්‍ය නිලධාරී දම්සිරිද සිල්වා යන මහත්වරුන්ගේ උපදෙස් මත පුත්තලම දිස්ත්‍රික්කයේ පරිපාලන මහජන සෞඛ්‍ය පරීක්ෂක ආර්.පී.අබේරත්න,කල්පිටිය පරිපාලන මහජන සෞඛ්‍ය පරීක්ෂක අයි.සබාර් යන මහත්වරුන්ගේ මෙහයවීම යටතේ තලවිල මහජන සෞඛ්‍ය පරීක්ෂසුමිත් ජයනන්ද වාස් මහතා ඇතුළු මහජන සෞඛ්‍ය පරීක්ෂකවරුන් විසින් මෙම වැටලීම් සිදු කර ඇත.", "URL": "https://sinhala.adaderana.lk/news.php?nid=85783", "Category": null, "Parent URL": null}