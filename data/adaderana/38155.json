{"Source": "Adaderana", "Timestamp": "October 15, 2013 12:38 pm", "Headline": "කොටකෙතන ඝාතනයේ සැකකාර අඹු සැමි යුවළ රිමාන්ඩ් ", "News Content": "කහවත්ත කොටකෙතන ගම්මානයේ පදිංචිව සිටි මව හා දියණිය ඝාතනය කිරීමේ සිද්ධියට සැකපිට අත්අඩංගුවට පත් අඹු සැමි යුවළ එම නඩු විභාගය අවසන් වනතුරු රක්ෂිත බන්ධනාගාර ගත කිරීමට කොළඹ මහාධිකරණ විනිසුරු කුමුදුණි වික්‍රමසිංහ මහත්මිය අද(15) නියෝග කර තිබේ. එම නඩුව මහාධිකරණය හමුවේ විභාගයට ගත් අවස්ථාවේදී මෙම නියෝගය ලබා දෙන ලදී. ලොකුගම් හේවාගේ දර්ශන හෙවත් රාජු සහ ඔහුගේ බිරිඳ වන අශෝකා චාන්දනී කුමාරී හෙවත් වට්ටි යන අය මෙම නඩුවේ විත්තිකරුවන් වෙයි. මොවුන්ට විරුද්ධව ඇති එම නඩුවේ නැවත විභාගය එළඹෙන දෙසැම්බර් මස 13 වන දින ආරම්භ කරන බවද මහාධිකරණය විසින් ප්‍රකාශ කරන ලදී. කහවත්ත කොටකෙතන ගම්මානයේ සිදු වූ මෙම අපරාධයට විරුද්ධව නඩුව කොළඹ මහධිකරණයට යොමු කර ඇත්තේ නීතිපතිවරයාගේ උපදෙස් අනුව බවද වාර්තා වෙයි. මෙම නඩුවේ විත්තිකරුවන් වෙනුවෙන් ජනාධිපති නීතීඥ රියැන්සි කුලරත්න මහතා පෙනී සිට ඇති අතර සාක්ෂී පාර්ශවය වෙනුවෙන් අතිරේඛ සොලිස්ටර් ජනරාල් ජයන්ත ජයසූරිය මහතා, ජ්‍යේෂ්ඨ අධිනීතිඥ ලක්මාලී කරුණානායක මහත්මිය සහ රජයේ අධිනීතිඥ දනිති ද සිල්වා මහත්මිය පෙනි සිටින ලදී. කහවත්ත කොටකෙතන සමගි මාවතේ පදිංචිව සිටි 52 හැවිරිදි නයනා නිල්මිණී (මව) සහ 18 හැවිරිදි කාවින්ද්‍යා චතුරංගී දියණිය ඝාතනය කර තිබියදී 2012 වර්ෂයේ පෙබරවාරි මස 01 වැනිදා කහවත්ත පොලිසිය මගින් සොයා ගනු ලැබුණි.", "URL": "https://sinhala.adaderana.lk/news.php?nid=38155", "Category": null, "Parent URL": null}