{"Source": "Adaderana", "Timestamp": "May 26, 2018 01:19 pm", "Headline": "ධනංජය ද සිල්වාගේ පියාගේ දේහය නිවසට රැගෙන එයි", "News Content": "ඉකුත් බ්‍රහස්පතින්දා රාත්‍රියේ සිදු වු වෙඩි තැබීමෙන් මිය ගිය දෙහිවල ගල්කිස්ස මහ නගර සභාවේ ශ්‍රී ලංකා පොදුජන පෙරමුණේ නාගරික මන්ත්‍රී රංජන් සිල්වා මහතාගේ දේහය අද (26) අලුයම නිවස වෙත ගෙනවිත් තිබේ. නාදුනන පිරිසක් විසින් මෙම වෙඩි තැබිම සිදු කර ඇති අතර සිද්ධිය සම්බන්ධයෙන් මේ වන තෙක් කිසිවෙකුත් අත්අඩංගුවට ගෙන නැත. දෙහිවල ගල්කිස්ස මහ නගර සභාවේ නාගරික මන්ත්‍රීවරයෙක් වූ රංජන් සිල්වා මහතා පදිංචිව සිටි රත්මලාන, ඥානේන්ද්‍ර පාරේ සිය නිවස අසල ඔහු තවත් දෙදෙනෙකු සමඟ පෙරේදා රාත්‍රියේ කතා බස් කරමින් සිට තිබේ මේ අතරවාරයේ ඔවුන් සිටි ස්ථානයට පා ගමනින් පැමිණි තිදෙනෙකු ටී.56 ගිනි අවියකින් එක්වරම ඔවුන් වෙත එල්ල කර වෙඩි තබනු ලැබීය. පසුව වෙඩි තැබූ පිරිස පළා ගොස් ඇති අතර වෙඩි වැදුණු තිදෙනා කලුබෝවිල රෝහලට ඇතුළත් කෙරිණි. රෝහල්ගත කිරීමෙන් අනතුරුව රන්ජන් සිල්වා මහතා මියගිය අතර මෙම වෙඩි ප්‍රහාරය රංජන් සිල්වාගේ වැඩිමහල් පුත් රමල් සිල්වා ඉලක්ක කරගනිමින් සිදු වුවක් බවට වාර්තා විය. මේ අතර මියගිය රන්ජන් සිල්වාගේ දේහය පිළිබඳ පශ්චාත් මරණ පරික්ෂණයෙන් පසු අද අලුයම නිවස වෙත රැගෙන ආවේය. කෙසේ වෙතත් සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතර ගල්කිස්ස පොලිසිය පරීක්ෂණ පවත්වයි.", "URL": "https://sinhala.adaderana.lk/news.php?nid=89853", "Category": null, "Parent URL": null}