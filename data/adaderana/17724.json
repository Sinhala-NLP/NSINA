{"Source": "Adaderana", "Timestamp": "July 29, 2011 01:39 pm", "Headline": "සභාපති අසුනට ඥානප්‍රභ හිමිගේ නම යෝජනා වෙයි", "News Content": "ඇඹිලිපිටිය නගර සභාවේ සභාපති ධූරය සඳහා ද වැඩිම මනාප හිමිකරගත් අපේක්ෂකයා පත්කිරීමට එක්සත් ජනතා නිදහස් සන්ධානය තීරණය කළ බව සන්ධානයේ මහලේකම් සුසිල් ප්‍රේම්ජයන්ත් අමාත්‍යවරයා අද දෙරණට සඳහන් කළේය. පසුගිය පළාත් පාලන මැතිවරණයේ දී සන්ධානය වෙනුවෙන් ඇඹිලිපිටිය නගර සභා අපේක්ෂක ලැයිස්තුවෙන් පූජ්‍ය වේවැල්දූවේ ඥානප්‍රභ ස්වාමීන්වහන්සේ වැඩිම මනාප ලබාගත්තේය. උන්වහන්සේට නගර සභා සභාපති තනතුර හිමිනොවන බවට පැතිර ගිය රාවයක් හේතුවෙන් ඊයේ(28) දිනයේ ඊට එරෙහිව ඇඹිලිපිටිය නගරයේ විරෝධතාවක් ද පැවැත්වුණි. කෙසේවෙතත් වැඩිම මනාප ලබාගත් පිරිස අදාළ පළාත් පාලන ආයතනවල තනතුරු සඳහා පත්කිරීම සම්බන්ධයෙන් එක්සත් ජනතා නිදහස් සන්ධානය ගෙන තිබු ප්‍රතිපත්තිමය තීරණය අනුව ඇඹිලිපිටිය නගර සභාව සඳහා ද පත්කිරීම සිදුකළ බව ප්‍රේම්ජයන්ත් අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=17724", "Category": null, "Parent URL": null}