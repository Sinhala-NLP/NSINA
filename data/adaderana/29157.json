{"Source": "Adaderana", "Timestamp": "November 13, 2012 03:55 pm", "Headline": " වැලිකඩින් පලාගිය සිරකරුවෙක් දෙහිඕවිටින් අල්ලයි", "News Content": "වැලිකඩ බන්ධනාගාරයෙන් පැනගිය සිරකරුවෙකු දෙහිඕවිට ප්‍රදේශයේදී අත්අඩංගුවට ගෙන තිබේ. දෙහිඕවිට, කනංගම ප්‍රදේශයේදී රුවන්වැල්ල පොලිසියේ නිලධාරී කණ්ඩායමක් විසින් ‍සිරකරු අත්අඩංගුවට ගෙන ඇති බව සඳහන්ය. චන්න නොහොත් හෙවා බැද්දගේ තුෂාන් සාරද නැමැති මොහු මාදිවෙල ප්‍රදේශයේ සිදුවූ මනුෂ්‍ය ඝාතනයක් සම්බන්ධයෙන් වැරදිකරු වී බන්ධනාගාර ගතකර තිබිණ. අත්අඩංගුවට ගැනීමට ඇති සෙසු රැඳවියන් සිව්දෙනා වන්නේ නාගොඩ, ගැටහැත්ත ප්‍රදේශයේ පදිංචි ගුරුගේවිල ගුණතිලක, නුගේගොඩ, ජම්බුගස්මුල්ල, අංක 38, පදිංචි කස්තුරි ආරච්චිලාගේ ගයාන් චින්තක, මරදාන පංචිකාවත්ත ප්‍රදේශයේ පදිංචි මානිලාවනි ලෙස්ලි වින්ස් ලෝස් හා කුරුණෑගල, බටුනාගල පාර පදිංචි විතානගේ ටී. රාජ්කුමාර් යන අයයි. වැලිකඩ බන්ධනාගාරයේ පසුගිය (09) වැනිදා ඇති වු ගැටුම අතරතුරදී මොවුන් පළාගොස් ඇති අතර එම රැඳවියන් අත්අඩංගුවට ගැනීමේ මෙහෙයුම් ආරම්භ කර ඇතැයි පොලිසිය සඳහන් කළේය.", "URL": "https://sinhala.adaderana.lk/news.php?nid=29157", "Category": null, "Parent URL": null}