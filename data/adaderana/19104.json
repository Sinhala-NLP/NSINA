{"Source": "Adaderana", "Timestamp": "October 3, 2011 08:17 am", "Headline": "පොලිස් අත්අඩංගුවේදී මිය ගිය තරුණයාගේ අවසන් කටයුතු අදයි", "News Content": "පොලිස් අත්අඩංගුවේ සිටිය දී මිය ගිය තරුණයාගේ අවසන් කටයුතු අද සිදුකිරීමට නියමිතව තිබේ. පැලහැල , හොරගොල්ල වත්ත පොදු සුසාන භුමියේ දී දේහය පිළිබඳ අවසන් කටයුතු සිදු කෙරෙන බව පොලිසිය සඳහන් කරයි. සාමකාමී අයුරින් එම කටයුතු සිදු කර ගැනීම සඳහා අවශ්‍ය සහයෝගය ලබා දෙන ලෙස මිය ගිය තරුණයාගේ ඥාතීහු ප්‍රදේශයේ ජනතාවගෙන් පසුගිය දා ඉල්ලා සිටියහ. මේ අතර තරුණයාගේ මරණය සම්බන්ධයෙන් පොලිස් අපරාධ පරීක්ෂණ දෙපාර්තමේන්තුව මඟින් පුළුල් පරීක්ෂණයක් මේ වන විට ආරම්භ කර තිබේ. සිද්ධියට අදාළව දොම්පේ පොලිස් ස්ථානාධිපතිවරයා වහාම ක්‍රියාත්මක වන පරිදි ගම්පහ මූලස්ථාන පොලිසියට මාරු කර යවා තිබේ. දොම්පේ පොලිස් ස්ථානයේ නව ස්ථානාධිපතිවරයා ලෙස එරාවූර් පොලිස් ස්ථානයේ ස්ථානාධිපතිවරයා පත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතා පවසයි. සිද්ධිය සම්බන්ධයෙන් සැකපිට අත්අඩංගුවට ගැනුණු දොම්පේ පොලිසියේ පොලිස් නිලධාරීන් 5දෙනා ලබන 14 වන දා තෙක් රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=19104", "Category": null, "Parent URL": null}