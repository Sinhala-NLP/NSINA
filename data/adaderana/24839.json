{"Source": "Adaderana", "Timestamp": "June 7, 2012 04:27 pm", "Headline": "විජයදාස රාජපක්ෂ යුද්ධයේ දී රට පාවාදෙන්න හැදූ කෙනෙක්", "News Content": "එක්සත් ජාතික පක්ෂ පාර්ලිමේන්තු මන්ත්‍රී විජයදාස රාජපක්ෂ මහතා යුද්ධයේ දී රට පාවාදීමට උත්සාහ කළ පුද්ගලයෙකු බව ජාතික හෙළ උරුම පක්ෂයේ මහලේකම්, අමාත්‍ය පාඨලී චම්පික රණවක මහතා පවසයි. හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ද ඔහුගෙන් උපදෙස් ලබාගත් බව අමාත්‍යවරයා පෙන්වාදෙයි. විදෙස් රටවල බළල් අතක් බවට පත්නොවන ලෙස විජයදාස රාජපක්ෂ මහතාගෙන් ඉල්ලා සිටින බව ද අද(07) ‍කොළඹ පැවති මාධ්‍ය හමුවක දී අදහස් දක්වමින් අමාත්‍යවරයා සඳහන් කළේය. ද්‍රවිඩ ජාතික සන්ධානයට සහය ලබාදීම සඳහා ගෙනයන කුමන්ත්‍රණයක් විජයදාස රාජපක්ෂ මහතාගේ යෝජනාව තුළින් ක්‍රියාත්මක වේද යන්න පිළිබඳව සැකයක් මතුවන බව ද හෙතෙම කියා සිටියේය. එමෙන්ම පූජ්‍ය පක්ෂයට පාර්ලිමේන්තුවට පිවිසීම තහනම් කිරීමේ මන්ත්‍රී යෝජනාවට තමා විරුද්ධ බව ද පාඨලී චම්පික රණවක අමාත්‍යවරයා එහිදී අවධාරණය කළේය. යුද්ධය ජයග්‍රහණය කිරීමේ තීරණාත්මක සාධකයක් ලෙස මෙරට ස්වාමීන් වහන්සේ කටයුතු කළ බව ද ඔහු සඳහන් කළේය. පැවති ආණ්ඩුව පරාජය කොට වත්මන් ආණ්ඩුව බලයට ගෙන ඒම සඳහා ‍ස්වාමීන් වහන්සේ සුවිශාල කාර්යය භාරයක් ඉටු කළ බව පාඨලී චම්පික රණවක අමාත්‍යවරයා පෙන්වා දුන්නේය. ජාතික හෙළ උරුමය හරහා ස්වාමීන් වහන්සේ මැතිවරණවලට ඉදිරිපත්වීම මගින් විශාල ජනතා බලයක් ඒ වටා ගොනුවූ බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24839", "Category": null, "Parent URL": null}