{"Source": "Adaderana", "Timestamp": "July 4, 2012 08:36 am", "Headline": "නිධානයකින් ගත් බව කියා ව්‍යාජ රන් විකිණූ දෙදෙනෙකුට මාංචු", "News Content": "නිධානයකින් ගත් පිරිසිදු රත්‍රන් බව අඟවමින් ව්‍යාජ රත්‍රන් ගුලි අලෙවි කළ පුද්ගලයින් දෙදෙනෙකු පොලිසිය විසින් අත්අඩංගුවට ගෙන තිබේ. අදාළ සැකකරුවන් ගැනුම්කරුවන් සමග බැංකුවකට හෝ උකස් මධ්‍යස්ථානයකට ගොස් පරීක්ෂා කිරීමෙන් අනතුරුව රන් ආලේපිත ඊයම් ගුලි අලෙවි කර ඇති බව පොලිසිය පවසයි. මීට මාස 2 ට පමණ පෙර මහනුවර අලවතුගොඩ ප්‍රදේශයේ දී රුපියල් ලක්ෂ 2 ට මොවුන් විසින් රන් භාණ්ඩ අලෙවි කර ඇති බවට තොරතුරු ලැබී ඇති බව පොලිසිය සඳහන් කරයි. අත්අඩංගුවට ගත් සැකකරුවන් සතුව තිබී රුපියල් එක්ලක්ෂ දහසය දහසක මුදලක් සහ ව්‍යාජ රන් ගුලි කිලෝග්‍රෑම් එකහමාරක ප්‍රමාණයක් පොලිසිය විසින් සොයා ගෙන තිබේ.", "URL": "https://sinhala.adaderana.lk/news.php?nid=25507", "Category": null, "Parent URL": null}