{"Source": "Adaderana", "Timestamp": "April 20, 2011 10:12 pm", "Headline": "කප්පමට ප්‍රසිද්ධ දේශපාලනඥයා ගැන නිශ්චිත තීන්දුවක් ගන්නැයි එ.ජා.පය ඉල්ලයි", "News Content": "පෑලියගොඩ මත්ස්‍ය වෙළඳ සංකීර්ණයේ කප්පම් ගැනීමේ ජාවාරමට සම්බන්ධ ප්‍රසිද්ධ දේශපාලනඥයාට එරෙහිව තරාතිරම නොබලා නීතිය ක්‍රියාත්මක කළ යුතු බව එක්සත් ජාතික පක්ෂය පවසයි. එසේ නොකොට දේශපාලන වාග් ප්‍රහාර හරහා එකී සිද්ධීන් කාලයේ වැලි තලාවෙන් වැසී යටපත්වීමට ඉඩදිය යුතු නැතැයි එම පක්ෂය නිකුත් කළ නිවේදනයක දැක්වේ. එහි මෙසේද සඳහන් වේ. මෙරට විවිධාකාරයෙන් ක්‍රියාත්මක වූ කප්පම් ජාවාරම පසුපස සිටින\"ගෝඩ් ෆාදර්\"ලා ගැන දැන් දැන් හෙළිවන්නට පටන්ගෙන තිබේ. එය ප්‍රසිද්ධියට පත්වෙන්නේ පෑලියගොඩ මත්ස්‍ය වෙළඳ සංකීර්ණයේ කප්පම් ගැනීමේ ජාවාරම සම්බන්ධ පෑලියගොඩ නගරසභාවේ උප නගරාධිපතිවරයා ඇතුළු ආණ්ඩුවේ එක්තරා දේශපාලනඥයෙකුගේ හෙංචයියන් යැයි කියාගත් පුද්ගලයින් කිහිපදෙනෙකු පොලීසිය විසින් අත්අඩංගුවට ගැනීමත් සමගය. ඊළඟ ප්‍රධාන සිද්ධිය වූයේ ග්‍රෑන්ඩ්පාස් ප්‍රදේශයේ වෙළෙන්දෙකුගෙන් රුපියල් ලක්ෂ 5 ක කප්පමක් ගැනීමට යද්දී පෙර කී දේශපාලනඥයාගේම සම්බන්ධීකරණ ලේකම්වරයෙකු යැයි හඳුන්වා ඇති පුද්ගලයෙකු හා පෑලියගොඩ මූලස්ථාන පොලීසියේ කොස්තාපල්වරුන් දෙදෙනෙකු නීතියේ රැහැනට කොටුවීමයි. ඇතැම් දේශපාලකයන් ඔවුන්ගේ රැකවරණ ලබන පාතාල මැරයන් පමණක් නොව සිවිල් නීතිය හා සාමය රැකීමට බැඳී සිටින පොලීසියේ ඇතැම් නිලධාරීන්ද මෙම කූප්‍රකට ජාවාරමට සම්බන්ධ බවට අනාවරණයවීම තුළින් මෙම කප්පම් ජාවාරම ‍කොතෙක් ඔඩුදිවූ සමාජ පිළිකාවක් බවට පත්ව ඇතැයිද යන්න පසක් කරන බව අපගේ හැඟිමයි. ආණ්ඩුව විසින් මෙහිදී කළ යුතු තවත් දේ තිබේ.කුප්‍රකට සිද්ධීන් ගැන දිගින් දිගටම චෝදනා ලැබ සිටින ආණ්ඩුවේම ඇතැම් දේශපාලනඥයන් සම්බන්ධව නිශ්චිත තීන්දු ගැනීම ඉන් එකකි.", "URL": "https://sinhala.adaderana.lk/news.php?nid=15596", "Category": null, "Parent URL": null}