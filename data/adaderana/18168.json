{"Source": "Adaderana", "Timestamp": "August 19, 2011 01:12 pm", "Headline": "නීතියට වැඩ කරන්න පොලිසියට ඉඩක් නෑ", "News Content": "දේශපාලන බලපෑම් මත පොලිසිය කෙරෙහි පවතින විශ්වාසය බිඳවැටී ඇති බව එක්සත් ජාතික පක්ෂ පාර්ලිමේන්තු මන්ත්‍රී කබීර් හෂීම් මහතා පවසයි. දේශපාලඥයින් විසින් පොලිස් නිලධාරීන්ට නීතිය ක්‍රියාත්මක කිරීමට ඉඩක් ලබානොදෙන නිසා සිවිල් සමාජයේ පුරවැසියන් නීතිය සියතට ගෙන කටයුතු කරන බවට මන්ත්‍රීවරයා චෝදනා කරයි. අද(19) කොළඹ පැවති මාධ්‍ය හමුවක දී මේ දිනවල පැතිර පවතින ග්‍රීස් යකා සංකල්පය පිළිබඳ අදහස් දක්වමින් ඔහු මෙම කරුණු සඳහන් කළේය. එමනිසා එහි සම්පූර්ණ වගකීම ආණ්ඩුව සහ දේශපාලඥයින් බාරගත යුතු බව ද එහිදී හෂීම් මහතා කියා සිටියේය. ගම්වල සිවිල් ආරක්ෂක කමිටු පිහිටුවා, එම ප්‍රදේශවල ප්‍රාදේශීය ලේකම් කාර්යාල, සිවිල් ජනතාව, ආගමික නායකයින් සහ පොලිසිය එකතුකරමින් ගම්වලට අවශ්‍ය එම ආරක්ෂාව සකස් කළ යුතුව පවතින බව ද ඔහු පෙන්වාදුන්නේය. එවැනි සුළු ක්‍රියාවක් හෝ ඉටුකළ නොහැකි ආණ්ඩුවකට රටේ ආරක්ෂාව ලබාදිය හැකි දැයි එම මාධ්‍ය හමුවේදී වැඩිදුරටත් අදහස් දැක්වූ හෙතෙම විමසා සිටියේය.", "URL": "https://sinhala.adaderana.lk/news.php?nid=18168", "Category": null, "Parent URL": null}