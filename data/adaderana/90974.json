{"Source": "Adaderana", "Timestamp": "June 16, 2018 01:33 pm", "Headline": "දිවයින පුරා සිටින අපරාධකරුවන් සොයා STF මෙහෙයුම් ඇරඹේ", "News Content": "පාතාල ක්‍රියාකාරකම්වලට සම්බන්ධ දිවයිනේ විවිධ ප්‍රදේශවල සැගව සිටින අපරාධකරුවන් අත්අඩංගුවට ගැනීම සඳහා විශේෂ මෙහෙයුමක් ආරම්භ කර ඇති බව පොලිස් විශේෂ කාර්යය බලකාය පවසයි. අද දෙරණ කළ විමසීමකට පිළිතුරු දෙමින් එහි උසස් නිළධාරියෙකු සඳහන් කළේ කණ්ඩායම් කිහිපයක් ඒ සඳහා මේ වන විටත් යොදවා ඇති බවයි. පසුගිය කාලසිමාව තුළ ප්‍රදේශ කිහිපයකට පමණක් සීමා වී තිබූ අපරාධ ක්‍රියාකාරකම් සහ ඊට සම්බන්ධ පුද්ගලයින් මේ වන විට දිවයිනේ විවිධ ප්‍රදේශවල සැගව සිටින බවට සිදුකළ පරික්ෂණවලදී තොරතුරු අනාවරණය වී තිබේ. ඒ අනුව මොවුන් අත්අඩංගුවට ගැනීම සඳහා පොලීසිය විසින් පරික්ෂණ ක්‍රියාත්මක කර ඇති අතර පොලිස් විශේෂ කාර්යය බලකාය විසින් ඊට අවශ්‍ය සහයෝගය ලබා දෙනු ලබයි. කෙසේවෙතත් මේ වන විට පොලිස් විශේෂ කාර්යය බලකායේ කණ්ඩායම් කිහිපයක් අපරාධකරුවන් අත්අඩංගුවට ගැනීම සඳහා විමර්ශන ආරම්භ කර ඇති බව එම බලකාය සඳහන් කළේය. පසුගිය දින කිහිපය තුළ පොලිස් විශේෂ කාර්යය බලකාය සිදුකළ මෙහෙයුම්වලදී පාතාල ක්‍රියාකාරකම්වලට සම්බන්ධ සැකකරුවන් සහ ප්‍රබල පාතාල කල්ලි සාමාජිකයින්ගේ සහයකයින් කිහිපදෙනෙකු අත්අඩංගුවට ගැනීමට පොලිස් විශේෂ කාර්යය බලකායට හැකියාව ලැබුණි.", "URL": "https://sinhala.adaderana.lk/news.php?nid=90974", "Category": null, "Parent URL": null}