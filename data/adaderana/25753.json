{"Source": "Adaderana", "Timestamp": "July 13, 2012 01:59 pm", "Headline": "නිසි සෞඛ්‍ය සේවයකට පූර්ණ සහය-සංසදයේ  නව සභාපති", "News Content": "ඡායා රූ සටහන- ශ‍්‍රී ලංකා ඖෂධ කර්මාන්ත සංසදයේ වාර්ෂික සම්මේලනයේදී ඉදිරි වසර සඳහා පැවති නිලවරණයේදී තේරී පත්වූ නිලධාරී මණ්ඩලය වමේ සිට පිළිවෙලින්, සහකාර ලේකම්/සහකාර භාණ්ඩාගාරික - ප‍්‍රදීප් එඞ්වඞ්, ප‍්‍රධාන ලේකම් - සංජීව සමරනායක, උප සභාපති - කර්නල් චන්ද්‍රා ජයරත්න, ප‍්‍රධාන සභාපති - විශ් ගෝවින්ද සාමි, උප සභාපති - ස්ටුවට් චැප්මන්, භාණ්ඩාගාරික - එච්. ඒ. ඒ ප‍්‍රීයන්ත යන මහත්වරු ඡායාරූපයේ වෙති. මෙරට ජනතාවට නිසි සෞඛ්‍යය සේවාවක් ලබාදීම සඳහා සෞඛ්‍යය අමාත්‍යාංශය තුළින් සිදුකෙරෙන සේවාවන් නිසි අයුරින් පවත්වාගෙන යාමට අවශ්‍යය පූර්ණ සහය ශ‍්‍රී ලංකා ඖෂධ කර්මාන්ත සංසදය විසින් ඉදිරියටත් නොඅඩුව ලබාදෙන බව එම සංසදයේ නව සභාපති විශ් ගෝවින්දසාමි මහතා ප‍්‍රකාශ කළේය. විශ් ගෝවින්දසාමි මහතා ඒ බව කියා සිටි‍යේ කොළඹ ටාජ් සමුද්‍රා හෝටලයේ පැවති එම සංසදයේ වාර්ෂික සභා රැස්වීමේදීයි. එදින පැවති නිලවරණයේදී ඉදිරි වසරේ නව සභාපතිවරයා වශයෙන් විශ් ගෝවින්ද සාමි මහතා යළිත් තේරී පත්වීම විශේෂත්වයක් විය. එහිදී වැඩිදුරටත් ඔහු කියා සිටියේ සෞඛ්‍යය අමාත්‍යවරයා නිරන්තරව කැපවී සිටින්නේ දිවයිනපුරා පිහිටි රෝහල් තුළින් ජනතාවට නිසි සෞඛ්‍යය සේවයක් ලබාදීමට බවයි. ඒ සඳහා ශ‍්‍රී ලංකා ඖෂධ කර්මාන්ත සංසදය නිරන්තරව සෞඛ්‍යය අමාත්‍යාංශය සමග අත්වැල් බැඳගනිම්න් ඒ සඳහා දියහැකි උපරිම සහය ලබාදීමට සැමවිටම කටයුතු කරන බව සිහිපත් කළේය. විශේෂයෙන් රජයේ රෝහල්වල සමහරක් අත්‍යවශ්‍යය ඖෂධ වර්ගවල හිඟයක් පවතින බවට මේ දිනවල මාධ්‍යය මගින් හෙළිදරව් කළද මෙම තත්ත්වයට ප‍්‍රධාන හේතුව නිසි වේලාවට ටෙන්ඩර් අනුමත නොකිරීම, සුදුස්සන්ට එම ටෙන්ඩර් ලබානොදීම බව තම සංසදයේ අදහස බව හෙතෙම කියා සිටියේය. එමෙන්ම රුපියල් 250 කට වඩා වැඩි අගයක් වන ඖෂධ මිලදී ගැනීම සඳහා රජයේ රෝහල් සෞඛ්‍යය අමාත්‍යාංශයේ අනුමැතිය ලබාගත යුතුවීම තවත් හේතුවක් බව විශ් ගෝවින්දසාමි මහතා පෙන්වා දුන්නේය. ඖෂධ මිල පාලනයක් ඇතිකිරීම පිළිබඳ පවතින කතිකාවට ඖෂධ කර්මාන්ත සංසදයේ විරුද්ධත්වයක් නොමැති බව පැවසූ විශ් ගෝවින්දසාමි මහතා එහෙත් එය ක‍්‍රියාත්මක කිරීමට පෙර තම සංසදයේ අදහස් ඉදිරිපත් කිරීමට අවස්ථාවක් ලබාදිය යුතු බවද අවධාරණය කළේය. වෙනත් ද්‍රව්‍යවලට හෝ භාණ්ඩ වලට මිල පාලනයක් ඇතිකිරීම මෙන් ඖෂධ සඳහා එවැන්නක් සිදුකිරීම දුෂ්කර බව පෙන්වා දුන් ඒ මහතා කියා සිටියේ ඖෂධ පාලන අධිකාරියේ වාර්තාවලට අනුව ඖෂධ වර්ග 5000ක් පමණ වන බැවින් අමුද්‍රව්‍යය හා ආරක්ෂිත ඇසුරුම් වලමිල ඉහළයාම, විදේශ විනිමය හා රුපියලේ අගය අඩුවීම ඖෂධ මිල ඉහළයාමට බෙහෙවින් බලපා ඇති බවයි. ඖෂධ පනත ක‍්‍රියාත්මක කිරීමට සෞඛ්‍යය අමාත්‍යවරයාට ඇති බලපෑම් කොතෙක්ද යන්න තම සංසදයට අවබෝධයක් ඇතිබව කී විශ් ගෝවින්ද සාමි මහතා තම සංසදයේ පූර්ණ සහය ඒ සඳහා නොඅඩුව ලබාදෙන බව අවධාරණය කළේය.ඖෂධ ආනයනයට හා වෙළඳාමේ පාලනයට මෙම පනත තුළින් උසස් ප‍්‍රතිපල අත්කරදීමට හැකි බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=25753", "Category": null, "Parent URL": null}