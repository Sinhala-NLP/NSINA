{"Source": "Adaderana", "Timestamp": "January 19, 2013 11:46 am", "Headline": "ඔස්ට්‍රේලියාවට එරෙහිව ලෝක වාර්තාවක් තබන්න අවස්ථාවක්", "News Content": "ශ්‍රී ලංකාව හා ඔස්ට්‍රේලියාව අතර පැවැත්වෙන තරග 5කින් සමන්විත එක්දින තරගාවලියේ ඔස්ට්‍රේලියාවට තීරණාත්මක සිව්වැනි තරගය හෙට (20) පැවැත්වීමට නියමිතව තිබේ. එම තරගය එරට සිඩ්නි හිදී දිවා රාත්‍රී තරගයක් ලෙස පැවැත්වීමට නියමිතය. පළමු තරගය ඔස්ට්‍රේලියාව විශිෂ්ට අයුරින් ජය ගනු ලැබුවද දෙවන හා තෙවන තරග ශ්‍රී ලංකාව ජයගත්තේ ක්‍රීඩා ‍ලෝලින් අමන්දානන්දයට පත්කරමිනි. ඒ අනුව හෙට පැවැත්වෙන තරගය මෙම තරගාවලිය ජය ගැනීම කෙරෙහි ශ්‍රී ලංකාව තබා ඇති විශ්වාසය සාක්ෂාත් කර ගැනීමට වටිනා තරගයක් ලෙස සැලකිය හැකිය. එම තරගය ශ්‍රී ලංකාව ජයගතහොත් ඔස්ට්‍රේලියාවේදී එක්දින තරගාවලි ජයක් ලබාගන්නා දෙවන අවස්ථාව ද වනු ඇත. එසේම විදේශීය කණ්ඩායමක් ඔස්ට්‍රේලියාවට එරෙහිව එරටේදීම එක්දින තරගාවලි 2ක් ජයගත් පළමු අවස්ථාව ද බවට එය පත්වනු නිසැකය. මීට පෙර 2008-2009 තරග වාරයේදී දකුණු අප්‍රිකාවත්, 2002 වසරේදී පාකිස්තානයත් ඔස්ට්‍රේලියාවට එරෙහිව එම රටේදීම එක්දින තරගාවලි ජයගෙන ඇත. ශ්‍රී ලංකාව ද 2010-2011 තරග වාරයේදී එම දක්ෂතාවය ප්‍රදර්ශනය කිරීමට සමත් වුණේය. එම තරග වාරයේදී ඔස්ට්‍රේලියාව ශ්‍රී ලංකාව හමුවේ 2ට 1ක් ලෙස පරාජයට පත්විය. ඒ අනුව හෙට පැවැත්වෙන තරගය හෝ අවසන් තරගය ජයගතහොත් ශ්‍රී ලංකා කණ්ඩායම ඔස්ට්‍රේලියාව ඔවුන්ගේ මව්බිමේදී 2වන වරටත් පරාජයට පත් කළ පළමු කණ්ඩායම බවට පත්වනු ඇත. කෙසේ වෙතත් ඔස්ට්‍රේලියාව ද ශ්‍රී ලංකාව එම ජයග්‍රහණයෙන් වැළකීමට දැඩි සටනක් දෙනු නොඅනුමානය. මෙම වාතාවරණය යටතේ අවසන් තරගයට වඩා හෙට තරගය ඔවුන්ට ඉතා වැදගත් වන්නේ ශ්‍රී ලංකාවට එක්දින තරගාවලියේ ජය ලබාදීම වැළැක්වීමටය. දෙරට අතර පැවැති ටෙස්ට් තරගාවලිය 3ට 0ක් ලෙස ඔස්ට්‍රේලියාව ජය ගත් බැවින් ශ්‍රී ලංකාවට මෙම තරගාවලියේ ඉතිරි තරග 2ක ජය ගැනීමට හැකිවුවහොත් එය ඔස්ට්‍රේලියාවේදීම එරට ජාතික කණ්ඩායමට එල්ල වන දරුණු ප්‍රහාරයක් ලෙස සැලකීමේ ද වරදක් නැත. තතු එසේ වුවත් ක්‍රිකට් ක්‍රීඩාව සැමවිටම අවිනිශ්චිත ක්‍රීඩාවක් බැවින් පූර්ව ප්‍රකාශ ගැන නිශ්චිත තීරණයකට එළඹීමට නොහැකිය. තරගාවලියේ අවසන් තරගය ලබන 23 දා ‍හෝබාට් හිදී පැවැත්වෙනු ඇත.", "URL": "https://sinhala.adaderana.lk/news.php?nid=30891", "Category": null, "Parent URL": null}