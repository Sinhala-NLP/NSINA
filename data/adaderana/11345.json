{"Source": "Adaderana", "Timestamp": "October 7, 2010 04:08 pm", "Headline": "ජනතා විශ්වාසය නොදිනූ එජාපය විශ්වාස භංග ගේන්නේ කොහොමද?", "News Content": "ජනතා විශ්වාසය දිනාගැනීමට අසමත් වූ එක්සත් ජාතික පක්ෂය ජී.එල්. පීරිස් අමාත්‍යවරයාට එරෙහිව විශ්වාසභංග යෝජනාවක් ගෙන එන්නේ කෙසේදැයි අමාත්‍ය මෛත්‍රීපාල සිරිසේන මහතා ප්‍රශ්න කර සිටියි. විදේශ කටයුතු අමාත්‍ය ජී.එල්. පීරිස් මහතාට එරෙහිව එක්සත් ජාතික පක්ෂය අද(07) පාර්ලිමේන්තුවට ඉදිරිපත් කළ විශ්වාසභංග යෝජනාව පිළිබඳ විවාදයට එක්වෙමින් ඔහු මේ බව විමසා සිටියේය. ජාත්‍යන්තරය තුළ අප්‍රසාදය ඇතිකිරීම සඳහා එක්සත් ජාතික පක්ෂය, විදේශ කටයුතු අමාත්‍යවරයාට එරෙහිව මෙම විශ්වාසභංග යෝජනාව ඉදිරිපත් කර ඇති බව එහිදී අමාත්‍ය මෛත්‍රීපාල සිරිසේන මහතා පැවසුවේය. මෙය පුද්ගලයෙකුට එරෙහිව ඉදිරිපත් කළ යෝජනාවක් නොවන බව විවාදයට එක්වූ එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා මෙහිදි සඳහන් කළේය. රට ආ‍රක්ෂා කිරීම මිස ආණ්ඩුව ආරක්ෂා කිරීම විපක්ෂයේ කාර්යභාරය නොවන බව එය රට ආරක්ෂා කිරීම සඳහා ඉදිරිපත් කරන ලද යෝජනාවක් බව සඳහන් කළ කරුණානායක මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=11345", "Category": null, "Parent URL": null}