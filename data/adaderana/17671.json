{"Source": "Adaderana", "Timestamp": "July 27, 2011 02:05 pm", "Headline": "ගිලන්රථ රියදුරුට පහරදුන්නාට එරෙහි වර්ජනයට තවත් රෝහල් එක්වෙයි", "News Content": "අනුරාධපුර නොච්චියාගම රෝ‍හලේ ගිලන්රථ රියදුරෙකුට පහරදීමට එරෙහිව ආරම්භ කර ඇති වර්ජනයට පොළොන්නරුව දිස්ත්‍රික්ක‍යේ රෝහල් කිහිපයක ගිලන්රථ රියදුරන් ද එක් වී තිබේ. ජයන්තිපුර , මැදිරිගිරිය , ගල්අමුණ , වැලිකන්ද , අත්තනකඩවල හා බකමූණ යන රෝහල්වල සේවයේ නියුතු ගිලන්රථ රියදුරන් ද අද උදෑසන සිට වර්ජනයේ නිරතවන බව වාර්තා වේ. පහරදීමට සම්බන්ධ සැකකරුවන් අත්අඩංගුවට ගන්නා ලෙස වර්ජකයන් ඉල්ලා සිටියි. මේ වන විට පහරදීමට සම්බන්ධ සැකකරුවන් තිදෙනෙකු අත්අඩංගුවට ගත් බව නොච්චියාගම පොලිසිය කියා සිටියි. කෙසේවුවද ‍සෙසු සැකකරුවන් ද අත්අඩංගුවට ගත යුතු බව වර්ජකයින් පවසයි. පහරකෑමට ලක්වූ ගිලන්රථ රියදුරු තවදුරටත් රෝහල් ගතව නේවාසිකව ප්‍රතිකාර ලබන බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=17671", "Category": null, "Parent URL": null}