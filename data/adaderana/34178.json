{"Source": "Adaderana", "Timestamp": "May 18, 2013 08:16 am", "Headline": "සපුගස්කන්ද 21සිට යළි වැඩ අරඹනවා", "News Content": "තාවකාලිකව වසාදමා ඇති සපුගස්කන්ද තෙල් පිරිපහදුව ලබන 21 වැනිදා යළි ආරම්භ කරන බව ඛණිජ තෙල් නිතිගත සංස්ථාව පවසයි. ඩුබායි හි සිට බොරතෙල් රැගත් නෞකාවක් ලබන 20 වැනි සඳුදා වන විට දිවයිනට ළඟාවීමට නියමිත බව එම සංස්ථාවේ කළමනාකාර අධ්‍යක්ෂ සුසන්ත සිල්වා මහතා අද දෙරණ කළ විමසීමක දී පැවසුවේය. ඉන් පසුව සපුගස්කන්ද තෙල් පිරිපහදු සංකීර්ණයේ බොරතෙල් පිරිපහදු කටයුතු ආරම්භ කළ හැකි බව හෙතෙම කියා සිටියේය. සපුගස්කන්ද පිරිපහදු සංකීර්ණය තාවකාලිකව වසා තැබීමට තීරණය කළේ ඇනවුම් කරන ලද බොරතෙල් නියමිත දිනට නොලැබිම හේතුවෙන් පමණක් නොවන බව සුසන්ත සිල්වා මහතා අවධාරණය කළේය. පිරිපහදු සංකීර්ණයේ ප්‍රධාන විදුලි සැපයුමේ සහ තවත් නඩත්තු කටයුත්තක් හේතුවෙන් දින 02ට එහි පිරිපහදු කටයුතු නවතා දැමීමට කලින් තීරණය කර තිබු බව ඔහු පැවසීය. ඒ අතරතුර ඇනවුම් කරන ලද බොරතෙල් නෞකාවේ ප්‍රමාද දෝෂය ද ඊට බලපෑ බව ඔහු කීවේය. කෙසේ වෙතත් එම නෞකාවට ලබා දී තිබූ ඇනවුම අවලංගු කර වෙනත් ඇනවුමක් ලබාදුන් බව සුසන්ත සිල්වා මහතා පෙන්වාදුන්නේය. මීට අමතරව ඕමානයේ සිට ලබන 26 වැනිදා තවත් බොරතෙල් නෞකාවක් දිවයිනට පැමිණීමට නියමිතය. බොරතෙල් ප්‍රමාණවත් තරම් ගබඩා කර නොතැබීම පිළිබඳව ඇතැම් විරුද්ධවාදීන් සිදු කරන චෝදනා පදනම් විරහිත බව පවසන සුසන්ත සිල්වා මහතා පැවසීය.", "URL": "https://sinhala.adaderana.lk/news.php?nid=34178", "Category": null, "Parent URL": null}