{"Source": "Adaderana", "Timestamp": "February 24, 2013 08:20 am", "Headline": "ජගත් මානව හිමිකම් කවුන්සිලය හෙට රැස්වෙයි", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ 22 වන සැසිවාරය හෙට (25) ස්විස්ටර්ලන්තයේ ජිනීවාහි දී ආරම්භ වෙයි. සැසිවාරය මාර්තු මස 22 වනදා දක්වා පැවැත්වීමට නියමිතය. ශ්‍රී ලංකා නියෝජිත පිරිසේ නායක අමාත්‍ය මහින්ද සමරසිංහ මහතා හෙට දිවයිනෙන් පිටත්ව යාමට නියමිත බව වාර්තා වේ. මේ මස 27 වැනිදා ඔහු ශ්‍රී ලංකාව වෙනුවෙන් මානව හිමිකම් සැසිවාරය ඇමතීමට නියමිතය. එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් කාර්යාලය විසින් ශ්‍රී ලංකාව සම්බන්ධයෙන් මාර්තු මස 20 වැනිදා වාර්තාවක් ඉදිරිපත් කිරීමට සැලසුම් කර ඇත. මේ අතර අමෙරිකා එක්සත් ජනපදය විසින් ද ශ්‍රී ලංකාව සම්බන්ධයෙන් මාර්තු මස 21 වැනිදා තවත් යෝජනාවක් ඉදිරිපත් කිරීමට අපේක්ෂිතය. ඊට අදාළ ඡන්ද විමසීමක් ද එදින පැවැත්වෙනු ඇත. ශ්‍රී ලංකාව සම්බන්ධ විශ්ව කාලීන සමාලෝචන වාර්තාව ද මාර්තු මස 15 වැනිදා මානව හිමිකම් කවුන්සිල සැසිවාරයේ දී සාකච්ඡාවට ගැනිමට නියමිතය. දෙමළ ජාතික සන්ධානයේ නියෝජිත පිරිසක් ද ජිනීවා බලා පිටත්ව යාමට සූදානම්ව සිටින බව වාර්තා වේ. මේ අතර වාර්ගික අර්බුදය සම්බන්ධයෙන් ස්ථීරසාර විසඳුමක් සෙවීමේ අරමුණින් පත්කිරීමට යෝජිත පාර්ලිමේන්තු තේරීම් කාරක සභාව සඳහා නියෝජිතයන් ඉදිරිපත් කිරීමට දෙමළ ජාතික සන්ධානයේ කැමැත්ත ලබාගැනීම සඳහා වාමාංශික දේශපාලන පක්ෂ කිහිපයක් ඉදිරිපත්ව සිටියි. රජයට සම්බන්ධ වාමාංශික දේශපාලන පක්ෂ කිහිපයක් මේ සඳහා එක්ව සිටින බව ලංකා සමසමාජ පක්ෂයේ සාමාජික ජ්‍යෙෂ්ඨ අමාත්‍ය මහාචාර්ය තිස්ස විතාරණ මහතා ප්‍රකාශ කළේය.", "URL": "https://sinhala.adaderana.lk/news.php?nid=31878", "Category": null, "Parent URL": null}