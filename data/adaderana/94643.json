{"Source": "Adaderana", "Timestamp": "August 18, 2018 07:46 pm", "Headline": "දෙරණ ජාත්‍යන්තර සරුංගල් සැණකෙලියට සියලු කටයුතු සූදානම්", "News Content": "ලෝකය සහ ලෝකයෝ වැඩසටහන සිව්වන වරටත් ඉදිරිපත් කරන දෙරණ ජාත්‍යන්තර සරුංගල් සැණකෙලිය හෙට ගාලු මුවදොර පිටියේදි පැවැත්වීමට මේ වනවිට සියලු කටයුතු සූදානම් කර ඇත. මෙවරත් ඊට සහභාගි වීම සඳහා ජාත්‍යන්තර තරගකරුවන් රැසක්ද දිවයිනට පැමිණ සිටියි. ශ්‍රී ලංකාවේ විශාලතම සරුංගල් සැණකෙළිය වන දෙරණ ජාත්‍යන්තර සරුංගල් සැණකෙලිය සඳහා මෙවර ද දේශීය තරගකරුවන් 3000කට ආසන්න පිරිසක් ලියාපදිංචි වී සිටියි. එමෙන්ම නේපාලය , බෘනේයි,මැලේසියාව,තායිලන්තය, නෝර්වේ,චීනය,මැකාව්,තායිවානය,ඉන්දියාව සහ සිංගප්පූරුව නියෝජනය කරමින් මෙවර සරුංගල් සැණකෙළියට ජාත්‍යන්තර තරගකරුවන් රැසක් එක්ව සිටියි. එම විදේශීය තරගකරුවන් ඊයේ (17) දිනයේ ගාලු මුවදොර පිටියේ සිය නිර්මාණාත්මක සරුංගල් ඉහල ආකාශයට මුසු කරමින් පෙර පුහුණුවීම් වලද නිරත වුණි. හෙට(18) දහවල් 1 සිට දෙරණ ජාත්‍යන්තර සරුංගල් සැණකෙළියේ දේශීය මෙන්ම ජාත්‍යන්තර තරගකරුවන්ගේ සරුංගල් විශාල ප්‍රමාණයක් ඉහළ අහසට එක් කෙරෙයි. එමෙන්ම පවුලේ සැමට පැමිණ සතුට විනෝදය ලබා ගත හැකි මෙම සැලකෙලියට දෙරණ ඩීම් ස්ටාර්, ලිටිල් ස්ටාර් තරු සමඟ කලාකරුවන් රැසක්ද සහභාගී වීමට නියමිතයි. මෙවර සරුංගල් සැණකෙළිය අවසානයේ සුපිරි තරු සහභාගි වන දැවැන්ත සංගීත ප්‍රසංගයක අත්දැකීම ඔබට තිලිණ කිරීමට සියලු කටයතු මේ වන විට සංවිධානය කර තිබේ.", "URL": "https://sinhala.adaderana.lk/news.php?nid=94643", "Category": null, "Parent URL": null}