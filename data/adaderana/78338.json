{"Source": "Adaderana", "Timestamp": "October 4, 2017 03:05 pm", "Headline": " සමරසිරිගේ උපදේශක තනතුර කැබිනට් මණ්ඩලය ඉවත දමයි", "News Content": "ශ්‍රී ලංකා මහ බැංකුවේ හිටපු නියෝජ්‍ය අධිපති පී. සමරසිරි මහතා මුදල් අමාත්‍යාංශයේ උපදේශකවරයෙකු ලෙසින් පත් කිරීම සඳහා ගෙන ආ යෝජනාවක් කැබිනට් මණ්ඩලය වෙත ඉදිරිපත් වී තිබේ.කෙසේ වෙතත් අද (04) පැවති කැබිනට් තීරණ දැනුම් දීමේ මාධ්‍ය හමුවේ දී, මාධ්‍යවේදියෙකු විසින් කළ විමසීමකට ප්‍රතිචාර දක්වමින් සම කැබිනට් ප්‍රකාශක රාජිත සේනාරත්න මහතා පැවසුවේ එම කැබිනට් පත්‍රිකාව ඉවත් කර ගනු ලැබූ බවයි.රාජ්‍ය ණය කළමනාකරණය සඳහා ෆිස්කල් ප්‍රතිපත්ති මෙහෙයුම් සම්බන්ධ ස්වාධීන ඒකකයක් ලෙසින් මුදල් අමාත්‍යාංශයේ ස්ථාපිත කිරීමට යෝජිත ජාතික ණය කාර්යාලයේ උපදේශකවරයා ලෙසින් හිටපු මහ බැංකු නියෝජ්‍ය අධිපති පී. සමරසිරි මහතා මෙලෙස යෝජනා වී තිබේ.2017 සැප්තැම්බර් 01 දින සිට වසරක කාලයක් සඳහා මෙම පත් කිරීම සිදුකිරීමට යෝජනා වී ඇති අතර රු. 75,000/- ක මාසික දීමනාවක් සහ අමාත්‍යාංශයක අතිරේක ලේකම්වරයෙකුට හිමි වරප්‍රසාද අදාළ තනතුර වෙනුවෙන් ලබා දීමට යෝජනා වී ඇත. ආන්දෝලනාත්මක බැඳුම්කර නිකුතුව වන අවස්ථාවේදී මූල්‍ය මණ්ඩලයේ ප්‍රධානියා වශයෙන් කටයුතු කරනු ලැබුවේද ඒ මහතාය.", "URL": "https://sinhala.adaderana.lk/news.php?nid=78338", "Category": null, "Parent URL": null}