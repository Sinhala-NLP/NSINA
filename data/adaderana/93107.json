{"Source": "Adaderana", "Timestamp": "July 24, 2018 10:43 am", "Headline": "ජනාධිපති හිටපු කාර්ය මණ්ඩල ප්‍රධානී සහ රාජ්‍ය දැව සංස්ථාවේ හිටපු සභාපති යළි රිමාන්ඩ්", "News Content": "කන්තලේ සීනි සමාගමේ යන්ත්‍රෝපකරණ විකිණීමේ ක්‍රියාදාමය ඉටු කර දීම සඳහා රුපියල් කෝටි 2 ක අල්ලසක් ඉල්ලූ බවට චෝදනා එල්ල වී සිටින හිටපු ජනාධිපති කාර්ය මණ්ඩල ප්‍රධානී කුසුමදාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අය විසින් ඉදිරිපත් කළ ඇප ඉල්ලීම් කොළඹ ප්‍රධාන මහේස්ත්‍රාත් තරංග දිසානායක මහතා විසින් අද(24) දින නැවතත් ප්‍රතික්ෂේප කළේය. ඇප ඉල්ලීම ඉදිරිපත් කරමින් මීට පෙර එම විත්තිකරුවන් වෙනුවෙන් පෙනී සිටි නීතිඥවරු අධිකරණයට දන්වා සිටියේ අල්ලස් පනතේ 78.2 වගන්තිය ප්‍රකාර අල්ලස් නඩුවක් ඉක්මනින් විභාග කොට අවසන් කළ යුතු බවට ප්‍රතිපාදන පනවා ඇති බව කියා සිටියත් මෙම නඩුවේ විභාගය ප්‍රමාද වන බැවින් එය සුවිශේෂී කරුණක් සේ සලකා සැකකරුවන්ට ඇප ලබා දෙන මෙන්ද ඉල්ලා සිටියේය. තීන්දුව ලබාදෙමින් ප්‍රධාන මහේස්ත්‍රාත්වරයා සඳහන් කර සිටියේ, මෙය සුවිශේෂී කරුණක් සේ සැලකිය නොහැකි බව ප්‍රකාශ කල මහේස්ත්‍රාත්වරයා සැකකරුවන් දෙදෙනා ලබන මස 7 වනදා දක්වා තවදුරටත් රිමාන්ඩ් භාරයේ තැබීමට නියම කළේය.", "URL": "https://sinhala.adaderana.lk/news.php?nid=93107", "Category": null, "Parent URL": null}