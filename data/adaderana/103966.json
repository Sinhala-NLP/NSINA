{"Source": "Adaderana", "Timestamp": "February 9, 2019 11:11 am", "Headline": "දිවයින පුරා සිදු වු රිය අනතුරුවලින් පස් දෙනෙකු මිය යයි", "News Content": "දිවයිනේ ප්‍රදේශ කිහිපයකදී සිදු වු රිය අනතුරු වලින් කාන්තාවන් දෙදෙනෙකු ඇතුළු පුද්ගලයින් පස් දෙනෙකු මියගොස් තිබේ. මාවතගම, වැලිකන්ද, පුත්තලම, අරලගංවිල සහ මිරිහාන යන ප්‍රදේශවලදී මෙම අනතුරු සිදුව ඇති බව පොලිසිය සඳහන් කළේය. මාවතගම, බෝයගොඩ ප්‍රදේශයේ දී ත්‍රී රෝද රථයක් සහ මෝටර් රථයක් ගැටීමෙන් සිදුවු අනතුරකින් ත්‍රීරෝද රථයේ පිටුපස ගමන් ගත් පුද්ගලයෙකු මියගොස් තිබේ. මෙලෙස මියගොස් ඇත්තේ 62 හැවිරිදි ගලගෙදර ප්‍රදේශයේ පදිංචි කරුවෙකු බව පොලීසිය සඳහන් කළේය. වැලිකන්ද බෝඅත්ත ප්‍රදේශයේ සිදුවු අනතුරකින් 52 හැවිරිදි කල්මුණේ ප්‍රදේශයේ පදිංචි කාන්තාවක් මියගොස් තිබේ. මෙම කාන්තාව ගමන් ගත් ත්‍රී රෝද රථය රියදුරුට පාලනය කර ගත නොහැකිව මාර්ගයේ ඉවතට පැන පෙරළීමෙන් අනතුර සිදුව ඇත. පුත්තලම කොළඹ ප්‍රධාන මාර්ගයේ තිල්ලඩිය ප්‍රදේශයේදී ත්‍රී රෝද රථයක් සහ කැබ් රථයක් මුහුණට මුහුණ ගැටීමෙන් සිදු වු අනතුරකින් තරුණයෙකු මියගොස් තිබේ. මෙලෙස මියගොස් ඇත්තේ පුත්තලම ප්‍රදේශයේ පදිංචි 20 හැවිරිදි තරුණයෙක් බව පොලීසිය සදහන් කළේය. අරලගංවිල ,සදගලතැන්න අතුරු මාර්ගකය සිදු වු අනතුරකින් 40 හැවිරිදි පුද්ගලයෙකු මියගොස් ඇත. අදාළ පුද්ගලයා ට්‍රැක්ටරයකින් ගමන් කරමින් සිටියදී ඉන් ඇද වැටී එම ට්‍රැක්ටරයටම යට වීමෙන් ජිවිතක්ෂයට පත්වී ඇති බව පොලීසිය සදහන් කළේය. මේ අතර හයිලෙවල් මාර්ගයේ මංදභා හංදිය ප්‍රදේශයේදී ලොර් රථයක් සහ ත්‍රී රෝද රථයක් මුහුණට මුහුණ ගැටීමේන් සිදු වු අනතුරකින් කාන්තාවක් මියගොස් තිබේ. මෙලෙස මියගොස් ඇත්තේ කහවත්ත ප්‍රදේශයේ පදිංචි 64 හැවිරිදි කාන්තාවක බව සදහන්. මෙම අනතුරු සම්බන්දයෙන් අදාළ පොලිස් ස්ථාන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=103966", "Category": null, "Parent URL": null}