{"Source": "Adaderana", "Timestamp": "February 4, 2014 10:29 am", "Headline": "තවත් 30ක් සමඟ යාත්‍රා 8ක් දැලේ ", "News Content": "නීති විරෝධී ලෙස මෙරට මුහුදු සීමාවට ඇතුළු වු තවත් ඉන්දීය ධීවරයින් තිස් දෙනෙකු නාවික හමුදාව විසින් අත්අඩංගුවට ගෙන තිබේ. ඊයේ රාත්‍රී ඩෙල්ෆ් දූපතට ආසන්න මුහුදු තීරයේ දී මෙම ධීවරයින් පිරිස අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. මොවුන් ධීවර යාත්‍රා 8කින් පැමිණ සිටි බව නාවික හමුදාව පවසයි. අත්අඩංගුවට ගත් ධීවරයින් කන්කසන්තුර ධීවර වරාය වෙත ගෙනවිත් ප්‍රදේශය බාර ධීවර පරීක්ෂකවරයා වෙත බාරදීමට කටයුතු කරන බව කෝසල වර්ණකුලසූරිය මහතා ප්‍රකාශ කළේය. ඉන්දු - ලංකා ධීවර නියෝජිතයින්ගේ සාකච්ඡා වලින් අනතුරුව නීති විරෝධී ලෙස මෙරට මුහුදු සීමාවට ඇතුළු වු ඉන්දීය ධීවරයින් අත්අඩංගුවට ගත් තෙවන අවස්ථාව මෙය වෙයි.", "URL": "https://sinhala.adaderana.lk/news.php?nid=40874", "Category": null, "Parent URL": null}