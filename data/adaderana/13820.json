{"Source": "Adaderana", "Timestamp": "January 28, 2011 08:31 pm", "Headline": "විහිළුකාරයින්ට පශ්චාත් උපාධි දීම වැළකීමට සෑම ක්‍රියාමාර්ගයක්ම ගන්නවා", "News Content": "දේශපාලන නායකයින්ට සහ විහිළුකාරයින්ට පශ්චාත් උපාධි ලබාදීම වැළැක්වීමට සෑම ක්‍රියාමාර්ගයක්ම ගන්නා බව උසස් අධ්‍යාපන අමාත්‍ය එස්. බී. දිසානායක මහතා පවසයි. ‍ ශ්‍රී ලංකාවේ උසස් අධ්‍යාපන සුදුසුකම් පිළිබඳ ප්‍රතිපත්ති රාමුවක් සකස් කිරීමේ වැඩමුළුවකට එක්වෙමින් අමාත්‍යවරයා මේ බව සඳහන් කළේය. ‍ නුසුදුසු අයට පවා මෙලෙස උපාධි ලබාදීම තුළින් එහි ගෞරවයට හානි සිදුවී ඇති බව එහිදි වැඩිදුරටත් අදහස් දැක්වු අමාත්‍යවරයා කියා සිටියේය. ‍ මෙම ප්‍රතිපත්තිය රජයේ විශ්ව විද්‍යාල සහ පෞද්ගලික විශ්ව විද්‍යාල මෙන්ම අනෙකුත් ආයතනවලට ද අදාළ වන ආකාරයෙන් සකස් කළ යුතු බවත් අමාත්‍යවරයා පෙන්වාදෙයි. ‍ මෙමගින් බලාපොරොත්තු වන්නේ මෙරට විශ්ව විද්‍යාල වලින් පිරිනමන උපාධිය, ඩිප්ලෝමා පාඨමාලා තුළින් ලබාදෙන සහතිකය සඳහා නිසි තත්ත්වයක් ලබාදීම බව උසස් අධ්‍යාපන අමාත්‍ය එස් බී දිසානායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13820", "Category": null, "Parent URL": null}