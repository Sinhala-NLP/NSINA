{"Source": "Adaderana", "Timestamp": "September 12, 2018 03:44 pm", "Headline": "යාඥා මධ්‍යස්ථානයක් නිසා බෙලිඅත්ත උණුසුම් වෙයි", "News Content": "පුජකවරයෙකු විසින් බෙලිඅත්ත ප්‍රදේශයේ පවත්වාගෙන යනු ලබන යාඥා මධ්‍යස්ථානයකට විරෝධය දක්වමින් අද (12) දහවල් බෙලිඅත්ත නගරයේදී විරෝධතාවයක් පැවැත්විය. මෙම විරෝධතාවය සඳහා, වෙළදසැල් හිමියන්, නගරවාසීන් හා ප්‍රදේශවාසීන් පන්සීයක පමණ පිරිසක් සහභාගී වී සිටි බව අද දෙරණ වාර්තාකරු පැවසීය. බෙලිඅත්ත වෙළද සංගමයේ සාමාජිකයින් තම වෙළදසැල් වසා තබමින් විරෝධතාවය සදහා සහය දැක්වා ඇත. බෙලිඅත්ත ප්‍රදේශීය සභා ගොඩනැගිල්ල ඉදිරිපිටදී විරෝධතා පුවරු රැගෙන සටනි පාඨ කියමින් පැයක පමණ කාලයක් විරෝධතාවයේ නිරත වූ විරෝධතාකරුවන් එතැන් සිට බෙලිඅත්ත පඤ්ඤානන්ද විද්‍යාලය ඉදිරිපිටට විරෝධතා පාගමනින් පැමින තිබේ. බෙලිඅත්ත පොලිස් ස්ථානයේ ස්ථානාධිපතිවරයා සමඟ විරෝධතාකරුවන් කිහිපදෙනෙක් සාකච්ඡා කිරීමෙන් අනතුරුව මේ සම්බන්ධයෙන් ඉක්මන් විසදුමක් ලබාදෙන බව ස්ථානාධිපතිවරයා දැනුම් දීමෙන් අනතුරුව විරෝධතාකරුවන් විරෝධතාවය අවසන් කර ඇත. විරෝධතාවය හේතුවෙන් බෙලිඅත්ත නගරය හරහා රථවාහන ගමනාගමනයටද බාධා ඇති විය. (ඡායා රූප-අනීෂ මානගේ)", "URL": "https://sinhala.adaderana.lk/news.php?nid=95991", "Category": null, "Parent URL": null}