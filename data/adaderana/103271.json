{"Source": "Adaderana", "Timestamp": "January 29, 2019 12:41 pm", "Headline": "මෙරටදී හමුවූ විශාලතම හෙරොයින් තොගයට සම්බන්ධ 5ක් බංග්ලාදේශයේ දී මාට්ටු", "News Content": "දෙහිවල ප්‍රදේශයේදී සොයා ගැනුණු විශාලතම හෙරොයින් තොගය මෙරටට ජාවාරම් කිරීමට සම්බන්ධ බංග්ලාදේශ ජාතිකයින් 05 දෙනෙකු බංග්ලාදේශයේදී අත්අඩංගුවට ගෙන තිබේ. ඊයේ (28) දිනයේ එරට පොලිසිය විසින් සිදුකරන ලද වැටලීම් 02 කදී කාන්තාවන් තිදෙනෙකු ඇතුළු පුද්ගලයින් 05 දෙනෙකු අත්අඩංගුවට ගෙන ඇති බව බංග්ලාදේශ මාධ්‍ය වාර්තා කළේය. මෙරටින් සොයාගන්නා ලද විශාලතම හෙරොයින් තොගය පසුගිය දෙසැම්බර් මස 31 වනදා පොලිස් මත්ද්‍රව්‍ය කාර්යංශය දෙහිව ප්‍රදේශයේ සිදුකළ වැටලීමකදී සොයාගැනුණේය. හෙරොයින් කිලෝග්‍රැම් 272 ක තොගයක් එහිදී සොයාගෙන තිබු අතර එහි වටිනාකම රුපියල් බිලියන 02 හමාරකට ආසන්න වූ බව සදහන්. සිද්ධීය සම්බන්ධයෙන් බංග්ලාදේශ ජාතිකයින් දෙදෙනෙකු අත්අඩංගුවට ගෙන තිබූ අතර ශ්‍රී ලංකා පොලිසිය මෙම විමර්ශනය සදහා බංග්ලාදේශ බලධාරින්ගේ සහය ඉල්ලා තිබූ බව ද එරට මාධ්‍ය වාර්තා කළේය. ඒ අනුව ජාත්‍යන්තර මත්ද්‍රව්‍ය ජාවාරමට සම්බන්ධ අදාල සැකකරුවන් 05 දෙනා අත්අඩංගුවට ගෙන ඇති අතර ඔවුන් සම්බන්ධයෙන් එරට පොලිසිය රඳවාගෙන ප්‍රශ්න කිරීම් සිදුකරන බව එම මාධ්‍ය වාර්තා සඳහන් කළේය.", "URL": "https://sinhala.adaderana.lk/news.php?nid=103271", "Category": null, "Parent URL": null}