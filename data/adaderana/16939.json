{"Source": "Adaderana", "Timestamp": "June 22, 2011 04:09 pm", "Headline": "මිලියන 8 ක අත්‍යවශ්‍ය ඖෂධ තොගයක් බංග්ලාදේශයෙන් ", "News Content": "අත්‍යවශ්‍ය ඖෂධ ද්‍රව්‍ය තොගයක් බංග්ලාදේශ රජය විසින් ශ්‍රී ලංකා සෞඛ්‍ය අමාත්‍යාංශය වෙත පිරිනමා තිබේ. ජනාධිපති මහින්ද රාජපක්ෂ මහතාගේ ඉල්ලීමකට අනූව දෙරටේ මිත්‍රත්වය තවදුරටත් තහවුරු කරනු වස් මෙම ඖෂධ තොගය පිරිනැමුණු බව සෞඛ්‍ය අමාත්‍යාංශය සඳහන් කරයි. එම ඖෂධවල වටිනාකම රුපියල් මිලියන 8 ට ආසන්න බව සඳහන් වේ. පසුගිය අප්‍රේල් මාසයේ ජනාධිපති මහින්ද රාජපක්ෂ මහතා බංග්ලාදේශයේ සිදුකළ නිල සංචාරයේ දී බංග්‍ලාදේශ රජය ලබාදුන් ප්‍රතිඥාවකට අනූව මෙම ඖෂධ තොගය හිමිවු බව සෞඛ්‍ය අමාත්‍යාංශය පවසයි. සෞඛ්‍ය අමාත්‍ය මෛත්‍රීපාල සිරිසේන මහතා වෙත එය නිල වශයෙන් භාරකිරීම මෙරට සිටින බංග්ලාදේශ තානාපති මහබුබ් උස් සමාන් මහතා විසින් සිදුකළ බව සෞඛ්‍ය අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16939", "Category": null, "Parent URL": null}