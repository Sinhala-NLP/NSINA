{"Source": "Adaderana", "Timestamp": "January 8, 2018 04:21 pm", "Headline": " නාමයෝජනා ප්‍රතික්ෂේප ගැන පොහොට්ටුවෙන් අධිකරණයට පෙත්සමක්", "News Content": "පානදුර, වැලිගම හා තිරප්පනේ යන පළාත් පාලන ආයතන සඳහා ඉදිරිපත් කළ නාමයෝජනා පත්‍ර ප්‍රතික්ෂේප කිරිම නීති විරෝධි බව පවසමින් ශ්‍රී ලංකා පොදු ජන පෙරමුණ ශ්‍රේෂ්ඨාධිකරණයට පෙත්සම් ඉදිරිපත් කර තිබේ. එම පෙරමුණේ ලේකම් නීතිඥ සාගර කාරියවසම් මහතා විසින් අදාළ පෙත්සම් ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය. පෙත්සමේ වගඋත්තරකරුවන් ලෙස මැතිවරණ කොමිසම් සභාවේ සභාපති මහින්ද දේශප්‍රිය මහතා ඇතුළු 08 දෙනෙකු නම් කර තිබේ. පෙත්සම්කරුවන් ප්‍රකාශ කර ඇත්තේ පානදුර, වැලිගම සහ තිරප්පනේ යන පළාත් පාලන ආයතන සඳහා ඉදිරිපත් කළ නාමයෝජනා පත්‍රවල ඇතැම් ලේඛන නිසි පරිදි සහතික කර නොමැති බව පවසමින් ඒවා ප්‍රතික්ෂේප කිරිමට තේරීම් භාර නිළධාරින් කටයුතු කර ඇති බවයි. එම නාමයෝජනා පත්රක ප්‍රතික්ෂේප කිරිම නීතියට පටහැනි බව පෙන්වා දෙන පෙත්සම්කරුවන් ඒවා යළි භාරගන්නා ලෙස වගඋත්තරකරුවන්ට නියෝගයක් නිකුත් කරන ලෙස ශ්‍රේෂ්ඨාධිකරණයෙන් ඉල්ලා තිබේ. එමෙන්ම අදාළ පෙත්සම් විභාගයට ගෙන අවසන් වනතුරු එම පළාත් පාලන ආයතනවල ඡන්ද විමසීම පැවැත්විම අත්හිටුවිමේ අතුරු නියෝගයක් නිකුත් කරන ලෙස ද ඔවුන් ශ්‍රේෂ්ඨාධිකරණයෙන් ඉල්ලා ඇති බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=82683", "Category": null, "Parent URL": null}