{"Source": "Adaderana", "Timestamp": "August 11, 2012 09:50 am", "Headline": "ඡන්දය නිසා බඩු මිල අඩු කළේ නෑ", "News Content": "අත්‍යවශ්‍ය භාණ්ඩවල හිඟයක් ඇතිවුවහොත් හෝ හිඟයක් ඇතිකිරීමට උත්සාහ කළහොත් එම භාණ්ඩ ආනයනය කිරීමට පියවර ගන්නා බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. අත්‍යවශ්‍ය භාණ්ඩ හිඟයකින් තොරව හා අඩුමිලට පාරිභෝගිකයන්ට ලබාදීමට කටයුතු කරමින් සිටින බව නිවේදනයක් නිකුත් කරමින් එම අමාත්‍යාංශය‍ පෙන්වාදෙයි. එහෙත් යම් හෙයකින් එම භාණ්ඩවල හිඟයක් ඇතිවුවහොත් දේශීයව නිෂ්පාදනය කරන අත්‍යවශ්‍ය ආහාර ද්‍රව්‍ය හැර අනෙකුත් ආහාර ද්‍රව්‍ය ආනයනය කිරීමට තීරණය කර ඇත. මේ වන විටත් දිවයින පුරා ඇති අත්‍යවශ්‍ය භාණ්ඩ තොග පිළිබඳව තොරතුරු ලබාගැනීමට පාරිභෝගික අධිකාරිය කටයුතු කරමින් සිටින අතර වෙළ‍ඳපොළෙහි භාණ්ඩ මිල ස්ථාවරව පවත්වා ගැනීමට උපරිම උත්සාහ දරන බව විෂයභාර අමාත්‍යවරයා පවසන්නේය. ඡන්දය ඉලක්ක කර බඩු මිල අඩුකරන බවට විපක්ෂය නගන චෝදනා ප්‍රතික්ෂේප කරන බවද මිල අඩු කිරීමට හැකි ඕනෑම අවස්ථාවක භාණ්ඩ මිල අඩු කර ජනතාවට උපරිම සහන ලබාදීමට රජය කැපවී සිටින බවද විෂයභාර අමාත්‍ය ජොන්ස්ටන් ප්‍රනාන්දු අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26487", "Category": null, "Parent URL": null}