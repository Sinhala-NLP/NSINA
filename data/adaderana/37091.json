{"Source": "Adaderana", "Timestamp": "September 2, 2013 12:20 pm", "Headline": "වාස්ගේ කප්පම් සිද්ධියේ සී.අයි.ඩී පරීක්ෂණ අවසන් - ඇපදීම ප්‍රතික්ෂේපයි", "News Content": "ලක්ෂ 30 ක කප්පම් මුදලක් ගත් බවට චෝදනා ලැබ සිටින හිටපු නියෝජ්‍ය පොලිස්පති වාස් ගුණවර්ධන මහතාට එරෙහිව අපරාධ පරීක්ෂණ දෙපාර්තමේන්තුව විසින් සිදුකරන ලද පරීක්ෂණයේ කටයුතු අවසන් බව එම දෙපාර්තමේන්තුව විසින් අධිකරණයට දන්වා තිබේ. කැලණිය ප්‍රාදේශීය සභා මන්ත්‍රීවරයෙකුව සිටි හසිත මඩවල මහතා ඝාතන සිදුවීමේ සැකකරුවෙකු වන සරත් එදිරිසිංහ නමැති අය‍ගෙන් ලක්ෂ 30 ක මුදලක් කප්පම් වශයෙන් ලබාගත් බවට හිටපු නියෝජ්‍ය පොලිස්පතිවරයාට එරෙහිව චෝදනා ගොනු කර තිබිණි. අදාළ නඩුව අද (02) කැඳවූ අවස්ථාවේදී එකී පරීක්ෂණ කටයුතු අවසන් බැවින් සැකකරුට ඇප ලබාදෙන ලෙස විත්තිය වෙනුවෙන් පෙනී සිටින ලද නීතිඥවරයා අධිකරණයෙන් ඉල්ලා ඇත. එසේම සැකකාර වාස් ගුණවර්ධන මහතාට ලිඛිත පැමිණිල්ලක් අධිකරණය වෙත ඉදිරිපත් කිරීමට අවස්ථාව ලබාදෙන ලෙස කරනු ලැබූ ඉල්ලීමක් අනුව එකී ලිඛිත පැමිණිල්ල අධිකරණය වෙත ලබාදීමද අද සිදුවූ බව අද දෙරණ අධිකරණ වාර්තාකරු පවසයි. එහෙත් සැකකාර හිටපු නියෝජ්‍ය පොලිස්පතිවරයාට ඇප ලබාදීම ප්‍රතික්ෂේප කළ මහර ප්‍රධාන මහේස්ත්‍රාත් දර්ශිකා විමලසිරි මෙනවිය අදාළ නඩුව යළි 16 වන දින කැඳවීමටත්, එතෙක් සැකකරු යළි රක්ෂිත බන්ධනාගාර ගත කරන ලෙසත් නියෝග කළාය.", "URL": "https://sinhala.adaderana.lk/news.php?nid=37091", "Category": null, "Parent URL": null}