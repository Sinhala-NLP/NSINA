{"Source": "Adaderana", "Timestamp": "January 28, 2016 02:47 pm", "Headline": "තාමත් ඉවසීමෙන් බලා ඉන්නවා - රටේ නායකයා දහම් පාසල් යා යුතුයි!", "News Content": "තමන් තාමත් ඉවසීමෙන් යුතුව සිදුවන්නේ කුමක්දැයි බලා සිටින බව හිටපු අමාත්‍ය මර්වින් සිල්වා මහතා පවසයි. ඒත් පුටුව රත්වෙලා නම් ඒ පුටුවේ මකුණො ඉන්නවානම් මකුණන් නොමරා වෙනත් පුටුවක් සොයාගැනීම වඩා සුදුසු බව හෙතෙම කියා සිටියි.දේශපාලනයේ ඇතැම් උදවිය මර්වින් සිල්වාට තියෙන ඊර්ශ්‍යාව නිසා නාම යෝජනා ලබා නොදුන් බවත්, එහෙත් තමන් දිය යටින් කිසිවිටෙකත් ගින්දර ගෙන ගිය පුද්ගලයෙකු නොවන බවත් සිල්වා මහතා කියා සිටියේ අද (28) කටුනායක ප්‍රදේශයේ විවෘත කිරීම් උත්සවයකට එක්වෙමිනි.එහෙත් කොටන කුකුළාට කොයි කොටුවත් එක නිසා තමන් කිසි විටෙකත් බිය නොවන බවත්, තමාගේ ගමන නැවැත්විය නොහැකි බවත් ඔහු මෙහිදී අවධාරණය කළේය.ඊර්ශ්‍යාව, කුහකකම, වෛරය පෙරදැරිව කටයුතු කරනවා නම් ගමනක් නොමැති බවත්, රටේ නායකයා වුණත් දහම් පාසල් ගොස් දහම් අධ්‍යාපනය ලැබීම සුදුසු බවත් සිල්වා මහතා සඳහන් කළේය.බෞද්ධ ස්වාමින්වහන්සේලා ආශ්‍රය කරනවානම්, දැහැමි උපාසක උපාසිකාවන් ආශ්‍රය කරනවානම් රට කරවන අයට වඩා වැඩදායි බවත්, එසේ වන්නේනම් ශ්‍රීලනිපය දෙකඩ නොවන බවත් හිටපු අමාත්‍යවරයා අවධාරණය කළේය.එහෙත් පක්ෂයක් ලෙස දිගින් දිගටම ඔළුවට අත සෝදන්නේනම් කැඩී යන මිනිසුන්ට එකතුවන්නට තැනක් තිබිය යුතු බව ඔහු කියා සිටියේය.මෙ වෙද්දි රටේ මිනිසුන් ණය බරින් මිරිකී සිටින බවත්, ලීසිං සමාගම් විසින් අහිංසක මිනිසුන් සූරාගෙන කන බවත්, එවන් මිනිසුන් ආරක්ෂා කිරීම සඳහා තමන් කැපවීමෙන් ක්‍රියා කරන බවත්,ඒ සඳහා අද දිනයේ සංවිධානයක් පිහිටුවා ගත් බවත්, ඉදිරියේදී එකී සංවිධානය දිවයින පුරා ව්‍යාප්ත කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56726", "Category": null, "Parent URL": null}