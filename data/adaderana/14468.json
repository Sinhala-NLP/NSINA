{"Source": "Adaderana", "Timestamp": "February 25, 2011 01:20 pm", "Headline": "ජීවිත හා ළමා කාලය හැර අහිමි වූ සියලු දේ ලබාදීමට සූදානම් ", "News Content": "උතුරේ ජනතාවට අහිමි වූ ජීවිත සහ ඔවුන්ගේ වටිනා ළමා කාලය හැර ඔවුන්ට අහිමි වූ අනෙකුත් සෑමදෙයක්ම ලබාදීමට කටයුතු කරන බව ජනාධිපති මහින්ද රාජපක්ෂ මහතා සඳහන් කර ඇති බව යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. ඒ වෙනුවෙන් අවශ්‍ය කටයුතු මේ වනවිට සිදුකරන බව ද ඔහු පෙන්වාදෙයි. එමෙන්ම අතීතය පවතිනුයේ පසුතැවීමට නොව වර්තමානය හා අනාගතය වෙනුවෙන් පාඩම් ඉගෙනීම බව වත්මන් රජයේ විශ්වාසය බවත් අමාත්‍යවරයා සඳහන් කරයි. යාපනය කාර්මික විද්‍යාලය, උසස් තාක්ෂණ ආයතනයක් බවට පත්කිරීම වෙනුවෙන් පැවති අද(25) උත්සව අවස්ථාවට එක්වෙමින් ඔහු මෙම කරුණු ප්‍රකාශ කළේය. අද දිනය දෙවැනි වන්නේ 1974 වසරේ ඔක්තොම්බර් මස 06 වන දිනට පමණක් බවත්, එදින එවකට අග්‍රාමාත්‍යවරිය විසින් යාපනය විශ්ව විද්‍යාලය විවෘත කළ බවත් හෙතෙම පෙන්වාදුන්නේය. අඳුරු යුද්ධය පැවති කාලය තුළ පවා උතුරේ ජනතාව අවධානය යොමුකරණු ලැබුවේ සිය දරුවන්ගේ අධ්‍යාපනය පිළිබඳව බව ඩලස් අලහප්පෙරුම මහතා සඳහන් කළේය. යුද ගැටුම් පැවති වසර 30 ක කාලය තුළ උතුරේ දරුවන් වෙත ළඟා නොවූ තාක්ෂණය, ප්‍රාග්ධනය හා තාක්ෂණය එම දරුවන්ට ලබාදීමට වත්මන් රජය කටයුතු කරන බවද උත්සව අවස්ථාවට එක්වූ අමාත්‍යවරයා වැඩිදුරටත් අවධාරණය කළේය. මෙහිදී කොරියානු ආධාර මත රුපියල් මිලියන 133 ක වියදමින් ඉදිකෙරුණු උසස් තාක්ෂණික ආයතනයේ නව ගොඩනැගිල්ලක් ද විවෘත කරනු ලැබූ අතර එම අවස්ථාව ශ්‍රී ලංකාවේ කොරියානු තානාපති චවී කී ෂුල් මහතා ද එක්විය.", "URL": "https://sinhala.adaderana.lk/news.php?nid=14468", "Category": null, "Parent URL": null}