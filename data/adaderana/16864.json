{"Source": "Adaderana", "Timestamp": "June 19, 2011 03:03 pm", "Headline": "ප්‍රමිතියෙන් තොර බඩු-යකඩ  කර්මාන්තයට නඩු", "News Content": "මාදම්පේ- සුදුවැල්ල ප්‍රදේශයේ පිහිටි යකඩ නිෂ්පාදන කර්මාන්ත ශාලාවක ප්‍රමිතියෙන් තොර යකඩ නිෂ්පාදනය කිරීම සම්බන්ධයෙන් එම කර්මාන්ත ශාලාවට එරෙහිව නඩු පැවරීමට තීරණය කර තිබේ. අදාළ කර්මාන්ත ශාලාවේ ප්‍රමිතියෙන් තොර යකඩ නිෂ්පාදනය කිරීම සම්බන්ධව ලැබුණු පැමිණිල්ලක් අනුව මෙලෙස නීතිමය ක්‍රියාමාර්ග ගන්නා බව පාරිභෝගික සේවා අධිකාරිය පවසයි. ඉන්දීය සමාගමක් මඟින් පවත්වාගෙන යනු ලබන මෙම කර්මාන්ත ශාලාව තුළ පරණ යකඩ ගෙනවිත් උණුකර නැවතත් යකඩ කම්බි නිෂ්පාදනය කරන බවට තොරතුරු ලැබී තිබේ. අදාළ කර්මාන්ත ශාලාව තුළ මෙතක් නිෂ්පාදනය කර ඇත්තේ ශ්‍රී ලංකා ප්‍රමිති කාර්යාංශය මඟින් ලබාදී ඇති ප්‍රමිතීන්ට අදාළ කම්බි නොවන බව පාරිභෝගික සේවා අධිකාරිය කියා සිටියි. අධිකාරිය මඟින් සිදුකළ මූලික පරීක්ෂණවලදී අදාළ ප්‍රමිතීන්ට නොමැතිව නිෂ්පාදනය කළ කම්බි ටොන් 200ක් ගබඩා කර තිබියදී සොයාගත් අතර ඉන් කම්බි ටොන් 110ක් මේ වන විටත් මුද්‍රා තබා තිබේ.", "URL": "https://sinhala.adaderana.lk/news.php?nid=16864", "Category": null, "Parent URL": null}