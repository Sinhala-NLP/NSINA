{"Source": "Adaderana", "Timestamp": "March 25, 2011 01:01 pm", "Headline": "රතු කුරුස කමිටුව උතුරේ අවසන් කාර්යාලයත් වසාදමයි", "News Content": "ශ්‍රී ලංකා රජය විසින් සිය ක්‍රියාකාරකම් කොළඹ සිට කරගෙන යන මෙන් ජාත්‍යන්තර රතු කුරුස කමිටුවට කළ ඉල්ලීමෙන් පසු වවුනියාවේ කාර්යාලය වසාදැමීමට එම කමිටුව තීරණය කර තිබේ. පෙබරවාරි මස අග භාගයේ දී යාපනය කාර්යාලයද වසාදැමූ බැවින් මෙම වවුනියාවේ පිහිටි කාර්යාලය රටේ උතුරු ප‍්‍රදේශයේ පිහිටි අවසාන රතු කුරුස කාර්යාලය වේ. මධ්‍යස්ථ අතරමැදියෙකු ලෙසින් ජාත්‍යන්තර රතු කුරුස කමිටුව ගැටුම් පාර්ශවයන් සමග ගැටුමේ වින්දිතයන් ආරක්‍ෂාකිරීම හා ඔවුනට උපකාර ලබාදීමට කටයුතු කර ඇති බව නිවේදනයක් නිකුත් කරමින් එම කමිටුව සඳහන් කරයි. 1989 වසරේදි ඇතිවූ ආරක්‍ෂක තත්වය හමුවේ පළමුව අනුරාධපුර කාර්යාලයේ සිට රතු කුරුස ආයතනය වවුනියා ප‍්‍රදේශයේ කටයුතු ආරම්භ කර තිබේ. 1997 දී රතු කුරුස ආයතනය වවුනියා නගරයේ තම කාර්යාලය ස්ථාවර වශයෙන්ම පිහිටුවා ගෙන ඇති අතර වසරින් වසර ගෙවුණු කාලයත් සමගින් ආයතනය සිය කටයුතු ඒ අවටින් වූ මුලතිවු, කිලිනොච්ච් හා මන්නාරම යන දිස්ත‍්‍රික්කවලටද ව්‍යාප්ත කරනු ලැබීය.", "URL": "https://sinhala.adaderana.lk/news.php?nid=15068", "Category": null, "Parent URL": null}