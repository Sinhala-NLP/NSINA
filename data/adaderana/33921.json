{"Source": "Adaderana", "Timestamp": "May 8, 2013 04:10 pm", "Headline": "රණවිරු සැමරුම් මාසය ඇරඹෙයි", "News Content": "රණවිරු සැමරුම් මාසය ප්‍රකාශයට පත් කිරීම ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී අද (08) පෙරවරුවේ සිදුකෙරිණි. ප්‍රථම රණවිරු කොඩිය ජනාධිපතිවරයා වෙත පැළඳවීමෙන් අනතුරුව රණවිරු සැමරුම් මාසය ප්‍රකාශයට පත් කෙරුණු බව ජනාධිපති මාධ්‍ය අංශය සඳහන් කළේය. අද දින ප්‍රකාශයට පත් කෙරුණු රණවිරු සැමරුම් මාසය ලබන මස 08 වන දින දක්වා ක්‍රියාත්මක කෙරෙයි. මෙම මාසය තුළ රණවිරු සැමරුම් වැඩසටහන් රැසක් ක්‍රියාත්මක කිරීමට රාජ්‍ය ආරක්ෂක සහ රණවිරු සේවා අධිකාරිය සැලසුම් කර තිබේ. මෙහිදී පසුගිය වසරේ දී රණවිරු කොඩි වලින් ලද ආදායම පළාත් ආණ්ඩුකාරවරුන් විසින් ජනාධිපතිවරයා වෙත පිළිගන්වනු ලැබීය. ඒ අනුව එම මුදල් රණවිරු පවුල්වල සුභසාධන කටයුතු සඳහා යොදාගැනීම වෙනුවෙන් රණවිරු සේවා අධිකාරිය වෙත ලබා දීම ද මෙහිදී සිදු වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=33921", "Category": null, "Parent URL": null}