{"Source": "Adaderana", "Timestamp": "March 2, 2018 12:02 pm", "Headline": "වතුකම්කරුවන්ගේ මන්දපෝෂණය නැතිකරන්න මත්ස්‍ය පැටවු  34000ක් මුදාහරියි", "News Content": "වතුකම්කරුවන්ගේ පෝෂණ තත්ත්වය ඉහළ දැමීම සඳහා දඹුල්ල මිරිදිය මත්ස්‍ය අභිජනණ මධ්‍යස්ථානයේ අභිජනණය කරන ලද මත්ස්‍ය පැටවුන් තිස්හතර දහසක් අඹගමුව ප‍්‍රාදේශීය ලේකම් කොට්ඨාශයේ හැටන් ෂැණන් වතුයායේ කේ.එම්.කොටසේ ඉදිකරන ඇති ටැංකි සහ පොකුණු මතට මුදාහැරීම ඊයේ (01) සිදුකර තිබේ. ජාතික ජලජීවී වගා සංවර්ධන අධිකාරීයේ නුවරඑළිය දිස්ති‍්‍රක් කාර්යාලය මඟින් මෙම මත්ස්‍ය පැටවුන් මුදාහරිනු ලැබුවේය. ශීතල කාළගුණයට ඔරොත්තු දෙන බුලූ තිලාපි මත්ස්‍ය පැටවුන් හාරදහසක් ආරක්‍ෂිත දැල් සහිත ටැංකියක් මතට මුදාහැරිය අතර තිලාපි මත්ස්‍ය ඇගිල්ලන් පැටවුන් තිස්දහසක් සෙසු ටැංකි මතට මුදාහැර තිබේ. ආරක්‍ෂිත ටැංකිය මත මුදාහරින ලද මත්ස්‍ය පැටවුන් දියබල්ලන්ගෙන් ආරක්‍ෂා කර ගැනීම සඳහා රුපියල් මිලියන අටක වියදමින් ජාතික ජලජීවී වගා සංවර්ධන අධිකාරිය මඟින් දැල් ආවරණයක්ද ලබාදී ඇත. මෙසේ ටැංකි සහ පොකුණුවලට මුදාහැරි මත්ස්‍ය පැටවුන් මාස හයක් ඇතුලත ග‍්‍රෑම් හත්සිය පනහ දක්වා වැඩෙන අතර එම ජලාශයට මුදාහැරි මත්ස්‍ය පැටවුන් මෙන් විසි ගුණයකින් එම මත්ස්‍ය පැටවුන් වර්ධනය වන බවයි ජාතික ජලජීවී සංවර්ධන අධිකාරියේ අඹගමුව ප‍්‍රාදේශිය ලේකමි කොට්ඨාශයේ ව්‍යපෘති නිළධාරී බුද්ධික කුෂාන් මහතා කියා සිටියේය. එම වතුයායේ තෙත් බිම්වල ඉදිකර ඇති ටැංකි සහ පොකුණු මත මුදාහැර ඇති මත්ස්‍ය පැටවුන් වැඩීමෙන් අනතුරුව එම මත්ස්‍ය අස්වැන්න එම වතුයායේ පදිංචි වතුකම්කරුවන්ටම නොමිලේ ලබා දෙන අතර එම මත්ස්‍ය ටැංකි සහ පොකුණු අවට වතුකම්කරුවන් අමතර ආදායමක් වශයෙන් පරිසර හිතකාමී ලෙස එළවළු වගාවද සිදුකරනු ලබයි. මෙම මත්ස්‍ය පැටවුන් මුදාහැරීමේ අවස්ථාවට ජාතික ජලජීවී වගා සංවර්ධන අධිකාරීයේ නුවරඑළිය දිස්ති‍්‍රක් කාර්යාලයේ දිස්ති‍්‍රක් කළමණාකරු මධුරංග සමරකෝන්, අඹගමුව ප‍්‍රාදේශීය කොට්ඨාශයේ ව්‍යාපෘති නිළධාරී වන බුද්ධීක කුෂාන්, මලිත් යොහාන් යන මහතුන්ද සහභාගි වී ඇත.", "URL": "https://sinhala.adaderana.lk/news.php?nid=85067", "Category": null, "Parent URL": null}