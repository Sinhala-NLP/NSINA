{"Source": "Adaderana", "Timestamp": "December 25, 2018 04:42 pm", "Headline": "වැඩිම ටෙස්ට් ලකුණු ලැයිස්තුවේ තෙවන ස්ථානය කුසල්ට", "News Content": "මෙම වසර තුළ වැඩිම ටෙස්ට් ලකුණු සංඛාවක් රැස්කළ ක්‍රීඩක ලැයිස්තුවේ තෙවන ස්ථානයට පත් වීමට ශ්‍රී ලංකා ක්‍රීඩක කුසල් මෙන්ඩිස් සමත්ව තිබේ. මෙන්ඩිස් ටෙස්ට් තරඟ 11 කට සහභාගී වී ඇති අතර ඉනිම 21 කදී ඔහු රැස්කරගෙන ඇති ලකුණු සංඛ්‍යාව 941 ක් වේ. ශ්‍රී ලංකා ක්‍රීඩක දිමුත් කරුණාරත්න ද එම ලැයිස්තුවේ පස්වන ස්ථානයට පත්ව ඇති අතර ඉනිම 15 කදී ඔහු ලකුණු 736 ක් රැස් කරගෙන තිබේ. 2018 වසරේ වැඩිම ටෙස්ට් ලකුණු සංඛ්‍යාවක් රැස්කල ක්‍රීඩකයා බවට පත්ව ඇත්තේ ඉනිම 22 කදී ටෙස්ට් ලකුණු 1240 ක් රැස් කල ඉන්දීය ක්‍රීඩක විරාත් කෝලි යි. එංගලන්ත ක්‍රීඩක ජෝ රූට් එම ලැයිස්තුවේ දෙවන ස්ථානයට පත්ව ඇත. මේ අතර ශ්‍රී ලංකා ක්‍රීඩකයින් අතරින් ඇන්ජලෝ මැතිව්ස් මේ වසරේ වැඩිම ටෙස්ට් ලකුණු සංඛ්‍යාවක් රැස් කර ගත් ක්‍රීඩකයින් අතර 15 වන ස්ථානයට පත්ව ඇති අතර රොෂේන් සිල්වා 16 වන ස්ථානයටත් ධනංජයද සිල්වා 22 වන ස්ථානයටත් නිරෝෂන් දික්වැල්ල 23 වන ස්ථානයටත් පත්ව ඇති බව සඳහන්.", "URL": "https://sinhala.adaderana.lk/news.php?nid=101276", "Category": null, "Parent URL": null}