{"Source": "Adaderana", "Timestamp": "May 27, 2016 09:48 am", "Headline": "ජනපති එතෙර නායකයින් රැසක් මුණ ගැසෙයි", "News Content": "ජනාධිපති මෛත්‍රීපාල සිරිසේන මහතා සහ ඉන්දුනීසියා ජනාධිපති ජොකෝ විඩෝඩො මහතා අතර ජපානයේ නගෝයාහිදී ද්විපාර්ශවික සාකච්ඡා පවත්වා තිබේ.ජි-7 සමුළුවට සහභාගී වීම සඳහා ජපානයට ගොස් සිටින එම රාජ්‍ය නායකයින් අතර ඉතා සුහදශීලි මට්ටමින් පැවති අදාළ සාකච්ඡාවේ දී දෙරටේ ආර්ථික සහ වෙළෙඳ කටයුතු ඇතුළු කරුණු රැසක් පිළිබඳව අවධානය යොමුවු බව ජනාධිපති මාධ්‍ය අංශය සඳහන් කළේය. ඒ අනුව ඉන්දුනීසියාව සහ ශ්‍රී ලංකාව අතර ගුවන් ගමන්වාර සංඛ්‍යාව ඉහළ නැංවීම කෙරෙහි එකඟතාව පළ වු බව සඳහන්ය. මෙරට රබර් සඳහා හොඳ මිලක් ලබාදීම සම්බන්ධයෙන් ජනාධිපති මෛත්‍රීපාල සිරිසේන මහතා කළ ඉල්ලීම පිළිබඳ පොදු එකඟතාවකින් කටයුතු කිරීම පිළිබඳව ද තීරණය වී ඇත.මේ අතර ජනාධිපති මෛත්‍රීපාල සිරිසේන මහතා ජපාන විදේශ වෙළෙඳ සංවිධානයේ සභාපති හිරෝයුකී ඉෂිගේ මහතා සහ ඔනොමිචි ඩොක්යාඩ් ආයතනයේ සභාපති ටකාෂි නකාබේ මහතා සමග ද ඊයේ පස්වරුවේ සාකච්ඡාවල නිරත වුණි. තෙල් සහ ගෑස් කර්මාන්තය සඳහාත් පොල් සහ වෙනත් වැවිලි කර්මාන්ත සඳහාත් මෙරට තුළ ආයෝජනය ඉහළ නැංවීම පිළිබඳ එම සාකච්ඡාවල දී අවධානය යොමුව ඇත.මේ අතර ජී-7 සමුළුව දෙවන දිනටත් අද පැවැත්වෙයි.", "URL": "https://sinhala.adaderana.lk/news.php?nid=60522", "Category": null, "Parent URL": null}