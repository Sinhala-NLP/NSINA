{"Source": "Adaderana", "Timestamp": "December 17, 2012 11:37 am", "Headline": "ඉදිරි පැය 24 තීරණාත්මකයි - විමසිලිමත් වන්න", "News Content": "මහනුවර, නුවරඑළිය, බදුල්ල සහ මාතලේ දිස්ත්‍රීක්කවලට පවත්නා දැඩි වර්ෂාපතනය ඉදිරි පැය 24 තුළද පැවැතියහොත් එම ප්‍රදේශවල නායයාම්, ගල් පෙරළීම් වැනි ආපදා සිදුවිය හැකි බව ජාතික ගොඩනැගිලි ද්‍රව්‍ය පර්යේෂණ සංවිධානය පවසයි. ඒ අනුව එකී ප්‍රදේශවල වෙසෙන ජනතාව මේ පිළිබඳව දැඩි අවධානයෙන් පසුවිය යුතු බව ද එම ආයතනය දන්වා සිටියි. මේ අතර මාතලේ රත්තොට, දික්කුඹුර ප්‍රදේශයේ නිවසකට පස් කන්දක් කඩා වැටීමෙන් එම නිවසේ සිටි 16 හැවිරිදි ගැහැණු ළමයෙකු මියගොස් ඇයගේ මව තුවාල ලබා රෝහල් ගත කර ඇතැයි ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=30027", "Category": null, "Parent URL": null}