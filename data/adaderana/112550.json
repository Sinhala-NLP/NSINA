{"Source": "Adaderana", "Timestamp": "June 22, 2019 03:51 pm", "Headline": "වර්ජනය නිසා දකුණු වෙරළබඩ දුම්රිය හරස් මාර්ගයන්හි ගේට්ටුත් අක්‍රීය වෙයි", "News Content": "මේ වන විට ක්‍රියාත්මක වෙමින් පවතින දුම්රිය වර්ජනය හේතුවෙන් මගීන් පත්ව සිටින්නේ දැඩි දුෂ්කරතාවයකටය. වර්ජනය හේතුවෙන් දුම්රිය ගමන්වාර රැසක් අවලංගු වී තිබු අතර කාර්යාල දුම්රියන් කිහිපයක් පමණක් ධාවනය කිරීම සිදු විය. මේ අතර දකුණු වෙරළබඩ දුම්රිය මාර්ගයේ දුම්රිය ස්ථානයන්හි දුම්රිය හරස් මාර්ගයේ ඇති ආරක්ෂිත ගේට්ටු ද ක්‍රියාත්මක වී නොමැති අතර මේ හේතුවෙන් ප්‍රදේශවාසීන් එක්ව දුම්රිය හරස් මාර්ගවලට ආරක්ෂාව සැපයීමට කටයුතු කර ඇති බව අද දෙරණ වාර්තාකරු පවසයි. අතින් ක්‍රියා කරවන දුම්රිය ගේට්ටුවල පාලන කාමරයන් ද ඉබි යතුරු දමා වසා දමා තිබු බව අප වාර්තාකරු ප්‍රකාශ කළේය. මේ හේතුවෙන් දුම්රිය හරස් මාර්ගයන්හි දැඩි අනාරක්ෂිත බවක් ඇති වී ඇති අතර අනතුරු වළක්වාගැනීම උදෙසා ප්‍රදේශවාසීන් එක්ව මැදිහත් වී කටයුතු කර ඇත.", "URL": "https://sinhala.adaderana.lk/news.php?nid=112550", "Category": null, "Parent URL": null}