{"Source": "Adaderana", "Timestamp": "December 11, 2015 10:39 am", "Headline": "නාරාහෙන්පිට හිටපු O.I.Cට ඇප ", "News Content": "රුපියල් ලක්ෂ 25ක අල්ලස් සිද්ධියට චෝදනා එල්ල වූ නාරාහේන්පිට පොලීසියේ හිටපු ස්ථානාධිපති උපුල් ධම්මික ගුණතිලක මහතා ඇප මත නිදහස් කර තිබේ.රුපියල් 15,000 ක මුදල් ඇපයක් සහ ලක්ෂ 10 බැගින් වූ ශරිර ඇප දෙකක් මත හිටපු ස්ථානාධිපතිවරයා මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ වාර්තාකරු සදහන් කළේය.වෛද්‍යවරයෙකුගෙන් රුපියල් ලක්ෂ 25ක අල්ලසක් ගත් බවට නාරාහෙන්පිට පොලිසියේ අපරාධ අංශ‍යේ ස්ථානාධිපති උප පොලිස් පරීක්ෂක සුගතපාල නැමැත්තා පළමුව අත්අඩංගුවට ගෙන රිමාන්ඩ් කර පසුව ඇප මත නිදහස් කෙරිණ.මේ සම්බන්ධ පරීක්ෂණවලදී හෙළි වූ කරුණු මත පසුව එම පොලිසියේ හිටපු ස්ථානාධිපති අත්අඩංගුවට ගෙන උසාවියට ඉදිරිපත් කිරීමෙන් පසු රිමාන්ඩ් කරන ලදී.ඔහු අත්අඩංගුවට ගැනීමට මත්තෙන් නාරාහෙන්පිට සිට අම්පාර පොලිස් ස්ථානයේ සාමාන්‍ය රාජකාරී සඳහා මාරු කර යැවී තිබුණි.කෙසේ වෙතත් සැකකාර ස්ථානාධිපතිවරයාට මෙලෙස අද ඇප ලබාදී තිබේ.", "URL": "https://sinhala.adaderana.lk/news.php?nid=55658", "Category": null, "Parent URL": null}