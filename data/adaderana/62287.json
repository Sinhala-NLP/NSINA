{"Source": "Adaderana", "Timestamp": "July 21, 2016 04:05 pm", "Headline": "ජනපතිගේ වැඩි සැලකිල්ල කාටද දන්නේ නෑ", "News Content": "ජනාධිපති මෛත්‍රීපාල සිරිසේන මහතා වැඩි සැලකිල්ලක් දක්වන්නේ කාටදැයි පැහැදිලි නොමැති බව මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි.ජනාධිපතිවරයා ඒකාබද්ධ විපක්ෂයේ මන්ත්‍රීවරුන් සමගද සාකච්ඡා පවත්වන බවත්, එතුමා පසුගිය දිනවල එවන් සාකච්ඡා පැවැත්වූ නමුත් ඒ පිළිබඳ සෙසු අයට කිසිවක් කියා නොමැති බව රාජ්‍ය අමාත්‍යවරයා කියා සිටියේ අද(21)කොළඹ පැවති මාධ්‍ය හමුවකදීය.ජනාධිපතිවරයා ශ්‍රීලනිපයේ අය සමග මෙන්ම ඒකාබද්ධ විපක්ෂයේ අය සමගද සාකච්ඡා පවත්වන බව හෙතෙම සිහිපත් කළේය.ඒකාබද්ධ විපක්ෂයේ අය සමග සාකච්ඡාවලට යන්නේද පක්ෂය දැනුවත් කර නොමැති බැවින් ඒ පිළිබඳ වැඩි යමක් නොදන්නා බවත්,වැඩි සැලකිල්ල කාටද යන්න හෝ පැහැදිලි නැති බවත් හෙතෙම සඳහන් කළේය.ඒකාබද්ධ විපක්ෂය මෙන්ම ශ්‍රීලනිපය වෙන වෙන්ව රැස්වීම් පවත්වන විට,වෙන් වෙන්ව මාධ්‍ය හමු කැඳවන විට බෙදීමක් ඇති බව යම් අයෙකුට පෙනීම වැරදි සහගත නොවන නමුත් මහින්ද පිල හා මෛත්‍රී පිල යනුවෙන් පිල් දෙකක් නොපවතින බව පෙරේරා මහතා කියා සිටියේය.ඒකාබද්ධ විපක්ෂයේත් විවිධ මත තියෙන අය සිටින නමුත් එසේ වූ පමණින් ඒකාබද්ධ නොවන බවක් කිවනොහැකි බවද ඔහු පෙන්වා දුන්නේය.මෙහිදී බැසිල් රාජපක්ෂ මහතාට එරෙහිව නැඟෙන චෝදනා සම්බන්ධයෙන් මාධ්‍යවේදියෙකු විසින් විමසන ලදුව ඊට අමාත්‍යවරයා ලබාදුන් පිළිතුරු වූයේ \"මේවා විකාර නඩු\"යන්නයි.බැසිල් රාජපක්ෂ මහතාට එරෙහිව පවත්වාගෙන යන නඩු 'දූෂිත නඩු'යයි තමාට නොපෙනෙන බවද පෙරේරා මහතා සඳහන් කළේය.මේ අතර මාධ්‍යවේදියෙකු ඇසූ තවත් ප්‍රශ්නයකට ප්‍රතිචාර දක්වමින් රාජ්‍ය අමාත්‍ය ඩිලාන් පෙරේරා මහතා කියා සිටියේ කුමාර් ගුණරත්නම්ට සහ විමල් වීරවංශට එකම චෝදනාවන්ට නඩු වැටුණත් කුමාර් ගුණරත්නම් තාමත් රිමාන්ඩ් බාරයේ පසුවීමට හා වීරවංශ නිදහස්වීමට හේතුව පක්ෂ අතර නොව අග්‍රාමාත්‍යවරයා හා වීරවංශ මහතා අතර පවත්වා පුද්ගලික ගනුදෙනු බව අවධාරණය කළේය.\"හැමතැනම තියෙන්නේ ඩීල් තමා\"ඩිලාන් පෙරේරා මහතා මෙහිදී වැඩිදුරටත් කියා සිටියේය.එජාපය සමග මතභේද තිබුණද ආණ්ඩුව තුළ ගැටළු නිරාකරණය කර ගැනීමට නිරන්තර සාකච්ඡා පවත්වන බවත්,ඒ අනුව වැට් බදු සංශෝධනය සම්බන්ධයෙන්ද ජනාධිපති,අග්‍රාමාත්‍ය,මුදල් අමාත්‍ය සමග සාකච්ඡා පැවැත්වූ බවත් ඔහු සිහිපත් කළේය.ඒ අනුව මුදල් අමාත්‍යවරයාට 'මල නොතලා රොන් ගන්නා ලෙස'හෙවත් ජනතාව පීඩාවට පත් නොකොට බදු අයකරගන්නා ලෙස උපදෙස් දුන් බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62287", "Category": null, "Parent URL": null}