{"Source": "Adaderana", "Timestamp": "September 8, 2019 03:10 pm", "Headline": "ලැව් ගිනි නිවන්න බොලිවියාව ජාත්‍යන්තර සහය පතයි", "News Content": "බොලිවියාවේ පැතිර යන ලැව්ගිනි පාලනය කිරීම සඳහා සහය වන ලෙස බොලිවියානු ජනාධිපති එවො මොරාලෙස් ජාත්‍යන්තරයෙන් ඉල්ලීමක් කරයි. එම ඉල්ලීමට ප්‍රංශය සහ රුසියාව ප්‍රතිචාර දක්වා ඇත. බොලිවියාවේ පැතිර යන ලැව්ගිනි පාලනය කිරීමේ මෙහෙයුම්වලට සහය වෙමින් ඒ සඳහා අවශ්‍ය ආධාර සහ ගිනි නිවාරණ කාර්ය මණ්ඩලයක් එරටට යැවීමට ප්‍රංශය පියවර ගෙන ඇත. සිය මාතෘභූමියේ සහයට පැමිණි ප්‍රංශ ගිනි නිවන භටයින්ට බොලිවියානු ජනාධිපති එවො මොරාලෙස් ගෙන් හිමිවුණේ උණුසුම් පිළිගැනීමක්. පැරගුවේ සහ බ්‍රසීලය අතර බොලිවියානු දේශසීමාව අසළ කඳුකර වනාන්තරයේ විශාල ප්‍රදේශයක් සහ සැවානා තෘණ බිම්වල ලැව්ගිනි පැතිර යමින් පවතියි. ලැව්ගිනිවලින් අවම වශයෙන් හෙක්ටයාර මිලියනයක් එනම් ආසන්න වශයෙන් වර්ග සැතපුම් 38000ක ප්‍රදේශයකට බලපෑම් එල්ල වී ඇති බව සඳහන්. ඇමසන් කලාපයේ පැතිර යන ලැව්ගිනි පාලනය කිරීමට ලබාදුන් ප්‍රංශ ආධාර අසල්වැසි බ්‍රසීලය ප්‍රතික්ෂේප කළත් බොලිවියානු ජනාධිපතිවරයා අසීරු අවස්ථාවේ ජාත්‍යන්තර සහය ලබා ගැනීම පිළිබඳව පාර්ශව රැසකගේ ඇගයීමට ලක්ව ඇත. ප්‍රංශයේ පැවති ජී 7 සමුළුවේදී ඇමසන් වනාන්තරය වෙනුවෙන් වෙන් කෙරුණු අමෙරිකානු ඩොලර් මිලියන 20ක මුදල් ප්‍රතිපාදන බ්‍රසීල ජනාධිපති ජෙයර් බොල්සොනාරෝ ප්‍රතික්ෂේප කළේය. ඉන් නොනැවතුණු ජනාධිපති බොල්සොනාරෝ ප්‍රංශ ජනාධිපති එම්මානුවෙල් මැක්‍රෝන් ගේ බිරිඳට අපහාස කළ අතරම ඔහු බ්‍රසීලයේ ස්වෛරීභාවයට අවමන් කළ බවට චෝදනා කළේය. මේ අතර මේ වනවිට බොලිවියාවේ ලැව්ගිනි පාලනය කිරීමේ මෙහෙයුම් සඳහා රුසියානු ගුවන් යානයක්ද එක්වී සිටින බව විදෙස් වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=118588", "Category": null, "Parent URL": null}