{"Source": "Adaderana", "Timestamp": "July 29, 2019 12:36 pm", "Headline": " පුද්ගලික පන්ති තහනම පිළිබඳ කෙටුම්පතට එරෙහිව ශ්‍රේෂ්ඨාධිකරණයට පෙත්සමක්", "News Content": "ඉරිදා සහ පොහොය දිනවල උපකාරක පන්ති පැවැත්වීම තහනම් කිරීමේ අරමුණින් රජය විසින් පාර්ලිමේන්තුවට ඉදිරිපත් කර තිබෙන නිවාඩු සංශෝධන පනත් කෙටුම්පතේ අන්තර්ගතය වගන්ති කීපයක් ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කරන මෙන් ඉල්ලා ශ්‍රේෂ්ඨාධිකරණයට පෙත්සම් දෙකක් ඉදිරිපත් වී තිබේ. සමස්ථ ලංකා වෘත්තිය දේශකයින්ගේ සංගමයේ හිටපු සභාපති සහ උපකාරක පන්ති ගුරුවරයකු ආචාර්ය. සුදත් දියගුආරච්චි සහ පියෙකු වන රුචිර මිරියගොල්ල යන අය විසින් අදාළ පෙත්සම් ඉදිරිපත් කළේය. එහි වගඋත්තරකරු ලෙස නීතිපතිවරයා නම් කර තිබේ. පෙත්සම්කරුවන් කියා සිටින්නේ රජය විසින් පාර්ලිමේන්තුවට ඉදිරිපත් කර තිබෙන නිවාඩු සංශෝධන පනත් කෙටුම්පත තුළින් ඉරුදින සහ පොහොය දිනවල උපකාරක පන්ති පැවැත්වීම තහනම් කිරීමට තීරණය කර තිබෙන බවයි. මේ තුළින් දරුවන්ට නිදහසේ අධ්‍යාපනය හැදෑරීමට තිබෙන මූලික අයිතිය කප්පාදු වෙන බව පෙත්සම්කරුවන් පෙන්වා දෙයි. ඊට අමතරව උපකාරක පන්ති ගුරුවරුන්ට ඔවුන්ගේ රැකියාව නිදහසේ කිරීමට තිබෙන මූලික අයිතියද උල්ලංඝනය වන බව පෙත්සම්කරුවන් පෙන්වා දෙයි. අදාළ පනත් කෙටුම්පතේ අන්තර්ගතය මෙම විධිවිධාන හරහා ආණ්ඩුක්‍රම ව්‍යවස්ථාව මඟින් සහතික කර තිබෙන මූලික අයිතීන් උල්ලංඝනය වීමක් සිදුවන බවට තීන්දු කරන ලෙසත් අදාළ පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය අනුමත විය යුතු බවට තීන්දුවක් ලබාදෙන මෙන් ද පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=115266", "Category": null, "Parent URL": null}