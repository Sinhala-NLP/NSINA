{"Source": "Adaderana", "Timestamp": "October 4, 2011 02:55 pm", "Headline": "නෙදර්ලන්තයේ ද්‍රවිඩ දරුවන්ට එල්.ටී.ටී.ඊයෙන් බ්‍රේන් වොෂ් ටියුෂන් ", "News Content": "එල්.ටී.ටී.ඊ සංවිධානයට අයත් ප්‍රබල සංවිධානයක් විසින් නෙදර්ලන්තයේ සති අන්ත පාසල් 21 ක් පවත්වාගෙන යන බව එරට පොලීසිය විසින් අනාවරණය කර ඇති බව විදෙස් මාධ්‍ය උපුටා දක්වයි. සෙනසුරාදා දිනයන්හි VNG නමැති සංවිධානයක් විසින් මෙම පාසල් පවත්වාගෙන යමින් සිටින බව පොලීසිය විසින් එරට බලධාරීන්ට ඉදිරිපත් කර ඇති වාර්තාවක දැක්වෙයි. අමෙස්ටර්ඩෑන්,රොටර්ඩෑම්,ද හේග්,බ්‍රෙඩා,එයින්දෝවන්,අර්න්හෙම්,ලීයූවර්දාන් නගර කේන්ද්‍ර කරගනිමින් පවත්වාගෙන යන මෙම පාසල්වල ද්‍රවිඩ භාෂා සම්භවය,නැටුම් හා රංගකලාව ආදී විෂයන් උගන්වන බව මතුපිටින් පෙන්වන බව ANP පුවත් සේවය සඳහන් කරයි. එසේ වුවද මෙම පාසල්වල ද්‍රවිඩ ජන වර්ගිකත්වය කෙරෙහි ජාත්‍යාලයක් ඇති කරවන බවත්,සන්නද්ධ අරගල පිළිබඳ හා ද්‍රවිඩ ජනයා විමුක්ති අරගලයක නිරතවී සිටින බවට ඒත්තු ගන්වමින් ඉගැන්වීම් කරන බවත් පොලීසිය විසින් සකස් කළ වාර්තාවෙන් හෙළිදරව් කරන බව ANP පුවත් සේවය පෙන්වාදෙයි. මෙම පොලිස් වාර්තාවේ අරමුණ වී ඇත්තේ මෙම පාසල් කෙරෙහි රජයේ බලධාරීන්ගේ අවධානය යොමු කරවීම බවත්,මේ හා සමාන ලෙස පවත්වාගෙන යන වෙනත් රටවල පාසල් හා ද්‍රවිඩ පුද්ගලික පාසල් ත්‍රස්තවාදයට උඩගෙඩි නොදෙන බවත් සඳහන් වේ. එසේ වුවද නෙදර්ලන්තයේම හේග් නුවර අධිකරණයක් විසින් ශ්‍රී ලංකාවේ එල්.ටී.ටී.ඊ සංවිධානයට ලබාදීම සඳහා මුදල් එක්රැස් කළ බවට චෝදනා කරමින් පුද්ගලයින් පස්දෙනකුට එරෙහිව නඩුවක් විභාගවෙමින් පවත්නා බවද ANP පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=19137", "Category": null, "Parent URL": null}