{"Source": "Adaderana", "Timestamp": "February 14, 2019 07:58 pm", "Headline": "ඩුබායි පොලීසියේදී පවුලේ නීතිඥවරයා අමල් හා පුතු හමුවෙයි", "News Content": "මාකඳුරේ මධූෂ් සමඟ ඩුබායිහිදී අත්අඩංගුවට පත් ගායක අමල් පෙරේරා හා ඔහුගේ පුත් නදීමාල් පෙරේරා වෙනුවෙන් පෙනී සිටීමට එරටට පිටත්ව ගිය ඔවුන්ගේ පවුලේ නීතිඥ ශාබ්දික වෙල්ලප්පිලි මහතා බර් ඩුබායි පොලිස් බන්ධනාගාරයේ විශේෂ මැදිරියකදී අද(14) ඔවුන් දෙදෙනා හමුවී සාකච්ඡා කර තිබේ. මේ අතර මාකඳුරේ මධූෂ්ගේ අනියම් බිරිඳගේ පුංචි අම්මාගේ සපුගස්කන්ද ප්‍රදේශයේ පිහිටි නිවසේ තිබි වෑන් රථයක් හා ජීප් රථයක් පොලිස් විශේෂ කාර්ය බලකාය විසින් සිය බාරයට ගනු ලැබීය. මාකඳුරේ මඳුෂ් සමග අත්අඩංගුවට පත්වූ ගායක අමල් පෙරේරා සහ ඔහුගේ පුත් නදීමාල් පෙරේරා වෙනුවෙන් කරුණු දැක්වීම සඳහා පසුගිය 12 වැනිදා රාත්‍රියේ ඩුබායි බලා පිටත්ව ගිය ඔවුන්ගේ පවුලේ නීතීඥ ශාබ්දික වෙල්ලප්පිලි මහතා බර් ඩුබායි පොලිස් රැඳවුම් මධ්‍යස්ථානයේ ප්‍රධානියා හමුවී සාකච්ඡා කර තිබේ. සැකකරුවන් අත්අඩංගුවට ගත් අවස්ථාවේ සහ ඉන් පසුව එනම් අවස්ථා 2කදී විෂ මත්ද්‍රව්‍ය ශරීරගතව ඇත් දැයි පරීක්ෂා කිරීම සඳහා ඔවුන්ගෙන් රුධිර සාම්පල ලබා ගත් බව එම පොලිස් ප්‍රධානියා ප්‍රකාශ කළ බව නීතීඥ ශාබ්දික වෙල්ලප්පිලි මහතා අද දෙරණට සඳහන් කළේය. පළමු රුධිර පරීක්ෂණයේදී මාකඳුරේ මධූෂ්, ගායක අමල් පෙරේරා, රංගන ශිල්පි රයන් වෑන් රෝයන් ඇතුළු 31 දෙනෙකු කොකේන් නම් මත්ද්‍රව්‍ය පානය කර ඇතැයි තහවුරු වූ බව මීට පෙර වාර්තා විය. කෙසේ වෙතත් ගායක අමල් පෙරේරාගේ පවුලේ නීතීඥ ශාබ්දික වෙල්ලප්පිලි මහතා අද දෙරණට පැවසුවේ, දෙවැනි රුධිර සාම්පල පරීක්ෂාවේ අවසන් වාර්තාව ලැබුණු පසු සැකකරුවන්ට එරෙහිව ඩුබායි මහජන නීති සම්පාදක දෙපාර්තමේන්තුව විසින් ඔවුන්ට එරෙහිව චෝදනා ගොනු කරන බවයි. එමෙන්ම තමන්ට අද දිනයේදී බර් ඩුබායි පොලිසියේ විශේෂ මැදිරියකදී අමල් පෙරේරා සහ ඔහුගේ පුත් නදීමාල් පෙරේරා හමු වීමට අවස්ථාව හිමිවූ බවද නීතිඥ ශාබ්දික වෙල්ලප්පිලි මහතා අද දෙරණට පැවසීය.", "URL": "https://sinhala.adaderana.lk/news.php?nid=104336", "Category": null, "Parent URL": null}