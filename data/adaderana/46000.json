{"Source": "Adaderana", "Timestamp": "September 11, 2014 04:40 pm", "Headline": "එක මත්පැන් බලපත්‍රයක් හරි දුන්නැයි ඔප්පු කළොත් මම ඇමතිකමෙන් යනවා", "News Content": "ඌවේ විපක්ෂ මැතිවරණ අපේක්ෂකයින් විසින් තමන්ට විවාදවලට පැමිණෙන්නැයි ආරාධනා කළත් තමන් එම විවාදවලට නොඑන බවත් මඩවලට පිළිතුරුදීමට තමාට අවශ්‍යතාවයක් නැති බවත්, ඌව පළාත් සභාවේ හිටපු මහඇමති මෙන්ම අපේක්ෂක ශෂීන්ද්‍ර රාජපක්ෂ මහතා පවසයි. අද (11) පෙරවරුවේ කොළඹදී පැවැති මාධ්‍ය හමුවකදී ඔහු මේ බව පැවසීය. ඩිෆෙන්ඩර් රථ මොණරාගල සැරිසරන බවට එල්ල වන චෝදනාවලට පිළිතුරු දුන් ශෂීන්ද්‍ර රාජපක්ෂ මහතා ඩිෆෙන්ඩර් යනු වාහනයක් බවත්, එය වැඩකටයුතු සඳහා යොදා ගැනෙන බවත්, එය මැතිවරණ කටයුතු සඳහා අනිසි ලෙස යොදා නොගන්නා බවත්, පැවසීය. පතාලෙන් ඇවිත් මැතිවරණ කටයුතු කරන බවට ජවිපෙ නායක අනුර කුමාර කර ඇති ප්‍රකාශයකට පිළිතුරු ලෙස හෙතෙම කියා සිටියේ පාතාලය ගැන තමන්ට වඩා අනුර කුමාර බවයි. වත්මන් ආණ්ඩුව යටතේ මත්පැන් බලපත්‍ර ලබාදී ඇති බවට එල්ල වන චෝදනා ප්‍රතික්ෂේප කරන බවත්, එසේ ලබාදී ඇත්තේ චන්ද්‍රිකාගේ ආණ්ඩුවේන් බවත්, මහින්ද රාජපක්ෂ මහතා එක බලපත්‍රයක් හෝ ලබාදී ඇතැයි ඔප්පු කළොත් තමන් ඇමති තනතුරින් ඉවත් වන බව එම මාධ්‍ය හමුවේදී යෞවන කටයුතු හා නිපුණතා ඇමති ඩලස් අලහප්පෙරුම මහතා පැවසීය. එසේම මොණරාගල ප්‍රචණ්ඩත්වයක් ඇතැයි මැතිවරණ කොමසාරිස්වරයාගේ ප්‍රකාශ ප්‍රතික්ෂේප කරන බවද ඇමතිවරයා කීවේය. වයඹ මැතිවරණයට දින 9ට පෙර ලැබී තිබුණේ පැමිණිලි 182ක් බවත්, දැනට මොණරාගලින් පැෆ්රල් සංවිධානයට පැමිණිලි 68කුත් පොලීසියට පැමිණිලි 58කුත් ලැබී ඇති බවත්, පෙන්වාදුන් ඇමතිවරයා ඒ අනූව වයඹ මැතිවරණය හා සැසඳීමේදී එය ප්‍රචණ්ඩ ක්‍රියාවල අඩුවක් බව පෙන්වාදුන්නේය.", "URL": "https://sinhala.adaderana.lk/news.php?nid=46000", "Category": null, "Parent URL": null}