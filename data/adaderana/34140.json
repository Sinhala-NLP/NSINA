{"Source": "Adaderana", "Timestamp": "May 16, 2013 01:47 pm", "Headline": "ඡන්දය වෙළඳ භාණ්ඩයක් වෙලා", "News Content": "පක්ෂ මාරු කිරීම සඳහා මන්ත්‍රීවරුන්ට වරප්‍රසාද හිමිවීම නිසා ඡන්දය වෙළඳ භාණ්ඩයක් වී ඇති බව එ.ජා.ප පාර්ලිමේන්තු මන්ත්‍රී විජයදාස රාජපක්ෂ මහතා පවසයි. ඒ නිසාම පක්ෂය මාරු කරන්නේනම් මන්ත්‍රී ධූරය අහෝසි වන තැනට ව්‍යවස්ථාමය විධිවිධාන සැලසිය යුතු බව මන්ත්‍රීවරයා පෙන්වාදෙයි. නැවත ප්‍රජාතන්ත්‍රවාදය තහවුරු කරලීම සඳහා ආණ්ඩුක්‍රම ව්‍යවස්ථා රාමුවක් සකස්කර ඇති බවත්, එයට ඉදිරියේදී ජනතා අදහස් ලබා ගැනීමට අපේක්ෂා කරන බවත් රාජපක්ෂ මහතා කියා සිටියේ අද (16) කොළඹ පැවති මාධ්‍ය හමුවකදීය. එකී යෝජිත ව්‍යවස්ථා කෙටුම්පතට අනුව පක්ෂ මාරු කළ හොත් හා යම් මන්ත්‍රීවරයෙකු අපරාධයකට වරදකරු වුවහොත් මන්ත්‍රී ධූරය අහෝසිවන බව ඔහු සඳහන් කළේය. එසේම මන්ත්‍රීවරුන් විසින් නියමිත දිනට පෙර ස්වකීය වත්කම් බැරකම් ප්‍රකාශන ඉදිරිපත් නොකළහොත් මන්ත්‍රීධූරය අහෝසි කළ යුතු බවට විධිවිධාන නව ව්‍යවස්ථාවට ඇතුළත් කර ඇති බව රාජපක්ෂ මහතා පෙන්වා දුන්නේය. එසේම නව ව්‍යවස්ථාවෙන් කොට්ඨාස ක්‍රමය යටතේ මන්ත්‍රීවරුන් 125 ක්ද, සමානුපාතික ක්‍රමය යටතේ මන්ත්‍රීවරුන් 100 ක්ද වන සේ 225 දෙනකු පත්කර ගැනීමට නියමිත බවත්, අගමැති ප්‍රමුඛ අමාත්‍ය මණ්ඩලය 25 දෙනකුද, නියෝජ්‍ය අමාත්‍ය තනතුරු 30 ක්ද විය යුතු බවත් හෙ‍තෙම කියා සිටියේය.", "URL": "https://sinhala.adaderana.lk/news.php?nid=34140", "Category": null, "Parent URL": null}