{"Source": "Adaderana", "Timestamp": "June 18, 2012 11:14 am", "Headline": "හමුදා ක්‍රියාකාරකම් උතුරේ දරුවන්ට මානසිකව බලපෑ හැකියි", "News Content": "උතුරේ යුද ගැටුම් පැවති ප්‍රදේශවල තවදුරටත් හමුදා ක්‍රියාකාරකම් සිදුකිරීම තුළින් එම ප්‍රදේශවල දරුවන්ට මානසික වශයෙන් යම් බලපෑමක් ඇතිවිය හැකි බව ශ්‍රී ලංකාවේ Save The Children සංවිධානයේ නීතිමය කටයුතු පිළිබඳ අධ්‍යක්ෂිකා මේනකා කල්‍යාණිරත්න මහත්මිය පවසයි. රේඩියෝ ඕස්ට්‍රේලියා සමඟ සම්මුඛ සාකච්ඡාවකට එක්වෙමින් මේනකා කල්‍යාණිරත්න මහත්මිය මේ බව ප්‍රකාශ කර ඇත. උතුරු පළාතේ හමුදා ක්‍රියාකාරකම් පැවතීම තුළින් තවදුරටත් යුද්ධය ඇති බවට අදහසක් එම දරුවන් තුළ ඇතිවිය හැකි බව එහිදි කල්‍යාණිරත්න මහත්මිය සදහන් කරයි. එමෙන්ම මේ වන විට ශ්‍රී ලංකාවේ පුනරුත්ථාපන කටයුතු ඉතා සාර්ථක අන්දමින් සිදුවන බවත්, මේ වන විට පුනරුත්ථාපනය වූ ළමුන් විශාල සංඛ්‍යාවක් සමාජගත කර ඇති බවත්, එම ළමයින්ට දඩුවම් ලබාදීමක් සිදු කර නොමැති බවත්, එය ඉතා යහපත් තත්ත්වයක් බවත්, එම මහත්මිය පෙන්වා දී ඇත. උතුරු ප්‍රදේශයේ බිම් බෝම්බ ඉවත් කිරීමේ කටයුතු ආදිය තවමත් සිදුවන නිසා අනෙකුත් සංවිධානවලට අමතරව යුධ හමුදාවද එම ප්‍රදේශවල යොදවා ඇති බව මේනකා කල්‍යාණිරත්න මහත්මිය රේඩියෝ ඕස්ට්‍රේලියා වෙත අදහස් දක්වමින් වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=25123", "Category": null, "Parent URL": null}