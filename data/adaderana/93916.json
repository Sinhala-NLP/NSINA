{"Source": "Adaderana", "Timestamp": "August 6, 2018 01:03 pm", "Headline": "වාද්දූවේ විනෝද සාදය පුද්ගලයින් 4කට මරු කැඳවයි", "News Content": "වාද්දුව වෙරළාසන්න හෝටලයක පැවති සංගීත ප්‍රසංගයක් අතරතුර රෝගීව පානදුර මූලික රෝහලේ අසාධ්‍ය තත්ත්වයෙන් ප්‍රතිකාර ලබමින් සිටි 38 හැවිරිදි පුද්ගලයාද අද මිය ගියේය. මේ අතර සිද්ධියෙන් ජීවිතක්ෂයට පත් වූ පුද්ගලයින් සම්බන්ධ පශ්චාත් මරණ පරීක්ෂණය අද(06) සිදුකෙරුණි. වාද්දුව වෙරළාසන්න හෝටලයක ඉකුත් සෙනෙසුරාදා රාත්‍රි‍යේ පැවති ප්‍රසංගයක් අතරතුරදී හදිසියේ රෝගී වූ තිදෙනෙකු ඊයේ(05) මිය ගිය අතර අසාධ්‍ය තත්වයෙන් සිටි තවත් පුද්ගලයෙක් පානදුර මූලික රෝහලේ දැඩි සත්කාර ඒකකයේ ප්‍රතිකාර ලබමින් සිටියේය. එම රෝහලේ සහකාර වෛද්‍ය අධිකාරීවරයා සදහන් කළේ අද පෙරවරු 11.30 ට පමණ එම පුද්ගලයා ද ජීවිතක්ෂයට පත්වවූ බවයි. එළෙස ජීවිතක්ෂයට පත් වූ පුද්ගලයින් සම්බන්ධයෙන් පශ්චාත් මරණ පරික්ෂණය අද පස්වරුවේ සිදු කරනු ලැබුවේ පානදුර අතිරේක මහේස්ත්‍රාත් කල්හාරි ලියනගේ මහත්මිය විසින්ය. එහිදී ඉදිරි පරික්ෂණ කටයුතු හේතුවෙන් මිය ගිය පුද්ගලයින්ගේ සිරුරු ආදාහනය නොකර භූමදානය කරන ලෙසට මහේස්ත්‍රාත්වරිය නියෝගයක් නිකුත් කර තිබේ. මේ අතර මිය ගිය පුද්ගලයින් සිව්දෙනාගේ ශරීර උෂ්ණත්වය ඉහළ ගොස් හෘද ක්‍රියාකාරිත්වයද අසාමාන්‍ය ලෙස ඉහළ ගොස් තිබූ බව පානදුර මූලික රෝහලේ සහකාර වෛද්‍ය අධිකාරි .පී.ජී හේමන්ත කුමාර මහතා අද දෙරණට සඳහන් කළේය. එළෙස මිය ගිය පුද්ගලයින් අතර කැස්බෑව හොන්න්තර ප්‍රෙද්ශයේ පදිංචි 37 හැවිරිදි එරංග රුවන් පෙරේරා මිය ගොස් තිබුණේ රෝහලට රැගෙන එන අතරවාරයේදීය. එමෙන්ම 21 හැවිරිදි මෙලාන් චාමික නැමැති දිවුලපිටියේ පදිංචිකරුවෙක් වන අතර රෝහලට ඇතුළත් කිරීමෙන් අනතුරුව මිය ගියේය. ඊයේ පස්වරුව වන විට කලුතර මොරොන්තුඩුව ප්‍රෙදේශයේ පදිංචි 31 හැවරිදි විදුරංග දේශාන්තද මිය ගියේය. මේ අතර අසාධ්‍ය තත්වයෙන් පානදුර මූලික රෝහලේ ප්‍රතිකාර ලබමින් සිටියදී අද දහවල් වන විට මිය ගිය 38හැවිරිදි සලින්ද මනෝජ් විජේසේකර කුරුණෑගල පොතුහැර ප්‍රෙද්ශයේ පදිංචිකරුවෙක්ය. සිද්ධිය සම්බන්ධයෙන් වාද්දුව පොලිසිය පරික්ෂණ මෙහෙය වන අතර මේ වන විට ප්‍රසංගය සංවිධාන කළ පුද්ගලික ආයතනයෙන්,හෝටල් හිමිකරුවන්ගෙන්,සේවකයන්ගෙන් සහ ප්‍රසංගයට ආරක්ෂාව සැපයූ පුද්ගලික සමාගමේ නිලධාරින්ගෙන්ද ප්‍රකාශ සටහන් කර ගෙන තිබේ. හදිසි අවස්ථාවකදී ප්‍රයෝජනයට ගැනීම සඳහා ප්‍රසංගය පැවති හෝටල් භූමියට ගිලන් රථයක්ද ගෙන්වීමට සංවිධායකවරු කටයුතු කර ඇති බව පොලිසිය සඳහන් කළේය.", "URL": "https://sinhala.adaderana.lk/news.php?nid=93916", "Category": null, "Parent URL": null}