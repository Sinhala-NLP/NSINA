{"Source": "Adaderana", "Timestamp": "September 19, 2012 09:32 am", "Headline": "බණ්ඩාරගමින් ඇරඹෙන මාර්ග 7 ක ප්‍රවාහනය අඩපණයි", "News Content": "බණ්ඩාරගම සිට ධාවනය කෙරෙන පෞද්ගලික බස් රථ අද (19) උදෑසන සිට වර්ජනයක නිරත වේ. මාර්ග 7 ක ධාවනය කෙරෙන බස්රථ මෙම වර්ජනයේ නිරත වන බව ලංකා පෞද්ගලික බස් රථ හිමියන්ගේ සංගමය පවසයි. බණ්ඩාරගම - කළුතර, හොරණ - පානදුර, අටුළුගම- පානදුර, පිළියන්දල- බණ්ඩාරගම, පිළියන්දල - ගෝනපල, රත්නපුර - පානදුර සහ පාදුක්ක - හොරණ මාර්ගවල ධාවනය කෙරෙන බස් රථ වර්ජනයේ නිරත වන බව සඳහන්ය. අවිස්සාවේල්ල - අළුත්ගම මාර්ගයේ ධාවනය සඳහා අයතා අන්දමින් මාර්ග බලපත‍්‍රයක් ලබාදීමට එරෙහිව මෙම වර්ජනය ක‍්‍රියාත්මක කෙරෙන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පැවසීය. බස්නාහිර පළාත් ප‍්‍රධාන අමාත්‍ය උපාලි කොඩිකාර මහතා විසින් මෙම අයතා බලපත‍්‍රය ලබා දී ඇති බවට හෙතෙම චෝදනා කරයි.", "URL": "https://sinhala.adaderana.lk/news.php?nid=27542", "Category": null, "Parent URL": null}