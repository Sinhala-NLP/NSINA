{"Source": "Adaderana", "Timestamp": "February 28, 2017 01:40 pm", "Headline": "මුදල් ඇමති ජනතාව නොමඟ යවනවා ", "News Content": "2017 ජනවාරි 01 දින සහ අංක 1895/19 දරණ අති විශේෂ ගැසට් පත්‍රය පැහැදිලිවම කූට ලේඛනයක් බවත් ඒ බව පවසමින් මුදල් අමාත්‍ය රවී කරුණානායක මහතා ජනතාව නොමඟ යවමින් සිටින බවටත් පිවිතුරු හෙළ උරුමයේ පාර්ලිමේන්තු මන්ත්‍රී උදය ගම්මන්පිල මහතා පවසයි. අද (28) උදෑසන පැවති මාධ්‍ය හමුවකට සහභාගී වෙමින් ඔහු මෙම අදහස් පල කර සිටියේ ය. අදාළ ගැසට් පත්‍රය මුද්‍රණය කිරීමට අංකය වෙන් කර ගෙන ඇත්තේ 2015 ජනවාරි 01 දා බවත් නමුත් සැබෑවටම එය මුද්‍රණය කර තිබෙන්නේ 2016 නොවැම්බර් 17දා බවත් ගම්මන්පිල මහතා මෙහිදී වැඩි දුරටත් පැවසීය. මහින්ද රාජපක්ෂ මැතිතුමා අත්සන් නොකළ ලේඛනයක් අත්සන් කළ බවට ප්‍රසිද්ධ කිරීමෙන් මෙම ගැසට් පත්‍රය කූට ලේඛනයක් බවට පත් වෙන බවද ගම්මන්පිල මහතා කියා සිටියේ ය. මෙහිදි වැඩි දුරටත් අදහස් දක්වමින් මන්ත්‍රීවරයා පවසා සිටියේ නිල ලේඛනයක් ඇමතිවරයාගේ අත්සනට පත් වන්නේ අමාත්‍යාංශ ලේකම්වරයා මඟින් බවත් එනිසා ඉන් පසුව එය අමාත්‍යවරයාගේ දැනුවත් භාවයෙන් මුද්‍රණ කටයුතු සඳහා යොමු කරන බවත් එහි වගකීම සෑම විටම අමාත්‍යාංශ ලේකම්වරයා වෙත පැවරෙන බවත්ය. තත්ත්වය මෙසේ තිබිය දී මහින්ද රාජපක්ෂ මැතිතුමා අත්සන් නොකළ ලේඛනයක් අත්සන් කළ බවට සඳහන් කරමින් මුද්‍රණාලයට මහ බැංකුවේ නිලධාරින් ඉදිරිපත් කර ඇත්නම් එය පැහැදිලිවම කූට ලේඛනයක් වන බවත් මන්ත්‍රීවරයා වැඩි දුරටත් කියා සිටියේ ය. ඒ අනුව මෙය අපරාධ වරදක් නිසා මහින්ද රාජපක්ෂ මැතිතුමාට සෘජුව නඩු පවරනවා වෙනුවට කළ යුත්තේ මේ පිළිබඳ අපරාධ පරීක්ෂණ කොට්ඨාශයට පැමිණිලි කිරීම වන අතර එයින් අදාල නිලධාරින් අත්අඩංගුවට ගත හැකි බවත් ගම්මන්පිල මහතා ප්‍රකාශ කළේය.", "URL": "https://sinhala.adaderana.lk/news.php?nid=70223", "Category": null, "Parent URL": null}