{"Source": "Adaderana", "Timestamp": "June 17, 2015 03:09 pm", "Headline": "20 ත් ඕනෑ-එන මැතිවරණය මේ විදිහටමත් ඕනෑ", "News Content": "පසුගිය රජයේ වංචා හා දූෂණ සම්බන්ධයෙන් කරමින් පවතින පරීක්ෂණ වල ප්‍රගතිය ජනතාවට හෙළිදරව් කිරීමේ වැඩසටහනක් එළඹෙන සඳුදා දින සිට ආරම්භ කරන බව එජාපය පවසයි.එජාපයේ පසු පෙළ මන්ත්‍රීවරුන් දෙපළක් වන නලින් බණ්ඩාර සහ හුනයිස් ෆාරුක් යන මහත්වරු විසින් අද (17) කොළඹ පැවති මාධ්‍ය හමුවකදී මේ බව කියා සිටියහ.විශේෂයෙන්ම පොලිස් මූල්‍ය අපරාධ විමර්ශන කොට්ඨාසය, අග්‍රාමාත්‍යවරයා විසින් දේශපාලන පලිගැනීම් සඳහා යොදාගන්නා බවටත්, ප්‍රකාශ සටහන් කරගැනීමෙන් ඔබ්බට කිසිවක් සිදුනොවන බවටත් එල්ලවන අභූත චෝදනා නිසාවෙන් මෙලෙස පරීක්ෂණවල ප්‍රගතිය ජනතාවට හෙළිදරව් කරන්නට තීරණය කළ බව නලින් බණ්ඩාර මහතා සඳහන් කළේය.මෛත්‍රීපාල සිරිසේන මහතා ජනාධිපතිධූරයට පත්ව දින සියයේ වැඩසටහනේ දින ගණන ගෙවී මේවන විට දින 165 ක්වී ඇති බවත්, 20 වන ආණ්ඩුක්‍රම ව්‍යවස්ථා සංශෝධනය හැකි ඉක්මනින් සම්මත කොට මහමැතිවරණයකට යායුතු බවත් හෙතෙම කියා සිටියේය.20 වන ව්‍යවස්ථා සංශෝධනයට මුවාවී ආණ්ඩුව පාර්ලිමේන්තුව විසුරුවීම කල්දමමින් සිටින බවත්, එබැවින් එය වහාම සම්මත කරගත යුතුව ඇති බවත් ඔහු අවධාරණය කළේය.20 සම්මත වුවද එළඹෙන මහමැතිවරණය දැනට පවත්නා මැතිවරණ ක්‍රමයටම පැවැත්විය යුතුව ඇති බවත්, නව මැතිවරණ ක්‍රමයකට ඉදිරි මැතිවරණය පවත්වන්නේනම් ඊට තමන් එරෙහි වන බවත් නලින් බණ්ඩාර මහතා සඳහන් කළේය.එසේම පාර්ලිමේන්තුවේ මන්ත්‍රී ආසන 255 බවට පත්කිරීමටද තමන් කිසිසේත්ම එකඟ නොමැති බවත්, එසේ කරනු ලැබුවහොත් අලුත් පාර්ලිමේන්තු ගොඩනැඟිල්ලක් පවා ස්ථාපිත කිරීමට සිදුවනු ඇති බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=52066", "Category": null, "Parent URL": null}