{"Source": "Adaderana", "Timestamp": "May 30, 2019 10:18 pm", "Headline": "ත්‍රිරෝද රථයක් සහ යතුරුපැදියක් ගැටෙයි-ළමුන් පස් දෙනෙකු ඇතුළු 7කට තුවාල", "News Content": "මුලතිව්, ඔඩ්ඩුසුඩාන්, මුත්තියාන්කට්ටු ප්‍රදේශයේදී ත්‍රිරෝද රථයක් හා යතුරුපැදියක් එකිනෙක ගැටීමෙන් ළමුන් පස් දෙනෙකු ඇතුළු හත් දෙනෙකු තුවාල ලබා ඇති බව ඔඩ්ඩුසුඩාන් පොලීසිය පවසයි. අද(30) සවස මෙම අනතුර සිදුව ඇති බව වාර්තා වෙයි. පොලීසිය පැවසූවේ උපකාර පංති නිමාවි දරුවන් රැගෙන ගිය ත්‍රිරෝද රථයක් හා යතුරුපැදියක් එකිනෙක ගැටී‍මෙන් අදාළ පිරිස තුවාල ලබා ඇති බවයි. ත්‍රිරෝද රථයේ ගමන්ගත් දරුවන් සිව් දෙනෙකු හා යතුරුපැදියේ ගමන්ගත් දරුවෙකු ඇතුළු දරුවන් පස් දෙනෙකුද අනතුරින් තුවාල ලබා ඇති බවද පොලිසිය පැවසීය. පොලිසිය පැවසුවේ යතුරුපැදියේ ගමන්ගත් දරුවාගේ තත්ත්වය බරපතළ අතර, අනෙක් පිරිස සුළු තුවාල ලබා ඇති බවයි. තුවාලකරුවන් වැඩිදුර ප්‍රතිකාර වෙනුවෙන් මුලතිව් රෝහලට ඇතුළත් කොට ඇති බවද පොලීසිය පැවසීය. සිද්ධිය සම්බන්ධයෙන් ඔඩ්ඩුසුඩාන් පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=111024", "Category": null, "Parent URL": null}