{"Source": "Adaderana", "Timestamp": "December 20, 2012 05:31 pm", "Headline": "හස්ත කර්මාන්ත ශිල්පීන් 130ට  සබරගමුවෙන් ඇගයීම්", "News Content": "සබරගමු පළාත් ග්‍රාමීය කර්මාන්ත සංවර්ධන අමාත්‍යංශය වසරක් පාසා සංවිධානය කරන පළාත් හස්ත කර්මාන්ත තරගාවලියේ ජයග්‍රහකයින්ට තිළිණ සහ සහතිකපත් ප්‍රදානය අද (20) එම පළාත් සභා ශ්‍රවණාගාරයේ දී සිදු විය. වසර 2004 පටන් අඛණ්ඩව පවත්වාගෙන එන මෙම තරගාවලියට ඉදිරිපත් වූවන් අතුරින් පළමු, දෙවන හා තෙවන ස්ථාන ලැබූවන්ට සහ කුසලතා දැක්වූවන්ට තිළිණ සහ සහතිකපත් ප්‍රදානය පළාත් ග්‍රාමීය කර්මාන්ත සංවර්ධන අමාත්‍ය රංජිත් බණ්ඩාර මහතා අතින් සිදු විය. ප්‍රථම ස්ථානය සඳහා රු 6,000ක් ද දෙවන සහ තෙවන ස්ථාන සඳහා රු.4,000 සහ රු.3,000 බැගින් ද කුසලතා දැක්වූවන් සඳහා රුපියල් 1,000 බැගින් ද ශිල්පීන් 130 දෙනෙකු අතර මෙදින බෙදා දෙනු ලැබූ මුදලේ වටිනාකම රුපියල් හයලක්ෂයකට ආසන්න වේ. මෙම තරගාවලියට ඉදිරිපත්ව ජය ලැබූවන්ගේ නිර්මාණ 2012 ශිල්ප දැක්ම ජාතික තරගාවලියට ඉදිරිපත් කෙරේ. මෙම අවස්ථාවට පළාත් සභා මන්ත්‍රී දීපාල් ගුණසේකර, අමාත්‍යංශ ලේකම් ඩී.එම්. මාලනී යන මහත්ම මහත්මීන් ද සහභාගී වූහ.", "URL": "https://sinhala.adaderana.lk/news.php?nid=30110", "Category": null, "Parent URL": null}