{"Source": "Adaderana", "Timestamp": "June 26, 2012 02:28 pm", "Headline": "සේනක ද සිල්වාට විදේශගතවීමට අවසර නෑ", "News Content": "හිටපු යුද හමුදාපති සරත් ෆොන්සේකාගේ ලේකම් වශයෙන් කටයුතු කළ සේනක ද සිල්වා මහතාට විදේශගතවීම සඳහා අවසර ලබාදීම අද(26) කොළඹ මහාධිකරණය විසින් ප්‍රතික්ෂේප කර තිබේ. වෛද්‍ය ප්‍රතිකාර ලබාගැනීම සඳහා ජූලි මස 02 වන දින සිංගප්පූරුවට යාම සඳහා අවසර ලබාදෙන ලෙසට සේනක ද සිල්වා මහතාගේ නීතිඥ උපුල් ජයසූරිය මහතා මීට ඉහතදී අධිකරණයෙන් ඉල්ලීමක් කර තිබිණි. විත්තිකාර සේනක ද සිල්වා මහතා ඇප මත මුදාහරිනු ලැබුවේ අභියාචනාධිකරණය මගින් වන හෙයින් ඒ සම්බන්ධව කටයුතු කිරීමේ නීතිමය හැකියාව ඇත්තේ අභියාචනාධිකරණයට බව එම ඉල්ලීමට පැමිණිල්ල වෙනුවෙන් පෙනී සිටි රජයේ ජ්‍යොෂ්ඨ නීතිඥවරයා දැඩි ලෙස විරෝධය පළකරමින් කියා සිටියේය. ඒ අනුව සේනක ද සිල්වා මහතාට විදේශගත වීම සඳහා අවසර ලබාදීම සම්බන්ධ තීන්දුව අද ප්‍රකාශයට පත්කරනු ලැබීය. විත්තිකරුට අභියාචනාධිකරණය මගින් ඇප ලබාදීමේ දී විශේෂ ඇප කොන්දේසි කිහිපයක් පනවා තිබෙන බව අදාළ තීන්දුව ප්‍රකාශයට පත්කරමින් කොළඹ ප්‍රධාන මහාධිකරණ විනිසුරු සුනිල් රාජපක්ෂ මහතා සඳහන් කළේය. එම එක් ඇප කොන්දේසියක් වනුයේ විදේශ ගමන් බලපත්‍රය කොළඹ මහාධිකරණය වෙත ඉදිරිපත් කළ යුතු බවත්, දිවයිනෙන් බැහැරව යාමට අවසර නොදිය යුතු බව එම ඇප නි‍යෝගයේ සඳහන් වන බව විනිසුරුවරයා පෙන්වා දී තිබේ. එමනිසා අභියාචනාධිකරණයේ නියෝගවලට පටහැනි ආකාරයෙන් තීන්දුවක් ලබාදිය නොහැකි බව සඳහන් කළ විනිසුරුවරයා සේනක ද සිල්වා මහතාට විදේශගතවීමට අවසර ලබාදීම ප්‍රතික්ෂේප කළේය. ඔහුට විදේශගතවීමට අවශ්‍ය නම් ඒ සම්බන්ධව අභියාචනාධිකරණයෙන් ඉල්ලීමක් කරන ලෙස ද මහාධිකරණ විනිසුරුවරයා විත්තිකරුට දැනුම් දුන්නේය.", "URL": "https://sinhala.adaderana.lk/news.php?nid=25332", "Category": null, "Parent URL": null}