{"Source": "Adaderana", "Timestamp": "August 15, 2012 08:36 pm", "Headline": "වර්ජනයේ නියුතු සේවකයින් 17 සේවයට වාර්තා කරන ලෙසට ඉල්ලීම්", "News Content": "වර්ජනයේ නිරත වන සියලුම සේවකයින් 17 වන දින සිකුරාදා දින මධ්‍යහ්න 12.00 වනවිට සේවයට වාර්තා කරන ලෙස ලංකා විදුලිබල මණ්ඩලයේ උප සභාපතිවරයා ඉල්ලා සිටියි. විදුලි සේවකයින් විසින් පසුගිය 10 වන දින සිට මෙලෙස වැඩ වර්ජනයක් ආරම්භ කරන ලදී. එම වැඩවර්ජනයට මේ වන විට සියළු විදුලි සේවකයින් සම්බන්ධ වී ඇති අතර ආණ්ඩුවේ තර්ජන හා මර්ධනය හමුවේ එය අඛණ්ඩව පවත්වාගෙන යන බව ලංවිම ඒකාබද්ධ වෘත්තීය සමිති සන්ධානය පවසයි. අද (15) දින බොරැල්ල කොටා පාරේ එන්.ඇම්.පෙරේරා මධ්‍යස්ථානයේ පැවති මාධ්‍ය හමුවේ දී එම සන්ධානයේ මෙහෙයුම් කමිටු සාමාජික රංජන් ජයලාල් මහතා මේ බව පැවසීය. වර්ජනයට දින 5 ක් ගතවී ඇතත් ඊට පාලකයින්ගෙන් කිසිදු යහපත් ප්‍රතිචාරයක් ලැබී නොමැති බව එහිදී වැඩිදුරටත් මාධ්‍ය අමතමින් ඔහු පවසා සිටියේය. තවද ලබා දී ඇති දඩුවම් ලිපි ඉවත් කරගන්නා තුරු සේවයට වාර්තා නොකරන බව ඔවුන් සදහන් කර සිටියි. විදුලි සේවකයින්ගේ නිවෙස්වලට විදුලි පණිවිඩ යවමින්, ලිපි යවමින්, පොලීසිය යොදවා සේවකයින් ගෙන්වා ගැනීමට ගන්නා උත්සහයන් කිසිවිටෙකත් සාර්ථක නොවන බව පවසයි. කෙසේවෙතත් 17 වන දන දහවල් 12.00 ට පෙර සේවයට වාර්තා නොකරන පුද්ගලයින් සඳහා මාසික වැටුප ලබා නොදීමට තීරණය කර ඇති බව ලංකා විදුලිබල මණ්ඩලය පවසයි.", "URL": "https://sinhala.adaderana.lk/news.php?nid=26615", "Category": null, "Parent URL": null}