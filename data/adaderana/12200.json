{"Source": "Adaderana", "Timestamp": "November 16, 2010 04:58 pm", "Headline": "වව්නියා මණ්ඩපයේ ව්‍යවහාරික විද්‍යා පීඨ සිසුන් පන්ති වර්ජනයක් අරඹයි", "News Content": "යාපනය විශ්ව විද්‍යාලයේ වව්නියාව මණ්ඩපයෙහි ව්‍යවහාරික විද්‍යා පීඨ සිසුන් පිරිසක් පන්ති වර්ජනයක් ආරම්භ කර තිබේ. පළමු වසර සඳහා බඳවා ගත් නවක සිසුන්ට මුහුණ පෑමට සිදුව ඇති ගැටලුවලට විසඳුම් ලබාගැනීම ‍වෙනුවෙන් මෙම පන්ති වර්ජනය ආරම්භ කළ බව ව්‍යවහාරික විද්‍යා පීඨ ශිෂ්‍ය සංගමයේ ලේකම් පී. එල්. රිචඩ් පවසයි. පළමු වසර සඳහා සිසුන් බඳවා ගැනුන ද ඔවුන්ට නේවාසිකගාර පහසුකම් ලැබී ඇත්තේ විශ්ව විද්‍යාලයේ සිට කිලෝමීටර් 11 ක් පමණ ඈතින් බව ඔහු පෙන්වා දෙයි. මීට අමතරව ව්‍යවහාරික විද්‍යා පීඨයේ අධ්‍යයන කටයුතු සිදුකෙරෙන්නේ තාවකාලික ගොඩනැගිල්ලක බව ද පී. එල්. රිචඩ් සඳහන් කරයි. මෙම ගැටලුවලට කඩිනම් විසඳුම් නොලැබුණහොත් අද(16) ආරම්භ කළ පන්ති වර්ජනය අඛණ්ඩව ඉදිරියට ක්‍රියාත්මක කරන බව ඔහු අවධාරණය කර සිටියේය.", "URL": "https://sinhala.adaderana.lk/news.php?nid=12200", "Category": null, "Parent URL": null}