{"Source": "Adaderana", "Timestamp": "January 31, 2012 02:13 pm", "Headline": " රැකියා ඉල්ලීමේදීත් ලබාදීමේදීත් ක්‍රියාත්මක වෙන්නේ ගෝත්‍රික ක්‍රමවේදයක් ", "News Content": "තාමත් රැකියා ඉල්ලීම සහ ලබාදීමේදී තාමත් භාවිතා කරන්නේ සාම්ප‍්‍රදායික ගෝත‍්‍රික ක‍්‍රමවේදයක් බව යෞවන කටයුතු සහ නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. මෙය කූට ව්‍යාපාරිකයින්ට අවස්ථාවක් ලබාදීම මෙන්ම කාලය, ශ‍්‍රමය,මුදල් අනවශ්‍ය ලෙස අපතේ හැරීම වැනි ගැටලූ රැසකට මූලික වන බවත්, රැකියා ලබාදීමේදී භාවිතා කරන මෙම ගෝත‍්‍රික ක‍්‍රමවේද වෙනස් විය යුතු බවත් අමාත්‍යවරයා සඳහන් කරයි. යෞවන කටයුතු සහ නිපුණතා සංවර්ධන අමාත්‍යාංශය යටතේ ක‍්‍රියාත්මක ජාතික මානව සම්පත් සංවර්ධන සභාව මගින් ආරම්භ කිරීමට නියමිත J Possitive රැකියා ගැලපුම් මධ්‍යස්ථානය පිළිබඳ මාධ්‍ය දැනුවත් කිරීමේ හමුවකට අද දින (31) එක්වෙමින් අමාත්‍යවරයා මේ බව පෙන්වාදුන්නේය. ජාතික මානව සම්පත් සංවර්ධන සභාව මඟින් ආරම්භ කරන රැකියා ගැලපුම් මධ්‍යස්ථානය සහ වෙබ් අඩවිය විවෘත කිරීම පෙබරවාරි 04 වන දින ජනාධිපති මහින්ද රාජපක්ෂ මහතාගේ සුරතින් සිදුකිරීමට නියමිතය. මෙමඟින් රැකියා අපේක්ෂකයන්ට ඔවුන් සතු සුදුසුකම් අනුව ඉතා ඉක්මනින් රැකියා ලබාදෙන ආයතන වෙත ඉල්ලූම්පත් යොමුකිරීමටත්, රැකියා ඉල්ලූමට සරිලන පරිදි වෘත්තීය පුහුණුව සහ පලපුරුද්ද පිළිබඳ දැනුවත් වීමටත්, මෙමගින් හැකියාව ලැබෙන බව අමාත්‍යංශය කියා සිටියි. මෙම මාධ්‍ය හමුවට එක්වෙමින් තවදුරටත් අදහස් දැක්වූ අමාත්‍යවරයා මෙසේද කියා සිටියේය. නූතන තාක්ෂණය සහ විරැකියාවට පිළියම් යෙදීම අතර සබදතාවය ගිළිහීම තුල ගැටලූ රැසක් මතුවී තිබෙනවා. ඒ වගේම කූට ව්‍යාපාර වල යෙදෙමින් රැකියා ලබාදෙන බවට ප‍්‍රකාශ කරමින් ජනතාව අතරමං කරන පිරිසකුත් ලංකාවේ සිටිනවා. මෙම කාරණා මුල්කරගනිමින් ජාතික මානව සම්පත් සංවර්ධන සභාව මෙම ව්‍යාපෘතිය ආරම්භ කළා. රැකියා ඉල්ලීම සහ ලබාදීමේදී අපි තාමත් භාවිතා කරන්නේ සාම්ප‍්‍රදායික ගෝත‍්‍රික ක‍්‍රමවේදයක්. මෙය කූට ව්‍යාපාරිකයින්ට අවස්ථාවක් ලබාදීම මෙන්ම කාලය, ශ‍්‍රමය,මුදල් අනවශ්‍ය ලෙස අපතේ හැරීම වැනි ගැටලූ රැසකට මූලික වෙනවා. ඒ වගේම රැකියා ලබාදී ඇති බව හෝ ඉල්ලූම්කරුට දැනගැනීමේ හැකියාවක් නැහැ. නමුත් මෙම රැකියා ගැලපුම් ක‍්‍රමවේදය මඟින් ක්ෂණිකව සහ විවෘතභාවයෙන් යුක්තව රැකියා පිළිබඳ දැනුවත් වීම සහ රැකියාගත වීමට අවස්ථාව උදාවෙනවා. රැකියා ලබාදීමේදී අතරමැදියන්ගෙන් ඇතිවන ගැටලූවලින් මිදීමටත්, රැකියා සඳහා අවශ්‍ය සුදුසුකම් පිළිබඳ දැනුවත් වීමටත් මෙමඟින් හැකියාව ලැබෙනවා. නූතන තාක්ෂණයෙන් සන්නද්ධ දරුවන්ට රැකියා ලබාගැනීමේදී මෙම ක‍්‍රමවේදය ඉතාම ප‍්‍රයෝජනවත්. රැකියා ලබාදීමේදී ජාති, ආගම්, කුලභේද, භූගෝලීය බෙදීම් වලින් තොරව සුදුසුකම් අනුව ඕනෑම පුද්ගලයෙකුට රාජ්‍ය හෝ පෞද්ගලික අංශයේ රැකියා මෙහිදී ලබාගත හැකියි.\" මෙම අවස්ථාවට යෞවන කටයුතු සහ නිපුණතා සංවර්ධන අමාත්‍යාංශයේ ලේකම්, සු.සො.හේවාපතිරණ, ජාතික මානව සම්පත් සංවර්ධන සභාවේ සභාපති, නීතිඥ, නිමල් බෝපගේ, ටී.එස්.ඊ.ඞී. සමාගමේ කළමනාකාර අධ්‍යක්ෂ, පූජ්‍ය, පට්ටියවෙල මහින්ද හිමියන් ඇතුළු පිරිසක් එක්වූහ.", "URL": "https://sinhala.adaderana.lk/news.php?nid=21773", "Category": null, "Parent URL": null}