{"Source": "Adaderana", "Timestamp": "February 28, 2013 03:09 pm", "Headline": "අලි බේරන්න දුම්රියට ලක්ෂ 27ක කැමරාවක් ", "News Content": "දුම්රියේ ගැටී මියයන වන අලින්ගේ ජීවිත ආරක්ෂාව වෙනුවෙන් දුම්රිය එන්ජිමට කැමරා පද්ධතියක් සවි කිරීමේ වැඩපිළිවෙළක් ආරම්භ කර තිබේ. දුම්රියේ ගැටීමෙන් මියයන වන අලි සංඛ්‍යාව සීඝ්‍රයෙන් ඉහළ යමින් පවතින අතර එම තත්ත්වය අවම කිරීමේ අරමුණින් මෙම පියවර ගෙන ඇති බව සඳහන්ය. මෙම කැමරා පද්ධතිය සවි කිරීම අද ප්‍රවාහන අමාත්‍ය කුමාර වෙල්ගම මහතාගේ ප්‍රධානත්වයෙන් කොටුව දුම්රිය ස්ථානයේදී සිදු කෙරිණ. රුපියල් ලක්ෂ 27 ක වියදමින් සවි කෙරුණු මෙම කැමරා පද්ධතියට දුම්රිය එන්ජිමේ සිට කිලෝ මීටරයක් දුරට අලියෙකු හෝ වෙනත් සතෙකු සිටීනම් එම සතුන්ගේ ශරීර තාපය දිස්වන අතර එමගින් දුම්රිය රියදුරාට අනතුර වළක්වා ගැනීමට හැකි බව සඳහන්ය.", "URL": "https://sinhala.adaderana.lk/news.php?nid=31996", "Category": null, "Parent URL": null}