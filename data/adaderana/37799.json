{"Source": "Adaderana", "Timestamp": "September 30, 2013 08:03 am", "Headline": "ඡන්ද ප්‍රතික්ෂේප වීම ගැන විමර්ශනයක් සිදු කරනවා ", "News Content": "මැතිවරණ අවස්ථාවන් වලදී ඡන්ද ප්‍රතික්ෂේප වීම සම්බන්ධයෙන් සොයා බලා විමර්ශනයක් සිදු කිරීමට මැතිවරණ නිරික්ෂණයේ නිරත පැෆ්රල් සංවිධානය තීරණය කර තිබේ. බොහෝ මැතිවරණ වලදී ඡන්ද ප්‍රතික්ෂේප වන අවස්ථා බහුලව දක්නට ලැබෙන බව එම සංවිධානය ප්‍රකාශ කරයි. මෙවර පළාත් සභා මැතිවරණයේදී ද ඡන්ද ප්‍රතික්ෂේප වූ අවස්ථා රැසක් පිළිබඳව තොරතුරු වාර්තා වූ බව ද පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. ඡන්ද දායකයින් විසින් සිතාමතාම ඡන්දය ප්‍රතික්ෂේප වන ආකාරයට කටයුතු කරන්නේනම් එයට හේතුව සොයා බැලීම අත්‍යවශය කාරණයක් බව රෝහණ හෙට්ටිආරච්චි මහතා සඳහන් කරයි. මෙහිදී අද දෙරණ විමසා සිටියේ විදෙස් රටවල මෙන් ඡන්දය භාවිතා නොකරණ පුද්ගලයින්ට එරෙහිව දඩ මුදලක් නියම කිරීමට මැතිවරණ බලධාරීන්ට යෝජනා ඉදිරිපත් කරන්නේ ද යන්න පිළිබඳවයි.", "URL": "https://sinhala.adaderana.lk/news.php?nid=37799", "Category": null, "Parent URL": null}