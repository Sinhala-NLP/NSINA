{"Source": "Adaderana", "Timestamp": "January 22, 2014 01:14 pm", "Headline": "ඉන්දු ශ්‍රී ලංකා ධීවර සාකච්ඡා අඩාලවීමේ අවදානමක් තිබෙනවා", "News Content": "ඉන්දියාව සහ ශ්‍රී ලංකාව අතර ඇති ධීවර ගැටලුව සම්බන්ධයෙන් පැවැත්වීමට නියමිත ද්විපාර්ශවික සාකච්ජා අඩාලවීමේ අවදානමක් පවතින බව තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි. පසුගිය දා ශ්‍රී ලංකා නාවික හමුදාව විසින් අත්අඩංගුවට ගත් ධීවරයින් 25 දෙනා සම්බන්ධයෙන් ඉන්දීය අග්‍රාමාත්‍යවරයා කඩිනම් තීරණයක් නොගන්නාතුරු සාකච්ජා අඩාලවීමේ අවදානමක් පවතින බව අමාත්‍යවරිය සඳහන් කරයි. ඉන්දීය අග්‍රාමාත්‍ය මන්මෝහන් සිං මහතා වෙත ලිපියක් යොමුකරමින් තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය මෙලෙස පවසා ඇති බව වාර්තාවෙයි. එමෙන්ම ශ්‍රී ලංකාවේ අත්අඩංගුවේ පසුවන තමිල්නාඩු ධීවරයින් 64 දෙනා සහ නාවික හමුදාව බාරයට ගෙන ඇති ධීවර බෝට්ටු 69 ද හැකි ඉක්මනින් මුදාහැරීමට ශ්‍රී ලංකා රජයෙන් ඉල්ලා සිටින ලෙස ද අමාත්‍යවරිය ඉන්දීය අග්‍රාමාත්‍යවරයාගෙන් ඉල්ලීමක් කර තිබේ. ධීවර ගැටලුව සම්බන්ධයෙන් පසුගිය 20 දා පැවැත්වීමට නියමිතව තිබු සාකච්ජා ශ්‍රී ලංකා රජයේ ඉල්ලීමක් මත 27 වන දා දක්වා කල් දැමීමට තීරණය කළ බව ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=40555", "Category": null, "Parent URL": null}