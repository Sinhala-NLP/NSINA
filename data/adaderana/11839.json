{"Source": "Adaderana", "Timestamp": "October 30, 2010 08:37 pm", "Headline": "අක්‍රමිකතා සිදුකළ 49ට කොරියානු විභාගයේ ප්‍රතිඵල නෑ", "News Content": "අද(30) පැවති කොරියානු භාෂා ප්‍රවීණතා විභාගයේදී විවිධ විභාග අක්‍රමිකතා සිදුකළ අයදුම්කරුවන් 49 දෙනෙකුගේ විභාග ප්‍රතිඵල අත්හිටුවීමට තීරණය කර ඇති බව ශ්‍රී ලංකා විදේශ සේවා නියුක්ති කාර්යාංශය පවසයි. එමෙන්ම මෙම පිරිසට තවත් වසර 02 ක් සඳහා අදාළ විභාගයට පෙනී සිටීම තහනම් කර ඇති බව ද එම කාර්යාංශය සඳහන් කරයි. හෙට දිනය තුළද කොරියානු භාෂා ප්‍රවීණතා විභාගය පැවැත්වේ. මෙවර අයදුම්කරුවන් 29,000 ට අධික පිරිසක් මේ සඳහා පෙනී සිටින බව ශ්‍රී ලංකා විදේශ සේවා නියුක්ති කාර්යාංශය සඳහන් කර තිබිණි. මෙවර විභාගය ශ්‍රී ලංකා විභාග දෙපාර්තමේන්තුව විසින් පවත්වයි. සංවිධානාත්මක විභාග වංචා සඳහා සැලසුම් පවතින බවට දිවයිනේ විවිධ පළාත්වලින් අනාවරණය වූ තොරතුරු මත එවැනි වංචා වැළැක්වීම සඳහා අපරාධ පරීක්ෂණ දෙපාර්තමේන්තුවේ සහය ලබාගැනීමට ද තීරණය විදේශ සේවා නියුක්ති කාර්යාංශය තීරණය කර තිබිණි. අදාළ විභාගය පැවැත්වෙන‍ දෙදින තුළ පොලිස් නිලධාරීන් 700 ක පමණ පිරිසක් රාජකාරිය සඳහා‍ යොදවා ඇති බව ද සඳහන්ය.", "URL": "https://sinhala.adaderana.lk/news.php?nid=11839", "Category": null, "Parent URL": null}