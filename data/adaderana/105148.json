{"Source": "Adaderana", "Timestamp": "February 27, 2019 03:21 pm", "Headline": "මහ බැංකු මංකොල්ලයේ කුණු කන්ද කොලොන්නාවේ කුණු කන්දට වඩා ලොකුයි-ජනපති", "News Content": "විගණන පනත පාර්ලිමේන්තුවේ සම්මත් කිරීම ප්‍රමාද කිරීම සිදු වුණේ ඇතැම් රාජ්‍ය නිලධාරීන්ගේ ක්‍රියාකලාපය හේතුවෙන් බව ජනාධිපති මෛත්‍රීපාල සිරිසේන මහතා පවසයි. අද(27) පෙරවරුවේ පැවති ශ්‍රී ලංකා විගණන සේවා කොමිසමේ 61 වන වාර්ෂික මහ සභා රැස්වීමට එක් වෙමින් ජනාධිපතිවරයා මේ බව සඳහන් කළේය. විගණකාධිපති දෙපාර්තමේන්තුවක් රටක නොමැති නම් ඒ රටේ පවතින්නේ කෙසේ ද යන පැනය මතු වන බව පැවසු ජනාධිපතිවරයා, අද වන විට ඇතැම් අයට ප්‍රශ්නයක් වී ඇත්තේ මෙවැනි දෙපාර්තමේන්තුවක් පැවතීම බව ද පැවසීය. එහෙත් රටට ආදරය කරන නිලධාරීන්ට මෙවැනි දෙපාර්තමේන්තුවක වැදගත්කම අවබෝධ වී ඇති බව ද ජනාධිපතිවරයා කියා සිටියේය. මහජනතාවගේ සම්පත් විනාශ කරන දෙපාර්තමේන්තු මෙරට ඇති බවත්, මුල්‍ය පරිපාලනය හා වාර්තා ලබා දීම ගැන වාර්තා ලබා දෙන විගණන නිලධාරීන් තව තවත් ශක්තිමත් කිරීම අවශ්‍ය වන බව ද පැවසීය. එනිසා විගණන සේවා කොමිසම පිහිටු වු බවත්, නමුත් එය ක්‍රියාත්මක කිරීම දැඩි ලෙස අසීරු වු බවත් පැවසු ජනාධිපතිවරයා එයට විරුද්ධත්වය දැක්වුයේ දේශපාලඥයින් නොව බලතල ලබා දෙනවට අකමැති රාජ්‍ය නිලධාරීන් වන බවත් කියා සිටියේය. අවංකව වැඩ කරන්නේ නම් නීති රීති කොතෙක් තිබුණත් වැඩක් නොවන බවත් පැවසූ ජනාධිපතිවරයා, මහ බැංකු මංකෝල්ලයේ කුණු කන්ද කොළොන්නාවේ කුණු කන්දට වඩා විශාල බවත් කියා සිටියේය. මේ සඳහා ජනාධිපති කොමිසමක් පත් කළ බවත්, වැරදිකරුවන් කවුරුන්ද යන්න රටට හෙළි කළ බවත් ජනාධිපතිවරයා කියා සිටියේය. නමුත් ඒ අය ආණ්ඩු කරද්දි ඒ අයට දඩුවම් දිය නොහැකි තත්ත්වයක් ඇතිව තිබෙන බවත් පැවසූ ජනාධිපතිවරයා ඔවුන් නොමැති ආණ්ඩුවක් පැමිණිය යුතු බවත්, මෙම තත්ත්වය ජනතාව තේරුම් ගත යුතු බව ද ජනාධිපතිවරයා පැවසීය.", "URL": "https://sinhala.adaderana.lk/news.php?nid=105148", "Category": null, "Parent URL": null}