{"Source": "Adaderana", "Timestamp": "October 27, 2017 09:37 am", "Headline": " ජනපති දිවයිනට ගොඩ බසී", "News Content": "කටාර් රාජ්‍යයේ දෙදින සංචාරයක නිරත වූ ජනාධිපති මෛත්‍රීපාල සිරිසේන මහතා අද පෙරවරුවේ දිවයිනට පැමිණියේය. ජනාධිපතිවරයා සහ කටාර් රාජ්‍ය නායක තමීන් බින් අහමඩ් අල්තානි එමීර්වරයා අතර සාකච්ඡාවක් ඊයේ(26) පස්වරුවේ සිදුවුණි. කටාර් එමීර් ඩිවාන් මන්දිරය වෙත ගිය ජනාධිපතිවරයා කටාර් එමීර්වරයා විසින් උණුසුම් ලෙස පිළිගත් අතර හමුදා උත්තමාචාරයක් පිරිනැමු බව ජනාධිපති මාධ්‍ය අංශය සඳහන් කළේය. දෙදෙනා අතර ද්වීපාර්ශවික සාකච්ඡා ඉන් අනතුරුව ආරම්භ වුණි. එහිදී ශ්‍රී ලංකන් ගුවන් සේවයේ හවුල්කාරීත්වයක් ඇති කර ගැනීම පිළිබඳ ජනාධිපතිවරයා කළ ඉල්ලීමට කටාර් එමීර්වරයාගේ විශේෂ අවධානය යොමුව තිබේ. ශ්‍රී ලංකාවේ වරාය සහ යටිතල පහසුකම් සංවර්ධනය සඳහා කටාර් එමීර්වරයාගේ එකඟතාව පළ කෙරුණු බව ජනාධිපති මාධ්‍ය අංශය සඳහන් කළේය. කටාර් සංවර්ධන අරමුදල හරහා ශ්‍රී ලංකාවේ සංවර්ධන කටයුතු සඳහා සහය දැක්වීමට ද කැමැත්ත පළ කර තිබේ. ශ්‍රී ලංකාවේ ස්වභාවික වායූ බලාගාරයක් සඳහා ආයෝජනය කිරීමටත් එහිදී එකඟතාව පළ වූ බව ජනාධිපති මාධ්‍ය අංශය සඳහන් කළේය. දෙරටේ නිලධාරීන් අතර රාජතාන්ත්‍රික සබඳතා, බලශක්ති, ජල කළමනාකරණ, සෞඛ්‍ය සහ මූල්‍ය ක්ෂේත්‍රවල සහයෝගීතාවය වර්ධනය කෙරෙන ගිවිසුම් හතකට ද එහිදී අත්සන් තැබුණි.", "URL": "https://sinhala.adaderana.lk/news.php?nid=79176", "Category": null, "Parent URL": null}