{"Source": "Adaderana", "Timestamp": "August 21, 2016 11:21 pm", "Headline": "ජය කැන්ගරුවන්ටයි", "News Content": "සංචාරක ඔස්ට්‍රේලියානු කණ්ඩායම හා ශ්‍රී ලංකා කණ්ඩායම අතර තරග 5කින් සමන්විත එක්දින ක්‍රිකට් තරගාවලියේ පළමු එක් දින තරගය කඩුලු 3කින් ජය ගැනීමට ඔස්ට්‍රේලියානු කණ්ඩායම සමත් වී තිබේ. අද(21) තරගයේ පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ කඩුලු 8ට ලකුණු 227ක් රැස්කර ගත්තේය.එහිදී දිනේෂ් චන්දිමාල් ලකුණු 80ක්ද,කුසල් මෙන්ඩිස් ලකුණු 67ක්ද ලබා ගත් අතර පන්දු යැවීමේදී ජේම්ස් ෆොල්ක්නර් ලකුණු 38ට කඩුලු 4ක් දවාගැනීමට සමත්විය.පසුව පන්දුවට පහරදුන් ඔස්ට්‍රේලියානු කණ්ඩායම පන්දුවාර 46යි පන්දු 5කදී කඩුලු 3ක් සමගින් ලකුණු 228ක් ලබා ගැනීමට සමත් වුණි.ඒ අනුව අද තරගයේ ජය හිමිකර ගැනීමට ඔස්ට්‍රේලියා කණ්ඩායම සමත් වී තිබේ.එහිදී ඔස්ට්‍රේලියානු කණ්ඩායම වෙනුවෙන් ස්ටීවන් ස්මිත් ලකුණු 58ක් ලබා ගත් අතර ඇරෝන් පින්ච් ලකුණු 56ක් ලබා ගත්තේය.පන්දු යැවීමේදී ශ්‍රී ලංකා කණ්ඩායම වෙනුවෙන් දිල්රුවන් පෙරේරා කඩුලු 03ක් ලබා ගත් අතර ලක්ෂාන් සඳකැන් කඩුලු 02ක් බිඳ හෙලීය.මීට අමතරව තිසර පෙරේරා සහ අමිල අපෝන්සු කඩුලු 01 බැගින් බිඳ හෙලීමට සමත් වුණි. ඒ අනුව ඔස්ට්‍රේලියානු කණ්ඩායම තරග 05කින් සමන්විත එක්දින තරගාවලිය 01ට බිංදුවක් ලෙස ඉදිරියෙන් පසුවෙයි.", "URL": "https://sinhala.adaderana.lk/news.php?nid=63322", "Category": null, "Parent URL": null}