{"Source": "Adaderana", "Timestamp": "December 26, 2018 04:57 pm", "Headline": "සියම් මහා නිකායේ රංගිරි දඹුලු පාර්ශවයේ අනුනායක නාහිමියෝ අපවත්වෙති", "News Content": "සියම් මහා නිකායේ රංගිරි දඹුලු පාර්ශවයේ අනුනායක කුඹුක් කඳන්වල නන්දවිමල නාහිමියෝ අද (26) පෙරවරුවේ හදිසියේ අපවත් වූ බව සියම් මහා නිකායේ රංගිරි දඹුලු විහාර පාර්ශවයේ සංඝ සභාව දන්වා සිටිති. අපවත් වන විට උන්වහන්සේ 60 වන වියෙහි පසු වූහ. සියම් මහා නිකායේ රංගිරි දඹුලු පාර්ශවයේ සංඝ සභාවේ අනු නායක ධූරයෙන් සීගිරි කස්සප මහ පිරිවෙනේ නියෝජ්‍ය පරිවෙණාධිපති ධුරයෙන් මෙන්ම දඹුල්ල සාසනාරක්ෂක බලමණ්ඩලයේ මහා ලේඛකාධිකාරී දුරයෙන් මෙන්ම රංගිරි පාය රජ මහා විහාරස්ථ විහාරාධිපති ධුරයෙන් ද උන්වහන්සේ පිදුම් ලැබ සිටියහ. රංගිරි දඹුලු රජමහ විහාරස්ථ රංගිරිපාය රජමහ විහාරස්ථානයේ වැඩ සිටි උන්වහන්සේ හදිසියේ හෘදයාබාධයක් වැළඳීමෙන් දඹුල්ල මූලික රෝහලට ඇතුළත් කිරීමෙන් අනතුරුව උන්වහන්සේ වැඩිදුර ප්‍රතිකාර සඳහා ජනාධිපති මෛත්‍රීපාල සිරිසේන මහතාගේ උපදෙස් පරිදි පොළොන්නරුව මහරෝහලේ දැඩි සත්කාර ඒකකයේ ප්‍රතිකාර ලැබූහ. ප්‍රතිකාර ලබමින් සිටියදී උන්වහන්සේ පොළොන්නරුව රෝහලේ දී අපවත් වූ බව කියති. අනුනාහිමියන්ගේ දේහය රංගිරි දඹුලු රජමහ විහාරස්ථරංගිරි පාය රජමහ විහාරස්ථානයේ තැන්පත් කොට තිබේ. දඹුල්ල ප්‍රදේශයේ සමාජ සේවා රැසක් සිදුකරමින් සිටි උන්වහන්සේ බෞද්ධ උරුමය වෙනුවෙන් රංගිරි දඹුලු රජමහ විහාරස්ථානය වෙනුවෙන් මෙන්ම තරුණ තරුණියන් වෙනුවෙන් සුවිශාල වූ සමාජ මෙහෙවරක් සිදුකළ බවත් ප්‍රදේශයේ බෞද්ධ වෙහෙර විහාරස්ථාන රැසක භාරකාරත්වය උන්වහන්සේ විසින් ඉසුළු බව විහාරස්ථ දායක සභාව පවසති. අපවත්වී වදාළ කුඹුක් කඳන්වලනන්දවිමල අනුනාහිමියන්ගේ ආදාහන පූජෝත්සවය ඉදිරියේදි දැනුම්දෙන බව දායක සභාව සඳහන් කර සිටිති.", "URL": "https://sinhala.adaderana.lk/news.php?nid=101321", "Category": null, "Parent URL": null}