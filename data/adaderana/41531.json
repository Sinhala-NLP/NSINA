{"Source": "Adaderana", "Timestamp": "March 4, 2014 01:06 pm", "Headline": "දියණිය කෙළෙසු පියා විසි අවුරුද්දක් හිරේට", "News Content": "සිය දියණිය අපයෝජනයට ලක්කිරීම සම්බන්ධයෙන් වරදකරු වු පුද්ගලයෙකුට විසි වසරක සිරදඬුවමක් ලබාදීමට අනුරාධපුර විශේෂ මහාධිකරණ විනිසුරුවරිය නියෝග කර තිබේ. අදාළ නඩු විභාගය අද කැඳවු අවස්ථාවේදී අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය විසින් මෙම නියෝගය ලබාදී ඇති බව අද දෙරණ වාර්තාකරු සඳහන් කළේය. එහිදී විත්තිකරුට දැරිය වෙනුවෙන් රුපියල් ලක්ෂ පහක වන්දි මුදලක් ගෙවන ලෙස මහාධිකරණ විනිසුරුවරිය නියෝග කර ඇත. එම වන්දි මුදල ගෙවීම විත්තිකරු විසින් පැහැර හැරියහොත් ඔහුට තවත් වසර දෙකක ලිහිල් සිරදඬුවමක් ලබාදීමට අධිකරණය නියෝග කර ඇති බව වාර්තා වේ. ඊට අමතරව මුදලින් රුපියල් පන්දහස දඩ මුදලක් ගෙවන ලෙසට නියෝග කළ මහාධිකරණ විනිසුරු ඛේමා ස්වර්ණාධිපති මහත්මිය එම මුදල ද ගෙවීම පැහැර හැරියහොත් තවත් වසරක ලිහිල් සිරදඬුවමක් ලබාදීමට නියෝග කර ඇත.", "URL": "https://sinhala.adaderana.lk/news.php?nid=41531", "Category": null, "Parent URL": null}