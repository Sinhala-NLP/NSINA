{"Source": "Adaderana", "Timestamp": "August 27, 2015 02:53 pm", "Headline": "ශ්‍රී ලංකා නාවික හමුදා‍වේ හිරිහැර වලින් බේරාගන්නැයි ඉල්ලීමක්", "News Content": "ශ්‍රී ලංකා නාවික හමුදා නිලධාරීන්ගෙන් ඉන්දීය ධීවරයින්ට සිදුවන හිරිහැර වැළැක්වීමට පියවර ගන්නා ලෙස එරට ජාතික ධීවර එකමුතුව ඉන්දීය විදේශ කටයුතු ඇමතිවරියගෙන් ඉල්ලීමක් කර තිබේ.ඉන්දීය ජාතික ධීවර එකමුතුවේ සභාපති එම්.ඉලංගෝ විසින් ඉන්දීය විදේශ කටයුතු අමාත්‍ය සුෂ්මා ස්වරාජ්ගෙන් මේ සම්බන්ධයෙන් ලිඛිත ඉල්ලීමක් සිදුකර ඇති බව ඉන්දීය මාධ්‍ය වාර්තා කරයි. ඉන්දීය මුහුදු සීමාවේ ධීවර කටයුතුවල නිරත වන රාමේෂ්වරම් ධීවරයින් පසුගිය දින කිහිපය තුළ ශ්‍රී ලංකා නාවික හමුදා නිලධාරීන්ගේ ප්‍රහාරවලට ලක්වු බව ඔහු පවසයි.එහිදී ධීවරයින් කිහිපදෙනෙකු තුවාල ලැබු අතර ධීවර යාත්‍රා සහ ආම්පන්නවලට ද හානී සිදුවු බව ඉලංගෝ පෙන්වා දී ඇත.ධීවරයින්ට සිදුවන මෙම හිරිහැර වැළැක්වීම සඳහා විදේශ කටයුතු ඇමතිවරිය මැදිහත් විය යුතු බව පවසන ඉන්දීය ජාතික ධීවර එකමුතුවේ සභාපතිවරයා ඉදිරි කාලයේ දී කිසිදු බාධාවකින් තොරව තම වෘත්තිය සිදුකරගෙන යාම සඳහා ධීවරයින්ට අවස්ථාව සලසා දිය යුතු බව ප්‍රකාශ කර තිබේ. කෙසේවෙතත් ඉන්දීය ධීවරයින්ට ප්‍රහාර එල්ල කරන බවට ශ්‍රී ලංකා නාවික හමුදාවට එල්ල වන චෝදනා නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා තරයේ ප්‍රතික්ෂේප කරයි.", "URL": "https://sinhala.adaderana.lk/news.php?nid=53494", "Category": null, "Parent URL": null}