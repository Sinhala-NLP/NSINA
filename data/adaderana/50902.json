{"Source": "Adaderana", "Timestamp": "April 26, 2015 09:51 am", "Headline": "නේපාලය හතර වටින් සහන‍ධාර - ලංකාවෙනුත් පිටත්වෙයි ", "News Content": "නේපාලයේ භූකම්පනයෙන් මියගිය සංඛ්‍යාව එක් දහස් අටසිය තිස් දෙදෙනෙකු වන බවට මේ වන විට සංඛ්‍යා ලේඛන ඉදිරිපත්ව තිබේ. තුවාල ලැබු සංඛ්‍යාව 4718ක් වන බව වාර්තා වෙයි. ගලවා ගැනීමේ මෙහෙයුම් මේ වන විට වේගවත් කර ඇති අතර ඊට රටවල් සහ සංවිධාන රැසකින් සහය ලැබී තිබේ. හදිසි සහන සේවා සඳහා අමෙරිකාව ඩොලර් මිලියනක මුදලක් ලබාදී ඇති බව වාර්තාවෙයි.ඉන්දියාව වෛද්‍ය ආධාර සහ ගලවා ගැනීමේ කණ්ඩායම් සහිත ගුවන් යානා කිහිපයක් නේපාලයට යොමුකර තිබේ.බ්‍රිතාන්‍යය ගුවන් යානා අටකින් සහන සේවා කණ්ඩායම් යොදවා ඇති බව වාර්තාවෙයි. පකිස්ථානය ද වෛද්‍ය ආධාර සහ ආහාර වර්ග ඇතුළු උපකරණ තොගයක් යොමුකර තිබේ. නෝර්වේ රජය අමෙරිකානු ඩොලර් මිලියන තුනයි දශම නවයක මානූෂීය ආධාර ලබාදී ඇති අතර ජර්මනිය,ස්පාඤ්ඤය, ප්‍රංශය, ඊශ්‍රායලය සහ යුරෝපා සංගමය ද ආධාර ලබාදුන් රටවල් සහ කණ්ඩායම් අතර වෙයි.මේ අතර ශ්‍රී ලංකාවෙන් පිටත් වු ගලවා ගැනීමේ කණ්ඩායම සහ සනාධාර රැගත් විශේෂ ගුවන් යානය මේ වන විටත් පිටත්ව ගොස් තිබේ.", "URL": "https://sinhala.adaderana.lk/news.php?nid=50902", "Category": null, "Parent URL": null}