{"Source": "Adaderana", "Timestamp": "October 10, 2011 08:20 am", "Headline": "දොම්පෙ පොලීසියට ගහපු 25 ක් අද අධිකරණයට", "News Content": "පසුගිය දා පොලිස් අත්අඩංගුවේ සිටි සැකකරුවෙකු මිය යාමේ සිද්ධියක් පාදක කර ගනිමින් දොම්පේ පොලිසියට පහර දීමේ චෝදනාව මත අත්අඩංගුවට ගත් පුද්ගලයින් 25 දෙනා අද අධිකරණයට ඉදිරිපත් කිරීමට කටයුතු යොදා තිබේ. අපරාධ පරීක්ෂණ දෙපාර්තමේන්තුවේ නිලධාරීන් පිරිසක් විසින් අදාළ සැකකරුවන් ඊයේ අත්අඩංගුවට ගත් බව පොලිසිය සඳහන් කරයි. ඊයේ දිනය තුළ ඔවුන්ගෙන් දීර්ඝ වශයෙන් ප්‍රශ්න කිරීම් සිදු කර ඇති බව ද සඳහන් වේ. පසුගිය දා දොම්පේ පොලිස් අත්අඩංගුවේ සිටි සැකකරුවෙකු මිය යාමේ සිද්ධිය සම්බන්ධයෙන් කුපිත වූ ප්‍රදේශවාසීන් පිරිසක් දොම්පේ පොලිසියට පහර දී තිබුණි. ඉන් පොලිසියේ දේපළ රැසකට හානි සිදු වූ අතර පොලිස් නිලධාරීන් කිහිප දෙනෙකුටම තුවාල සිදුවිය. සිද්ධිය සම්බන්ධයෙන් සිදු කරන පරීක්ෂණ වලට අදාළව එම සැකකරුවන් 25 දෙනා අත්අඩංගුවට ගැණුනු බව පොලිසිය වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=19254", "Category": null, "Parent URL": null}