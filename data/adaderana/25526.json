{"Source": "Adaderana", "Timestamp": "July 5, 2012 08:42 am", "Headline": "විශ්ව විද්‍යාල ආචාර්යවරුන්ගේ වැඩවර්ජනය දෙවෙනි දිනටත් ක්‍රියාත්මකයි", "News Content": "විශ්ව විද්‍යාල ආචාර්යවරුන් ආරම්භ කර ඇති වැඩ වර්ජනය අද දෙවන දිනටත් ක්‍රියාත්මකය. ඉල්ලීම් කිහිපයක් මුල් කරගනිමින් ඊයේ දිනයේ සිට විශ්ව විද්‍යාල ආචාර්යවරුන් වැඩ වර්ජනයක් ආරම්භ කරන ලදී. මෙම වැඩ වර්ජනය හේතුවෙන් විශ්ව විද්‍යාල රැසක අධ්‍යයන කටයුතු ඇණ හිට තිබූ බව වාර්තා වේ. සිය ඉල්ලීම්වලට යහපත් ප්‍රතිචාර ලැබෙන තුරු වැඩ වර්ජනය අඛණ්ඩව ක්‍රියාත්මක කරන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. පසුගිය 3 වැනි දින ජනාධිපති ලේකම් ලලිත් වීරතුංග මහතා සමග අදාළ ගැටලු සම්බන්ධයෙන් සාකච්ඡා කළ ද එහිදී ද අවසන් එකඟතාවකට පැමිණීමට හැකිවී නැත. කෙසේවෙතත් යළිත් වරක් ලබන 12 වැනිදින ජනාධිපති ලේකම්වරයා සමග සාකච්ඡාවක් පැවැත්වීමට නියමිත බවයි විශ්ව විද්‍යාල ආචාර්යවරුන්ගේ සමිති සම්මේලනය සඳහන් කරයි.", "URL": "https://sinhala.adaderana.lk/news.php?nid=25526", "Category": null, "Parent URL": null}