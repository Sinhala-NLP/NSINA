{"Source": "Adaderana", "Timestamp": "July 6, 2012 02:41 pm", "Headline": "වර්ජනයේ අරමුණ වැටුප් පිළිබඳ ගැටලුවක් නොවේ", "News Content": "විදුලි සේවකයින් විසින් අද(06) දහවල් 12 සිට ආරම්භ කර ඇති වැඩ වර්ජනයත් සමග ඇතිවී තිබෙන තත්ත්වය සම්බන්ධව විසඳුම් සෙවීම සඳහා ලංකා විදුලිබල මණ්ඩල පාලනාධිකාරියට බලය පවරා ඇති බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. විදුලි සේවකයින් වෙත 25% ක වැටුප් වැඩිවීමක් ලබා දී ඇති බවත්, නමුත් ඔවුන් 45% ක වැටුප් වැඩිවීමක් ඉල්ලා සිටින බවත් අමාත්‍යවරයා අද(06) පාර්ලිමේන්තුවේ දී සඳහන් කළේය. අනෙකුත් ආයතනවලට සාපේක්ෂව විදුලිබල මණ්ඩල සේවකයින් ඉහළ වැටුප් ලබන බවත්, පහළම මට්ටමේ කම්කරුවෙකු පවා රුපියල් 24, 000 ක වැටුපක් ලබන බවත් පාඨලී චම්පික රණවක මහතා එහිදී පෙන්වාදුන්නේය‍. පළමුව පත්වීමක් ලබන වෛද්‍යවරයෙකු පවා ලබන්නේ රුපියල් 29, 000 ක වැටුපක් බව ද විදුලිබල හා බලශක්ති අමාත්‍යවරයා ප්‍රකාශ කළේය. මෙම වර්ජනය පිටුපස ඇත්තේ දේශපාලනමය අරමුණක් මිස වැටුප් පිළිබඳ ගැටලුවක් නොවන බව ද අමාත්‍යවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=25563", "Category": null, "Parent URL": null}