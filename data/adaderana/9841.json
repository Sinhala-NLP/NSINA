{"Source": "Adaderana", "Timestamp": "July 26, 2010 09:52 am", "Headline": "පෝස්ටර් ඇලවූ සරසවි සිසුන්ට පොලිස් දැල ", "News Content": "පෝස්ටර් අලවමින් සිටි විශ්ව විද්‍යාල සිසුන් හය දෙනෙකු පොලිසිය විසින් ඊයේ රාත්‍රීයේදී අත්අඩංගුවට ගෙන තිබේ. අදාළ සිසුන් නීති විරෝධී ආකාරයෙන් පෝස්ටර් අලවමින් සිටියදී මෙසේ අත්අඩංගුවට ගත් බව පොලිසිය සඳහන් කළේය. ජයවර්ධනපුර සරසවියේ සිසුන් දෙදෙනෙකු කිරුළපන පොලිසිය විසින් ද කොළඹ විශ්ව විද්‍යාලයට සම්බන්ධ සිසුන් සිව් දෙනෙකු වැලිකඩ පොලිසිය විසින් ද මෙසේ අත්අඩංගුවට ගෙන ඇත. මෙම සිසුන් අත්අඩංගුවට ගැනීම තරයේ හෙළා දකින බව අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා සඳහන් කළේය. රුහුණු සරසවි සිසුවාගේ මරණයට පොලිසිය වගකිය යුතු බවට සඳහන් පෝස්ටර් මෙසේ සිසුන් අලවමින් සිට ඇති බවත් එය නීති විරෝධී ක්‍රියාවක් නොවන බවත් ඔහු එහිදි පැවසීය.", "URL": "https://sinhala.adaderana.lk/news.php?nid=9841", "Category": null, "Parent URL": null}