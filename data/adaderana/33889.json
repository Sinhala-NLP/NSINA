{"Source": "Adaderana", "Timestamp": "May 7, 2013 05:24 pm", "Headline": "අසාද් සාලි අත්අඩංගුවට ගැනීම ගැන රනිල්ගෙන් පාර්ලිමේන්තුවේදී විශේෂ ප්‍රකාශයක්", "News Content": "අසාද් සාලි මහතා සම්බන්ධයෙන් සාමාන්‍ය නීතිය යටතේ කටයුතු නොකර ඔහුට එරෙහිව ත්‍රස්තවාදය වැළැක්වීමේ පනත යටතේ කටයුතු කළේ මන්දැයි විපක්ෂ නායක රනිල් වික්‍රමසිංහ මහතා ප්‍රශ්න කරයි. (අද) පාර්ලිමේන්තුවේදී වි‍ශේෂ ප්‍රකාශයක් කරමින් අගමැතිවරයාගෙන් විපක්ෂනායකවරයා ඉහත ප්‍රශ්නය විමසීය. විපක්ෂනායකවරයා විසින් එහිදී කළ ප්‍රකාශය වැඩිදුරටත් පහත පරිදිය. එල්.ටි.ටී.ඊ. සංවිධානයේ ත්‍රස්තවාදි වැඩ කටයුතු මර්දනය කරලීම සඳහා 1978 වසරේදී එල්.ටී.ටී.ඊ. සහ වෙනත් සංවිධාන තහනම් කිරීමේ පනත පාර්ලිමේන්තුව විසින් සම්මත කළා. නමුත් මේ පනතේ අඩු පාඩු ගණනාවක් තිබුණ බැව පෙනී ගිය හෙයින් ඒ වෙනුවට 1979 වසරේදී ත්‍රස්තවාදය වැළැක්වීමේ පනත සම්මත කෙරුණා. මෙහිදී අප පදනම් කර ගත්තේ එක්සත් රාජධානියේ උතුරු අයර්ලන්ත ත්‍රස්තවාදය සම්බන්ධව බ්‍රිතාන්‍ය පාර්ලිමේනුතව සම්මත කර තිබූ ත්‍රස්තවාදය වැළැක්වීමේ පනතයි. මේ පනත යටතේ උතුරේත්, දකුණේත් ත්‍රස්තවාදයට හා ත්‍රස්තවාදීන්ට එරෙහිව ක්‍රියා කළා. අත්අඩංගුවට ගැනීම සිදුකළා. දැන් උතු‍රේ යුද්ධය අවසානයි. ත්‍රස්තවාදය වළක්වා හමාරයි. එවන් පසුබිමෙක ත්‍රස්තවාදය වැළැක්වීමේ පනත ක්‍රියාත්මක කරලීමේ අවශ්‍යතාවයක් පැන නගින්නේ නෑ. ඒ නිසා මේ පනත අහෝසි කළ යුතුව තිබුණා. ඒ ගැන කරුණු විමසීම්වලදී මේ පාර්ලිමේන්තුවේදීම ආණ්ඩුව අවස්ථා කිහිපයකදීම ප්‍රකාශ කලේ ඔවුන් ත්‍රස්තවාදය වැළැක්වීමේ පනත ක්‍රියාවට නංවන්නේ නැති බවයි. සැප්තැම්බර් 11 සිදුවීමෙන් පසු ලෝකයේම අවධානය යොමුවී ඇත්තේ ජාත්‍යන්තර ත්‍රස්තවාදී ක්‍රියාවන් පිළිබඳවයි. එවන් ත්‍රස්තවාදී ක්‍රියාවන් වැළැක්වීම උදෙසා බ්‍රිතාන්‍ය පාර්ලිමේන්තුව කලින් තිබූ ත්‍රස්තවාදය වැළැක්වීමේ පනත වෙනුවට වෙනත් පනතක් සම්පත කර ගත්තා. දේශපාලන කාර්යන් මර්දනය කිරීඹට ඒ පනතේ වගන්ති යොදා ගැනීම එම පනත මගින්ම තහනම් කර තියෙනවා. නමුත් දැන් ශ්‍රී ලංකාවේ ප්‍රතිවාදී දේශපාලන කණ්ඩායම් මර්දනය කිරීම සඳහා මේ පනත යොදා ගැනෙමින් පවතිනවා. අසාද් සාලී මහතා අත්අඩංගුවට ගත්තේ මේ පනත යටතේයි. ඔහු දේශපාලනඥයෙක්. ආණ්ඩු පක්ෂයේත් විපක්ෂයේත් දේශපාලන කාර්යයන්ට සම්බන්ධ වී තිබෙනවා. 2010 ජනාධිපතිවරණය අවස්ථාවේදී ඔහු එක්සත් ජාතික පක්ෂයෙන් ඉවත් වී මහින්ද රාජපක්ෂ මහතාට සහය ලබාදුන්නා. සාලි මහතා සිය දේශපාලන ජීවිතය තුළ කිසි අවස්ථාවක ත්‍රස්තවාදී සංවිධානයකට සම්බන්ධව කටයුතු කර නැහැ. ඔහු අත්අඩංගුවට ගෙන ඇත්තේ ඔහු විසින් කළ ප්‍රකාශයක් පදනම් කරගෙන බව පැවසෙනවා. දේශපාලනඥයින් විවිධ ප්‍රකාශ කරනවා. වගකීම් සහිතව මෙන්ම වගකීම් රහිතව ද ප්‍රකාශ කරන අවස්ථා අප දැක තිබෙනවා. සාලි මහතා මේ ප්‍රකාශය කළේ ආණ්ඩුව මුස්ලිම් ජනාතවට සිදුවන හිරිහැර සම්බන්ධව කිසිදු ක්‍රියාමාර්ගයක් නොගන්නා අවස්ථාවකයි. ආණ්ඩුවේ මුස්ලිම් නායකයින් ඒ සම්බන්ධයෙන් නිහඬව සිටිනා අවස්ථාවකදීයි. සාලි මහතා එවන් පසුබිමක ආවේගශීලිව කළ ප්‍රකාශයේ වරදක් හෝ වගකීම් රහිත බවක් ඇති බවට චෝදනා ඇත්නම් මුලින්ම කළ යුතුව තිබුණේ එවැනි ප්‍රකාශයක් ඔහු විසින් සැබවින්ම කළාදැයි විමර්ශනය කිරීමකි. ඒ විමර්ශන කටයුතුවලින් පසුව ඔහු වරදක් කර ඇති බවට ඒත්තු යන්නේ නම් සාමාන්‍ය නීතිය යටතේ කටයුතු කිරීමයි. එසේ නොමැතිව ඔහුව ත්‍රස්තවාදය වැළැක්වීමේ පනත යටතේ අත්අඩංගුවට ගැනීම අපට කිසිසේත්ම අනුමත කරන්නට බැහැ. මේ නිසා ආණ්ඩුවේ ක්‍රියාකලාපය පිළිබඳව බරපතළ ප්‍රශ්න මතු වෙනවා. ආණ්ඩුව දේශපාලන ප්‍රතිවාදීන් මර්දනය කිරීමට ත්‍රස්තවාදය වැළැක්වීමේ පනත පාවිච්චි කරන බව අපට එළැඹෙන්නට පුළුවන් නිගමනයකි. ඉිදරියටත් මේ තත්ත්වය මීටත් වඩා නරක මට්ටමින් සිදුවෙන්නට පුළුවන්. තමන්ට එරෙහිව රට පුරා නැගෙන ජන රැල්ල මර්දනය සඳහා ද මේ පනත පාවිච්චි කරන්නට ආණ්ඩුව කටයුතු කාරවි. ඒකාධිපති පාලනයක් කරා යොමුවීමේ ප්‍රවණතාවය මේ මගින් පැහැදිළිවම ප්‍රදර්ශනය වෙනවා. මෙය ඉතා භයානක තත්ත්වයක්. ඒ නිසා මම ගුරු අගමැතිතුමාගෙන් පහත දැක්වෙන කාරණා විමසන්නට කැමතියි. 1 අසාද් සාලි මහතා සම්බන්ධව නීතිය යටතේ කටයුතු නොකොට ත්‍රස්තවාදය වැළැක්වීමේ පනත යටතේ කටයුතු කළේ ඇයි? 2 තවදුරටත් ප්‍රතිවාදී දේශපාලනඥයන් හා ජනතා බලවේගයන් මර්දනය සඳහා මේ පනත යොදා ගන්නවාද? 3 දැන් ත්‍රස්තවාදය අවසන් වී ඇති නිසා ත්‍රස්තවාදය වැළැක්වීමේ පනත අහෝසි කරනවාද? නැති නම් ඒ ඇයි?", "URL": "https://sinhala.adaderana.lk/news.php?nid=33889", "Category": null, "Parent URL": null}