{"Source": "Adaderana", "Timestamp": "October 10, 2012 03:03 pm", "Headline": "නීති විරෝධීව රටින් පනින්න හැදූ 28 ක් බසයෙන් යද්දී මාට්ටු", "News Content": "නීති විරෝධී අයුරින් ඔස්ටේ‍්‍රලියාවට යාමේ අරමුණින් බස් රථයකින් ගමන් ගනිමින් සිටි පුද්ගලයින් 28 දෙනෙකු යාපනය පාර, බ‍්‍රවුන්ස් හන්දිය ප‍්‍රදේශයේ දී අත්අඩංගුවට ගෙන තිබේ. පුත්තලම සිට සිලාවතුර ප‍්‍රදේශය දක්වා ධාවනය වූ අදාළ බස් රථය පරීක්ෂා කළ වව්නියාව කොට්ඨාස බුද්ධි අංශ නිලධාරීන් කණ්ඩායමක් විසින් සැකකරුවන් අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරුවන් කිලිනොච්චි, මුලතිව්, වව්නියාව යන ප‍්‍රදේශවල පදිංචිකරුවන් වන අතර කාන්තාවන් තිදෙනෙකු ද එම පිරිසට අයත් බව පොලීසිය සඳහන් කළේය. මේ අතර මෙම සැකකරුවන් ඔස්ටේ‍්‍රලියාවට යැවීමේ ජාවාරමට සම්බන්ධ බවට සැකපිට පුද්ගලයින් සිව්දෙනෙකු ද පොලීසිය විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් සම්බන්ධයෙන් වව්නියාව පොලීසිය වැඩිදුර විමර්ෂණ සිදුකරයි.", "URL": "https://sinhala.adaderana.lk/news.php?nid=28176", "Category": null, "Parent URL": null}