{"Source": "Adaderana", "Timestamp": "September 23, 2018 07:30 pm", "Headline": "ඇස් ලෙඩ කරන නුවරඑළිය රෝහලේ එන්නත ", "News Content": "නුවරඑළිය මහ රෝහලේ අක්ෂි වාට්ටුවේදී ලබාදුන් එන්නතකින් පසු පෙනීම දුර්වල වූ බව පවසමින් රෝගීන් පිරිසක් එම රෝහලේ මේ වනවිට ප්‍රතිකාර ලබයි. මේ සම්බන්ධයෙන් අද දෙරණ කළ විමසීමකදී නුවරඑළිය මහ රෝහලේ අධ්‍යක්ෂ වෛද්‍ය අරුණ ජයසේකර මහතා සදහන් කලේ අදාළ රෝගීන්ට ප්‍රතිකාර ලබාදීම මේ වන විටත් සිදුකරන අතර මෙම සිද්ධිය සම්බන්ධයෙන් සෞඛ්‍ය අමාත්‍යංශය විමර්ශනයක් පැවැත්වීමටද සූදානම් කර ඇති බවයි. නුවරඑළිය මහ රෝහලේ අක්ෂි වාට්ටුවට ඉකුත් 17වැනිදා පැමිණි රෝගීන් පිරිසක් එදින ප්‍රතිකාර ලබාගෙන නැවත නිවෙස් බලා ගිය පසු ඉන් පිරිසකගේ ඇස් වල වේදනාවක් සහ පෙනීමේ දුර්වලතාවයක් මතුව තිබිණි. ඊට පසුදින රෝගී තත්වය තවත් උග්‍ර වීමෙන් එම රෝගීන් අතරින් කිහිපදෙනෙක් නැවත නුවරඑළිය මහ රෝහලට ඇතුළත් වී තිබේ. රෝගීන් පවසන්නේ ඉකුත් 17 වැනිදා ප්‍රතිකාර ලබාගැනිමට ගිය අවස්ථාවේදි රෝහලෙන් ලබාදුන් එන්නතින් පසු ඇස් පෙනීම දුර්වල වී ඇස් ආශ්‍රිතව දැඩි වේදනාවක් හට ගත් බවයි. මෙම සිද්ධිය සම්බන්ධයෙන් අප නුවරඑළිය මහ රෝහලේ අධ්‍යක්ෂ වෛද්‍ය අරුණ ජයසේකර මහතාගෙන් විමසීමක් කළ අතර එහිදි ඔහු සදහන් කළේ මේ පිළිබදව සෞඛ්‍ය අමාත්‍යංශය මගින් විමර්ශනයක් පැවැත්වීමටද සූදානම් කර ඇති බවයි. මේ අතර හටගත් ආසාත්මික තත්වයට හේතුවූ අදාළ එන්නත් කාණ්ඩය දිවයිනේ සියලු රෝහල් වලින් තාවකාලිකව භාවිතයෙන් ඉවත් කිරීමට තීරණයක් ගත් බව සෞඛ්‍ය අමාත්‍යංශයේ වෛද්‍ය සැපයුම් අංශයේ අධ්‍යක්ෂ වෛද්‍ය ලාල් පනාපිටිය මහතා අද දෙරණට සදහන් කළා.", "URL": "https://sinhala.adaderana.lk/news.php?nid=96605", "Category": null, "Parent URL": null}