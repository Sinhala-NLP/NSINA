{"Source": "Adaderana", "Timestamp": "October 10, 2017 04:27 pm", "Headline": " අක්මීමන දයාරතන හිමිට ඇප", "News Content": "ගල්කිස්ස ප්‍රදේශයේදී මියන්මාර සරණාගතයින්ට තර්ජනය කිරීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කර සිටි පූජ්‍ය අක්මීමන දයාරතන හිමි ඇප මත මුදා හැරීමට ගල්කිස්ස මහේස්ත්‍රාත් අධිකරණය නියෝග කර තිබේ.කොළඹ අපරාධ කොට්ඨාසය මඟින් අත්අඩංගුවට ගත් පූජ්‍ය අක්මීමන දායාරතන හිමි ඊයේ දිනය දක්වා රක්ෂිත බන්ධනාගාර ගත කර තිබූ අතර විත්ති පාර්ශවය ඉදිරිපත් කර තිබූ ඇප අයඳුම්පතක් සලකා බැලීම සඳහා අදාළ නඩුව අද දිනයේදී ද කැඳවනු ලැබීය.ඒ අනුව විත්ති පාර්ශවය විසින් ඉදිරිපත් කළ කරුණු සළකා බැලූ ගල්කිස්ස ප්‍රධාන මහේස්ත්‍රාත් මොහොමඩ් මිහාල් මහතා පූජ්‍ය අක්මීමන දයාරතන හිමි ලක්ෂ 5 බැඟින් වූ ශරීර ඇප 03ක් මත මුදා හැරීමට නියෝග කර තිබේ.එමෙන්ම දයාරතන හිමිගේ විදේශ ගමන්ද තහනම් කළ බව අද දෙරණ අධිකරණ වාර්තාකරු සඳහන් කළේය.සිද්ධිය සම්බන්ධයෙන් අත්අඩංගුවට ගත් සෙසු සැකකරුවන් 07 දෙනා යළි ලබන 16 වන දින දක්වා රක්ෂිත බන්ධනාගාර ගත කිරීමටද මහේස්ත්‍රාත්වරයා නියෝග කර ඇති අතර එදිනට හඳුනාගැනීමේ පෙරෙට්ටුව පැවැත්වීමටද නියමිතය.මෙම හඳුනාගැනීමේ පෙරට්ටුවට සහභාගී වන ලෙසද පූජ්‍ය අක්මීමන දයාරතන හිමියන්ට ගල්කිස්ස ප්‍රධාන මහේස්ත්‍රාත්වරයා දැනුම් දී තිබේ.", "URL": "https://sinhala.adaderana.lk/news.php?nid=78564", "Category": null, "Parent URL": null}