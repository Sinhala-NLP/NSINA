{"Source": "Adaderana", "Timestamp": "March 5, 2016 10:11 pm", "Headline": "  නලීන් බණ්ඩාර ප්‍රකාශය ඉල්ලා අස්කර ගත යුතුයි", "News Content": "ගොවීන්ට පොහොර ලබාදීම සඳහා රජය ආරම්භ කර ඇති නව වැඩපිළිවෙළ පිරිසක් විසින් කඩාකප්පල් කරන බවට එජාප මන්ත්‍රී නලීන් බණ්ඩාර මහතා කළ ප්‍රකාශය ඉල්ලා අස්කර ගත යුතු බව සමස්ත ලංකා කෘෂි පර්යේෂණ නිෂ්පාදන සහකාර නිලධාරීන්ගේ සංගමය කියයි.එම සංගමයේ සභාපති මොරිස් ප්‍රියංග සේනාරත්න මහතා පැවසුවේ ඇතැම් නිලධාරීන් පොහොර සොරකම් කරන බවටත්, මුදල් වංචා කරන බවටත් එම මන්ත්‍රීවරයා විසින් මාධ්‍ය හමුවකදී චෝදනා කර ඇති බවයි.එම චෝදනාව සම්පූර්ණයෙන් අසත්‍ය බවත්, එම ප්‍රකාශය මන්ත්‍රීවරයා විසින් ඉල්ලා අස්කර නොගන්නේ නම් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී හෙට ආරම්භ වන වස විසෙන් තොර ජාතික පොළ හා වෙළඳ ප්‍රදර්ශනයට සහභාගිනොවීමට සිය සංගමය තීරණය කර ඇතැයිද ඒ මහතා කියයි.තවද එම ප්‍රකාශය ඉවත් කර නොගන්නේ නම් ඊට එරෙහිව කුරුණෑගල නගරයේදි විරෝධතාවයක් පැවැත්වීමට පියවර ගන්නා බවද ඔහු පවසයි.පොහොර සහනාධාරය කප්පාදු කර ආණ්ඩුව සුදානම් වන්නේ ගොවි ජනතාව ගොවිකමෙන් ඉවත් කිරීමට යැයිද ඒ මහතා අද පැවැති මාධ්‍ය හමුවකදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57914", "Category": null, "Parent URL": null}