{"Source": "Adaderana", "Timestamp": "August 8, 2014 09:13 am", "Headline": "වෛද්‍යවරයාට බේබද්දාගෙනුත් තර්ජන - වෛද්‍යවරයා රෝහලෙන් යයි -රෝහලට පොලීසියෙන් එයි", "News Content": "බීමතින් සිය උදරය කපාගත් බව කියන පුද්ගලයෙකු ඇතුළු තිදෙනෙකු අහංගම, ගොන්නගහහේන රජයේ රෝහලට අද (08) අළුයම 1.30ට පමණ ප්‍රතිකාර ගැනීමට පැමිණ එහි සිටි වෛද්‍යවරයාට බැණ තර්ජනය කර පලාගොස් තිබේ. අංක 18, සිංගප්පූරුගම, ගුරුල්ලවල, අහංගම ප්‍රදේශ‍ෙය් පදිංචි 30 හැවිරිදි පුද්ගලයෙකු බව පැවසෙන අයෙකු බීමත්ව ඔහු විසින්ම ඔහුගේ බඩ කපාගෙන ඇතැයි පොලීසිය කියයි. අනතුරුව හිතවතුන් දෙදෙනෙකු සමග හෙතෙම ප්‍රතිකාර ගැනීමට අහංගම, ගොන්නගහහේන රජයේ රෝහලට අද අළුයම පැමිණ තිබේ. එම අවස්ථාවේදී රෝගියා පරික්ෂා කළ වෛද්‍යවරයා කඩිනමින් ඔහුව කරාපිටිය රෝහලට රැගෙනයාමට උපදෙස් ලබාදී ඇත. එහිදී කූපිත වී ඇති අදාළ තුවාලකරු ඇතුළු අනෙකුත් පිරිස වෛද්‍යවරයාට බැණ තර්ජනය කර ඇති බව පොලීසිය කියයි. අනතුරුව වෛද්‍යවරයා මේ පිළිබඳ ලොග් සටහන් පොතේ සටහනක් තබා ඒ වන විට රෝහලේ ‍නේවාසිකව සිටි ‍රෝගීන් දෙදෙනෙකු ආසන්නයේ පිහිටි ඉමදූව රෝහලට මාරුකර යවා ආරක්ෂාව සඳහා රෝහලෙන් පිටත්ව ගොස් තිබේ. චාමින්ද විජේරත්න නැමැති එම වෛද්‍යවරයා මෙම සිද්ධිය 119 හදිසි ඇමතුම් අංශයට දැනුම්දී ඇති අතර මේවන විට ගොන්නගහහේන රෝහලට පොලිස් ආරක්ෂාව යොදා තිබේ. වෛද්‍යවරයාට බැණ වැදී තර්ජනය කළ තුවාලකරු ඇතුළු පිරිස අනතුරුව කරාපිටිය රෝහලට ගොස් ඇති බවද ඒ අනූව තුවාලකරු මේවන විට කරාපිටිය රෝහලේ ප්‍රතිකාර ලබන බවද පොලීසිය කියයි. මේ අතර සිද්ධිය සම්බන්ධයෙන් තුවාලකරු ගාල්ල පොලීසියෙනුත්, අනෙක් සැකකරුවන් දෙදෙනා අහංගම පොලීසියෙනුත් අත්අඩංගුවට ගෙන ඇත.", "URL": "https://sinhala.adaderana.lk/news.php?nid=45208", "Category": null, "Parent URL": null}