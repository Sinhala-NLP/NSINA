{"Source": "Adaderana", "Timestamp": "July 28, 2018 03:47 pm", "Headline": "අල්ලස් කොමිසම-දෙවැනි ඉනිමක් ගහන හැටි අධ්‍යක්ෂ ජනරාල් කියයි", "News Content": "තම ‍කොමිසමෙන් අපේක්ෂිත අරමුණු ඉටු කිරීම සඳහා ප්‍රමාණවත් පහසුකම් මේ දක්වා තමන් වෙත ලැබී නොමැති බව අල්ලස් හෝ දුෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල් නීතිඥ සරත් ජයමාන්න මහතා පවසයි. කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. ජනාධිපති පරීක්ෂණ කොමිසන් සභවෙන් එන සාක්ෂි මත රැඳිලා නඩු පැවරීමේ බලයක් තවමත් අල්ලස් කොමිසමට නොමැති බවත් අල්ලස් කොමිසමට සිදු කළ හැක්කේ ජනාධිපති කොමිසම හමුවේ සාක්ෂි ලබාදුන් සාක්ෂිකරුවන් නැවත ගෙන්වා දෙවනි වරටත් සාක්ෂි ලියා ගැනීම පමණක් බව ඒ මහතා පැවසීය. අල්ලස් කොමිසමේ නිලධාරීන්ගේ වැටුප වැඩි නොකරන්නනේ නම් අල්ලස හා දූෂණය තුරන් කරන්නේ කෙසේදැයි ඒ මහතා ප්‍රශ්න කළේය. පැරණි ගොඩනැඟිල්ලේ කොටසක් කඩාවැටී ඇති බවත් අල්ලස් කොමිසමේ නිලධාරීන්ගෙන් කොටසක් වෙනත් ස්ථානයක සිටින බවත් අලුත් නිලධාරීන් ගන්නේ නම් නව ගොඩනැගිල්ලක් අවශ්‍ය බවද ඒ මහතා පැවසීය. ගොඩනැඟිල්ල සඳහා අවසර ලැබී ඇතතත් නාගරික සංවර්ධන අධිකාරිය එයට හරස් වී ඇති බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93349", "Category": null, "Parent URL": null}