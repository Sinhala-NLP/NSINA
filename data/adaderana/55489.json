{"Source": "Adaderana", "Timestamp": "December 3, 2015 11:29 am", "Headline": "ලාංකිකයා පැහැරගන්න ලාංකිකයින් තිදෙනෙකුත් සම්බන්ධයි", "News Content": "ජපානයේ, කනගාවා ප්‍රදේශයේදී ශ්‍රී ලාංකිකයෙකු පැහැරගැනීම සම්බන්ධයෙන් ශ්‍රී ලාංකිකයින් තිදෙනෙකු ඇතුළු පුද්ගලයින් 07 දෙනෙකු අත්අඩංගුවට ගෙන තිබේ.30 හැවිරිදි අදාළ ශ්‍රී ලාංකිකයා ඔහු පදිංචිව සිටි නිවාස සංකීර්ණය අසළදී පසුගිය ඔක්තෝබර් 14 වන දින මෙම සැකකරුවන් විසින් පැහැරගෙන තිබූ බව සඳහන්ය.පැහැරගැනීමෙන් පසුව අදාළ ශ්‍රී ලාංකිකයාගේ සහෝදරයාගෙන් යෙන් මිලියන 3.18ක මුදලක් සැකකරුවන් ඉල්ලා ඇති බව වාර්තා වේ.සති දෙකක් ඇතුළත අදාළ මුදල ලබා නොදුණහොත් පැහැරගත් පුද්ගලයා මරා දමන බවට සැකකරුවන් විසින් සහෝදරයාට දැනුම් දී ඇත.කෙසේවෙතත් මේ සම්බන්ධයෙන් එරට පොලීසිය සිදුකළ විමර්ශනයේදී පැහැරගැනීමට ලක්වූ ශ්‍රී ලාංකිකයා අෂිකාගා ප්‍රදේශයේ රඳවා සිටියදී සොයාගෙන ඇති බව සඳහන්ය.එහෙත් සහෝදරයා විසින් අදාළ කප්පම් මුදල ලබාදුන්නේද යන්න පිළිබඳව මේ වනතෙක් අනාවරණය වී නැත.අත්අඩංගුවට ගත් ශ්‍රී ලාංකිකයින් තිදෙනා සහ ජපාන ජාතිකයින් සිව්දෙනා අවුරුදු 23ත් 36ත් අතර වයසේ පසුවන්නන් බව සඳහන්ය.", "URL": "https://sinhala.adaderana.lk/news.php?nid=55489", "Category": null, "Parent URL": null}