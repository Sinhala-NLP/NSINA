{"Source": "Adaderana", "Timestamp": "December 19, 2013 03:31 pm", "Headline": " ආදායම් බලපත්‍ර ගැනීමේදී 25%ක වට්ටමක්", "News Content": "රථවාහන ආදායම් බලපත්‍ර අන්තර්ජාලය ඔස්සේ ලබා ගැනීමේදී 25%ක මූල්‍ය වට්ටමක් ලබා දීමට තීරණය කර තිබේ. බලපත්‍ර ගාස්තුව රුපියල් හයදහසට අඩු සියලුම රථ වාහන සඳහා ‍මෙම 25% වට්ටම පිරිනැමේ. බස්නාහිර පළාත් මෝටර් රථ ප්‍රවාහන කොමසාරිස් කාර්යාලය සහ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) එක්ව මෙම සහනදායි වැඩපිළිවෙළ ක්‍රියාවට නඟා තිබේ. ඒ අනුව 21 සිට 23 දා තෙක් බස්නාහිර පළාතේ ලියාපදිංචි ඕනෑම මෝටර් රථයක ආදායම් බල පත්‍රය අන්තර්ජාලය ඔස්සේ ලබා ගෙන මෙම 25% සුවිශේෂි මූල්‍ය වට්ටම ලබා ගත හැකි බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති ජනාධිපති උපදේශක මහාචාර්ය පී.ඩබ්ලිව්.ඈපාසිංහ මහතා පවසයි. www.srilanka.lk වෙබ් අඩවියට පිවිසීමෙන් ආදායම් බල පත්‍රය ලබා ගැනීම සිදු කර ගත හැකිය. රජයේ සේවාවන් තොරතුරු තාක්ෂණයේ ආධාරයෙන් ලබාදීමේ මහින්ද චින්තන ප්‍රතිපත්තියට අනුව යමින් මෙම සේවාව ලබා දෙන අතරම එමගින් මූල්‍ය සහනයක්ද ජනතාවට ලබා දීමට හැකි වී ඇතැයි සභාපතිතුමා පෙන්වා දෙයි.", "URL": "https://sinhala.adaderana.lk/news.php?nid=39712", "Category": null, "Parent URL": null}