{"Source": "Adaderana", "Timestamp": "February 5, 2019 09:43 am", "Headline": "අනියම් පෙමින් උපන් නිවුන් දරුවන් පොහොර උරයක දැමු මව", "News Content": "හෝමාගම පිටිපන ප්‍රදේශයේ කුලී නිවසක සිටි මවක් නිවුන් දරුවන් දෙදෙනෙකු බිහිකර පොහොර උරයක දමා රෝහල් ගත වීමෙන් අනතුරුව හෝමාගම පොලිසිය විසින් අත්අඩංගුවට ගෙන ඇත. පොලිසිය සඳහන් කළේ අදාළ කාන්තාව 30 හැවිරිදි අයෙකු වන අතර ඇය සිරුරෙන් අධික ලෙස රුධිරය වහනය වන බව පවසා හෝමාගම රෝහලට ඇතුලත් වී ඇති බවයි. පසුව වෛද්‍යවරුන් ඇයගෙන් මේ පිළිබඳව විමසීමේදී ඇය සඳහන් කර ඇත්තේ නිවසේදී නිවුන් දරුවන් දෙදෙනෙකු බිහි කළ බවයි. අනියම් ඇසුරකින් මෙම දරුවන් පිළිසිඳගෙන ඇති බවත් තමාට වයස අවුරුදු 05ක පමණ තවත් දරුවෙකු සිටින බවත් ඇය පොලිසියට ප්‍රකාශකර ඇති බව වාර්තා වේ. පසුව පොලිසිය ඇය විසූ නිවස පරික්ෂා කළ අවස්ථාවේදී පොහොර උරයක දමා තිබූ නිවුන් දරුවන් දෙදෙනාගේ මළ සිරුරු හමුවී තිබේ.", "URL": "https://sinhala.adaderana.lk/news.php?nid=103701", "Category": null, "Parent URL": null}