{"Source": "Adaderana", "Timestamp": "September 10, 2019 05:07 pm", "Headline": "රටවල් 40ක හමුදා ප්‍රධානීන් එක්වෙන තැනක්", "News Content": "එකොළොස් වැනි ඉන්දු- පැසිෆික් හමුදා ප්‍රධානීන්ගේ සමුළුව තායිලන්තයේ බැංකොක් නුවරදී ආරම්භ විය. ඉන්දු - පැසිෆික් කලාපයේ පිහිටි රටවල් 40ක හමුදා ප්‍රධානීන් ඊට සහභාගී වෙයි. ඉන්දු- පැසිෆික් හමුදා ප්‍රධානීන්ගේ සමුළුව,එම කලාපයේ හමුදා කාර්යමණ්ඩල ප්‍රධානීන්ගේ විශාලතම වාර්ෂික රැස්වීම් අතරින් එකක්. තායිලන්තය හා අමෙරිකාව මෙවර සමුළුවේ ප්‍රධානත්වය ගෙන කටයුතු කරයි. සමුළුවේ සමාරම්භක උත්සවය පසුගියදා පැවැත්වුණේ තායිලන්තයේ බැංකොක් අගනුවරදීයි. සමාරම්භක උත්සවයේදී අදහස් දක්වමින් අමෙරිකානු යුද හමුදා ප්‍රධානී ජේම්ස් මැක්කොවිල් සහ තායිලන්තය යුද හමුදා ප්‍රධානී අපිරාත් කොංසොම්පොන්, කලාපයේ අන්‍යොන්‍ය සහයෝගීතාව සම්බන්ධයෙන් අදහස් පල කළේය. එමෙන්ම ලොවපුරා ව්‍යාප්ත වී ඇති මිනිස් ජාවාරම හා සයිබර් යුද ක්‍රියාකාරකම් සම්බන්ධයෙන්ද ඔවුන් දෙපළ අදහස් දක්වා තිබේ. චීනය, ඉන්දියාව, එක්සත් රාජධානිය, ඔස්ට්‍රේලියාව, බංග්ලාදේශය ඇතුළු ඉන්දු- පැසිෆික් කලාපයේ පිහිටි රටවල් 40ක හමුදා ප්‍රධානීන් සහ ජ්‍යෙෂ්ඨ නිලධාරීන් සමුළුවට එක්වී සිටියි. සමුළුව සැප්තැම්බර් එකොළොස්වන දිනෙන් අවසන් වීමට නියමිතයි.", "URL": "https://sinhala.adaderana.lk/news.php?nid=118786", "Category": null, "Parent URL": null}