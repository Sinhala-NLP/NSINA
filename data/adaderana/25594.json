{"Source": "Adaderana", "Timestamp": "July 8, 2012 08:53 am", "Headline": "තැපෑල නවීකරණයෙන් ගැටලු රැසක්-එහෙම වෙන්න පුළුවන්", "News Content": "තැපැල් දෙපාර්තමේන්තුව නවීකරණය කිරීම සඳහා ආරම්භ කළ ජාල ගත කිරීමේ වැඩපිළිවෙල අසාර්ථක බව ලංකා ‍තැපැල් සේවා සංගමය පවසයි. තැපැල් සේවා කටයුතු කාර්යක්ෂම කිරීම එහි අපේක්ෂාව වුවත් එමගින් අද වන විට පෝලිම් යුගයක් නිර්මාණය වී ඇති බවත්,ඒ තුළින් තාක්ෂණික අඩුපාඩු වැඩිවී ඇති බවත් ලංකා ‍තැපැල් සේවා සංගමයේ සභාපති ජයන්ත විජේසිංහ මහතා පවසයි. විධිමත් ලෙස තැපැල් සේවා සැපයීමට ප්‍රමාණවත් කාර්යමණ්ඩලයක් නොමැති වීම ප්‍රධාන ගැටලුවක් බව පෙන්වා දුන් ඔහු නුදුරු කාලයේදී තැපැල් දෙපාර්තමේන්තුව දැවැන්ත කඩාවැටීමකට නියමිත බවද සඳහන් කළේය. මෙවැනි ව්‍යාපෘතියක් ප්‍රථමයෙන් ක්‍රියාවට නංවනවිට නොහිතපු ඇතැම් ගැටලුවලට මුහුණදෙන්නට සිදුවන බවත්,මේවන විට එකී ගැටලු හඳුනාගනිමින් ඒ සඳහා පිළියම් යොදමින් සිටින බවත් මෙම චෝදනාව සම්බන්ධයෙන් අද දෙරණ කළ විමසීමකදී තැපැල්පති රෝහණ අබේරත්න මහතා කියා සිටියේය. නව වැඩපිළිවෙලේ යම් යම් අඩුපාඩු පැවතිය ද එය සාර්ථක කරගැනීමට හැකි වනු ඇති බවත්,තැපෑල ආපස්සට යාමක් මෙහිදී සිදුනොවන බවත් තැපැල්පතිවරයා එහිදී අවධාරණය කළේය.", "URL": "https://sinhala.adaderana.lk/news.php?nid=25594", "Category": null, "Parent URL": null}