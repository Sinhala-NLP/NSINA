{"Source": "Adaderana", "Timestamp": "April 23, 2011 03:33 pm", "Headline": "මෙරට පුනරුත්ථාපන කටයුතු මානව හිමිකම් ගැන කතාකරන ජාතීන්ට ආදර්ශයක්", "News Content": "වර්තමානය වන විට මානව හිමිකම් පිළිබඳ වඩාත් උනන්දුවෙන් කතාකරන ඇතැම් ජාතීන්ට ආදර්ශයක් දක්වමින් මෙරට පුනරුත්ථාපන කාර්යයන් සිදුකරන බව පුනරුත්ථාපන හා බන්ධනාගාර අමාත්‍ය චන්ද්‍රසිරි ගජධීර මහතා පවසයි. පසුගිය මානුෂීය මෙහෙයුම පැවති කාලය තුළ හමුදාවට බාරවූ සහ අත් අඩංගුවට ගත් එල්.ටි.ටි.ඊ. සාමාජිකයින් 11,000කට වැඩි පිරිසකගෙන් මේ වන විට විශාල සංඛ්‍යාවක් පුනරුත්ථාපනය කර සමාජගත කර ඇති බව අමාත්‍යවරයා පෙන්වා දෙයි. අද(23) වව්නියාව සංස්කෘතික මධ්‍යස්ථානයේ පැවති පුනරුත්ථාපනය ලැබූ හිටපු එල්.ටී.ටී.ඊ. සාමාජිකයින් 483 දෙනෙකු ඔවුන්ගේ ඥාතීන්ට බාරදීමේ අවස්ථාවට එක්වෙමින් අමාත්‍යවරයා මෙම අදහස් පළ කළේය. මේ වන විට පුනරුත්ථාපන කඳවුරුවල සිටින්නේ 4,700ක් පමණ වූ අඩු පිරිසක් බව එහිදි වැඩිදුරටත් අදහස් දැක්වූ චන්ද්‍රසිරි ගජධීර අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=15658", "Category": null, "Parent URL": null}