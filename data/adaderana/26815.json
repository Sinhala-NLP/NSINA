{"Source": "Adaderana", "Timestamp": "August 23, 2012 09:18 am", "Headline": "තියුණු ආයුධයකින් පහර දී සැමියා මරා බිරිඳට ද තුවාල සිදුකරයි  ", "News Content": "ගල්කිස්ස පොලිස් බල ප්‍රදේශයට අයත් රත්මලාන ශ්‍රී ඥාණානන්ද මාවතේ දී පුද්ගලයෙකු වෙඩි තබා කපා කොටා ඝාතනය කර තිබේ. මෙසේ ඝාතනයට ලක්ව ඇත්තේ අංක 32/28 ශ්‍රී ඥාණානන්ද පාර, රත්මලාන යන ලිපිනයේ පදිංචිව සිටි 62 බර්නාදුර ලයනල් සිල්වා නොහොත් සිරා නැමැති අයෙකු බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පවසයි. 15 දෙනෙකුගෙන් පමණ යුතු කණ්ඩායමක් ගිනි අවි කඩු කිණිසි ඇතුළු තියුණු ආයුධවලින් සන්නද්ධව වෙඩි තබා කපා කොටා අද (23) අලුයම 2.30 ට පමණ මෙම අපරාධය සිදු කර අති අතර ඝාතනයට ලක්වූ අයගේ බිරිඳට ද කපා කෙටීමෙන් බරපතළ තුවාල සිදු කර තිබේ. මෙසේ බරපතළ තුවාල ලැබූ කාන්තාව මේ වනවිට දකුණු කොළඹ ශික්ෂණ රෝහලේ ප්‍රතිකාර ලබන බවත් වැඩිදුර විමර්ශන ගල්කිස්ස පොලීසිය විසින් සිදුකරන බවත් පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26815", "Category": null, "Parent URL": null}