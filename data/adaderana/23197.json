{"Source": "Adaderana", "Timestamp": "March 31, 2012 02:02 pm", "Headline": "නව චින්තනයෙන් යුතු පිරිස් සරසවි තුළින් බිහිවිය යුතුයි", "News Content": "ත්‍රස්තවාදයෙන් මුදාගත් ශ්‍රී ලංකාව අලුත් රටක් වශයෙන් ගොඩනැගීමේ දී ඊට අවශ්‍ය නව චින්තනයෙන් යුතු පිරිස් විශ්ව විද්‍යාල තුළින් බිහිවිය යුතු බව ජනාධිපති මහින්ද රාජපක්ෂ මහතා පවසයි. රට‍ දැනුමේ කේන්ද්‍රස්ථානයක් බව‍ට පත්වන්නේ සෑම අතින්ම පිරුණු අධ්‍යාපනයකින් පමණක් බව ජනාධිපතිවරයා පෙන්වාදෙයි. සබරගමු විශ්ව විද්‍යාලයේ ඉදිකෙරුණු නව ගොඩනැගිලි සංකීර්ණය විවෘත කිරීමේ අවස්ථාවට අද(31) එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. ලෝක විශ්ව විද්‍යාල ශ්‍රේණිගත කිරීම් ලැයිස්තුවේ එදා සිටි ස්ථානයට වඩා ඉහළට ඒමට මෙරට විශ්ව විද්‍යාලවලට හැකියාව ලැබී ඇති බව ජනාධිපතිවරයා එහිදී වැඩිදු‍රටත් සඳහන් කළේය. ජාත්‍යන්තරය තුළ මෙරට විශ්ව විද්‍යාල තවදුරටත් ඉහළට ගෙන ඒම සඳහා විශ්ව විද්‍යාල ආචාර්යවරුන් සහ සිසුන්ට විශාල අභියෝගයක් පවතින බව ජනාධිපති මහින්ද රාජපක්ෂ මහතා එහිදී කියා සිටියේය.", "URL": "https://sinhala.adaderana.lk/news.php?nid=23197", "Category": null, "Parent URL": null}