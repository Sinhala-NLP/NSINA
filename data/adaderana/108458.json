{"Source": "Adaderana", "Timestamp": "April 22, 2019 04:59 pm", "Headline": "පිපිරීම් වලින් මියගිය අයගේ පශ්චාත් මරණ පරීක්ෂණ අවසන් අදියරේ", "News Content": "දිවයිනේ ස්ථාන කිහිපයක සිදු වූ බෝම්බ පිපිරීම් වලින් මේ වනවිට පුද්ගලයින් 290ක් ජිවිතක්ෂයට පත්වූ අතර, තුවාල ලැබූ රෝගීන් කොළඹ ජාතික රෝහල, මීගමුව දිස්ත්‍රික් මහ රෝහල, කොළඹ උතුර හා දකුණ මහ රෝහල් සහ මඩකළපුව මහ රෝහලේ ප්‍රතිකාර ලබයි. සාමාන්‍ය තුවාල ලැබූ රෝගීන් ප්‍රතිකාර ලබා නිවෙස් කරා පිටව ගොස් ඇත. කොළඹ ජාතික රෝහලේ දැඩි සත්කාර ඒකකයේ රෝගීන් 29 ක් ප්‍රතිකාර ලබන බව වාර්තා වෙයි. මේ අතර රෝගීන්ට ප්‍රතිකාර කිරීම කඩිනමින් සිදු කරන බවත්, අවශ්‍ය ඖෂධ සහ අනෙකුත් වෛද්‍ය උපකරණ ප්‍රමාණවත් තරම් ලබා දී ඇති බවත් සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසා සිටියි. බෝම්බ පිපිරීම් වලින් මියගිය පුද්ගලයින්ගේ පශ්චාත් මරණ පරීක්ෂණ මේ වන විට අවසන් අදියරට පැමිණ ඇති බව ද වාර්තා වෙයි. සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා ප්‍රකාශ කර ඇත්තේ මීගමුව දිස්ත්‍රික් මහ රෝහලට මළ සිරුරු 102 ක් ලැබී තිබූ බවයි. ඊයේ පස්වරුවේ සිට මේ දක්වා මහේස්ත්‍රාත්වරුන් දෙදෙනෙකු, අධිකරණ විශේෂඥ වෛද්‍යවරුන් 06 ක් යටතේ පශ්චාත් මරණ පරික්ෂණ සිදු කර ඇත. මීගමුව දිස්ත්‍රික් මහ රෝහලට ලැබී තිබූ මළසිරුරු 102 න් පශ්චාත් මරණ පරික්ෂණ සිදු කරන ලද මළ සිරුරු 92 ක් ඥාතීන්ට බාර දී තිබේ. තවත් මළසිරුරු 10ක පශ්චාත් මරණ පරීක්ෂණ සිදු කිරීමට නියමිතව ඇත. මීගමුව දිස්ත්‍රික් මහ රෝහලේ මළ සිරුරු තැම්පත් කර තැබීම සදහා ප්‍රමාණවත් තරම් ශීතාගාර පහසුකම් නොමැති බැවින් සෞඛ්‍ය අමාත්‍යවරයාගේ මැදිහත්වීම මත ජංගම ශීතාගාර දෙකක් මීගමුව දිස්ත්‍රීක් මහ රෝහල වෙත ඊයේ (21) පස්වරුව වන විට ලබා දී ඇත. කොළඹ ජාතික රෝහලලේ මළ සිරුරු 140ක් ඇති අතර, මේ වන විට පශ්චාත් මරණ පරීක්ෂණ අවසන් කළ මළ සිරුරු සංඛ්‍යාව 89 ක් බව සෞඛ්‍ය සේවා අධ්‍යක්ෂ ජනරාල්වරයා පවසා සිටියි. මළ සිරුරු 35ක් හඳුනා ගැනීම සඳහා මෙතෙක් කිසිවෙකු නොපැණීම ගැටලුවක් බව සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කර ඇත. කොළඹ උතුර ශික්ෂණ රෝහලේ ද මළ සිරුරු 06ක් හඳුනා ගැනීම සඳහා මෙතෙක් කිසිවෙකු පැමිණ නැති බව වාර්තා වෙයි. කොළඹ ජාතික රෝහලේ විදේශීය ජාතිකයින්ගේ මළ සිරුරු 20 ක් ඇති අතර, එම මළ සිරුරු පිළිබදව විදේශ කටයුතු අමාත්‍යාංශය දැනුවත් කර ඇත. තුවාල ලැබූ විදේශකයින් 22 ක් කොළඹ ජාතික රෝහලෙන් පිටව ගොස් තිබේ. මඩකලපුව ශික්ෂණ රෝහලට මළ සිරුරු 29ක් ලැබී ඇති අතර, ඉන් 23ක් පශ්චාත් මරණ පරීක්ෂණ සිදු කිරීමෙන් අනතුරුව ඥාතීන්ට අද දින බාරදුන් බව සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කරයි.", "URL": "https://sinhala.adaderana.lk/news.php?nid=108458", "Category": null, "Parent URL": null}