{"Source": "Adaderana", "Timestamp": "March 1, 2012 05:11 pm", "Headline": "අමෙරිකාවට මිස ශ්‍රී ලංකාවට පක්ෂව ඉන්දීය ඡන්දය එපා", "News Content": "ජගත් මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත්වීමට නියමිත යෝජනාවේදී යෝජනාවට පක්ෂව ඉන්දියානු ඡන්දය ප්‍රකාශයට පත් කළ යුතු බව තමිල්නාඩු ප්‍රධාන අමාත්‍ය ජයලලිතා ජයරාම් පවසයි. ඇය විසින් ඉන්දීය අග්‍රාමාත්‍යවරයාට විවෘත ලිපියක් ලියමින් පවසා ඇත්තේ ශ්‍රී ලංකාවේ උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශයන් ක්‍රියාත්මක කළ යුතු බවට අමෙරිකාව දරන්නා වූ අදහසට පක්ෂව ඉන්දීය ඡන්දය ප්‍රකාශ කළ යුතුව ඇති බවයි. ශ්‍රී ලංකාවේ සිදුවීයයි කියනු ලබන යුද අපරාධ පිළිබඳ විමර්ශනයක් සිදුකළ යුතු බවට නව දිල්ලි රජය සාධනීය ස්ථාවරයක සිටින්නේ යයි තමිල්නාඩුව විශ්වාසය පළකරමින් සිටියදී ශ්‍රී ලංකාවේ ප්‍රකාශකයින් ඉන්දියාව තමාට පක්ෂව ඡන්දය ප්‍රකාශ කරනු ඇතැයි අපේක්ෂා කරන බවට මාධ්‍ය වාර්තා පළවන බව ඇය පෙන්වා දී තිබේ.", "URL": "https://sinhala.adaderana.lk/news.php?nid=22511", "Category": null, "Parent URL": null}