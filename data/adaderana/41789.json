{"Source": "Adaderana", "Timestamp": "March 14, 2014 08:40 am", "Headline": "කොස්වත්තේ නිවසකට හොරු පැනලා", "News Content": "නිවසක් බිඳ රුපියල් 457,000 ක් වටිනා රන් ආභරණ සහ මුදල් සොරා ගෙන යාමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව කොස්වත්ත පොලීසිය කියයි. තම දියණිය සහ බෑනා ඉතාලියේ පදිංචිව සිටින බැවින් නිවසේ සිටින්නේ තමන් පමණක් බවත්,ඉකුත් 10 වැනිදා අවශ්‍යතාවයක් සඳහා නිවසින් පිටතට ගොස් නැවත පැමිණෙන විට කිසියම් අයෙකු නිවසට ඇතුළු වී ඇති බව දැන ගත්තේ යැයි හාල්දඩුවන - ලුණුවිල පදිංචි වර්ණකුලසූරිය ප්‍රින්සි ලැටීෂියා මානෙල් (53) යන අය පොලීසිට කර ඇති පැමිණිල්ලේ සඳහන් වේ. එදින මේ සම්බන්ධයෙන් සොයා බැලූ විට නිවසේ තිබූ රුපියල් 7000ක මුදලක් අඩු බව දැන ගත් බවත්, පසු දින ඉතාලියේ සිටින දුවට දුරකථනයෙන් කතා කර මේ බව දැන්වූ බවද ඇය තම පැමිණිල්ලේ සඳහන් කර ඇත. නිවසේ කාමරයක ඇති අල්මාරියේ තමන් විසින් රන් ආභරණ සඟවා ඇති බව එවිට දුව කියා සිටි බැවින් ඒ සම්බන්ධයෙන් සොයා බැළු විට එම රන් ආභරණද අතුරුදහන්වී ඇති බව දැන ගත්තේ යැයි ද පැමිණිලිකාරිය තම පැමිණිල්ලේ සඳහන් කර ඇත. නිවසේ වහලයේ උළු ඉවත් කර ඇතුළු වී මෙම සොරකම සිදු කර ඇති බව මූලික විමර්ශන වලදී හෙලිවී ඇති බව පොලීසිය කියයි. කොස්වත්ත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41789", "Category": null, "Parent URL": null}