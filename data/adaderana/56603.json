{"Source": "Adaderana", "Timestamp": "January 24, 2016 02:48 pm", "Headline": "ක්‍රීඩා හා ශරීර සුවතා සතිය හෙටින් ඇරඹෙයි", "News Content": "ක්‍රීඩා හා ශරීර සුවතා ප්‍රවර්ධන ජාතික සතිය හෙටින් ආරම්භ වීමට නියමිතව තිබේ.ජනාධිපති මෛත්‍රීපාල සිරිසේන මහතාගේ උපදෙස් පරිදි ක්‍රීඩා අමාත්‍යංශයේ සම්බන්ධීකරණයෙන් හෙට සිට ලබන 30 වන දින දක්වා මෙම සතිය ක්‍රියාත්මක වන බව ජනාධිපති මාධ්‍ය අංශය සඳහන් කළේය.මීට අමතරව ලබන 30 වන දින ක්‍රීඩා හා ශරීර සුවතා ප්‍රවර්ධන විශේෂ දිනය ලෙස ද ප්‍රකාශයට පත් කර තිබේ.ශ්‍රි ලංකාව තුළ ශීඝ්‍රයෙන් ඉහළ යන බෝ නොවන රෝග පාලනය කරමින් නීරෝගිමත්, ප්‍රීතිමත්, ක්‍රීඩාශීලී පරපුරක් රට තුළ ගොඩනැගීම මෙම ජාතික වැඩසටහනේ අරමුණ බව සඳහන්ය.සියලුම අමාත්‍යාංශ, දෙපාර්තමේන්තු, සංස්ථා මෙන්ම පාසල් දරුවන් සහ ජනතාව මේ සඳහා සහභාගී කරවාගැනීමට අපේක්ෂා කරන බව ජනාධිපති මාධ්‍ය අංශය පැවසුවේය.ක්‍රීඩා හා ශරීර සුවතා ප්‍රවර්ධන ජාතික සතියේ පළමු දිනය වන හෙට දිනය රාජ්‍ය හා රාජ්‍ය සේවා ක්‍රීඩා හා ශරීර සුවතා ප්‍රවර්ධන දිනය ලෙස නම් කර ඇති අතර එහි ප්‍රධාන වැඩසටහන ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ගාලුමුවදොර දී පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=56603", "Category": null, "Parent URL": null}