{"Source": "Adaderana", "Timestamp": "March 2, 2011 09:54 am", "Headline": "වැඩි වන බඩු මිලට එරෙහිව කැලණියේ විරෝධතා බෑ", "News Content": "බඩු මිල වැඩි බව පවසා කිසිවෙකුටත් විරෝධතා පැවැත්වීමට කැලණියේ ඉඩක් නොතබන බව මහජන සබඳතා සහ මහජන කටයුතු අමාත්‍ය ආචාර්ය මර්වින් සිල්වා මහතා පවසයි. මානුෂීය මෙහෙයුමෙන් කුරිරු යුද්ධයක් නිමා කොට රට වේගයෙන් සංවර්ධනය කරගෙන යාමේදී පොකුරු බොරු කියන රනිල්-සජිත්,ජේ.වී.පෙ හොර නඩය වපුරන බොරු බීජ වලට උසිගැන්වී වම්බටු ගෙඩියක්,පතෝල කරලක්,බණ්ඩක්කා කරලක් අරන් පාරට බහින බව අමාත්‍යවරයා කියා සිටියේය. කැලණිය සුදර්ශනාරාමයේදී අඩු ආදායම් ලාභීන් දහසකට සහන මල්ලක් බැගින් ප්‍රදානය කිරීමේ උත්සවයකට සහභාගී වෙමින් ඔහු මේ බව පැවසුවේය. පසුගියදා ගංවතුර උවදුරෙන් රටම විනාශ වෙද්දී කැලණියට කිසිදු උපද්‍රවයක් සිදු නොවුණේ තමන්ගේ දක්ෂතාවයත්,කැලණියේ ජනතාවගේ පින් මහිමයත් නිසා බවද හෙතෙම පෙන්වා දුන්නේය. එකී ගංවතුරට ගසා ගෙන ගොස් අලි කුණ පවා ගස් උඩ රැඳෙන විට රනිල්ගේ හෝ සජිත් ගේ වම්බටු හෝ බණ්ඩක්කා ඉතිරිවන්නේ කෙසේදැයි අමාත්‍යවරයා ප්‍රශ්න කළේය. එළඹෙන පළාත් පාලන මැතිවරණයේදී එකදු කොළපාට පළා පනුවෙක් වත්,යක්ෂයාගේ පාට රැගත් එකම එක කටුස්සෙක්වත් කැලණිය ප්‍රදේශීය සභාවට පත්කර නොඑවිය යුතු බවත්,විෂ්ණු දෙවියන්ගේ පාට වන නිල් පාටින් කැලණිය ප්‍රාදේශීය සභාව බැබලවිය යුතු බවත්ඔහු සඳහන් කළේය. මැතිවරණයෙන් පසු ප්‍රාදේශිය සභාව පාලනය කරන්නේ තමන් බවද අමාත්‍යවරයා මෙහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=14560", "Category": null, "Parent URL": null}