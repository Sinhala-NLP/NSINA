{"Source": "Adaderana", "Timestamp": "March 26, 2018 05:07 pm", "Headline": "  තංගල්ලේ පුරපතිත් පුටුව එජාපයට යයි", "News Content": "ශ‍්‍රී ලංකා පොදුජන පෙරමුණ විසින් පසුගිය පළාත් පාලන මැතිවණයේදී ජයගන්නා ලද තංගල්ල නගර සභාවේ නගරාධිපතිපතිවරයා තේරීම සඳහා වූ ඡන්දයෙන් එක්සත් ජාතික පක්‍ෂය ජයගෙන තිබේ. ඒ අනුව රවිදු වෙදආරච්චි මහතා තංගල්ල නගර සභාවේ නගරාධිපතිවරයා ලෙස තේරී පත් විය. රවිදු වෙදආරච්චි මහතා, ධීවර රාජ්‍ය අමාත්‍ය දිලිප් වෙදආරච්චි මහතාගේ පුත්‍රයාය. නගරාධිපති ධූරය සඳහා ඊයේ (26) පැවති ඡන්ද වීමසීමේදී පොදුජන පෙරමුණ හා එක්සත් ජාතික පක්‍ෂය ඡන්ද හත (07) බැඟින් ලබා ගත් අතර එක්සත් ජනතා නිදහස් සන්ධානය හා ජනතා විමුක්ති පෙරමුණ ඡන්දය දීමෙන් වැලකී සිටියේය. අපේක්ෂකයින් දෙදෙනාම සමාන ඡන්ද ලබාගෙන තිබූ බැවින් නගරාධිපතිවරයා තෝරාපත් කර ගැනීම සඳහා අනතුරව කුසපත් ඇදීමක් සිදු කරන ලද අතර එයින් එක්සත් ජාතික පක්‍ෂයේ අපේක්ෂකයාට ජය හිමි විය. පසුගිය පළාත් පාලන මැතිවරණයේදී තංගල්ල නගර සභාවේ කොට්ඨාස එකොලහෙන් (11) හයක් ශ්‍රී ලංකා පොදු ජන පෙරමුණ ජයගත් අතර ඉතිරි කොට්ඨාස පහේ ජය එක්සත් ජාතික පක්ෂයට හිමි විය. පොදුජන පෙරමුණට ලැයිස්තුවෙන් මන්ත්‍රී ධූර 01 ක් හිමි වූ අතර එක්සත් ජාතික පක්ෂයට ලැයිස්තුවෙන් මන්ත්‍රී ධූර 02 ක් හිමි වීම හේතුවෙන් ජයගත් මන්ත්‍රී ආසන ද සමඟ එම පක්ෂ දෙකට මන්ත්‍රී ධූර 07 බැඟින් ලැබී තිබුණි. ශ්‍රී ලංකා පොදුජන පෙරමුණ ඡන්ද 2248 ක් ලබාගෙන තිබූ අතර එහි ප්‍රතිශතය 39.61% ක් විය. එක්සත් ජාතික පක්ෂය ලබාගෙන තිබුණේ ඡන්ද 2136 ක් පමණි. එය ප්‍රතිශතයක් ලෙස 37.63% කි. එක්සත් ජනතා නිදහස් සන්ධානයට හෝ ජනතා විමුක්ති පෙරමුණට එකම ආසනයක් හෝ ජයගැනීමට නොහැකි වූ අතර ඔවුන්ට ලැයිස්තුවෙන් මන්ත්‍රී ආසන 02 බැගින් හිමි විය. එජනිස ඡන්ද 757 ක් ලබාගෙන තිබූ අතර එය 13.34% ක ප්‍රතිශතයකි. ජවිපෙ ඡන්ද 535 ක් ලබාගෙන තිබූ අතර ප්‍රතිශතය 9.43% ක් විය. පැහැදිලි බහුතර බලයක් නොමැති බොහෝ පළාත් පාලන ආයතන වල බලය පිහිටුවීම සඳහා පොදුජන පෙරමුණට එක්සත් ජනතා සන්ධානයේ සහය ලැබී තිබුණි. බලය පිහිටුවීම සඳහා සහය ලබාදීමට නම් තංගල්ල නගර සභාවේ නගරාධිපති ධූරය එජනිස යට ඉල්ලා සිට ඇති බවත් පොදුජන පෙරමුණ නගර සභාව ජයග්‍රහණය කර ඇති තත්ත්වයක් තුල නගරාධිපති ධූරය තමන්ට අවශ්‍ය බවට පොදුජන පෙරමුණ දැනුම් දීම හේතුවෙන් එජනිසන්ධානයේ සහය පොදුජන පෙරමුණට අහිමිව තිබෙන බවත් දැනගන්නට තිබේ. හම්බන්තොට දිස්ත්‍රික්කය නියෝජනය කරන ශ්‍රී ලංකා නිදහස් පක්ෂයේ ප්‍රබල දේශපාලනඥයෙකුගේ මැදිහත් වීම මත එක්සත් ජනතා නිදහස් සන්ධානයේ මන්ත්‍රීවරුන් දෙදෙනා ඡන්දය දීමෙන් වැලකී සිටීමේ තීරණය ගෙන තිබෙන බවද ආරංචි මාර්ග සඳහන් කරයි. නගරාධිපති ධූරයට පත් වූ රවිදු වෙදආරච්චි මහතාගේ පියා සමග එකම අමාත්‍යාංශයක කටයුතු කිරීම මත ශ්‍රිලනිප දේශපාලනඥයාගේ තිබෙන සමීප සම්බන්ධතාවය මත මෙම තීරණය ලබාගෙන තිබෙන බවට මේ වන විට ප්‍රදේශය පුරා ආරංචි පැතිර යයි.", "URL": "https://sinhala.adaderana.lk/news.php?nid=86388", "Category": null, "Parent URL": null}