{"Source": "Adaderana", "Timestamp": "January 6, 2019 04:39 pm", "Headline": "කැස්බෑ මස් සහ බිත්තර සමඟ දෙදෙනෙක් අත්අඩංගුවට", "News Content": "අද(06) උදෑසන 8.10ට පමණ වෙන්නප්පුව පොලිස් වසමේ බංගලාවත්ත ප්‍රදේශයේදී වෙන්නප්පුව පොලීසියට ලද තොරතුරක් මත වැටලීමක් සිදුකර කැස්බෑ මස් කිලෝ 35ක් සහ කැස්බෑ බිත්තර 422ක් සමඟ සැකකරුවන් දෙදෙනෙකු අත්අඩංගුවට ගෙන තිබේ. අත්අඩංගුවට ගත් සැකකරුවන් දෙදෙනා වයස 52 සහ 37 යන වයස්වල පසුවන වෙන්නප්පුව ප්‍රදේශයේ පදිංචිකරුවන් වේ. සැකකරුවන් අද මාරවිල ගරු මහේස්ත්‍රාත් අධිකරණය වෙත ඉදිරිපත් කිරීමට නියමිතයි. වෙන්නප්පුව පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=101893", "Category": null, "Parent URL": null}