{"Source": "Adaderana", "Timestamp": "September 12, 2018 07:25 pm", "Headline": "ඒකාබද්ධ විපක්ෂය කරන චෝදනා මුළුමනින්ම සාවද්‍යයි", "News Content": "ජාතික ලොතරැයි මණ්ඩලයේ අයත් වෑන් රථයකින් ඒකාබද්ධ විපක්ෂයේ විරෝධතාවට විෂ වූ කිරි පැකට් බෙදාහැර ඇතැයි ඒකාබද්ධ විපක්ෂය පසුගිය 10 වැනිදා මාධ්‍ය හමුවකට එක්වෙමින් චෝදනා කළේය. මේ අතර ඊයේ (11) වාදපිටිය වැඩසටහනට එක්වෙමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී කාංචන විජේසේකර මහතා එම සිදුවිමේ CCtv දර්ශන ඇති බව ද පැවසීය. එම ප්‍රකාශය සම්බන්ධයෙන් එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් ‍මහතා පොලිස් මූලස්ථානය වෙත අද (12) පැමිණිල්ලක් ඉදිරිපත් කළේය. මේ අතර ජාතික ලොතරැයි මණ්ඩලයේ වාහනයක් ලබාගත් බවට එල්ලවන චෝදනා සම්බන්ධයෙන් එම ආයතනය ප්‍රවෘත්ති නිවේදනයක් නිකුත් කර තිබේ. එම නිවේදනය සඳහන් වුයේ මෙසේය. ''පසුගිය 05 වෙනි දින ඒකාබද්ධ විපක්ෂය විසින් සංවිධාන කළ ජනබල මෙහෙයුම සඳහා අප ජාතික ලොතරැයි මණ්ඩලය සතු වෑන් රථයකින් කිරි පැකට් බෙදා‍දුන් බව ඒකාබද්ධ විපක්ෂයේ මන්ත්‍රීවරුන් කිහිපදෙනෙක් පුන පුනා ප්‍රකාශ කරනු දුටුවෙමු. එකී ප්‍රකාශය මුළුමනින්ම සාවද්‍ය ප්‍රකාශයකි. එම දිනයේ ජාතික ලොතරැයි මණ්ඩලය සතු ඉහත කී රථය සුපුරුදු දෛනික ප්‍රවාහන කටයුතුවල කොළඹ ප්‍රදේශයේ නියැලි සිටි අතරම දහවල් කාලයේදී අප ආයතනයේ ක්‍රියාකාරී අධ්‍යක්ෂතුමාගේ රාජකාරී කටයුත්තක් සදහා පිටත්ව ගොස් පස්වරුවේ නැවත අප ආයතනයේ රථගාල වෙත පැමිණ ඇත. මෙය එදින පමණක් නොව බොහෝමයක් දිනවල සිදුවන සාමාන්‍ය කටයුත්තක් බව වගකීමෙන් ප්‍රකාශ කරමු. ''", "URL": "https://sinhala.adaderana.lk/news.php?nid=96005", "Category": null, "Parent URL": null}