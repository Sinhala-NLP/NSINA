{"Source": "Adaderana", "Timestamp": "May 30, 2011 11:52 am", "Headline": "ඊනියා විශ්‍රාම වැටුප එපා-කටුනායකින් අදත් විරෝධය", "News Content": "පෞද්ගලික විශ්‍රාම වැටුප් පනතට විරෝධය පල කරමින් කටුනායක වෙළෙඳ කළාප සේවකයින් පිරිසක් මේ වන විට විරෝධතාවක නිරත වන බව අද දෙරණ වාර්තාකරු පවසයි. වෙළෙඳ කළාපයේ දෙවන අදියරේ කර්මාන්ත ශාලා දෙකක සේවකයින් සිය සේවා කටයුතුවලින් බැහැරව මෙසේ විරෝධතාවේ නිරත වන බව සඳහන් වේ. විශ්‍රාම වැටුප් පනත වහා හකුලා ‍ගන්නා ලෙසට ඔවුන් රජයට අවධාරණය කරමින් සිටින බව වාර්තා වේ. මේ වන විට උද්ගතව ඇති තත්ත්වය පාලනය කිරීම සඳහා පොලිසිය යොදවා තිබෙන අතර දේශපාලන ක්‍රියාකාරීන් කිහිපදෙනෙකුම එම ස්ථානයට පැමිණ සිටින බව ද අද දෙරණ වාර්තාකරු කියා සිටියි. මේ අතර පාර්ලිමේන්තු මන්ත්‍රීනි සුදර්ශනි ප්‍රනාන්දු පුල්ලේ මහත්මිය ද සිටින බව පැවසෙයි. කෙසේ වෙතත් කර්මාන්ත ශාලා සේවකයින් අඛණ්ඩව සිය විරෝධතාවන්හි නිරත වන බව අද දෙරණ වාර්තාකරු සඳහන් කරයි. මීට ඉහතදී ද අදාළ විශ්‍රාම වැටුප් පනතට විරෝධය පලකරමින් කටුනායක ඇඟලුම් කර්මාන්ත සේවකයින් දැවැන්ත විරෝධතාවයක නිරත විය.", "URL": "https://sinhala.adaderana.lk/news.php?nid=16411", "Category": null, "Parent URL": null}