{"Source": "Adaderana", "Timestamp": "August 19, 2019 06:38 am", "Headline": "එජාපයේ පාර්ලිමේන්තු කණ්ඩායම් රැස්වීම අද", "News Content": "එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම අද පැවැත්වීමට නියමිතව තිබේ. අද (19) පස්වරු 4. 00ට අරලිය ගහ මන්දිරයේදී මෙම රැස්වීම පැවැත්වෙන බව වාර්තා වේ. එහිදී එක්සත් ජාතික පක්ෂයේ ජනාධිපතිවරණ අපේක්ෂයා සම්බන්ධයෙන් සහ එක්සත් ජාතික පෙරමුණට සම්බන්ධ පක්ෂ එක්ව බිහිකිරීමට නියමිත නව සන්ධානය පිළිබඳ අවධානයට යොමු කෙරෙනු ඇති. එමෙන්ම ඉදිරි පාර්ලිමේන්තු සතියේ කටයුතු සම්බන්ධයෙන්ද මෙහිදී සාකච්ඡා කිරීමට නියමිතයි.. මේ අතර පාර්ලිමේන්තු කණ්ඩායම් රැස්වීමෙන් අනතුරුව එක්සත් ජාතික පක්ෂ පසු පෙළ මන්ත්‍රිවරුන් සහ පක්ෂ නියෝජ්‍ය නායක අමාත්‍ය සජිත් ප්‍රේමදාස මහතා අතර සාකච්ඡාවක් පැවැත්වීමට සැළසුම් කර තිබේ. පසුගියදා එක්සත් ජාතික පක්ෂ පසුපෙළ මන්ත්‍රිවරුන් සජිත් ප්‍රේමදාස මහතා හමුවීමට සැලසුම් කර තිබුණද එම හමුව පසුව අවලංගු කිරීමට කටයුතු කර තිබුණි. නව සන්ධානය පිහිටුවීම සම්බන්ධයෙන් එක්සත් ජාතික පෙරමුණේ පක්ෂ නායකයින් අතර පසුගිය සෙනසුරාදා පැවැති සාකච්ඡා ද එකඟතාවයකින් තොරව අවසන් විය.", "URL": "https://sinhala.adaderana.lk/news.php?nid=116872", "Category": null, "Parent URL": null}