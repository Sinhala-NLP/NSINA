{"Source": "Adaderana", "Timestamp": "September 21, 2016 07:47 pm", "Headline": "  ආචාර්ය බන්දුල විජේට සන්නාම තානාපති ධූරයක්", "News Content": "ශ්‍රී ලාංකික විද්‍යාඥ ආචාර්ය බන්දුල විජේ මහතා විද්‍යා තාක්ෂණ හා නවෝත්පාදන ක්ෂේත්‍රයේ ජාත්‍යන්තර සන්නාම තානාපති ලෙස පත් කර තිබේ.ජනාධිපති මෛත්‍රීපාල සිරිසේන මහතා විසින් මෙම පත් කිරීම සිදුකර ඇති බව සඳහන්ය.එම පත්වීමට අදාළ සන්නස් පත්‍රය ජනාධිපතිවරයා වෙනුවෙන් විද්‍යා තාක්ෂණ හා පාර්යේෂණ අමාත්‍ය සුසිල් ප්‍රේමජයන්ත මහතා විසින් බන්දුල විජේ මහතා වෙත පිරිනමා ඇත. මෙරට කීර්තිමත් විද්‍යාඥයෙකු සහ නව නිපැයුම්කරුවෙකු වන ආචාර්ය බන්දුල විජේ මහතා හදවත් රෝගීන් සඳහා විවිධ වු නව සොයාගැනීම් මාලාවක් සිදුකර ඇති අතර ඒ වෙනුවෙන් ඔහු පේටන්ට් බලපත්‍ර ද ලබා ඇති බව සඳහන්ය. මෙරට විද්‍යා අධ්‍යයනය තවදුරටත් පුළුල් කිරීම සහ විද්‍යාත්මක නවෝත්පාදන කේන්ද්‍රස්ථානයක් බවට ශ්‍රී ලංකාව පත්කිරීම සඳහා විද්‍යා තාක්ෂණ හා පර්යේෂණ අමාත්‍යාංශය සහ ජාතික විද්‍යා පදනම සමග එක්ව කටයුතු කිරීමට ස්වේච්ඡා පදනම මත මෙම පත්කිරීම සිදුකර ඇත.", "URL": "https://sinhala.adaderana.lk/news.php?nid=64305", "Category": null, "Parent URL": null}