{"Source": "Adaderana", "Timestamp": "March 12, 2015 06:07 am", "Headline": "කසිප්පු හොයන්න ගිහින් කැති පහර කෑ පොලිස් සැරයන් රෝහලේ ", "News Content": "කසිප්පු නිෂ්පාදනාගාරයක් වැටලීමට ගිය සාලියවැව පොලීසියේ පොලිස් සැරයන්වරයෙකුට කැත්තකින් කොටා තුවාල සිදු කළ බව කියන සැකකරුවෙකු සහ පොලිස් නිලධාරීන්ගේ රාජකාරියට බාධා කළ බව කියන සැකකරුවන් දෙදෙනෙකු සාලියවැව පොලීසිය විසින් අත්අඩංගුවට ගෙන තිබේ.ඊයේ (11)සවස සාලියවැව පොලිස් වසමේ නීලබැම්ම අයියනායක දේවාලය අසලදී මෙම සිද්ධිය සිදුවි ඇති බව අද දෙරණ වාර්තාකරු පවසයි.තුවාල ලබා ඇති සාලියවැව පොලීසියට අනියුක්තව සේවය කරමින් සිටි පොලිස් සැරයන් 27792 කරුණාරත්න යන අය පුත්තලම මූලිකරෝහලට ඇතුළත් කර ඇති බවත්,ඔහුගේ තත්ත්වය බරපතළ නොවන බවත් රෝහල් ආරංචි මාර්ග කියයි.නීලබැම්ම ප්‍රදේශයේ පවත්වා ගෙනයන බව කියන මහා පරිමාණ කසිප්පු නිෂ්පාදනාගාරයකත් වැටලීමට රෝහල් ගත කර ඇති පොලිස් නිලධාරියා ඇතුළු කණ්ඩායමක් ගොස් ඇත.එම ස්ථානයේ තිබී කසිප්පු නිපදීමට ගන්නා ගෝඩා බැරල් 04 ක්ද පොලිස් බාරයට ගෙන ඇති අතර අනතුරුව කසිප්පු නිෂ්පාදනාගාරයේ හිමිකරුවා සොයා ගිය විට මෙම ගැටුම හට ගෙන ඇති බව සඳහන්ය.පොලිස් සැරයන්වරයාට කැත්තකින් කෙටූ බව කියන සැකකරු මුලින්ම අත්අඩංගුවට ගෙන ඇති පොලිස් නිලධාරීන් පසුව ඔහුගේ දරුවන් දෙදෙනෙකුවද අත්අඩංගුවට ගෙන තිබේ.ඒ රාජකාරියට බාධා කිරීමේ චෝදනාව යටතේය.සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය.සාලියවැව පොලිස් ස්ථානාධිපති පොලිස් පරීක්ෂක චාපා කුමාරසිංහ මහතා ඇතුළු නිලධාරීන් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=49903", "Category": null, "Parent URL": null}