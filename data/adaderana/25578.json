{"Source": "Adaderana", "Timestamp": "July 7, 2012 10:07 am", "Headline": "පියාගේ මරණය ගැන වසර 16 ට පසු පුතු හා දියණිය අත්අඩංගුවට", "News Content": "මහවෙල, හතමුණගාල කොළණිය ප්‍රදේශයේ දී මීට වසර 16 ට පෙර සිදුවූ ඝාතනයක් සම්බන්ධයෙන් සැකකරුවෙකු සහ සැකකාරියක මහවෙල පොලිසිය විසින් අත්අඩංගුවට ගෙන තිබේ. මහවෙල පොලිසියට ලැබුණු තොරතුරකට අනුව සිදුකළ විමර්ශනයේ දී මෙම ඝාතකයින් අනාවරණය කරගැනීමට හැකිවී ඇති බව සඳහන්ය. 74 හැවිරිදි පුද්ගලයෙකුට මුගුරකින් පහරදී ඝාතනය කර අඹන්ගඟට දමා අදාළ ඝාතනය වසන් කිරීමට සැකකරුවන් උත්සාහ දරා ඇති බව පොලිසිය පවසයි. මරණයට පත් පුද්ගලයාගේ පුතා සහ දියණිය ඝාතනය සම්බන්ධයෙන් අත්අඩංගුවට ගෙන ඇත. බීමත්ව තම මවට පහරදීම ‍හේතුවෙන් සැකකරුවන් විසින් මෙම ඝාතනය සිදුකරන්නට ඇති බවට පොලිසිය සැක කරයි. අත්අඩංගුවට ගත් සැකකරුවන් අද(07) මාතලේ මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=25578", "Category": null, "Parent URL": null}