{"Source": "Adaderana", "Timestamp": "November 15, 2017 11:50 pm", "Headline": "නිල සෙවනට ඉඩ නැතිනම්  ඉදිරියේදී තට්ටු නිවාසත් නැති බව ඇමැති වජිර කියයි", "News Content": "ඉදිරියේ දී ඉදිකරන තට්ටු නිවාස සංකීර්ණ වල ''නිල සෙවණ\" කාර්යාලයක් පැවැතීම අත්‍යාවශ්‍ය බවත් නැතිනම් එවැනි තට්ටු නිවාස සඳහා අනුමැතිය නොදෙන බවත් ස්වදේශ කටයුතු අමාත්‍ය වජිර අබේවර්ධන පැවැසීය. අමාත්යවවරයා මේ බව කියා සිටියේ කළුතර පාලින්දනුවර ප්‍රදේශීය ලේකම් කාර්යාලය සඳහා නව තෙමහල් ගොඩනැගිල්ලකට මුල්ගල් තැබීමේ අවස්ථාවට එක්වෙමිනි. පසුගිය සඳුදා (13) මෙම ගොඩනැගිල්ල සඳහා මුල්ගල් තැබිණි. එහිදී වැඩි දුරටත් අදහස් දැක් වූ ඇමැති වරයා,''එක ග්‍රාම නිලධාරී කෙනෙකුට 12,000ක් දෙනා ගේ අවශ්‍යතා ඉටු කරන්න අමාරුයි. නමුත් ඒ ග්‍රාම නිලධාරී මහතා නියෝජිතයන් අට දෙනෙක් පත්කරලා තමන්ගේ රාජකාරිය ඉටුකරගෙන යනවා. අපි ග්‍රාම නිලධාරී සේවය වඩාත් විධිමත් හා කාර්යක්ෂම කරන්න ''නිල සෙවණ\" කාර්යාල 1000ක් වසරක කාලයක් ඇතුලත රටපුරා ඉදිකරනවා. 2020 අවසානය වනවිට ''නිල සෙවණ\" කාර්යාල 14,000ක් ඉදිකරනවා. රාජ්‍ය සේවය ගමේ ජනතාව අතරට ම ගෙන යන්න එමගින් අපිට මහඟු අවස්ථාවක් ලැබෙනවා. ඒ වගේ ම ඉදිරියේ දී ඉදිකරන තට්ටු නිවාස සංකීර්ණ සඳහා අපි තවත් ප්‍රතිපත්තිමය තීරණයක් ගන්නවා. තට්ටු නිවාස සංකීර්ණයක දහසක් පමණ පුද්ගලයන් පදිංචි විය හැකියි. නිවාස 100 ට වැඩි වේවි. ඉතින් ඒ වගේ නිවාස ඉදිකරන විට ඒ නිවාස සංකීර්ණයේ ම ග්‍රාම නිලධාරී ''නිල සෙවණ\" කාර්යාලය සඳහා ඉඩක් ලබාදිය යුතුයි. එසේ නොවනවානම් ඒ ගොඩනැගිලි සඳහා අනුමැතිය ලබා දෙන්නේ නැහැ.\" යනුවෙන් පැවැසීය.", "URL": "https://sinhala.adaderana.lk/news.php?nid=79982", "Category": null, "Parent URL": null}