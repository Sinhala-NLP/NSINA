{"Source": "Adaderana", "Timestamp": "May 16, 2016 12:18 pm", "Headline": "ආගමන විගමන පාලකට යළි නොතිසි - බිරිඳට බෙහෙත් ගන්න ජොනීට රට යාමට අවසරයි", "News Content": "ආගමන විගමන පාලකවරයාට පුද්ගලික නමින් යළි නොතිසි නිකුත් කිරීමට කොළඹ ප්‍රධාන මහේස්ත්‍රාත් අධිකරණය නියම කර තිබේ.නීතිවිරෝධි වකුගඩු ජාවාරම සම්බන්ධයෙන් අත්අඩංගුවට ගෙන රඳවාගෙන සිටි ඉන්දීය ජාතික සැකකරුවෙකු පළායාම සම්බන්ධයෙන් කරුණු දැක්වීමට අද දිනයේ අධිකරණය හමුවේ පෙනී සිටින ලෙස දන්වා තිබුණ ද ආගමන විගමන පාලකවරයාට මීට පෙර නොතීසි නිකුත් කර තිබුණි.එහෙත් ඔහු අධිකරණය හමුවේ පෙනී නොසිටි බැවින් යළි නොතීසි නිකුත් කළ බව අද දෙරණ අධිකරණ වාර්තාකරු පැවසුවේය.ඒ අනූව පොලිසිය අධිකරණයට වාර්තාවක් ඉදිරිපත් කරමින් සඳහන් කළේ අත්අඩංගුවට ගත් ඉන්දීය ජාතිකයින් 7 දෙනා ගැන චෝදනා පත්‍ර ගොනු කිරීමට අද සැලසුම් කර තිබුණද නීතිපතිවරයාගෙන් ලැබුණු හදිසි කැඳවීමක් නිසා එය අද සිදුකිරීමට නොහැකි වූ බවයි.ඉදිරිපත් වූ කරුණු සලකා බැලූ මහේස්ත්‍රාත් ගිහාන් පිලපිටිය මහතා ලබන 24 දක්වා සැකකරුවන් රිමාන්ඩ් භාරයේ තැබීමට නියෝග කර තිබේ. මේ අතර පාර්ලිමේන්තු මන්ත්‍රී ජෝන්ස්ටන් ප්‍රනාන්දු මහතාට තාවකාලිකව විදෙස් ගතවීම සඳහා කොළඹ මහේස්ත්‍රාත් අධිකරණයේ අවසරය හිමිව තිබේ.සිය වත්කම් සහ බැරකම් නිසි පරිදි ප්‍රකාශ නොකිරීමේ චෝදනාව මත අල්ලස් හෝ දූෂණ චෝදනා විමර්ශන කොමිෂන් සභාව ගොනුකළ නඩු 05කට අදාළව කොළඹ මහේස්ත්‍රාත් අධිකරණය විසින් ජෝන්ස්ටන් ප්‍රනාන්දු මහතාට විදෙස් ගතවීම තහනම් කර තිබුණි.තම බිරිදඳට වෛද්‍ය ප්‍රතිකාර ලබා ගැනීම සඳහා මේ මස 20 සිට 25 දක්වා කාලය තුළ සිංගප්පූරුවට යාමට අවශ්‍ය බව දක්වමින් අද දිනයේ අධිකරණය හමුවේ කරුණු දැක්වීමෙන් පසු මන්ත්‍රීවරයාගේ විදේශ ගමන් බලපත්‍රය මුදාහැර ඇත.එය නැවතත් ලබන 27 වනදා අධිකරණය වෙත ඉදිරිපත් කරන ලෙස කොළඹ මහේස්ත්‍රාත් ගිහාන් පිලපිටිය මහතා නියෝග කර තිබේ.", "URL": "https://sinhala.adaderana.lk/news.php?nid=60189", "Category": null, "Parent URL": null}