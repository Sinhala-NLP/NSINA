{"Source": "Adaderana", "Timestamp": "September 15, 2012 03:21 pm", "Headline": "වීදි ලාම්පු බිල පළාත් පාලන ආයතනවලට?", "News Content": "වීදි ලාම්පු දැල්වීම සඳහා වැය වන විදුලි බිල පළාත් පාලන ආයතනවලින් අයකර ගැනීමට ඇති හැකියාව පිළිබඳ සොයා බලන බව ලංකා විදුලිබල මණ්ඩලය පවසයි. වීදි ලාම්පු දැල්වීම පාලනය කර විදුලිය අරපිරිමැස්ම සඳහා කටයුතු කරන ලෙසට පළාත් පාලන ආයතනවලට පැවරූ වගකීම නොසලකා හැර ඇතැයි එහි උප සභාපති අනුර විජේපාල මහතා සඳහන් කළේය. ‍මේ හේතුවෙන් දිවයිනේ ප‍්‍රදේශ රැසක දිවා කාලයේ ද වීදි ලාම්පු දැල්වෙමින් පවතින බව ඔහු පෙන්වාදෙයි. ඒ අනුව වීදි ලාම්පු දැල්වීම සඳහා වැය වන විදුලි බිල පළාත් පාලන ආයතනවලින් අයකර ගැනීමට ඇති හැකියාව පිළිබඳ විදුලිබල මණ්ඩලයේ අවධානය යොමුව තිබේ. ජල විදුලි බලාගාර ආශ‍්‍රිත ප‍්‍රදේශවලට අපේක්ෂිත වැසි නොලැබීම හේතුවෙන් ජලවිදුලිය උත්පාදනය සියයට 15 ත් 20 ත් අතර අගයකට සීමා වී ඇත. මේ හේතුවෙන් තාප විදුලිය උත්පාදනයට විශාල මුදලක් වැය කිරීමට සිදුව ඇති බව ලංකා විදුලි බල මණ්ඩලය ප‍්‍රකාශ කළේය.", "URL": "https://sinhala.adaderana.lk/news.php?nid=27435", "Category": null, "Parent URL": null}