{"Source": "Adaderana", "Timestamp": "January 8, 2013 08:27 pm", "Headline": "ආණ්ඩුව දිවිනැගුම ගොඩදායි", "News Content": "ආන්දෝලනයට තුඩුදුන් දිවිනැගුම පනත් කෙටුම්පත සංශෝධන සහිතව වැඩි ඡන්ද 107 න් මීට සුළු මොහොතකට පෙර පාර්ලිමේන්තුවේ දී සම්මත වී තිබේ. ඒ අනුව අදාළ පනත් කෙටුම්පතට පක්ෂව ඡන්ද 160 ක්ද විපක්ෂව ඡන්ද 53 ක්ද ලැබුණු බව අද දෙරණ වාර්තාකරු පවසයි. එක්සත් ජාතික පක්ෂයත්, ප්‍රජාතන්ත්‍රවාදී ජනතා සන්ධානයත්, ද්‍රවිඩ ජාතික සන්ධානයත් පනත් කෙටුම්පතට විරුද්ධව ඡන්දය ප්‍රකාශ කර තිබේ. දැඩි ලෙස රෝගාතුරුව සිටි අග්‍රාමාත්‍ය දි.මු.ජයරත්න මහතා මාස 6 ක කාලයකට පසු අද (08) පාර්ලිමේන්තුවට සහභාගී වී ඇත්තේ දිවිනැගුම කෙටුම්පතට පක්ෂව ඡන්දය ප්‍රකාශ කිරීමට බව හෙතෙම ප්‍රකාශ කර තිබේ. ආර්ථික සංවර්ධන අමාත්‍ය බැසිල් රාජපක්ෂ මහතා විසින් දිවිනැඟුම පනත් කෙටුම්පත ප්‍රථමයෙන් පාර්ලිමේන්තුව වෙත ඉදිරිපත් කළ අවස්‌ථාවේදී එයට විරුද්ධව ශ්‍රෝෂ්ඨාධිකරණය වෙත පෙත්සම් කිහිපයක් ගොනු කරන ලදී. එක්සත් ජාතික පක්ෂය,ජනතා විමුක්ති පෙරමුණ මෙන්ම සිවිල් සංවිධාන කිහිපයක් විසින් මෙම පෙත්සම් ගොනු කර තිබුණි. එම පෙත්සම් විභාගයෙන් පසුව මෙම පනත් කෙටුම්පත පාර්ලිමේන්තුව වෙත ඉදිරිපත් කිරීමට පෙර ආණ්‌ඩුක්‍රම ව්‍යවස්‌ථාවේ විධිවිධාන පරිදි සියලුම පළාත් සභාවන්ගේ අනුමැතිය ලබාගත යුතු යැයි ශ්‍රේෂ්ඨාධිකරණය විසින් නියම කරන ලදී. ඒ අනුව ප්‍රථමයෙන් දිවි නැගුම පනත් කෙටුම්පත බස්‌නාහිර පළාක්‌ සභාව වෙත ඉදිරිපත් කරන ලද අතර එහිදී වැඩි ඡන්ද 40 කින් සම්මත කරන ලදී. ඉන් පසුව සෙසු පළාත් සභාවන්ගෙන්ද පනත වැඩි ඡන්දයෙන් සම්මත කර ගැනීමට රජයට හැකිවිය. රජයේ ව්‍යවස්‌ථාපිත ආයතන 05 ක්‌ ඒකාබද්ධ කර එහි කාර්ය මණ්‌ඩලයට විශ්‍රාම වැටුප් ලබාදෙමින් \"දිවි නැගුම දෙපාර්තමේන්තුව\" නමින් නව දෙපාර්තමේන්තුවක්‌ පිහිටුවීම මෙම පනතේ ප්‍රධාන අරමුණ බව රජය විසින් නිවේදනය කර තිබුණි. දිවිනැඟුම පනත් කෙටුම්පතෙහි අන්තර්ගත අතැම් වගන්ති පාර්ලිමේන්තුවේ සරල බහුතරයකින් හා ජනමත විචාරණයකින් සම්මත විය යුතු බව ශ්‍රේෂ්ඨාධිකරණ තීන්දුව වී ඇති බව කතානායක චමල් රාජපක්ෂ මහතා පසුගිය නොවැම්බර් මස 06 වන දින පාර්ලිමේන්තුවට දැනුම් දී සිටියේය. වගන්ති 12 න් යුතු ශ්‍රේෂ්ඨාධිකරණ තීන්දුව මගින් අදාළ පනත් කෙටුම්පතේ අන්තර්ගත ඇතැම් වගන්ති පාර්ලිමේන්තුවේ සරල බහුතරයකින් සම්මත කර ගත හැකි බවද සඳහන් විය.", "URL": "https://sinhala.adaderana.lk/news.php?nid=30601", "Category": null, "Parent URL": null}