{"Source": "Adaderana", "Timestamp": "March 4, 2019 04:18 pm", "Headline": "ATM කාඩ්වලින් ජාවාරම් කළ 3ක් පොලීසියට කොටු වෙයි", "News Content": "වෙනත් පුද්ගලයන්ගේ බැංකු කාඩ්පත් උපයෝගී කරගෙන දිවයින පුරා බැංකු සහ සුපිරි වෙළඳසැල් වලින් මුදල් හා භාණ්ඩ ලබා ගන්නා ජාවාරම් කරුවන් තිදෙනෙකු එළබෙන 11වන දින දක්වා රක්ෂිත බන්ධනාගාර ගත කරන ලෙස දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා නියෝග කළේය. මෙම පුද්ගලයන් දෙස් විදෙස් පුද්ගලයන්ට අයත් බැංකු කාඩ්පත් උපයෝගී කරගෙන මුදල් ලබාගන්නා බවට පොලිස් හදිසි ඇමතුම් අංශයට ලැබුණු තොරතුරක් මත දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා ඇතුළු කණ්ඩායමක් දඹුල්ල නගරයේ සිදුකළ සෝදිසියකදී පුද්ගලයන් තිදෙනා බැංකු කාඩ්පත් දාහතක් සමඟ මෙසේ අත්අඩංගුවට ගත් බව කියයි. මෙම පුද්ගලයන් හලාවත කොරයාවත්ත හා මයින්කුලම ප්‍රදේශයේ පදිංචි 42 හා 40 වයස්වල බව පොලීසිය සඳහන් කළේය. මීට පෙර 2017 වසරේදී මෙයාකාරයෙන් ම විදේශීය ජාතිකයෙකුගේ සහයෝගය ඇතිව අන් අයගේ බැංකු කාඩ්පත් වල රහස්‍ය අංක ව්‍යාජ ලෙස සකසා විශාල වශයෙන් මුදල් වංචා කළැයි චෝදනා මත මොවුන් අත්අඩංගුවට ගෙන අධිකරණය හමුවේ නඩු පවතින පිරිසක් බව පොලිස් පරීක්ෂණවලදී හෙළිවී තිබේ. මෙම පුද්ගලයන් තිදෙනාට මාරවිල, මහනුවර, මාතර, ගාල්ල, මතුගම ,දඹුල්ල, කුලියාපිටිය,මෝදර යන අධිකරණයන්හි දී මෙයාකාරයෙන් ම මුදල් වංචා කිරීම් සිද්ධි සම්බන්ධයෙන් නඩු රැසක් විභාග වෙමින් පවතින බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. 26 දින පෙරවරුවේ ද ගලේවෙල පොලිසිය පැවරු දඹුල්ල මහේස්ත්‍රාත් අධිකරණයේ පැවැති නඩු විභාගයක් සඳහා පැමිණි අවස්ථාවේදී දඹුල්ල නගරයේ පෞද්ගලික ආයතන කිහිපයකින් වෙනත් අයෙකුගේ බැංකු කාඩ්පත් ලබාදී භාණ්ඩ ලබා ගැනීම සිදුකර ඇතැයි පොලීසිය වැඩිදුරටත් සඳහන් කළේය. එම පුද්ගලයන් සතුව තිබුණු බැංකු කාඩ්පත් වල අයිතිකරුවන් මෙතෙක් අනාවරණය කර ගැනීමට නොහැකි වූ බවත් ඇතැම් බැංකු කාඩ්පත් විදේශීය පුද්ගලයන්ගේ නම් වලට පවතින බවද පොලිස් පරීක්ෂණවලදී හෙළිවී තිබේ. මෙම මහා පරිමාණ බැංකු කාඩ් ජාවාරම සම්බන්ධයෙන් මධ්‍යම පළාත් ජේෂ්ඨ නියෝජ්‍ය පොලිස්පති එස්. එම්. වික්‍රමසිංහ මාතලේ මහනුවර නියෝජ්‍ය පොලිස්පති ඩී .ආර් .එල් .රණවීර, මාතලේ පොලිස් අධිකාරී එස් .පි .එස් .පි .සන්දනායක දඹුල්ල සහකාර පොලිස් අධිකාරී එච්.එම් .ජේ .එස් .බි . හීන්කෙන්ද යන මහත්වරුන්ගේ උපදෙස් පරිදි දඹුල්ල මුලස්ථාන පොලිස් පරීක්ෂක සම්පත් වික්‍රමරත්න දඹුල්ල පොලීසියේ අපරාධ අංශයේ ස්ථානාධිපති පොලිස් පරීක්ෂක එස් .එස් .හේරත් පොලිස් පරීක්ෂක ඩබ්ලිව් .ටී .ඒ .ප්‍රියදර්ශන යන මහත්වරු ඇතුලු අපරාධ අංශයේ නිලධාරීහු කණ්ඩායමක් පරීක්ෂණ පවත්වති.", "URL": "https://sinhala.adaderana.lk/news.php?nid=105469", "Category": null, "Parent URL": null}