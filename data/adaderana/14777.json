{"Source": "Adaderana", "Timestamp": "March 11, 2011 03:07 pm", "Headline": "අගමැතිවරයා සමාවගත යුතුයි..", "News Content": "තමිල්නාඩුවේ කොටි කඳවුරු ඇතැයි කළ අසත්‍ය ප‍්‍රකාශය සම්බන්ධයෙන් අගමැතිවරයා පාර්ලිමේන්තුවෙන් හා ජනතාවගෙන් සමාව ගත යුතු බව ජනතා විමුක්ති පෙරමුණ පවසයි. ජනතා විමුක්ති පෙරමුණ විසින් නිකුත් කළ නිවේදනය මේ බව සඳහන් වේ. එකී නිවේදනය පහත පරිදිය. \"තමිල්නාඩුවේ කොටි කඳවුරු තුනක් ඇතැයි බුද්ධි අංශ වාර්තා කරන බවට අගමැති දි.මු. ජයරත්න මහතා කළ ප‍්‍රකාශය අසත්‍ය බව තහවුරු වී, මේ වන විට ආන්දෝලනයට ලක්ව ඇත. ඔහු මෙම අසත්‍ය ප‍්‍රකාශය කළේ හදිසි නීති විවාදයට සහභාගි වෙමින් ශ‍්‍රී ලංකා පාර්ලිමේන්තුවේදීය. පාර්ලිමේන්තු වරප‍්‍රසාදවලට මුවා වී ජනතාව මුලා කිරීම බරපතළ වරදකි.එමෙන්ම, එම ප‍්‍රකාශය රාජ්‍යතාන්ත‍්‍රික වශයෙන්ද රටට අහිතකර, වගකීම් විරහිත ප‍්‍රකාශයකි. මේ වන විටත් ඉන්දියාව විසින් ශ‍්‍රී ලංකා අගමැතිවරයාගේ ප‍්‍රකාශය ප‍්‍රතික්ෂේප කරනු ලැබ තිබේ. ඉන් ජාත්‍යන්තර වශයෙන් අප රටට අපකීර්තියක් සිදුව තිබේ. එපමණක් නොව, තමන් තොරතුරු ලබා ගත්තේ බුද්ධි අංශ වාර්තාවලින් බව පැවසූ අගමැතිවරයා ඉන් පසුව පුවත්පතක් වෙත පවසා ඇත්තේ අදාළ තොරතුරු ලංකාවේ පළවන පුවත්පතකින් උපුටා ගත් බවයි. එපමණක් නොවේ. තවමත් බෙදුම්වාදී මානසිකත්වයෙන් යුතුව සිටින අයට මේ මගින් අගමැතිවරයා ධෛර්යක්ද ලබා දී තිබේ. ඉන් පැහැදිලි වන්නේ තමන්ගේ පටු දේශපාලන වුවමනාවන් වෙනුවෙන් පාර්ලිමේන්තුව නොමග යවමින් බරපතල ලෙස කරුණු විකෘති කොට දක්වා ඇති බවයි. මෙය හෙළා දැකිය යුතු, ඉතා නරක පූර්වාදර්ශයකි. එම නිසා අදාළ ප‍්‍රකාශය සම්බන්ධයෙන් ආණ්ඩුව රටේ ජනතාවට වහාම කරුණු පැහැදිලි කළ යුතු අතර අගමැතිවරයා ශ‍්‍රී ලංකා පාර්ලිමේන්තුවෙන් සමාව ගත යුතු යැයි අපි අවධාරණය කරමු. අගමැතිවරයාට මෙබඳු අසත්‍ය ප‍්‍රකාශයක් සිදු කිරීමට සිදුව ඇති පසුබිම පිළිබඳවද මේ මොහොතේ ජනතාව අවධානය යොමු කළ යුතු යැයි අපි විශ්වාස කරමු. ලබන 17 වැනිදා පළාත් පාලන මැතිවරණය පැවැත්වෙන්නේ ආණ්ඩුවට කිසිසේත්ම හිතකර තත්වයක් යටතේ නොවේ. රටේ ජනතාව මුහුණ දෙන කිසිදු ප‍්‍රධාන ගැටලූවකට විසඳුම් දීමට ආණ්ඩුව සමත්ව නැති අතර ආණ්ඩුවේ බොහෝ ව්‍යාපෘති හුදෙක් එදා වේල ගෙවා ගැනීමට කරන සංදර්ශන පමණක් බව ජනතාවට තහවුරු වී හමාරය. මේ නිසා ඒ සම්බන්ධයෙන්ද පළ වී ඇත්තේ ජනතාවගේ අප‍්‍රසාදයයි. ජනතාවගේ ප‍්‍රශ්නවලට විසඳුම් නොලැබෙන විට ආණ්ඩුවට විරුද්ධව ජනතාව අරගලවලට පිවිසීම සාමාන්‍ය තත්වයකි. ඒවාට ප‍්‍රජාතන්ත‍්‍රවාදීව මුහුණ දෙමින් ජනතා ඉල්ලීම් ඉටු කිරීමට නොහැකි ආණ්ඩුවට සිදුව ඇත්තේ, ජනතා අරගල මර්දනය කිරීමටය. ඒ සඳහා හදිසි නීතිය යොදා ගැනීමටයි. යුද්ධය නිමා වී වසර දෙකකට ආසන්න කාලයක් ගත වී තිබේ. හදිසි නීතිය තවදුරටත් පවත්වා ගෙන යාමට කිසිදු සාධාරණ හේතුවක් නැත. ඒ නිසා හදිසි නීතිය දීර්ඝ කිරීම සාධාරණීකරණය කර ගැනීම සඳහා ජනතාව මුලා කරමින්, ජාත්‍යන්තර වශයෙන් රට අපකීර්තියට පත් වන ආකාරයේ මුසා වදන් තෙපලීමට සිදුවීමේ අභාග්‍යසම්පන්න ඛේදවාචකයට රාජපක්ෂ පාලනය පත්ව තිබේ. තමිල්නාඩුවේ කොටි කඳවුරු පිළිබඳ බිල්ලන් මවන්නේද එම දේශපාලන බංකොළොත්කම නිසා බව පැහැදිලිය. මෙවැනි ප‍්‍රකාශ මගින් යළි යළිත් තහවුරු වන්නේ වත්මන්, ආණ්ඩුවට තව දුරටත් ජනතාවට සහන සැලසීමට හෝ රට හමුවේ ඇති ප‍්‍රශ්න විසඳීමට නොහැකි බවත් රැවටීම හා මර්දනය මතම රැඳී සිටීමට අපේක්ෂා කරන බවත්ය. එබැවින් මේ තත්ත්වය තේරුම් ගෙන රටේ අනාගතය වෙනුවෙන් අවබෝධයෙන් යුතුව හා නොපසුබටව පෙරට ඒමට සියලූ ජනතාව අදිටන් කර ගත යුතු බව අපි මෙහිදී අවධාරණය කර සිටිමු.", "URL": "https://sinhala.adaderana.lk/news.php?nid=14777", "Category": null, "Parent URL": null}