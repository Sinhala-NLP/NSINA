{"Source": "Adaderana", "Timestamp": "June 7, 2014 12:14 pm", "Headline": "තමිල්නාඩුවේ සිටින සරණාගත බාලවයස්කරුවන්  17,000 ට උප්පැන්න සහතික නෑ", "News Content": "තමිල්නාඩුවේ සිටින ශ්‍රි ලාංකික දෙමළ සරණාගත බාල වයස්කරුවන් 17,000කට පමණ උප්පැන්න සහතික නොමැති බව ඉන්දිය මාධ්‍ය වාර්තා කරයි. උප්පැන්න සහතික ලබාදීමේ කටයුතුවල ප්‍රමාදයක් ඇතිවී තිබිම මෙයට හේතුව බව ඉන්දිය මාධ්‍ය පෙන්වා දෙයි. 1983න් පසුව තමිල්නාඩුවට පළාගිය ශ්‍රි ලාංකික දෙමළ සරණාගතයින් 66, 000ක් පමණ සරණාගත කඳවුරු 110ක පමණ රැඳී සිටියි. තවත් 34, 000ක් පමණ කඳවුරු වලින් පිටත රැඳී සිටින බව වාර්තා වෙයි. ඊට අමතරව සන්නද්ද කණ්ඩායම් වලට සම්බන්ධ බවට සැක කෙරෙන තවත් පිරිසක් තමිල්නාඩුවේ විශේෂ කඳවුරු වල රැඳී සිටින බව සඳහන් වෙයි. කෙසේ වෙතත් මෙම කඳවුරු වල රැඳී සිටින ළමුන්ට ඉන්දියාවේ ශ්‍රි ලංකා නියෝජ්‍ය මහ කොමසාරිස් කාර්යාලය හරහා උප්පැන්න සහතික ලබාදීමට මීට පෙර කටයුතු යොදා තිබුණු අතර එම කටයුතු මේ වන විට නතර වී ඇති බව ඊළාම් සරණාගතයින් පුනරුත්තාපන සංවිධානයේ එස් .ඊ චන්ද්‍රශාන් මහතා පෙන්වා දෙයි. උප්පැන්න සහතික ලබාදීම සඳහා ජංගම සේවා ක්‍රියාත්මක වුවද එම සේවාද මේ වන විට ක්‍රියාත්මක නොවන බව ඔහු පෙන්වා දෙයි. එම නිසා ජංගම සේවා හරහා නැවතත් උප්පැන්න සහතික ලබාදීමේ වැඩපිළිවෙළ ආරම්භ කළ යුතු බව එස් .ඊ චන්ද්‍රශාන් මහතා පෙන්වා අවධාරණය කරයි. කෙසේ වෙතත් මෙම බාල වයස්කරුවන්ට උප්පැන්න සහතික නොලැබීම හේතුවෙන් ඔවුන්ට කිසිදු රටක පුරවැසිභාවය හිමි වී නොමැති බව ද සඳහන් වැඩිදුරටත් ඉන්දීය මාධ්‍ය පෙන්වා දෙයි.", "URL": "https://sinhala.adaderana.lk/news.php?nid=43800", "Category": null, "Parent URL": null}