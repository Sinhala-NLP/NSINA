{"Source": "Adaderana", "Timestamp": "August 31, 2017 05:19 pm", "Headline": "පාර්ලිමේන්තු ජීවිතයේ අශීලාචාරම පනත ගැන ඩලස් කියයි", "News Content": "පළාත් පාලන ආයතන සංශෝධන පනත ලෙස ඉදිරිපත් කර ඇත්තේ සංශෝධනයක් නොව නව පනත් බව පාර්ලිමේන්තු මන්ත්‍රී ඩලස් අලහප්පේරුම මහතා පවසයි. අද(31) පැවති ඒකාබද්ධ විපක්ෂයේ මාධ්‍ය හමුවට එක් වෙමින් මන්ත්‍රීවරයා මෙම අදහස් පළ කළේය. නව පනතක් සඳහා පසු කළ යුතු නෛතික වැට කඩුලු මඟ හැරවීම සඳහා සංශෝධනයක් ලෙස නව පනතට වගන්ති ඇතුළත් කළ බවත් ඒ තුළින් කිසිදු පුරවැසියෙකුට අධිකරණයේ දී අභියෝගයකට ලක් කළ හැකි සියලු මාර්ග අහුරා ඇති බව ද අලහප්පෙරුම මහතා වැඩි දුරටත් පැවසීය. ඉතා කෙටි කාලයකින් මෙම පනත සභා ගත කළ බව ද පැවසූ මන්ත්‍රීවරයා පළාත් පාලන මැතිවරණ සංශෝධන පනත තම පාර්ලිමේන්තු ජීවිත කාලය තුළ ඉදිරිපත් කළ අසම්මත, අශීලාචාර හා ගෝත්‍රික එමෙන්ම වගකීම් විරහිත පනතක් ද වන බව ඩලස් අලහප්පෙරුම මහතා කියා සිටියේය. කෙසේ වෙතත් මෙලෙස සංශෝධනය වුයේ පළාත් පාලන ආයතන සංශෝධන පනත පමණක් බවත් ඉදිරියේ දී තවත් පනත් 3 ක් සංශෝධනය විය යුතු බව ද ඔහු සඳහන් කළේය. ඒ අනුව නගර සභා, මහ නගර සභා හා ප්‍රාදේශීය සභා ආඥා පනත ද සංශෝධනය විය යුතු බව මන්ත්‍රීවරයා පැවසීය.", "URL": "https://sinhala.adaderana.lk/news.php?nid=76955", "Category": null, "Parent URL": null}