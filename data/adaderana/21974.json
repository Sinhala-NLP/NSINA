{"Source": "Adaderana", "Timestamp": "February 9, 2012 06:46 am", "Headline": "හිටපු ජනපතිගේ ආරක්ෂාව තහවුරු කරන්නැයි ජනපති මහින්ද ඉල්ලයි", "News Content": "හිටපු මාලදිවයින් ජනාධිපති මොහොමඩ් නෂීඩ් මහතාගේ ආරක්ෂාව තහවුරු කරන ලෙස ශ්‍රී ලංකා ජනාධිපති මහින්ද රාජපක්ෂ මහතා නව මාලදිවයින් ජනාධිපති මොහොමඩ් වහීඩ් හසාන් මහතාගෙන් ඉල්ලීමක් කළ බව ජනාධිපති මාධ්‍ය ප්‍රකාශක බන්දුල ජයසේකර මහතා පවසයි. ජනාධිපතිවරයා කළ ඉල්ලීම මාලදිවයින් නව ජනාධිපතිවරයා විසින් පිළිගෙන ඇති බව කියැවෙයි. කෙසේ වෙතත් මාලදිවයින් හිටපු ජනාධිපති මොහොමඩ් නෂීඩ් මහතාගේ බිරිඳ ඊයේ දිවයිනට පැමිණ ඇති බව වාර්තා වේ. පසුගිය 07 වන දින මාලදිවයින හිටපු ජනාධිපති මොහොමඩ් නෂීඩ් මහතා තමාට එරට පොලීසියෙන් හා විපක්ෂයෙන් එල්ලවූ විරෝධතා හේතුවෙන් ඉල්ලා අස්වී උප ජනාධිපතිවරයාව සිටි වහීඩ් හසාන් මහතාට ජනාධිපති ධූරය බාර ගැනීමට අවස්ථාව සලසා දුන්නේය. මාල දිවයිනේ හිටපු ජනාධිපතිවරයා විනිසුරුවරයකු සම්බන්ධයෙන් ගත් තීරණයක් හේතුවෙන් එරට ජනයා ඔහුට එරෙහිව නැඟී සිටින්නට තීරණය කර තිබිණි.", "URL": "https://sinhala.adaderana.lk/news.php?nid=21974", "Category": null, "Parent URL": null}