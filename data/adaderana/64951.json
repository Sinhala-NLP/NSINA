{"Source": "Adaderana", "Timestamp": "October 11, 2016 06:17 pm", "Headline": " විශිෂ්ට රාජ්‍ය ආයතනය විභාග දෙපාර්තමේන්තුවයි", "News Content": "පසුගිය දශකය තුළ දී ජනතාවට කාර්යක්ෂම සේවාවක් සපයන විශිෂ්ට රාජ්‍ය ආයතනය බවට පත්වීමට විභාග දෙපාර්තමේන්තුව සමත්ව ඇති බව රජයේ ගිණුම් පිළිබඳ කාරක සභාව පවසයි. ගිණුම් කාරක සභාව පසුගිය මාස තුනක කාලය තුළ සිදුකරන ලද විමර්ශනයක ප්‍රතිඵලවලට අනුව විභාග දෙපාර්තමේන්තුව විශිෂ්ට රාජ්‍ය ආයතනය බවට පත්ව ඇති බව එම කාරක සභාව සඳහන් කරයි.රාජ්‍ය ආයතන සහ දෙපාර්තමේන්තු 38ක් යොදාගනිමින් මෙම විමර්ශනය සිදුකර තිබේ. රජයේ ආදායම කෙරෙහි වැඩිම දායකත්වයක් සපයන ශ්‍රී ලංකා රේගුව, දේශීය ආදායම් දෙපාර්තමේන්තුව, සුරාබදු දෙපාර්තමේන්තුව ඇතුළු ප්‍රධාන ආයතනවලට වඩා විභාග දෙපාර්තමේන්තුවේ සමස්ත කාර්යය සාධනය විශ්වාසනීයභාවය ඉතා ඉහළ මට්ටමක පවතින බව රජයේ ගිණුම් පිළිබඳ කාරක සභාව පවසයි. රජයේ ගිණුම් පිළිබඳ කාරක සභාව රාජ්‍ය ආයතනවල මූල්‍ය කටයුතු පාලනය කිරීමට පාර්ලිමේන්තුව මගින් පත් කළ අධීක්ෂණ කමිටුවක් ලෙස ක්‍රියාත්මකය. එම සභාව ඉදිරිපත් කළ පළමු වාර්තාවට අනුව රජයේ ප්‍රධාන ආයතනවල පරිගණක සහ තොරතුරු තාක්ෂණය ඉතා දුර්වල මට්ටමක පවතින බවට ද අනාවරණය වී තිබේ.කෙසේවෙතත් විභාග දෙපාර්තමේන්තුවේ සමස්ත කාර්ය සාධානය සහ තොරතුරු තාක්ෂණ භාවිතය ඉතා ඉහළ මට්ටමක පවතින බව රජයේ ගිණුම් පිළිබඳ කාරක සභාව සඳහන් කළේය.විභාග දෙපාර්තමේන්තුවේ මෙම විශිෂ්ටත්වය සම්බන්ධයෙන් රජයේ ගිණුම් පිළිබඳ කාරක සභාව එම දෙපාර්තමේන්තුවට සිය ප්‍රසංශාව පළ කර තිබේ.", "URL": "https://sinhala.adaderana.lk/news.php?nid=64951", "Category": null, "Parent URL": null}