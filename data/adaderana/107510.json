{"Source": "Adaderana", "Timestamp": "April 6, 2019 12:51 pm", "Headline": "ශ්‍රීලනිපයේ පිරිසක් එජාපයට", "News Content": "ශ්‍රී ලංකා නිදහස් පක්ෂ කුරුණෑගල දිස්ත්‍රික් සංවිධායක ඒ.ඒ.ඒ ලතීෆ් මහතා ඇතුළු ශ්‍රී ලංකා නිදහස් පක්ෂ ක්‍රියාකාරීන් පිරිසක් අද (06) එක්සත් ජාතික පක්ෂයේ සමාජිකත්වය ලබාගත්තේය. ඒ එක්සත් ජාතික පක්ෂ මහ ලේකම් අධ්‍යාපන අමාත්‍ය අකිල විරාජ් කාරියවසම් මහතා හමු වී සාකච්ඡා කිරීමෙන් අනතුරුවය. මෙම පිරිසට දොඩම්ගස්ලන්ද ආසනය වෙනුවෙන් මෙවර පළාත් පාලන මැතිවරණය සඳහා ඉදිරිපත් වූ අපේක්ෂකයින් විසි එක් දෙනෙකු (21) ද ඇතුළත්ය. එහිදී අදහස් දැක්වූ ලතීෆ් මහතා ප්‍රකාශ කර ඇත්තේ නිදහස් පක්ෂ නායකයින් ඇතුළු කණ්ඩායම පාක්ෂිකයන්ගේ අරමුණු පසෙක ලා බලලෝබී දේශපාලන අරමුණු මත ක්‍රියාත්මක වීම හේතුවෙන් මේ වන විට ශ්‍රී ලංකා නිදහස් පක්ෂයේ සමාජිකයින් රැසක් දැඩි කලකිරීමකින් පසුවන බවය. එක්සත් ජාතික පක්ෂ නායකතුමන් ඇතුළු රජය රට ගොඩනැගීම සඳහා ගෙනයන වැඩපිළිවෙළට බාධා කරමින් සිදුකරන අවස්ථාවාදී ක්‍රියාකාරකම් තමන් ඇතුළු කණ්ඩායම ප්‍රතික්ෂේප කරන බවත් මේ තත්ත්වය සැළකිල්ලට ගනිමින් එක්සත් ජාතික පක්ෂ නායකත්වයට සහ රජයට සහය පළ කිරීම සඳහා තමන් ඇතුළු කණ්ඩායම තීරණය කළ බවත් ඒ මහතා වැඩිදුරටත් අවධාරණය කර ඇත. මේ සම්බන්ධයෙන් අදහස් දැක්වූ ශ්‍රී ලංකා නිදහස් පක්ෂ දොඩම්ගස්ලන්ද ආසනයේ ඕගොඩපොල කොට්ඨාස වෙනුවෙන් තරඟකළ අපේක්ෂකයෙකු වූ ටී.ඩී.එස්.එල් ජයරත්න මහතා සඳහන් කර ඇත්තේ ශ්‍රී ලංකා නිදහස් පක්ෂය මේ වන තම පාක්ෂිකයන් අතරමං කර ඇති බවය.", "URL": "https://sinhala.adaderana.lk/news.php?nid=107510", "Category": null, "Parent URL": null}