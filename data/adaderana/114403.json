{"Source": "Adaderana", "Timestamp": "July 18, 2019 10:08 am", "Headline": "චීනය වසා ගත් සුන්දරත්වය", "News Content": "වයඹදිග චීනයේ කඳුකර ප්‍රදේශ මේ දිනවල ඉතා අලංකාර ලෙස දිස්වෙයි. මේ හේතුවෙන් එම ප්‍රෙද්ශයට සංචාරකයන් බහුලව ඇදී එන බවද විදෙස් වාර්තා සඳහන් කළේය. වයඹදිග ෂින්ජියන් ස්වයංපාලන ප්‍රදේශයේ කඳු, නිම්න සහ පතන බිම් සියල්ල මේ දිනවලදී හරිත පැහැයෙන් වැසීගොස් තිබේ. එමෙන්ම ඇතැම් ස්ථාන කඳුකර මලින් වැසීගොස් ඇති ආකාරයත් දැකගත හැකියි. මෙම සුන්දරත්වය විඳගැනීමට සංචාරකයන් බහුල වශයෙන් මේ ප්‍රදේශයට ඇදී එමින් සිටින බව විදෙස් වාර්තා සඳහන් කළේය. ඇතැම් පිරිස් මෙහි ඇති තෘණ බිම්වල කඳවුරු බැඳීමටත් දැඩි ඇල්මක් දක්වයි. චීනයේ අලංකාරම මහාමාර්ගය ලෙසින් සැලකෙන ඩුෂාන්සි - කූකා මාර්ගය පිහිටා තිබෙන්නේද මෙම කලාපයේයී. අධික හිමපතනය හේතුවෙන් ශීත ඍතුවේදී වසා දැමුණු ඩුෂාන්සි - කූකා මාර්ගය ජුනි මස පස් වන දා සිට මහජනතාවට විවෘත කර තිබේ. එදින පටන් සෑම දිනකම රථවාහන පන්දහසක් පමණ දෛනිකව මෙම මාර්ගයට ඇතුල් කරන බව බලධාරීන් පවසයි.", "URL": "https://sinhala.adaderana.lk/news.php?nid=114403", "Category": null, "Parent URL": null}