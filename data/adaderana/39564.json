{"Source": "Adaderana", "Timestamp": "December 13, 2013 02:42 pm", "Headline": "හුලා කියලා මට මෙහෙමද සලකන්නේ කියලා!", "News Content": "හුලා කවුදැයි ආණ්ඩුව හෙළි නොකළත් යුද්ධ කාලේ තමන් කළ සේවයට මෙහෙමද කරන්නේ යැයි එම පුද්ගලයා කියා ඇති බවත් එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙරේරා මහතා පවසයි. කොළඹ මහ පරිමාණ සූදු පිටිය වැටලීමේ සිද්ධිය ගැන කතා කිරීමේදී හුලා කවුදැයි අපි දන්නා බවත් ආණ්ඩුව කළේ ජාතික ආරක්ෂාව පිළිබඳ මාධ්‍ය මධ්‍යස්ථානය අහෝසි කර මේ හුලාගේ බලය අඩු කිරීම පමණක් යැයිද මන්ත්‍රීවරයා කියයි. හුලා නැමැත්තා ක්‍රියා කළේ ආණ්ඩුවේ මතයට නොව ඔහුට අවශ්‍ය ආකාරයට බවද තරා තිරම නොබලා නීතිය ක්‍රියාත්මක කිරීමට ජනපතිට ද වගකීමක් ඇතැයි හෙතෙම පවසයි. ඒ අනුව හුලා නැමැත්තා දැනට දරණ තනතුරු, ඔහුගේ පෞද්ගලික සම්බන්ධතා ගැන තොරතුරු අල්ලස් කොමිසමට ලබාදිය යුතු බවත් එසේ කිරීමෙන් පමණක් ආණ්ඩුවට පිරිසිදු විය හැකි බවත් අජිත් පී. පෙරේරා මන්ත්‍රීවරයා පෙන්වාදෙයි. කොළඹදී අද (13) පැවැති මාධ්‍ය හමුවකදී මන්ත්‍රීවරයා මේ බව කියා සිටියේය. මෑතකදී ශ්‍රී ලංකාවට කුඩු තොගයක් ගෙන ඒමේ සිද්ධියේදී අගමැතිවරයාගේ සම්බන්ධීකරණ ලේකම්වරයෙකු චෝදනා ලබා ඇති බව සිහිපත් කළ මන්ත්‍රීවරයා එම කුඩු තොගය නිදහස් කර ගැනීමට අගමැති සම්බන්ධීකරණ ලේකම්වරයාගේ ලිපියක් අනූව රේගුව ක්‍රියාත්මක වන්නේ නම් දැන් අසන්න ඇත්තේ රේගුව දේශපාලකයින්ගේ ලිපි අනූවත් ක්‍රියාත්මක වන බවදැයි ප්‍රශ්න කළේය. පාර්ලිමේන්තුවේ මත්ද්‍රව්‍ය ජාවාරම්වලට සම්බන්ධ අයත් සිටිනවා යැයි අගමැතිවරයා විසින්ම පවසා ඇති බවද මන්ත්‍රීවරයා පෙන්වාදුන්නේය. එසේ පැවසූ අගමැතිවරයා ම මෙවැනි සිද්ධියකට සම්බන්ධ වීම අනුමත කළ නොහැකි බව හෙතෙම කියා සිටියේය. මෙය අගමැතිවරයා විසින්ම කළා යැයි අපි නොකියන බවද එහෙත් අගමැතිවරයාගේ සම්බන්ධීකරණ ලේකම්වරයෙකු මීට සම්බන්ධ වී ඇති බැවින් අගමැතිවරයා විශ්‍රාම ගත යුතු බවද නැතහොත් සේවයෙන් ඉල්ලා අස්විය යුතු බවද අජිත් පී. පෙරේරා මහතා අවධාරණය කළේය. අගමැතිවරයා ඉවත් කිරීමට ආණ්ඩුව තුළම කිසියම් ක්‍රියාවලියක් සිදුවන්නේ දැයි මාධ්‍යවේදියෙකු ඇසු ප්‍රශ්නයකට පිළිතුරු දෙමින් මන්ත්‍රීවරයා කියා සිටියේ ආණ්ඩුව ඇතුළේ ක්‍රියාවලිය කෙසේ වුවද මෙම සිද්ධියේදී ලැජ්ජාවක් ඇති නම් අගමැතිවරයා ගෙදර යා යුතු බවයි. මාධ්‍ය හමුවට සහභාගි වූ බස්නාහිර පළාත් සභා මන්ත්‍රී කිත්සිරි මංචනායක මහතා ද ඒ පිළිබඳව අදහස් දැක්වීය. අද මේ රටේ තියෙන නීතියට අනූව අදාළ සිද්ධියට සම්බන්ධ අගමැති සම්බන්ධීකරණ ලේකම්වරයා අත්අඩංගුවට ගත යුතු බව ඔහු අවධාරණය කළේය. ජනපතිගේ මහින්ද චින්තනයේ මතට තිත ක්‍රියාත්මක වෙනවා නම් අගමැතිවරයා මෙවැන්නකට සම්බන්ධ වීම මහා ඛේදවාචකයක් යැයිද හෙතෙම පැවසීය.", "URL": "https://sinhala.adaderana.lk/news.php?nid=39564", "Category": null, "Parent URL": null}