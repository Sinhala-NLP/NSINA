{"Source": "Adaderana", "Timestamp": "September 6, 2019 10:17 am", "Headline": "ජපානයේ ට්‍රක් රථයක් අධිවේගී දුම්රියක ගැටෙයි-අයෙක් මරුට", "News Content": "ජපානයේ යොකොහාමා නගරයේදී ට්‍රක් රථයක් සහ අධිවේගී දුම්රියක් එකිනෙක ගැටී සිදු වූ අනතුරකින් අයෙක් මියගොස් තිබේ. මේ හේතුවෙන් තවත් 34 දෙනෙකු පමණ තුවාල ලබා ඇති බව සඳහන් වෙයි. ජපානයේ දෙවන විශාලතම නගරය ලෙස සැළකෙන යොකොහාමා හිදී ට්‍රක් රථයක් සහ අධිවේගී දුම්රියක් එකිනෙක ගැටී අනතුරක් සිදුව තිබේ. එම අවස්ථාවේ දුම්රියේ මගීන් 500 දෙනෙකු පමණ සිට ඇති බව සඳහන් වෙයි. අනතුරින් පසුව ට්‍රක් රථයේ ගින්නක් හටගෙන ඇති අතර දුම්රිය පීලි පැනීමට ලක්ව තිබුණි. අනතුර සිදුව ඇත්තේ තෝකියෝ අගනුවර හා සම්බන්ධ කෙරෙන ඉතාමත් කාර්යබහුල දුම්රිය මාර්ගයකයි. අනතුරත් සමග එහි සේවා අත්හිටුවීමට බලධාරීන් පියවර ගත් අතර ඒ හේතුවෙන් දුම්රිය මගීන් දැඩි දුෂ්කරතාවන්ට මුහුණ පා ඇති බවයි වාර්තා වෙයි. අනතුරට ලක්වූ දුම්රිය මැදිරි අටකින් සමන්විත වන අතර ඉන් මැදිරි 3ක්ම පීලි පැනීමට ලක්ව තිබේ. අනතුරින් 60 හැවිරිදි වියැති ට්‍රක් රථයේ රියදුරු මියගියේය. ඉන් තුවාල ලැබූවන් කඩිනමින් රෝහල් ගත කිරීමට පියවර ගෙන ඇති අතර අයෙකුගේ තත්ත්වය බරපතළ බව රෝහල් ආරංචි මාර්ග සඳහන් කළේය. ට්‍රක් රථය දුම්රිය මාර්ගය හරහා ගමන් කරන අවස්ථාවේදී අනතුර වළක්වා ගැනීමට දුම්රිය රියදුරු තිරිංග තදකර ඇතත් ඉන් ඵලක් වී නැහැ. අනතුරට පෙර ඉතාමත් දිගු වේලාවක් දුම්රිය නලාව නාද වනු තමන්ට ඇසුණු බව දුම්රිය මගීන්ද ප්‍රකාශ කළේය.", "URL": "https://sinhala.adaderana.lk/news.php?nid=118417", "Category": null, "Parent URL": null}