{"Source": "Adaderana", "Timestamp": "October 3, 2010 08:30 am", "Headline": "තරා තිරම නොබලා වරදට දඬුවම්", "News Content": "රට සංවර්ධනය කිරීමට මෙන්ම රට තුළ නීතීගරුක සමාජයක් බිහි කිරීමට කැප වන බව ජනාධිපති මහින්ද රාජපක්ෂ මහතා පවසයි. ජනතාව ‍තමා‍ට මෙවර රට භාර දී ඇත්තේ විනය ගරුක සමාජයක් ගොඩනැඟීම සඳහා බව ද ඔහු සඳහන් කළේ ය. පුලතිසි බුද්ධ මන්දිරයේ දී පොළොන්නරු ජනතාව අමතමින් ජනාධිපතිවරයා ඊයේ පස්වරුවේ මෙම අදහස් පළ කළේය. තත්ත්වය , තරාතිරම නොබලා වරදට දඬුවම් ලබා දෙමින් රට තුළ නීතීය අකුරටම ක්‍රියාත්මක කිරීමට කැප වන බව ජනාධිපතිවරයා එහි දී අවධාරණය කර සිටියේය. ආර්ථික යුද්ධය ජය ගැනීමේ මෙහෙයුමට උර දෙමින් තෘප්තිමත් සමාජයක් ගොඩනැගීම රජයේ අරමුණ බව ඔහු පැවසුවේය. ඉතිහාසයේ මුළු රටටම බත සැපයූ පොළොන්නරු නගරයේ සශ්‍රීකත්වය යළි ගොඩනැංවීමට අවශ්‍ය සියලු පහසුකම් ලබා දෙන බව ද ජනාධිපති මහින්ද රාජපක්ෂ මහතා ‍එහි දී ප්‍රකාශ කළේය. ----------------------------------------", "URL": "https://sinhala.adaderana.lk/news.php?nid=11249", "Category": null, "Parent URL": null}