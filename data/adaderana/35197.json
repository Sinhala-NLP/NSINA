{"Source": "Adaderana", "Timestamp": "June 24, 2013 11:03 am", "Headline": "මරුණාම වළදාන්න තැනක් නැතිලු!", "News Content": "මියගිය පසුව මිහිදන් වන්නට තැනක් නොමැතිව මුහුදු වෙරළේ මිහිදන්වන මිනිසුන් සිටින ගම්මානයක් පිළිබඳව කල්පිටිය ප්‍රාදේශීය ලේකම් කොට්ඨාසයෙන් වාර්තා වේ. කල්පිටිය ප්‍රාදේශීය ලේකම් කොට්ඨාශයේ නොරොච්චෝල සහ ඉලන්තිඅඩිය ගම්මාන දෙකෙහි විවිධ ආගම්වලට මෙන්ම විවිධ ජාතීන්වලට අයත් ජනතාවක් වාසය කරන බව අප වාර්තාකරු පවසයි. ඉස්ලාම් බැතිමතුන් මිය ගිය විට අවසන් කටයුතු කරන්නට ඔවුන්ට සුසාන භූමියක් ඇත. නමුත් බෞද්ධ, කතෝලික සහ හින්දු බැතිමතුන් මිය ගිය විට අවසන් කටයුතු කරන්නට බිමක් තිබී නැත. ඊට පිළියමක් ලෙස ප්‍රදේශයේ පදිංචි පුද්ගලයෙකු විසින් තමන්ට අයත් භූමියක් කතෝලික බැතිමතුන් වෙනුවන් පරිත්‍යාග කර තිබේ. ඊට ආසන්නයෙන්ම තිබු භූමියක් රජය විසින් කලකට පෙර බෞද්ධ සහ හින්දු බැතිමතුන් වෙනුවෙන් වෙන් කර දී ඇත. ඒ කතෝලික සුසාන භූමියට යාබදවය. නමුත් කලක් යන විට බෞද්ධ සහ හින්දු බැතිමතුන් වෙනුවෙන් වෙන්වු භූමිය තුළ ලෝක බැංකු ආධාර යටතේ වෙරළ තීරය ආරක්ෂා කිරීමේ අරමුණින් කස වගාවක් සිදු කර ඇත. වර්තමානයේ මෙම කස ගස් රූස්ස ගස් බවට පත්වී ඇත. එපමණක්ද නොව එම භූමිය තමන්ට අයත් බැවින් ඊට ඇතුළු වීම තහනම් බව වන සංරක්ෂණ දෙපාර්තමේන්තුව ගම්මුන්ට පවසා තිබේ. මෙම තත්ත්වයත් සමගින් නොරචෝලේ සහ ඉලන්තිඅඩිය ගම්මානවල පදිංචි වී සිටින බෞද්ධ සහ හින්දු බැතිමතුන් මිය ගිය විට අවසන් කටයුතු කරන්නට තැනක් නැත. වර්තමානයේ මේ සඳහා ඔවුන් තෝරා ගෙන ඇත්තේ ඉලන්තිඅඩිය මුහුදු වෙරළ තීරයයි. මෙම මුහුදු වෙරළද වර්තමානයේ සීඝ්‍ර ලෙස මුහුදු ඛාදනයට ලක් වෙමින් පවතී. එමෙන්ම ඒ ආසන්නයේ මුහුදු වෙරළ තීරය තුළ සංචාරක හෝටල් රැසක් ඉදිවෙමින්ද තිබේ. මෙම තත්ත්වය නිසා ඉදිරියේදී තමන්ට සුසාන භූමියක් අහිමිවේවි යන්න මෙම ප්‍රදේශවාසීන් කියා සිටින බව අප වාර්තාකරු පවසයි.", "URL": "https://sinhala.adaderana.lk/news.php?nid=35197", "Category": null, "Parent URL": null}