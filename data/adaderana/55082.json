{"Source": "Adaderana", "Timestamp": "November 13, 2015 04:53 pm", "Headline": "එල්.ටී.ටී.ඊ සැකකරුවන් ඇප මත මුදාහැරීම ගැන පැහැදිලි කිරීමක්", "News Content": "ත්‍රස්තවාදය වැළැක්වීමේ පනත යටතේ රඳවාගෙන සිටින සැකකරුවන් අතරින් බරපතළ අපරාධමය නොවන වැරදිවලට සම්බන්ධ පුද්ගලයින් දැඩි ඇප කොන්දේසී මත මුදාහැරීමට කටයුතු කළ ද එය පූර්ණ නිදහස් කිරීමක් නොවන බව අධිකරණ අමාත්‍යාංශය පවසයි.සැකකරුවන් 60 ක පමණ පිරිසක් අධිකරණය විසින් නියම කරනු ලබන ඇප කොන්දේසි මත මුදා හැරීමට කටයුතු සලසා ඇති බව එම අමාත්‍යාංශය පෙන්වාදෙයි.මෙම සැකකරුවන් මුදා හැරීම බරපතළ වරදක් ලෙස අර්ථකථනය කිරීමට ඇතැමුන් ඉදිරිපත්වී ඇති බව පවසන අධිකරණ අමාත්‍යාංශය මෙලෙස ඇප මත මුදාහැර ඇත්තේ බරපතළමය අපරාධවලට සම්බන්ධ නොවන පිරිසක් බව පවසයි.එමෙන්ම ත්‍රස්තවාදය වැළැක්වීමේ පනත යටතේ ඉතා බරපතළ ඝනයේ අපරාධවලට සම්බන්ධ බවට චෝදනා ලැබූ 140 දෙනෙකු 2010 වසරේ දී එවකට නීතිපතිවරයා විසින් ලබාදුන් නියෝගයකට අනුව ඇප මත නිදහස් කිරීමේ සිදුවිම රජයට චෝදනා නගන කණ්ඩායම්වලට සිහිපත් කළ යුතුව ඇති බව අධිකරණ අමාත්‍යාංශය පෙන්වාදෙයි.ජාතීන් අතර සංහිඳියාව ගොඩනැ‍ගෙමින් පවතින මෙවැනි වකවානුවක මෙම සිද්ධිය මුල් කර ගනිමින් ජනතාව නොමග යැවීමට කටයුතු කළ හොත් නැවතත් රටේ විවිධ ජන කොටස් අතර අසමගියක් ඇතිවීමට හේතු වන බව අවබෝධ කරගෙන සියලු පාර්ශවයන් ඉතා වගකීමෙන් කටයුතු කළ යුතු බව අධිකරණ අමාත්‍ය විජයදාස රාජපක්ෂ මහතා අවධාරණය කරයි.", "URL": "https://sinhala.adaderana.lk/news.php?nid=55082", "Category": null, "Parent URL": null}