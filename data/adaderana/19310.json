{"Source": "Adaderana", "Timestamp": "October 12, 2011 12:38 pm", "Headline": "ඉන්දියාවේ සිට සරණාගතයින් කණ්ඩායමක් අද මෙරටට ළඟාවෙයි ", "News Content": "ඉන්දියාවේ සිට ස්කොටියා ප්‍රින්ස් යාත්‍රාවෙන් මෙරටට පැමිණෙන පළමු ශ්‍රී ලාංකික සරණාගතයින් කණ්ඩායම අද(12) ළඟාවීමට නියමිත බව විදෙස් මාධ්‍ය වාර්තා පවසයි. පවුල් 15 ට අයත් පුද්ගලයින් 37 දෙනෙකු අද තූත්තුකුඩියේ සිට කොළඹ බලා පිටත් වන බව එම මාධ්‍ය වාර්තා පෙන්වාදෙයි. මෙම පිරිස පිළිගැනීමේ උත්සවයක් ශ්‍රී ලංකා රජයේ නිලධාරීන්, වරාය හා නාවික බලධාරීන් සහ සරණාගතයින් සඳහා වන එක්සත් ජාතීන්ගේ මහ කොමසාරිස් කාර්යාලයේ ප්‍රධානත්වයෙන් කොළඹ වරායේදී පැවැත්වෙන බව සඳහන්ය. ඉන්දු -ශ්‍රී ලංකා රජයන්ගේ සහයෝගය මත ක්‍රියාත්මක වන නැවත සිය රටට පැමිණීම සඳහා පහසුකම් සැලසීමේ වැඩසටහනේ එක් අංගයක් ලෙස මෙසේ සරණාගතයින් නැවත පැමිණීම සිදුවේ. මේ දක්වා ඉන්දියාවේ සිට ශ්‍රී ලාංකික සරණාගතයින් ගුවන් මගින් මව්බිමට පැමිණීම සිදුවිය.", "URL": "https://sinhala.adaderana.lk/news.php?nid=19310", "Category": null, "Parent URL": null}