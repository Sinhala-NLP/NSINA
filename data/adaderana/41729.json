{"Source": "Adaderana", "Timestamp": "March 12, 2014 10:54 am", "Headline": "පරණ යකඩ උණුකරන සේවකයින් වර්ජනයේ!", "News Content": "ජනවාරි සහ පෙබරවාරි මාස දෙක තුළ දී ගෙවිය යුතු වැටුප් මෙතෙක් ගෙවා නැතැයි පවසමින් පරණ යකඩ උණුකර නැවත යකඩ නිපදවන කර්මන්ත ශාලාවක සේවය කරන ඉන්දීය ජාතික කම්කරුවන් පිරිසක් විසින් වැඩ වර්ජනයක් ආරම්භ කර තිබේ. පසුගිය 10 වැනිදා ආරම්භ කර ඇති වැඩ වර්ජනය මේවන විටත් ක්‍රියාත්මකව පවතින බව අප වාර්තාකරු පැවසීය. මාදම්පේ - සුදුවැල්ලේ පිහිටි මෙම කර්මාන්ත ශාලාව අයත් වන්නේ ඉන්දීය සමාගමකටය. දැනට භාවිතයෙන් ඉවත් කර ඇති පරණ යකඩ ගෙනවිත් උණු කර නැවත යකඩ නිපදවා වෙළඳපළට එක් කිරීම මෙම කර්මාන්ත ශාලාවේ ක්‍රියාදාමය වී ඇත. මෙම කර්මාන්ත ශාලාව තුළ ඉන්දීය ජාතික කම්කරුවන් 170 දෙනෙකු සේවය කරන අතර ඉන් වැඩ වර්ජනයට එක්වී සිටින්නේ ඇඹරුම් අංශයේ සේවය කරන ඉන්දීය ජාතික කම්කරුවන් 54 දෙනෙකි. ඇඹරුම් අංශයේ ක්‍රියාවලිය ඇන හිටීම නිසා සෙසු අංශ වල කටයුතු ද මේ වන විට ඇන හිට ඇති බව එම කර්මාන්ත ශාලාවේ සේවය කරන මෙරට සේවකයින් කියා සිටී. මෙරට සේවකයින් 74 දෙනෙකු මෙම කර්මාන්ත ශාලාවේ සේවය කරන බව පැවසේ. ඔවුන්ට පසුගිය වසරේ නොවැම්බර් මාසයේදී වැටුප් වැඩි කිරීමට ආයතනයේ පාලනාධිකාරිය විසින් තීරණය කර ඇතත් වැඩි කරන ලද වැටුප මෙතෙක් ගෙවා ඇත්තේ 10 දෙනෙකුට පමණක් බවද කියැවේ. තමන් විසින් අවස්ථා ගණනාවකදී කරන ලද ඉල්ලීම් සහ කම්කරු දෙපාර්තමේන්තුවට කරන ලද පැමිණිලි වලින් පසුව වැටුප් වැඩි කිරීමට පාලනාධිකාරිය එකඟ වුවත් එම ගෙවීම්ද මෙතෙක් ගෙවා නැති බවද ඔවුන් වැඩිදුරටත් කියා සිටියි. වැඩි වැටුපක් ලබා දෙන බව පවසා ඉන්දීය කම්කරුවන් මාස කීපයකට වරක් මෙරටට ගෙන්වා ගැනීමට මෙම කර්මාන්ත ශාලාවේ පාලනාධිකාරිය කටයුතු කරයි. නමුත් නියමිත පරිදි වැටුප් නොලැබීම නිසා එසේ පැමිණෙන ඉන්දීය ජාතිකයින් නිරන්තර වැඩ වර්ජන වලද නිරත වේ. එවැනි අවස්ථා වලදී වැඩ වර්ජන වල නිරත වන ඉන්දීය ජාතිකයින් ආපසු සිය රටට පිටත් කර අලුතින් සේවකයින් ඉන්දියාවෙන් ගෙන්වා ගැනීම මෙම පාලකයින්ගේ සාමාන්‍ය ක්‍රියා පටිපාටිය වී ඇති බවද එම ආයතනයේ සේවය කරන සේවකයින් කියා සිටියි.", "URL": "https://sinhala.adaderana.lk/news.php?nid=41729", "Category": null, "Parent URL": null}