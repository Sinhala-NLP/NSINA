{"Source": "Adaderana", "Timestamp": "July 28, 2012 05:03 pm", "Headline": "යුද්ධයට අකුල් හෙළු ලෙසම ඇතැම් බලවේග සංවර්ධනයට අකුල් හෙලනවා", "News Content": "යුද්ධයට අකුල් හෙළු ආකාරයටම ඇතැම් බලවේග අද සංවර්ධන වැඩපිළිවෙළට අකුල් හෙලමින් සිටින බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. ජනාධිපතිවරයා ප්‍රමුඛ රජය හා රණවිරුවන් යුද්ධය ජයග්‍රහණය කළ පරිදිම, කිසිදු බලවේගයකට යටත් නොවී රට සංවර්ධනය කිරීමේ වැඩපිළිවෙළ ද ඉදිරියටම ගෙන යන බව අමාත්‍යවරයා සඳහන් කළේය. වැලිවේරිය නගරයේ ඉදිකළ නව දිවිනැගුම සතිපොළ ජනතා අයිතියට පත්කිරීමේ අවස්ථාවට එක්වෙමින් අමාත්‍යවරයා මේ අදහස් පළ කළේය. රජය මේ වන විට ජනතා අවශ්‍යතා හඳුනාගනිමින් කටයුතු කරමින් සිටින බව මෙහිදී වැඩිදුරටත් අදහස් දැක්වූ අමාත්‍යවරයා ප්‍රකාශ කළේය. සියලු යටිතල පහසුකම් සංවර්ධනයට රජය පියවර ගෙන ඇති අතර මහා පරිමාණ ජලාශ, අධිවේගී මාර්ග, විදුලි බලාගාර සහ වරායන් සංවර්ධන ව්‍යාපෘති ද සාර්ථකව සිදුකිරීමට කටයුතු කර ඇති බව බැසිල් රාජපක්ෂ අමාත්‍යවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=26140", "Category": null, "Parent URL": null}