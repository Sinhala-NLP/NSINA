{"Source": "Adaderana", "Timestamp": "February 3, 2019 09:03 pm", "Headline": "මධ්‍යම කඳුකරයට පවතින වියලි කාලගුණයෙන් මහවැලි ගඟත් සිඳී යයි", "News Content": "මධ්‍යම කඳුකරයට පවතින දැඩි වියලි කාලගුණය හේතුවෙන් ජල මූලාශ්‍ර සියල්ල සිඳී යමින් පවතින බව වාර්තාවේ. මේ වන විට ප්‍රදේශයේ ළිං ඇතුළු දිය උල්පත් සියල්ල සිඳී යමින් පවතින අතර මහනුවර ප්‍රදේශයේ නළ ජලය නොමැති ගම්මානවල ජනතාව දැඩි පානීය ජල අර්බුදයකටද මුහුණ දී සිටින බව අද දෙරණ වාර්තාකරු සඳහන් කළේය. මධ්‍යම කඳුකරයේ ප්‍රධාන ජල ධාරාව වන මහවැලි ගඟද මේ වන විට සිඳී යමින් පවතින අතර එහිද ජල මට්ටමින් සීග්‍ර ලෙස පහත යමින් පවතී. පොල්ගොල්ල ජලාශය වෙත මහවැලි ගඟ හරහා ලැබෙන ජල ධාරිතාවය බෙහෙවින් අඩු වී තිබීම හේතුවෙන් පොල්ගොල්ල ජලාශය මගින් වික්ටෝරියා ජලාශය වෙත ගඟ හරහා ජලය මුදා හැරීම නැවතී ඇති අතර බෝවතැන්න ජල විදුලි බලාගාරය සඳහා ජලය ලබා දීමද සීමා වී ඇති බව උසස් නිළධාරියෙකු කීය. කෙසේ නමුත් ඉදිරි දිනවලදී ජලය අපේක්ෂා කරන බවද ඔහු කීය. වික්ටෝරියා ජලාශය කරා යන පොල්ගොල්ල ජලාශය ආශ්‍රිතව සහ තැන්නේකුඹුර පාලම ආශ්‍රිතව මහවැලි ගඟ දිස් වූ අයුරු ඉහත ඡායාරූපවල දක්නට ලැබේ.", "URL": "https://sinhala.adaderana.lk/news.php?nid=103642", "Category": null, "Parent URL": null}