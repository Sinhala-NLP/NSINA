{"Source": "Adaderana", "Timestamp": "February 26, 2019 12:45 pm", "Headline": "මම නම් හිතන්නේ නෑ ජනාධිපති මෛත්‍රීපාල නැවත ජනාධිපතිධුරයකට ඉදිරිපත් වෙයි කියලා ", "News Content": "ජනාධිපති මෛත්‍රීපාල සිරිසේන මහතා නැවතත් ජනාධිපති අපේක්ෂකත්වයට ඉදිරිපත් නොවනු ඇති බව එක්සත් ජාතික පක්ෂ පාර්ලිමේන්තු මන්ත්‍රී විජේපාල හෙට්ටිආරච්චි මහතා පවසයි. ගාල්ල, අක්මීමන ප්‍රෙද්ශයේදී මාධ්‍ය වෙත අදහස් දක්වමින් මන්ත්‍රීවරයා මේ බව සඳහන් කළේය. මේ රටේ විධායකය අහෝසි කරනවා නම් එය යෝජනාවක් ලෙස ජනතා විමුක්ති පෙරමුණ විසින් ගෙනැවිත් ඇති බවත් එවැනි සැබෑ උවමනාවක් ඇත්නම් සියලු දෙනා එක්ව තුනෙන් දෙකක බලය පෙන්වා මෙය සම්මත කර ගන්නා ලෙස ද මන්ත්‍රීවරයා මෙහිදී සඳහන් කළේය. මෛත්‍රීපාල සිරිසේන මහතාත් එවැනි දේ පැවසු බවත් ඔහුව කර මත තබා ගෙන ගොස් විධායකය අහෝසි කර නව ව්‍යවස්ථාවක් ගෙන එන තෙක් බලා සිටි බවත්, අද වන විට එය ජනපති ඇතුළු ශ්‍රී ලංකා නිදහස් පක්ෂ කණ්ඩායම විසින් ප්‍රතික්ෂේප කර ඇති බවත් පැවසීය. අද වන විට රටේ ඇතැම් භික්ෂූන් වහන්සේලාත් විධායකය තිබිය යුතු යැයි පවසන බවත්, අද වන විට මහින්ද හා මෛත්‍රී දෙදෙනාම එක්ව සිට විධායකය අහෝසි කිරීමේ ප්‍රතිඥාව ජනතාවට ලබා දීමට සුදානමින් සිටින බවත්, කියා සිටි මන්ත්‍රීවරයා එවැනි ගොන් තීරණ ගන්නා කාලය අවසන්ව ඇති බව ද සඳහන් කළේය. ජනාධිපතිවරයාට මෙය අහෝසි කිරීමේ හැකියාව ඇති බවට එයට එක්සත් ජාතික පක්ෂය ලෙස එකඟතාවය ලබා දීමට සුදානම් බවත්, පැවසු මන්ත්‍රීවරයා ජනාධිපතිවරයා නැවත වතාවක් ජනාධිපතිධූර අපේක්ෂකත්වයට තරග කිරීමට බලාපොරොත්තු වන බවත් පැවසීය.", "URL": "https://sinhala.adaderana.lk/news.php?nid=105054", "Category": null, "Parent URL": null}