{"Source": "Adaderana", "Timestamp": "June 2, 2013 02:56 pm", "Headline": "දැයට කිරුළ කියන්නේ ප්‍රදර්ශනයක් විතරක්ද?", "News Content": "දැයට කිරුළ යනු ප්‍රදර්ශනයක් පමණක් නොව ජනතාවට සුවිශාල සේවාවක් සිදුකරනු ලබන ජාතික සංවර්ධන ව්‍යාපාරයක් බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. ලබන වසරේ පැවැත්වීමට නියමිත දැයට කිරුළ ප්‍රදර්ශනය හරහා කුරුණෑගල, කෑගල්ල සහ පුත්තලම යන දිස්ත්‍රික්ක 3න සඳහා විශාල සංවර්ධනයක් සිදුකිරීමට සැලසුම් කර ඇති බව අමාත්‍යවරයා කියයි. 2013 වසරේ දැයට කිරුළේ සාර්ථක වැඩසටහන් හඳුනාගෙන ඒවායේ තිබු දුර්වලතා මගහැර ජනතාවට වඩාත් වැඩි සේවාවක් සිදුවන ව්‍යාපෘති 2014 වසරේ ක්‍රියාත්මක කිරීමට බලාපොරොත්තු වන බව අමාත්‍ය බැසිල් රාජපක්ෂ මහතා සඳහන් කරයි. කුරුණෑගල වෙලගෙදර ක්‍රීඩාංගණයේදී රාජ්‍ය නිලධාරීන් සහ මහජන නියෝජිතයින් දැනුවත් කිරීමේ වැඩසටහනකට එක්වෙමින් අමාත්‍යවරයා මේ බව පැවසීය.", "URL": "https://sinhala.adaderana.lk/news.php?nid=34574", "Category": null, "Parent URL": null}