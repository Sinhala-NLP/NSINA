{"Source": "Adaderana", "Timestamp": "April 17, 2012 09:02 am", "Headline": "ඩෙංගු රෝගීන් වාර්තාවී‍ම ඉහළ යාමේ අවදානමක් ", "News Content": "ඉදිරි පාසල් වාරය ආරම්භවීමත් ඩෙංගු රෝගීන් වාර්තාවී‍ම ඉහළ යාමේ අවදානමක් ඇති විය හැකි බව සෞඛ්‍ය අමාත්‍යාංශය පවසයි. පාසල් නිවාඩුව පැවති සති තුනක පමණ කාලයක් පාසල් පිරිසිදු කිරීමේ කටයුතු නතර වී තිබූ බැවින් පාසල් භූමි තුළ ඩෙංගු මදුරුවන් බෝවන ස්ථාන පැවතිය හැකි බව ඔවුන් පෙන්වාදෙයි. විශේෂයෙන්ම පවතින වැසි සහිත කාලගුණ තත්ත්වයත් සමග ඩෙංගු රෝග ව්‍යාප්තිය ඉහළ යා හැකි බව සෞඛ්‍ය අමාත්‍යාංශය පවසයි. එම නිසා ලබන සතියේ අධ්‍යයනය කටයුතු ආරම්භ වීමත් සමග පාසල් භූමි පිරිසිදු කිරීමේ කටයුතුවලට වැඩි අවධානයක් යොමුකරන ලෙසට සෞඛ්‍ය අමාත්‍යාංශය විදුහල්පතිවරුන්ගෙන් ඉල්ලීමක් කරයි. දිනකට පැය 2 ක පමණ කාලයක් හෝ පාසල් පිරිසිදු කිරීමේ කටයුතු සඳහා ළමුන් යොමු කරන ලෙස සෞඛ්‍ය අමාත්‍යාංශය ඉල්ලා සිටියි. මේ වසරේ මේ වන විට ඩෙංගු රෝගීන් 9,700 ක් වාර්තා වී ඇති අතර මරණ 43 ක් වාර්තා වී තිබේ. එයින් 55% ක් බස්නාහිර පළාතෙන් වාර්තා වන බැවින් පළාතේ පාසල් පිරිසිදු කිරීමේ කටයුතු සඳහා වැඩි අවධානයක් යොමු කළ යුතු බව සෞඛ්‍ය අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=23563", "Category": null, "Parent URL": null}