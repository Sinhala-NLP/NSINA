{"Source": "Adaderana", "Timestamp": "January 10, 2012 09:14 pm", "Headline": " ඕනෑම තැනක හමුදාව ස්ථාපිත කිරීමට අපට අයිතියක් තියෙනවා", "News Content": "ශ්‍රී ලංකාව තුළ මිලිටරිකරණයක් ක්‍රියාත්මක වන බවට ජාත්‍යන්තර වශයෙන් චෝදනා එල්ලවෙමින් පවතින බව ආරක්ෂක ලේකම් ගෝඨාභය රාජපක්ෂ මහතා පවසයි. එකී චෝදනාවල කිසිදු සත්‍යතාවක් නැතැයි ආරක්ෂක ලේකම්වරයා සඳහන් කරයි. යුද්ධය නිමාවීමෙන් පසුව උතුරු-නැගෙනහිර ප්‍රදේශයන්හි පැවති ආරක්ෂක කඳවුරු බොහොමයක් ඉවත්කර ගැනීමට රජය කටයුතු කළ බවද ඔහු පෙන්වා දෙයි. එසේ වුවද රටේ ජනතාවගේ ආරක්ෂාවටත්,ජනතාවට සහය වනු පිණිසත් රටේ ඕනෑම තැනක ආරක්ෂක හමුදාවන් ස්ථාපිත කිරීමට රජයට අයිතියක් ඇති බව ලේකම්වරයා අවධාරණය කළේය. එකී අයිතියට ඇඟලිගසන්නට ලෝකයේ වෙනත් කිසිදු බලවතකුට හැකියාවක් නොමැති බව ඔහු කියා සිටියේ අද පස්වරුවේ ශ්‍රී ලංකා පදනම් ආයතනයේ පැවති ප්‍රසිද්ධ දේශනයකට සහභාගී වෙමිනි. සීමාසහිත එක්සත් ප්‍රවෘත්තිපත්‍ර සමාගම විසින් මාසිකව සංවිධානය කරන ප්‍රසිද්ධ දේශන මාලාවේ මේ වසරේ ආරම්භක දේශනය අද දිනයේ ආරක්ෂක ලේකම් ගෝඨාභය රාජපක්ෂ මහතා විසින්\"ශ්‍රී ලංකාවේ ජාතික ආරක්ෂාව පිළිබඳ අනාගත අභියෝග\"යන මැයෙන් කොළඹ පදනම් ආයතනයේදී පවත්වන ලදී.", "URL": "https://sinhala.adaderana.lk/news.php?nid=21299", "Category": null, "Parent URL": null}