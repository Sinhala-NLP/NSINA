{"Source": "Adaderana", "Timestamp": "June 14, 2019 09:26 pm", "Headline": "මාවනැල්ලේ බුදු පිළිමවලට හානි කළ සැකකරුවන්ට ඇප ගන්න සහරාන් සල්ලි දීලා", "News Content": "මාවනැල්ල හා අවට ප්‍රදේශවල බුදු පිළිමවලට හානි කිරීමේ සිද්ධියේ සැකකරුවන්ට ඇප ලබාදීම සඳහා නීතීඥවරුන්ට රුපියල් ලක්ෂ 20ක මුදලක් ලබාදීමට සහරාන් හෂීම් උත්සාහ ගෙන ඇති බව අනාවරණය වී ඇත. ජාතික තව්හිද් ජමාත් සංවිධානයේ නායක සහරාන් හෂීම් විසින් සැකකරුවන්ට ඇප ලබාගැනීම සඳහා නීතීඥවරුන්ට ලබා දීමට සැකකාර රෂීඩ් මොහොමඩ් ඊබ්‍රාහීම් නැමැති මවුලවිවරයාට මෙම මුදල ලබාදී ඇති බව විමර්ශනවලදී හෙලිවී ඇති බව අපරාධ පරීක්ෂණ දෙපාර්තමේන්තුව මාවනැල්ල මහේස්ත්‍රාත් අධිකරණයට දැනුම්දී ඇත. ඒ අදාල නඩුව ඊයේ (13) කැඳවූ අවස්ථාවේදීයි. අදාල සිදුවීම සහරාන් විසින් මෙහෙයවා ඇති බවත් උඹලා ගහලා මා ළඟට වරෙල්ලා යනුවෙන් ඔහු සැකකරුවන්ට පවසා ඇති බවත් සැකකරුවන්ගෙන් සිදුකරන ලද ප්‍රශ්න කිරීම්වලදී අනාවරණ වී ඇති බවත් එහිදී අපරාධ පරීක්ෂණ දෙපාර්තමෙන්තුවේ නිලධාරීන් විසින් අධිකරණය දැනුවත් කර ඇත. මෙම සිද්ධියේ ප්‍රධාන සැකකරුවන් දෙදෙනා සහ ඔවුන්ගේ පියා වූ මවුලවිවරයා , වනාතවිල්ලුව ලැක්ටොවත්ත ප්‍රදේශයේ අධිබලැති පුපුරණ ද්‍රව්‍ය ගබඩා කර තිබූ ස්ථානයේදී තරුණයින්ට අන්තවාදී න්‍යායන් සම්බන්ධයෙන් උපදේශන සේවා ලබාදී ඇති බවටත් ඒ සඳහා සහරාන් හෂීම් පැමිණ ඇති බවත් එහිදී අපරාධ පරීක්ෂණ දෙපාර්තමේන්තුවේ නිලධාරීන් විසින් අධිකරණය දැනුවත් කර ඇත. අනතුරුව සැකකරුවන් ලබන 27 වැනිදා දක්වා තවදුරටත් යලි රක්ෂිත බන්ධනාගාරගත කර ඇත.", "URL": "https://sinhala.adaderana.lk/news.php?nid=111993", "Category": null, "Parent URL": null}