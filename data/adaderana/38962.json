{"Source": "Adaderana", "Timestamp": "November 19, 2013 03:08 pm", "Headline": " නින්දවූර් ගැටුමට සම්බන්ධ 21ක් ‍මාට්ටු ", "News Content": "සමන්තුරේ - නින්දවූර් ප්‍රදේශයේදී පොලිස් විශේෂ කාර්යය බලකා නිලධාරින් සහ ප්‍රදේශවාසීන් අතර ඇති වු ගැටුම සම්බන්ධයෙන් පුද්ගලයින් විසි එක් දෙනෙකු අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය පවසන්නේ අදාළ ප්‍රචණ්ඩකාරී ක්‍රියාවලිය මෙහෙයවීම සම්බන්ධයෙන් මෙම පිරිස අත්අඩංගුවට ගත් බවයි. ටයර් පුළුස්සා මහා මාර්ගයට අලාභ හානී සිදුකිරීම, මහජනතාවට අවහිර වන අන්දමින් කටයුතු කිරීම සහ නීති විරෝධී රැස්වීමක සාමාජිකයෙකු ලෙස කටයුතු කිරීම ඔවුන්ට එරෙහිව එල්ල වී ඇති චෝදනා වෙයි. සැකකරුවන්ට අමතරව යතුරු පැදි 8ක් සහ පාපැදි 20ක් ද පොලිස් භාරයට ගෙන තිබේ. විශේෂ කාර්යය බලකාය සමඟ පසුගිය 17 වැනිදා රාත්‍රීයේ ගැටුම හටගත් අවස්ථාවේ එම ස්ථානයට ගිය පොලිස් නිලධාරීන් දෙදෙනෙකුට ද ප්‍රදේශවාසීන් පහරදී ඇති අතර ඔවුන් මේ වන විට සමන්තුරේ රෝහලේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය සඳහන් කරයි. ප්‍රදේශයට පැමිණි විශේෂ කාර්යය බලකායේ නිලධාරීන් අතර සිවිල් ඇඳුමින් සැරසුනු පුද්ගලයින් දෙදෙනෙකු සිටි බවත්, මෑත කාලයේ ප්‍රදේශයේ සිදුවු සමාජ විරෝධී ක්‍රියාවලට එම දෙදෙනා සම්බන්ධ බවට සැක සහිත බවටත් ප්‍රදේශවාසීන් චෝදනා කළේය. ප්‍රදේශවාසීන් එල්ල කරන මෙම චෝදනාව සම්බන්ධයෙන් නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පති පුජිත් ජයසුන්දර මහතාගේ උපදෙස් පරිදි විශේෂ පරීක්ෂණයක් සිදුකරන බව පොලිස් මාධ්‍ය ප්‍රකාශක කාර්යාලය සඳහන් කරයි.", "URL": "https://sinhala.adaderana.lk/news.php?nid=38962", "Category": null, "Parent URL": null}