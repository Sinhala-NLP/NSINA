{"Source": "Adaderana", "Timestamp": "March 15, 2017 07:58 pm", "Headline": "නැව බේරගන්න ඇවන්ගාඩ් ලොක්කා සුදානම්", "News Content": "සෝමාලියානු මුහුදු කොල්ලකරුවන් පැහැරගත් නෞකාව බේරාගැනීම සඳහා රජය නීතියානුකූලව ඉල්ලීමක් සිදු කළොත් ඕනෑම වෙලාවක ඒ සඳහා මැදිහත් වීමට තමා සුදානම් බව ඇවන්ගාඩ් සමාගමයෙහි සභාපති නිශ්ශංක සේනාධිපති මහතා අද දෙරණට පවසයි. පසුගිය කාලයේ තමාගේ නමට ඇති වී තිබෙන චෝදනා හමුවේ රටට මුහුණ දීමට පවා අසීරු වී ඇති වුවත් ඕනෑම වේලාවක තම රට වෙනුවෙන් අපහසුතාවයට පත් ලාංකීකයන් මුදා ගැනීම සඳහා තමා ඉදිරිපත් වන බව ද සභාපතිවරයා මෙහිදී වැඩි දුරටත් කියා සිටියේ ය. 2011 වසරේ සිට 2016 වසර දක්වා මුහුදු කොල්ලකරුවන් මැඩ පවත්වා ගැනීම සඳහා ක්‍රමවේදයන් තමන් දියත් කර ඇති බවත් ඒ අත්දැකීම් තුළින් අද ඇතිව තිබෙන තත්ත්වය නිරාකරණය කිරීමට පියවර ගත හැකි බවද සේනාධිපති මහතා පැවසීය. එම කටයුතුවල ඇති රහස්‍යභාවය හේතුවෙන් එම කටයුතු හෙළි කිරීම අපහසු වන බව ද ඔහු සඳහන් කළේය. මේ අතර වාණිජ නෞකාවල ආරක්ෂාව වෙනුවෙන් ආයුධ රැගෙන යා හැකි බව ද සභාපතිවරයා තව දුරටත් කියා සිටියේ ය.", "URL": "https://sinhala.adaderana.lk/news.php?nid=70929", "Category": null, "Parent URL": null}