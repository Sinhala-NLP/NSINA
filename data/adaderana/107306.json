{"Source": "Adaderana", "Timestamp": "April 3, 2019 04:16 pm", "Headline": "ක්‍රිකට් ක්‍රීඩාවේ දූෂණ අක්‍රමිකතා පරීක්ෂණ පුළුල් කිරීමට ICCයේ තීරණයක්", "News Content": "ක්‍රිකට් ක්‍රීඩාවේ පවතින දූෂණ අක්‍රමිකතා සම්බන්ධයෙන් පරීක්ෂණ පුළුල් කිරීමට ජාත්‍යන්තර ක්‍රිකට් කවුන්සිලය තීරණය කර ඇත. ඒ අනුව ජාත්‍යන්තර පොලීසිය හා එක්ව එම කටයුතු කිරීමට කටයුතු කරන බව එම කවුන්සිලයේ දූෂණ මර්දන ඒකකයේ සාමාන්‍යාධිකාරී ඇලෙක්ස් මාර්ෂල් ප්‍රකාශ කර ඇත. තමා මේ සම්බන්ධයෙන් සාකච්ඡා කිරීම සඳහා ප්‍රංශයේ පිහිටි අන්තර්ජාතික පොලිස් මූලස්ථානය වෙත ද ගිය බව ද ඔහු ප්‍රකාශ කර ඇත. දූෂණ අක්‍රමිකතා පිළිබඳ විමර්ශනවලදී රටවල් කිහිපයක නීතිය ක්‍රියාත්මක කරන ආයතන සමග අයි.සී.සී.ය සහයෝගයෙන් කටයුතු කිරීමට මේ දක්වා පියවර ගෙන තිබුණ ද ජාත්‍යන්තර පොලීසිය හා එක්වීමෙන් එම විමර්ශන කටයුතු පුළුල් කිරීමේ හැකියාව පවතින බව ඇලෙක්ස් මාර්ෂල් ප්‍රකාශ කර ඇත.", "URL": "https://sinhala.adaderana.lk/news.php?nid=107306", "Category": null, "Parent URL": null}