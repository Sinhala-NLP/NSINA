{"Source": "Adaderana", "Timestamp": "February 27, 2019 12:37 pm", "Headline": "බාධක නොසලකමින් පළා යන ජනතාව", "News Content": "විදෙස් මානුෂීය ආධාර රට තුළට ඇතුලුවීම වළක්වමින් බ්‍රසීලය සහ කොලොම්බියාව සමඟ දේශසීමා වසා දැමීමට වෙනිසියුලානු රජය පසුගියදා කටයුතු කළේය. කෙසේ වෙතත් බාධක නොසලකමින් දේශසීමා ඔස්සේ ජනතාව කොලොම්බියාව වෙත පළායමින් සිටින බව විදෙස් මාධ්‍ය වාර්තා කර තිබුණි. ජනතාව මෙසේ රටින් පලාගොස් ඇත්තේ මේ වනවිට රටේ පවතින දේශපාලන සහ ආර්ථික අර්බුදයට මුහුණදීමට නොහැකිවයි. අත්‍යවශ්‍ය භාණ්ඩ ලෙසින් සැලකෙන ආහාර සහ ඖෂධ නොමැතිකමින් වෙනිසියුලානු වැසියන් දැඩි ගැටලුවකට මුහුණපා ඇති බවට එරට විපක්ෂ නායකයාද අවස්ථා කිහිපයකදීම පැවසුවේය. ඊට ප්‍රතිචාර ලෙස වෙනිසියුලා සහ කොලොම්බියා දේශසීමා ආසන්නයට විදෙස් මානුෂීය ආධාර ළඟා වූයේ පසුගිය සතියේදීයි. විපක්ෂ නායක ජුවාන් ගුවයිඩෝ ජාත්‍යන්තරයෙන් කළ ඉල්ලීම් සලකා වෙනිසියුලානු වැසියන් වෙත මෙම ආධාර හිමිවූ බව පවසමින් ඒවා රටට ගෙන්වාගැනීමට අවස්ථා කිහිපයකදීම උත්සාහ කෙරුණි. කෙසේ වෙතත් එම විදෙස් ආධාර රටට ගෙන ඒමට ඉඩ නොදීම ජනාධිපති නිකලස් මදුරෝ පියවර ගත්තේය. දේශසීමා බාධක නොතකමින් ජනතාව පලායාමට කටයුතු කර ඇත්තේ ඒ අනුවයි. මේ අතර දේශසීමා වසා දැමීමත් සමග වෙනිසියුලා වැසියන් රැකියා වෙත යාමට නොහැකිව පීඩාවට පත්ව සිටියි. වෙනිසියුලානුවන් බොහොමයක් බ්‍රසීලයේ රැකියාවල නිරතවීම ඊට හේතුවයි. නැට් රටතුළ මතුව ඇති අර්බුදය හේතුවෙන් අවස්ථා කිහිපයකදී ජනතාව සහ ආරක්ෂක අංශ අතර ගැටුම් ද ඇති වුණා. පිරිස් පාලනයට කදුලු ගෑස් භාවිත කිරීමටද පොලිසියට සිදුවූ බව විදෙස් වාර්තා පවසයි.", "URL": "https://sinhala.adaderana.lk/news.php?nid=105136", "Category": null, "Parent URL": null}