{"Source": "Adaderana", "Timestamp": "December 25, 2018 07:32 am", "Headline": "උතුරේ විපතට පත්වූවන්ට  වන්දි ලබාදීමට අගමැතිගෙන් උපදෙස්", "News Content": "කිලිනොච්චිය ප්‍රදේශයට බලපා ඇති ආපදා තත්ත්වය හේතුවෙන් විපතට පත් ජනතාව වෙත වන්දි ලබාදීමේ කටයුතු වහාම ආරම්භ කරන ලෙස අග්‍රාමාත්‍ය රනිල් වික්‍රමසිංහ මහතා මුදල් අමාත්‍යාංශයට උපදෙස් ලබාදී තිබේ. විපතට පත් ජනතාව වෙත තවදුරටත් කඩිනමින් සහන අඛණ්ඩව සපයන ලෙසයි අග්‍රාමාත්‍යවරයා දැනුම්දී ඇත්තේ. කිලිනොච්චිය ප්‍රදේශය ආශ්‍රිතව පවතින ආපදා තත්ත්වය නිරික්ෂණය කිරිම සදහා රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුම බණ්ඩාර මහතා එම ප්‍රදේශයේ සංචාරයක නිරත වී තිබේ. එම සංචාරයෙන් අනතුරුව රංජිත් මද්දුමබණ්ඩාර අමාත්‍යවරයා විසින් ඒ පිළිබඳව විශේෂ වාර්තාවක් අග්‍රාමාත්‍ය රනිල් වික්‍රමසිංහ මහතා වෙත ඉදිරිපත් කර ඇති බව අග්‍රාමාත්‍ය කාර්යාලය සදහන් කරයි. මේ අවස්ථාවේ සිය ශක්ති ප්‍රමාණයෙන් ජනතාව වෙත සහන සැලසීමට ඉදිරිපත් වන ලෙස අග්‍රාමාත්‍යවරයා පුද්ගලික අංශය වෙතින් ද ඉල්ලීමක් කර තිබේ. විපක්ෂ නායක මහින්ද රාජපක්ෂ මහතා ද කිලිනොච්ච්යේ සහ මුලිතිව් දිස්ත්‍රික් ලේකම්වරුන් අමතා අදාල දිස්ත්‍රික්කවල පවතින ආපදා තත්ත්වය පිළිබඳව විමසිමක් කර තිබේ. විපතට පත්වූවන්ට සහන සැලසීම සදහා ලබාදිය හැකි සෑම සහයෝගයක්ම ලබා දෙන බවයි විපක්ෂනායකවරයා එහිදී සදහන් කර ඇත. මේ අතර ගංවතුර උවදුරෙන් අවතැන් වූ අපේම සහෝදර ජනතාව වෙත අත්‍යාවශ්‍ය වියලි ආහාර ද්‍රව්‍ය සහ වෛද්‍ය පහසුකම් සපයාදිමේ සහන ක්‍රියාන්විතය මනුසත් දෙරණින් ආරම්භ කර ඇති අතර ඒ සදහා ඔබට ද දායක විය හැක. ඔබේ පරිත්‍යාග කොළඹ 10, ටී.බී ජායා මාවතේ දෙරණ ප්‍රධාන කාර්යාලයට ගෙනවිත් භාරදීමට හැකි අතර එසේ නොමැතිනම් 078 38 38 383 යන අංකය ඔස්සේ ඊට දායකවිය හැකි ආකාරය පිළිබඳව දැනුම්දිමේ හැකියාව පවති. මෙම සහන වැඩපිළිවෙල සදහා දැනටමත් ශ්‍රී ලංකා යුධ හමුදාව සහ රජයේ වෛද්‍ය නිළධාරින්ගේ සංගමය ද මනුසත් දෙරණ සමග එක්ව කටයුතු කිරිමට සූදානමින් සිටියි.", "URL": "https://sinhala.adaderana.lk/news.php?nid=101258", "Category": null, "Parent URL": null}