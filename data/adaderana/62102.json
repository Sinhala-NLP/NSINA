{"Source": "Adaderana", "Timestamp": "July 16, 2016 10:13 am", "Headline": " සෙබළුන් දෙන්නෙක් අත්අඩංගුවට ", "News Content": "තම බිරිඳ සමග දබර කර ගත් බව කියන නාවුක හමුදා ‍සෙබළෙකු ආණමඩුව පොලීසිය විසින් සහ බීමත්ව කලහකාරී ලෙස හැසිරුණු යුධ හමුදා සෙබළෙකු කරුවලගස්වැව පොලීසිය විසින් අත්අඩංගුවට ගෙන ඇත. ඊයේ රාත්‍රීයේ මෙම අත්අඩංගුවට ගැනීම් සිදු කර ඇත. නාවුක හමුදා සෙබළෙකු වන තම ස්වාමි පුරුෂයා තමන් සමග දබර කර ගන්නා බව රස්නායකපුර - පාඩියාමඩුව ප්‍රදේශයේ පදිංචි කාන්තාවක් ආණමඩුව පොලීසියට පැමිණ පැමිණිලි කරමින් සඳහන් කර තිබේ.ඒ අනුව සැකකාර නාවුක හමුදා සෙබළාව පොලීසිය විසින් අත්අඩංගුවට ගෙන ඇත. අත්අඩංගුවට ගෙන ඇති නාවුක හමුදා සෙබළා පේදුරුදුතුඩුව - උතුරු නාවුක හමුදා කදවුරේ සේවය කරන අයෙකි. සැකකාර සෙබළාට දැඩි ලෙස අවවාද කිරීමෛන් අනතුරුව ඔහුව පොලිස් ඇප මත මුදා හැර ඇත.මේ අතර බීමත්ව කලහකාරී ලෙස හැසිරුණු බව කියන යුධ හමුදා සෙබළෙකුව කරුවලගස්වැව පොලීසිය විසින් අත්අඩංගුවට ගෙන ඇත.කරුවලගස්වැව - 10 කණුව ප්‍රදේශයේ පදිංචිකරුවන් පොලිස් හදිසි ඇමතුම් අංශයට (119) ලබා දුන් තොරතුරකට අනුව මෙම අත්අඩංගුවට ගැනීම සිදු කර තිබේ.අත්අඩංගුවට ගෙන ඇති එම යුධ හමුදා සෙබළා පේදුරුතුඩුව යුධ හමුදා කඳවුරේ සේවය කරන අයෙකු බවට හඳුනාගෙන ඇත. ඔහුව පුත්තලම මූලික රෝහලේ අධිකරණ වෛද්‍යය නිලධාරීවරයාට යොමු කිරීමෙන් අනතුරුව බීමතින් සිටින බවට අනාවරණය වී ඇත.සැකකාර සෙබළා පුත්තලම දිසා අධිකරණයට ඉදිරිපත් කිරීම නියමිතව ඇත.ආණමඩුව සහ කරුවලගස්වැව පොලීසි වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=62102", "Category": null, "Parent URL": null}