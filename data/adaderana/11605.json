{"Source": "Adaderana", "Timestamp": "October 19, 2010 03:26 pm", "Headline": "විභාගයට ඉඩ නොදුන්නැයි රජරට සරසවියේ උද්ඝෝෂණයක්", "News Content": "රජරට විශ්ව විද්‍යාලයේ මේ දිනවල පැවැත්වෙන විභාග සඳහා පෙනී සිටීමට ශිෂ්‍ය ක්‍රියාකාරීන් පිරිසකට ඉඩ ලබාදී නොමැති බවට චෝදනා කරමින් එම විශ්ව විද්‍යාලයේ ශිෂ්‍ය ශිෂ්‍යාවන් පිරිසක් අද(19) උද්ඝෝෂණයක නිරතවිය. මිහින්තලයේ පිහිටි රජරට විශ්ව විද්‍යාල ප්‍රධාන පරිපාලන ගොඩනැගිල්ල ඉදිරිපිට උද්ඝො‍්ෂණයේ නිරත වු පිරිස ඉන් අනතුරුව සත්‍යග්‍රහයක ද නිරත වී තිබේ. විශ්ව විද්‍යාලය තුළ හඩ නගන ශිෂ්‍ය නායකයින් මර්දනය කිරීමේ වැඩපිළිවෙලක ආණ්ඩුව නිරත වී සිටින බව උද්ඝෝෂණයට එක්වූවන් සඳහන් කරනු ලැබීය. ශිෂ්‍ය අයිතිවාසිකම් රැක ගැනීම උදෙසා ඉදිරියට ද අරගල සිදුකරන බව ඔවුන් පවසයි. අද(19) පැවති විභාග කටයුතු වෙනුවෙන් බොහෝ ශිෂ්‍යයින් සහභාගී වී නොසිටිය ද විශ්ව විද්‍යාලය අවට යොදා තිබු පොලිස් රැකවල් මත සිසුන් කිහිපදෙනෙකු පමණක් විභාගයට පෙනී සිට ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=11605", "Category": null, "Parent URL": null}