{"Source": "Adaderana", "Timestamp": "September 2, 2018 09:37 am", "Headline": "පුද්ගලයෙකුට මරු කැඳවූ බොට්ටුවේ අභිරහස් පිපිරීම", "News Content": "මන්නාරම, සාගර කලාපයේ බෝට්ටුවක සිදුවු පිපිරීමකින් පුද්ගලයෙකු ජිවිතක්ෂයට පත්ව තවත් පුද්ගලයින් තිදෙනෙකු තුවාල ලබා ඇති බව මන්නාරම පොලිසිය පවසයි. මන්නාරම පොලිසිය පැවසූවේ 31 වැනිදා මන්නාරම පල්ලිමුනෙයි ප්‍රදේශයෙන් මුහුදු ගිය ධීවරයින් පිරිසක් එලෙස අනතුරට ලක්ව ඇති බවයි. අනතුරින් මන්නාරම පල්ලිමුනෙයි ප්‍රදේශයේ පදිංචි ජෙසු රන්ජිත් නමැති 39 හැවිරිදි පුද්ගලයෙකු ජිවිතක්ෂයට පත්ව ඇති අතර,ඒ.ඒ.සිත්ති ප්‍රිකාඩෝ නමැති 35 හැවිරිදි පුද්ගලයෙකු,එම්.ඔගස්ටින් ප්‍රිකාඩෝ නමැති 26 හැවිරිදි පුද්ගලයෙකු,ඇන්තෝනි ප්‍රිකාඩෝ නමැති 39 හැවිරිදි පුද්ගලයෙකුද තුවාල ලබා ඇති බවද පොලිසිය පැවසීය. පොලිසිය පැවසූවේ අදාළ පුද්ගලයින්ගේ මළ සිරුරු හා තුවාල ලැබූවන් ඊයේ(01) ගොඩබිම වෙත පැමිණ ඇති බවයි. මියගිය පුද්ගලයාගේ මළ සිරුර මන්නාරම‍ රෝහලේ පශ්චාත් මරණ පරීක්ෂණ වෙනුවෙන් තැන්පත් කොට ඇති අතර, තුවාලකරුවන් මන්නාරම රොහලේ ප්‍රතිකාර ලබන ‍බවද පොලිසිය සදහන් කළේය. ප්‍රදේශවාසීන් පැවසූවේ මසුන් ඇල්ලීමට යෙදු ඩයිනමයිට් පිපිරීමෙන් අනතුර සිදුවන්නට ඇති බවට තමන් සැක පළකරන බවයි. පොලිසිය පැවසූවේ පිපිරීම සම්බන්ධයෙන් නිශ්චිත ප්‍රකාශයක් සිදුකළ නොහැකි අතර, පිපිරීම සම්බන්ධයෙන් පරීක්ෂණ මෙහෙයවන බවයි. (ඡායාරූප - මාධව කුලසූරිය)", "URL": "https://sinhala.adaderana.lk/news.php?nid=95403", "Category": null, "Parent URL": null}