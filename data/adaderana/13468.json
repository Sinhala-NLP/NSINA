{"Source": "Adaderana", "Timestamp": "January 13, 2011 11:57 am", "Headline": "ජාතීන් අතර වන තුවාලය පාරන්න එපා -ජනපති ඉල්ලයි ", "News Content": "ජාත්‍යන්තරය ඉදිරියෙහි ශ්‍රී ලංකාව පිළිබඳ වැරදි අර්ථකථනයන් නිරූපණය කිරීමෙන් වළකින ලෙස ජනාධිපති මහින්ද රාජපක්ෂ මහතා සියලු මාධ්‍ය වෙතින් ඉල්ලා සිටියි. වසර 30 ක යුද්ධය අවසන් ව ඇති මෙම කාලවකවානුව තුළ පැවති භේද සමථයකට පත්කිරීමට සියලු දෙනා එක්ව කටයුතු කළ යුතු බව ජනාධිපතිවරයා පවසයි. අද(13) අරලිය ගහ මන්දිරයේදී ජනාධිපති මහින්ද රාජපක්ෂ මහතා සහ මාධ්‍ය ආයතන ප්‍රධානීන් අතර පැවති හමුවකදී අදහස් දක්වමින් ජනාධිපතිවරයා මෙම අදහස් පළකළේය. එමෙන්ම ජාත්‍යන්තරය තුළ රට අපකීර්තියට පත්කිරීමේ කාර්යයට දායක නොවිය යුතු අතර ආණ්ඩුවේ දුර්වලතා පෙන්වා දී විවේචනයට ලක්කිරීම වරදක් නොවන බව ද ජනාධිපතිවරයා එහිදී වැඩිදුරටත් කියා සිටියේය. ප්‍රභාකරන්ට නොහැකිවූ රට දෙකඩ කිරීමේ කාර්යය වෙනත් කිසිදු පාර්ශවයකට සිදුකිරීමට ඉඩ නොතබන බව ද ජනාධිපති මහින්ද රාජපක්ෂ මහතා එහිදී අවධාරණය කළේය. එමෙන්ම ජාතීන් අතර වන තුවාලය සුවකරන ලෙස මාධ්‍ය හසුරුවන ලෙසත්, එම තුවාලය පෑරෙන අයුරින් කටයුතු නොකරන ලෙසත් ඔහු වැඩිදුරටත් මාධ්‍ය වෙතින් ඉල්ලීමක් කරයි. ජාතීන් අතර සහයෝගීතාවය වර්ධනය කිරීම සඳහා මාධ්‍යවේදීන් හට ඉහළ කාර්යය භාරයක් පවතින බව ජනාධිපති මහින්ද රාජපක්ෂ මහතා පවසයි. දෙමළ ජනතාව තුළ වෛරය ඇතිවන ආකාරයේ වාර්තා ඉදිරිපත් කිරීමෙන් වැළකීමට ජනමාධ්‍ය වගබලා ගත යුතු බව ජනාධිපතිවරයා පෙන්වාදෙයි. එමෙන්ම පවතින ගංවතුර තත්ත්වය නිසා පළාත් පාලන මැතිවරණය කල් දැමීමට බලාපොරොත්තු නොවන බව ද ජනාධිපතිවරයා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=13468", "Category": null, "Parent URL": null}