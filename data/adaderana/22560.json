{"Source": "Adaderana", "Timestamp": "March 4, 2012 08:22 am", "Headline": "රිය අනතුරු 3 ක්-3 ක් මරුට-3 ට තුවාලයි", "News Content": "දිවයිනේ ප්‍රදේශ කිහිපයක සිදුවු රිය අනතුරුවලින් පුද්ගලයන් තිදෙනෙකු මියගොස් තවත් පුද්ගලයින් තිදෙනෙක් තුවාල ලබා තිබේ. හික්කඩුව- වෑවල ප්‍රදේශයේ යතුරු පැදියක ගැටුණු පදිකයෙකු විසිවී ගොස් කැබ් රථයකට යටවීමෙන් සිදුවු අනතුරකින් මියගොස් ඇති බව පොලිසිය පවසයි. මියගිය පුද්ගලයා එම ප්‍රදේශයේම පදිංචිව සිටි හැත්තෑ දෙහැවිරිදි අයෙකි. ඊයේ පස්වරුවේ වාරියපොල කුරුණෑගල ප්‍රධාන මාර්ගයේ හංගමුනව ප්‍රදේශයේ ත්‍රීරෝද රථයක් මාර්ගයෙන් ඉවතට පැන පෙරළීමෙන් තරුණියක මියගොස් තිබේ. තවත් දෙදෙනෙකු සහ කුඩා දරුවෙකු තුවාල ලබා කුරුණෑගල රෝහලට ඇතුළත් කළ බව වාරියපොල පොලිසිය සඳහන් කරයි. අනතුරින් මියගොස් ඇත්තේ කුරුණෑගල අස්වැද්දුව ප්‍රදේශයේ පදිංචිව සිටි 18 හැවිරිදි තරුණියකි. ලංගම බස් රථයක් සහ යතුරු පැදියක් එකිනෙක ගැටීමෙන් කරුණෑගල දඹුල්ල ප්‍රධාන මාර්ගයේ දී ඊයේ පස්වරුවේ සිදුවු රිය අනතුරකින් 38 හැවිරිදි පුද්ගලයෙකු මියගොස් තිබේ. ලංගම බස් රථයේ රියදුරු සිද්ධිය සම්බන්ධයෙන් අත්අඩංගුවට ගත් බව පොලිසිය කියා සිටියි.", "URL": "https://sinhala.adaderana.lk/news.php?nid=22560", "Category": null, "Parent URL": null}