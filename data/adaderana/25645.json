{"Source": "Adaderana", "Timestamp": "July 10, 2012 08:52 am", "Headline": "මහජන සෞඛ්‍ය පරීක්ෂකවරුන් අද සේවාවලින් ඉවත්වෙයි", "News Content": "කන්තලේ, තඹලගමුව ප්‍රදේශයේ දී මහජන සෞඛ්‍ය පරීක්ෂකවරයෙකු ඝාතනය කිරීමට විරෝධය පළකරමින් අද(10) දිනයේ සිය සේවා කටයුතුවලින් ඉවත්වීමට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. දිවයින පුරා සිටින සියලුම මහජන සෞඛ්‍ය පරීක්ෂකවරුන් අද දිනය තුළ සිය සේවා කටයුතුවලින් ඉවත් වන බව එම සංගමයේ සභාපති උපුල් රෝහණ මහතා සඳහන් කළේය. ඩෙංගු මර්දන කටයුතු සඳහා සහභාගි වෙමින් සිටි අවස්ථාවේ දී සිදුවු පහරදීමකින් මෙම මහජන සෞඛ්‍ය පරීක්ෂකවරයා ඊයේ(09) දහවල් ජීවිතක්ෂයට පත්විය. අදාළ ඝාතනය සම්බන්ධයෙන් සිවිල් ආරක්ෂක නිලධාරියෙකු අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. කෙසේවෙතත් මෙම ඝාතනයත් සමඟ සිය රාජකාරී කටයුතු සිදුකිරීම අනාරක්ෂිත තත්ත්වයකට පත්ව ඇති බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=25645", "Category": null, "Parent URL": null}