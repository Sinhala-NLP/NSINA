{"Source": "Adaderana", "Timestamp": "August 3, 2013 01:02 pm", "Headline": "මිනී කල්තබා ගන්නා ෆෝමලින් දැමූ මාළු කන්නේ බලාගෙනයි", "News Content": "මළ සිරුරු කල්තබා ගැනීමට ගන්නා ෆෝමලින් රසායනික ද්‍රව්‍ය ශරීරගත වීමෙන් පිළිකා ඇතිවීමේ අවදානමක් පවතින බව ශ්‍රී ලංකා ජාතික රෝහලේ ධූලකවේදය සහ ජාතික විෂ තොරතුරු මධ්‍යස්ථානයේ ප්‍රධානී විශේෂඥ වෛද්‍ය වරුණ ගුණතිලක මහතා පවසයි. ශ්‍රී ලංකාව ඇතුළු බොහෝ ආසියාතික රටවල ආහාර හා පළතුරු කල් තබා ගැනීම සඳහා මෙම රසායනික ද්‍රව්‍ය භාවිතා කරන බව ඔහු පෙන්වාදෙයි. මෙරට තුළ ද මාළු කල් තබා ගැනීම සඳහා බහුලව ෆෝමලින් භාවිතා කරන බවට පාරිභෝගික සේවා අධිකාරියට පසුගිය කාලය තුළ පැමිණිලි ලැබී තිබේ. මළ සිරුරු කල්තබා ගැනීමට වැඩි වශයෙන් භාවිතයට ගන්නා මෙම ෆෝමලින් රසායනිකය පිළිකාකාරකයක් ලෙස වෛද්‍යවරුන් විසින් හඳුනාගෙන ඇති බව විශේෂඥ වෛද්‍ය වරුණ ගුණතිලක මහතා පවසයි. ෆෝමලින් යෙදූ මාළු හඳුනා ගැනීමේදී මාළුවලට ආවේනික පිළීගඳ නැතිවීම, මැස්සන්ගේ ගැවසීමක් නොමැතිවීම, මාළුවන්ගේ කරමල හොඳ රතු පැහැයෙන් යුක්ත වීම හා ඇස් දීප්තිමත්ව තිබීම පෙන්වාදිය හැකි බව හෙතෙම කියයි. මේවන විට වෙළෙඳපොලේ කරවලවලටත් ෆෝමලින් යොදන බව වාර්තා වී ඇතැයිද විශේෂඥ වෛද්‍ය වරුණ ගුණතිලක මහතා පවසයි. ෆෝමලින් විෂවීමකින් උගුර කැසීම, මුඛය රතුවීම, තුවාල වීම, ආහාර අරුචිය, උදරාබාධය, වමනය වැනි ලක්ෂණ ඇති විය හැකි බවද හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=36340", "Category": null, "Parent URL": null}