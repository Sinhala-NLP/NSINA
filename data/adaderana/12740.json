{"Source": "Adaderana", "Timestamp": "December 10, 2010 08:18 am", "Headline": "හක්කපටස් වලට එරෙහිව නීතිය දැඩිවෙයි", "News Content": "හක්කපටස් නැමැති පුපුරණ ද්‍රව්‍ය භාවිත කරමින් සතුන් දඩයම් කරන්නන්ට එරෙහිව නීතිය දැඩිව ක්‍රියාත්මක කරන බව වනජීවී සංරක්ෂණ දෙපාර්තමේන්තුව පවසයි. හක්ක පටස් හේතුවෙන් අලි පැටවුන් මියයාම ඉහළ යමින් පවතින බව එම දෙපාර්තමේන්තුව සඳහන් කරයි. පසුගිය මාස දෙකක කාලය තුළ මෙම පුපුරණ ද්‍රව්‍ය හේතුවෙන් අලි පැටවුන් 8 දෙනෙකු මියගොස් ඇති බව සඳහන්ය. අනුරාධපුරය, වව්නියාව, කැකිරාව හා උඩවළව යන ප්‍රදේශවල මෙලෙස අලි පැටවුන් මියයෑම් බහුලව වාර්තා වන බව වනජීවී සංරක්ෂණ දෙපාර්තමේන්තුව ප්‍රකාශ කරයි. හක්ක පටස් යෙදූ ආහාර වර්ග කෑමට ගැනීම නිසා මුඛය හා ඒ ආශ්‍රිත ප්‍රදේශවල තුවාල හට ගැනීමෙන් ආහාර ගැනීමට නොහැකිව අලි පැටවුන් මිය යන බව වනජීවී දෙපාර්තමේන්තුව පෙන්වාදෙයි. අලිපැටවුන් මෙන්ම මුව, ‍ගෝන ආදී සතුන් ද මෙලෙස මියයන බවට වාර්තා වී ඇති බව එම දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=12740", "Category": null, "Parent URL": null}