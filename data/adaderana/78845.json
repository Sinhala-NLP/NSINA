{"Source": "Adaderana", "Timestamp": "October 18, 2017 07:51 am", "Headline": " සංහිඳියාව මත පදනම් වූ ජාතියක් ලෙස ගොඩනැඟිය යුතුයි", "News Content": "ජාති ආගම් කුල වශයෙන් බෙදී වෙන්වීම වෙනුවට සහජීවනයත්, සංහිඳියාවත් මත පදනම් වූ ශ්‍රී ලාංකීය ජාතියක් ලෙස ගොඩනැඟීමට සියලු දෙනා අරමුණු කරගත යුතු බව ජනාධිපති මෛත්‍රීපාල සිරිසේන මහතා පවසයි. ඔහු පවසන්නේ අන්නෝන්‍ය අවබෝධය තුළින් මනුෂ්‍යත්වයේ උත්තරීතර අරමුණු වෙත යොමුවීමට හැකියාව ලැබෙන බවයි. අදට යෙදෙන ලෝක වාසී හින්දු බැතිමතුන් හරසරින් සමරන දීපාවලී උත්සවය වෙනුවෙන් පණිවිඩයක් නිකුත් කරමින් ජනාධිපති මෛත්‍රීපාල සිරිසේන මහතා මේ බව පවසයි. එමඟින් තවදුරටත් ජනාධිපතිවරයා පවසන්නේ හින්දු බැතිමතුන් දීපාවලී දිනයේ දල්වන පහන් ආලෝකයෙන් ඔවුන්ගේ හදවත් පමණක් නොව රටේ සියලුම ජන වර්ගයන්ගේ හදවත් ආලෝක වී රට නව මාවතකට යොමු වනු ඇති බවයි. මේ අතර පෞද්ගලික අභිමතාර්ථ සපුරාගැනීම සඳහා පමණක් නොව, අන්‍යන්ගේ යහපත වෙනුවෙන් කටයුතු කිරීම දීපාවලියේ ඉගැන්වීම බව අග්‍රාමාත්‍ය රනිල් වික්‍රමසිංහ මහතා පෙන්වාදෙයි. අදට යෙදෙන දීපාවලී උත්සවය වෙනුවෙන් ශුභාසිංශන පණිවිඩය නිකුත් කරමින් අග්‍රාමාත්‍යවරයා මේ බව ප්‍රකාශ කර තිබේ. ජනතා සිත් සතන්හි ප්‍රඥාලෝකය දුරු කර නොගෙන එක්සත්ව සාමයෙන් සමඟියෙන් දිවි ගෙවීම සෑම ජන කොට්ඨාසයකගේම අපේක්ෂාව බව අග්‍රාමාත්‍යවරයා සිය දීපාවලී පණිවිඩයෙන් පවසයි. දීපාවලී උත්සවයේ සංඛේතය වන අන්ධකාර සමය අවසන් කර ආලෝකය උදා කරගැනීම රටේ ජනතාවගේද අභිලාශය වී ඇති බව අග්‍රාමාත්‍යවරයා සිය දීපාවලී දින සුභපැතුම් පණිවිඩයෙන් පවසයි.", "URL": "https://sinhala.adaderana.lk/news.php?nid=78845", "Category": null, "Parent URL": null}