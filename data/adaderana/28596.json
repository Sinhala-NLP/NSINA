{"Source": "Adaderana", "Timestamp": "October 25, 2012 08:14 am", "Headline": "උදේ 8 සිට වෙදුන් සංකේත වර්ජනයක", "News Content": "වැටුප් වැඩි කිරීම ඇතුළු ඉල්ලීම් කිහිපයක් මුල් කරගනිමින් රජයේ වෛද්‍ය නිලධාරීන්ගේ සංගමය අද (25) ‍පෙරවරු 8.00 සිට දීප ව්‍යාප්ත සංකේත වැඩ වර්ජනයක නිරත වේ. වැඩ වර්ජනයේ නිරත වුවද හදිසි රෝගී සත්කාරක කටයුතුවල වෛද්‍යවරුන් නිරත වන බව රජයේ වෛද්‍ය නිලධාරීන්ගේ සංග‍මයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. අදාළ ගැටලු සම්බන්ධයෙන් මුදල් අමාත්‍යංශ ‍ලේකම් ආචාර්ය පී.බී. ජයසුන්දර මහතා සමඟ අද (25) පෙරවරුවේ ර‍ජයේ වෛද්‍ය නිලධාරීන්ගේ සංගමයට විශේෂ සාකච්ඡාවක් ලබාදී ඇති බව සෞඛ්‍ය අමාත්‍යංශය පවසයි‍‍. එම නිසා මෙම වැඩ වර්ජනය නතර කරන ලෙස සෞඛ්‍ය අමාත්‍යංශය රජයේ වෛද්‍ය නිලධාරීන්ගේ සංගමයෙන් ඉල්ලා සිටියේය. කෙසේ වෙතත් සාකච්ඡාවක් ලබාදීම වැඩ වර්ජනය නතර කිරීමට හේතුවක් නොවන බව රජයේ වෛද්‍ය නිලධාරීන්ගේ සංගමය පැවසීය.‍ වැඩවර්ජනයේ නිරත වෙමින් මෙම සාකච්ඡාවට සහභාගී වන අතර සාකච්ඡාවෙන් අනතුරුව ඉදිරි ක්‍රියාමාර්ග තීරණය කිරීමට බලාපොරොත්තු වන බව රජයේ වෛද්‍ය නිලධාරීන්ගේ සංගමය සඳහන් කළේය.", "URL": "https://sinhala.adaderana.lk/news.php?nid=28596", "Category": null, "Parent URL": null}