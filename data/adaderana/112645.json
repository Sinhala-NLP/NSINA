{"Source": "Adaderana", "Timestamp": "June 24, 2019 10:47 am", "Headline": "චෙක් ජනරජයේ අගමැතිට එරෙහි විරෝධතා ඉහළට", "News Content": "අගමැතිවරයාට එරෙහිව චෙක් ජනරජයේ ආරම්භ වූ විරෝධතා තවදුරටත් උත්සන්න වී තිබේ. විදෙස් මාධ්‍ය වාර්තා කළේ අගමැතිවරයාට ධූරයෙන් ඉවත් වන ලෙසට බල කරමින් එම විරෝධතා පැවැත්වෙන බවයි. අගමැතිවරයාට එරෙහිව චෙක් ජනරජයේ වැසියන් දහස් සංඛ්‍යාත පිරිසක් වීථි බැස විරෝධය පළ කර තිබේ. යුරෝපා සංගමයෙන් ලද සහනාධාර කූඨ ලෙස භාවිත කළ බවට අගමැතිවරයාට චෝදනා කරන එරට ජනතාව බිලියනපතියෙකු වන අන්ද්‍රේ බබිස්ට චෙක් ජනරජයේ අගමැති ධුරයෙන් ඉවත් වන ලෙස බල කරමින් ප්‍රාග් අගනුවරදී මෙම විරෝධතාව පවත්වා තිබුණි. ඊට දෙලක්ෂ පනස් දහසක පමණ පිරිසක් එක්ව සිටින බව පැවසෙන අතර 1989 වර්ෂයේ පැවති වෙල්වට් විප්ලවයෙන් පසුව එරට පැවති විශාලතම ජනරැළි අතරින් එකක් ලෙසද එය හැඳින්විය හැකි බව විදෙස් මාධ්‍ය සඳහන් කරයි. විරෝධතාකරුවන් ප්‍රකාශ කළේ අගමැතිවරයාගේ පාලනය පිළිබඳව තමන් සෑහීමකට පත් නොවන බවයි. අගමැති බබිස්ට එරෙහිව ඉකුත් අප්‍රේල් මස අගභාගයේ සිටම විරෝධතා පැවැත්විය. ඔහුට එරෙහිව ඉකුත් ජූනි 5 වැනිදා පැවති විරෝධතාවට 120,000ක පිරිසක් සහභාගී වූ අතර මෙවර පැවැත්වෙන විරෝධතා රැළියට සහභාගී වූ පිරිසේ කැපී පෙනෙන වර්ධනයක් දක්නට ලැබෙන බව සංවිධායකයන් ප්‍රකාශ කළේය. කෙසේ නමුත් යුරෝපා සංගමයේ සහනාධාර වංචා කළ බවට එල්ල වන චෝදනා අන්ද්‍රේ බබිස් ප්‍රතික්ෂේප කරයි.", "URL": "https://sinhala.adaderana.lk/news.php?nid=112645", "Category": null, "Parent URL": null}