{"Source": "Adaderana", "Timestamp": "January 19, 2018 05:36 pm", "Headline": " පැය 24 ඇතුළත ප්‍රකාශයක් කරන ලෙස ජනාධිපති ලේකම්ගෙන් ඉල්ලයි", "News Content": "බැඳුම්කරය සම්බන්ධයෙන් තමන්ට ලැබුණු වාර්තාව ඒ ආකාරයෙන්ම ප්‍රකාශයට පත් කළ බවට පැය 24 ක් ඇතුළත වගකීම් සහගත ප්‍රකාශයක් ජනාධිපති ලේකම්වරයා විසින් සිදු කළ යුතු බව පාර්ලිමේන්තු මන්ත්‍රී රංජිත් සොයිසා පවසයි. අද(19) පැවති ශ්‍රි ලංකා පොදු ජන පෙරමුණේ මාධ්‍ය හමුවකට එක්වෙමින් මන්ත්‍රීවරයා මෙම අදහස් පළ කළේය. ඊයේ(18) පැවති මාධ්‍ය හමුවකට එක් වෙමින් උදය ගම්මන්පිල මහතා ජනාධිපතිවරයාට ලබා දුන් බැඳුම්කර වාර්තාවේ පිටු එකසිය ගණනක් අඩු බව පැවසූ බව සඳහන් කළ මන්ත්‍රීවරයා ලැබෙමින් පවතින තහවුරු නොකළ ආරංචි මාර්ග ඔස්සේ බැඳුම්කර කොමිසම් සභා වාර්තාවේ බොහෝ කරුණු කාරණා මේ වන විට නිකුත් කර ඇති වාර්තාවට ඇතුළත් කර නොමැති බව අනාවරණය වන බව පැවසීය. එම වගකීම ජනාධිපති ලේකම්වරයා සතු වන බැවින් ඒ ගැන ප්‍රකාශයක් සිදු කරන ලෙස ඉල්ලා සිටින බව ද රංජිත් සොයිසා මන්ත්‍රීවරයා කියා සිටියේය. එසේ නොමැති නම් අගමැතිවරයා විසින් මෙයට අදාළ ඔහුට අවාසිදායක කරුණු ඇතුළත් පිටු හැංගුවාද යන සැකය අපට ඇති වන බව ද ඔහු කියා සිටියේය. 2019 නොවැම්බර් වන තෙක් ජනාධිපතිවරයාට ලැබුණු බලය උපයෝගි කර ගනිමින් ඕනෑම දෙයක් කළ හැකි බැවින් අර්ජුන් ඇලෝෂියස්ගේ සියලු දේපල රාජ්‍ය සන්තක කර හෝ බැඳුම්කරයෙන් සිදුවු අලාභය උපයා ගන්නා ලෙස ද රංජිත් සොයිසා මන්ත්‍රීවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=83235", "Category": null, "Parent URL": null}