{"Source": "Adaderana", "Timestamp": "May 18, 2018 01:03 pm", "Headline": "ඉන්දීය හමුදා මාණ්ඩලික ප්‍රධානියා ජනපති හමුවෙයි", "News Content": "‍නිල සංචාරයක් සඳහා දිවයිනට පැමිණ සිටින ඉන්දීය හමුදා මාණ්ඩලික ප්‍රධානී ජනරාල් බිපින් රාවට් මහතා ජනාධිපති මෛත්‍රීපාල සිරිසේන මහතා මුණගැසී තිබේ. අද (18) පෙරවරුවේ ජනාධිපති නිල නිවසේදී මෙම හමුව පැවති බව ජනාධිපති මාධ්‍ය අංශය සඳහන් කළේය. මෙහිදී ශ්‍රී ලංකාව සහ ඉන්දියාව අතර පවතින මිත්‍ර සම්බන්ධනාතව සම්බන්ධයෙන් සිහිපත් කළ ජනාධිපතිවරයා එම සබඳතා තවදුරටත් ශක්තිමත් කරගැනීම තම රජයේ අපේක්ෂාව බවද ප්‍රකාශ කර තිබේ. එමෙන්ම දූපත් රාජ්‍යක් ලෙස නීති විරෝධී මත්ද්‍රව්‍ය ජාවාරම හේතුවෙන් ශ්‍රී ලංකාවට දැඩි බලපෑමක් එල්ල වී ඇති බව සඳහන් කළ ජනාධපතිවරයා එම ජාවාරම මැඩලීමට ඉන්දියාවේ සහය අපේක්ෂා කරන බවද සඳහන් කළ බව ජනාධිපති මාධ්‍ය අංශය සඳහන් කළේය. මෙහිදී අදහස් දක්වමින් ඉන්දීය හමුදා මාණ්ඩලික ප්‍රධානී ජනරාල් බිපින් රාවට් මහතා ප්‍රකාශ කර ඇත්තේ දෙරටේ බුද්ධි තොරතුරු අංශ ශක්තිමත් කිරීම, ජාතික හා කලාපීය ආරක්ෂාවට ඉතා වැදගත් බවයි. ඒ සඳහා ශ්‍රී ලංකා රජයේ සහය අපේක්ෂා කරන බවද ඔහු ප්‍රකාශ කර තිබේ. මේ අතර මෙම හමුව සංඛේතවත් කරමින් ජනාධිපතිවරයා විසින් ඉන්දීය හමුදා මාණ්ඩලික ප්‍රධානීවරයා වෙත විශේෂ සමරු තිලිණයක් ද පිලිගැන්වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=89329", "Category": null, "Parent URL": null}