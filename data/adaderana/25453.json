{"Source": "Adaderana", "Timestamp": "July 1, 2012 01:06 pm", "Headline": "හත් හැවිරිදි දැරියට අතවරකොට කුණු ඇළට දමලා", "News Content": "පල්ලියේ උත්සව අවස්ථාවකට සහභාගීවී නිවස බලා එමින් සිටියදී අතුරුදහන්වූ වයස අවුරුදු 7 ක් වූ දැරියගේ මළ සිරුර අද(01)උදෑසන හමුවී ඇතැයි පොලිස් මාධ්‍ය ප්‍රකාශක කාර්යාලය පවසයි. කිරුළපන පොලිස් බලප්‍රදේශයට අයත් අංක 44/204 කිරුළ ව්‍යාපාරයේ පදිංචිව සිටි ක්‍රිෂ්ණ කුමාර් දුෂන්තනී නමැති දැරිය ඊයේ දිනයේ සිද්ධාර්ථ පාර පල්ලියේ උත්සව අවස්ථාවකට සහභාගීවී යළි එමින් සිටියදී අතුරුදහන්වී තිබිණි. පොලීසියට ලැබුණු ‍තොරතුරක් මත නාවික හමුදාවෙන් කරන ලද ඉල්ලීමකට අනුව මෙම දැරියගේ මෘත ශරීරය අද අලුයම 1.00 ට පමණ අංක 200/12,උද්‍යාන පාර,පයිප් පාර ,නාරහේන්පිට ලිපිනයේ පිහිටි නිවසක් ඉදිරිපිට අපවිත්‍ර ජලය බැහැරකිරීමේ ඇළෙහි තිබී නාවික භට පිරිසක් විසින් සොයාගත් බව පොලීසිය පවසයි. කිරුළපන පොලීසිය විසින් මෙම අපරාධය සම්බන්ධයෙන් විමර්ශන සිදුකරමින් අනාවරණය කරගත් තොරතුරුවලට අදාළව මෙම දැරියගේ නිවස අසළ පදිංචි වයස අවුරුදු 18 ක සහ 16 ක පුද්ගලයින් දෙදෙනකු අත්අඩංගුවට ගෙන තිබේ. මොවුන් දෙදෙනා විසින් මෙම බාලවයස්කාර දැරියට ලිංගික අතවර කිරීමෙන් පසු ඇළට දමා ඇති බවට සැකකරන බව පොලිස් මාධ්‍ය ප්‍රකාශක කාර්යාලය සඳහන් කරයි. කිරුළපන පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25453", "Category": null, "Parent URL": null}