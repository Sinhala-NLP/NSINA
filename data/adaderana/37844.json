{"Source": "Adaderana", "Timestamp": "October 1, 2013 02:15 pm", "Headline": "තෘප්තිමත් පවුලක් නිර්මාණයට වත්මන් රජය ක්‍රියාකරනවා", "News Content": "තෘප්තිමත් පවුලක් නිර්මාණය කිරීම සඳහා සංවර්ධන ක්‍රියාවලියට නොහැකි නම් එය සැබෑ සංවර්ධනයක් නොවන බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. වත්මන් රජය තෘප්තිමත් පවුලක් නිර්මාණයට ක්‍රියා කරන බව එම මහතා කියා සිටියේය. අද(01) ලෝක ජනාවාස දිනය නිමිති කර ගෙන පවත්වන ජනසෙවන ජනාවාස සතියෙහි සමාරම්භක උළෙලට එක් වෙමින් ඒ මහතා මේ පිළිබඳ ප්‍රකාශ කළේය. මේ වසරේ ලෝක ජනාවාස දින සැමරුම මොරටුව නගරය මුල්කොට ගත් දීප ව්‍යාප්ත නිවාස හා ජනාවාස සංවර්ධන වැඩපිළිවෙලක් ලෙස ක්‍රියාවට නැංවේ. මොරටුව සොයිසාපුර මහල් නිවාස සංකීර්ණය කේන්ද්‍ර කොට ගෙන මෙම උළෙල පැවැත්වේ. මෙම වසරේ ජනාවාස දින තේමාව වන්නේ \"වෙනස් වන නාගරිකයේ පහසු ගමන් මග\" යන්නයි. භෞතික සම්පත් වලින් සංවර්ධනය වුවත් මානසික පීඩා, ආතති වලින් හෙබි ජනතාවක් සිටී නම් එහි නියම සංවර්ධනයක් නොමැති බව ද වීරවංශ මහතා සඳහන් කළේය. කෘෂිකාර්මීකරණයට සාපේක්ෂව සසඳා බැලීමේදී නාගරීකරණය හේතුවෙන් ඇති වී තිබෙන අභියෝග ඉතා වැඩි බව ඔහු කියා සිටියේය. පාරිසරික ගැටලු, බලශක්ති පිරිමසා ගැනීම පිළිබඳ අභියෝග, නාගරික ජීවන විලාශය ඔස්සේ ඇති වන අහිතකර බලපෑම් වැනි අභියෝග නාගරීකරණය නිසා ඇති වී තිබෙන බව හෙතෙම පැවසීය. මේ හේතුවෙන් නාගරීකරණය ඔස්සේ එන අභියෝග ජය ගත හැකි දැනුවත් නාගරික වැසියෙක් නිර්මාණය කිරීම අරමුණ වී ඇති බව වීරවංශ මහතා සඳහන් කළේය. මේ සඳහා සෑම නාගරික බල ප්‍රදේශයක්ම ඉලක්ක කර ගනිමින් වැඩසටහන් ක්‍රියාත්මක වන බව ඔහු කීවේය. වැඩි දුරටත් අදහස් දක්වමින් ඒ මහතා කියා සිටියේ නිවාස සංකීර්ණයන්හි වාසය කරන පවුල් 4000 කට පමණ හිමිකම් ඔප්පු නොමැති බවත් මේ හේතුවෙන් ඔවුන්ට ළමුන් පාසල් වලට ඇතුලත් කිරීමේදී ඇතිවන ප්‍රශ්න වැනි නොයෙක් ගැටලු නිර්මාණය වී ඇති බවත්ය. මීට විසඳුම් ලබා දීමට අවශ්‍ය පියවර ගැනීම සඳහා අමාත්‍ය මණ්ඩල අවසරය ලබා ගෙන ඇති බව වීරවංශ මහතා සඳහන් කළේය. සෑම වසරකම ඔක්තෝබර් මස පළමු සඳුදා දිනය ලෝක ජනාවාස දිනය ලෙස පිළිගනී. අදින් ආරම්භ වූ ජන සෙවන ජනාවාස සතිය 07 වනදා දක්වා පැවැත්වේ. මෙම සතියක කාලය තුළ මොරටුව සොයිසාපුර මහල් නිවාස සංකීර්ණය කේන්ද්‍ර කොට ගෙන ආපදා කළමනාකරණ සම්බන්ධීකරණ ඒකකය, රාජ්‍ය දැව සංස්ථාව, ශ්‍රී ලංකා වාස්තු විද්‍යාඥ ආයතනය හා ජාතික ජල සම්පාදන හා ජලාපවාහන මණ්ඩලය යන ආයතනයන් මගින් ජනතාව දැනුවත් කිරීම සඳහා ජංගම සේවා ක්‍රියාත්මක කරයි. එමෙන්ම ජාතික හැඳුනුම්පත් නිකුත් කිරීමේ සේවාවක්ද ක්‍රියාත්මක වේ.", "URL": "https://sinhala.adaderana.lk/news.php?nid=37844", "Category": null, "Parent URL": null}