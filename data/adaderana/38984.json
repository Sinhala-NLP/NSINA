{"Source": "Adaderana", "Timestamp": "November 20, 2013 03:29 pm", "Headline": "පස්සර ව්‍යාජ නෝට්ටු ජාවාරමේ ප්‍රධාන සැකකරු අල්ලයි ", "News Content": "බදුල්ල - පස්සර නගරයේ සිදුකරගෙන ගිය ව්‍යාජ මුදල් නෝට්ටු ජාවරමේ ප්‍රධාන සැකකරු අත්අඩංගුවට ගෙන තිබේ. පස්සර පොලීසියට ලද තොරතුරක් අනුව ඊයේ(19) පස්වරුවේ මැදවල මාලිගාතැන්න ප්‍රදේශයේ පිහිටි නිවසක දී ඔහු අත්අඩංගුවට ගෙන ඇති බව සඳහන් වෙයි. පස්සර ප්‍රදේශයේ ව්‍යාපාරික ස්ථානයකට රුපියල් දහසේ ව්‍යාජ මුදල් නෝට්ටුවක් ලබා දී භාණ්ඩ මිලදී ගැනීමට උත්සාහ කළ අවස්ථාවේ දී සැකකරුවන් දෙදෙනෙකු ප්‍රදේශවාසීන් විසින් අල්ලා පොලිසියට භාර දී තිබෙනවා. සැකකරුවන්ගෙන් සිදුකළ ප්‍රශ්න කිරීම් අනුව ව්‍යාජ මුදල් මුද්‍රණය කළ පස්සර නගරයේ පිහිටි පරිගණක ආයතනයක් වැටලු පොලීසිය එහි තිබී පරිගණක 02ක් මුද්‍රණ යන්ත්‍රයක් ඇතුළු උපකරණ සොයා ගන්නා ලදී. මෙම ස්ථානයේ තිබී රුපියල් දහසේ ව්‍යාජ මුදල් නෝට්ටු 09ක් ද පොලීසිය භාරයට ගෙන තිබුණි. අත්අඩංගුවට ගත් සැකකරුවන්ගෙන් එක් අයෙකු පාසැල් ශිෂ්‍යයෙකු වන අතර අනෙක් පුද්ගලයා පරිගණක ආයතනයේ සේවය කළ 19 හැවිරිදි තරුණයෙකු බව පොලීසිය සඳහන් කරයි. සැකකරුවන් බදුල්ල වැඩ බලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන 28 වන දින දක්වා රක්ෂිත බන්ධනාගාර ගත කර තිබේ. මේ අතර අත්අඩංගුවට ගත් ප්‍රධාන සැකකරු අධිකරණයට ඉදිරිපත් කිරීමට නියමිත අතර පස්සර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=38984", "Category": null, "Parent URL": null}