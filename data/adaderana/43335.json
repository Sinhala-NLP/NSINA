{"Source": "Adaderana", "Timestamp": "May 20, 2014 05:28 pm", "Headline": "හැටන් බස් නැවතුමේ කප්පම් සිද්ධියේ සැකකරුවන් 3ක් රිමාන්ඩ්", "News Content": "හැටන් පෞද්ගලික බස් නැවතුම්පළේ බස් හිමියන්ගෙන් කප්පම් ලබාගත් සිද්ධිය මාධ්‍ය මගින් හෙළිදරුව් කිරීමෙන් අනතුරුව අත්අඩංගුවට ගත් සැකකරුවන් තිදෙනෙක් හැටන් පොලිසියේ අපරාධ විමර්ශන අංශය මගින් අද හැටන් මහේස්ත‍්‍රාත් අමිල ආරියසේන මහතා වෙත ඉදිරිපත් කිරීමෙන් පසු එම සැකකරුවන් තිදෙනා ලබන මස 3 වන දින තෙක් රක්‍ෂිත බන්ධනාගාරගත කරන ලෙස නියෝග කර තිබේ. හැටන් පොලිසිය අධිකරණය හමුවේ කරුණු ඉදිරිපත් කරමින් දන්වා සිටියේ සිද්ධියට අදාළ සැකකරුවන් දෙදෙනෙක් අත්අඩංගුවට ගැනීමට නියමිත බවයි. එතෙක් මෙම සැකකරුවන් තිදෙනා රක්‍ෂිත බන්ධනාගතකරන ලෙස කරන ලද ඉල්ලීමක් මත මහේස්ත‍්‍රාත්වරයා විසින් මෙම සැකකරුවන් තිදෙනා රක්‍ෂිත බන්ධනාගාර ගත කරනු ලැබුවේය. මෙම කප්පම් සිද්ධිය සම්බන්ධයෙන් දිගටම විමර්ශන සිදුකරන ලෙසත්, සෙසු සැකකරුවන් දෙදෙනා අධිකරණය හමුවට ඉදිරිපත් කරන ලෙසත් මහේස්ත‍්‍රාත්වරයා විසින් හැටන් පොලිසියට නියෝග කරනු ලැබීය. සැකකරුවන් වෙනුවෙන් පෙනී සිටි නීතිඥයින් පෙන්වා දුන්නේ මෙම සිද්ධියට සම්බන්ධව හැටන් පොලිසියට ලැබී ඇති පැමිණිලි කර ඇති අය පෞද්ගලික බස්රථ හා කිසිදු සම්බන්ධයක් නොවන අතරම කප්පම් සිද්ධිය මාධ්‍යයෙන් ප‍්‍රචාරය වූ බැවින් ඕනෑම කොන්දේසියක් මත සැකකරුවන්ට ඇප ලබාදෙන ලෙසයි. හැටන් පොලිසිය මගින් බී/417 මගින් හැටන් අධිකරණයට කරුණු ඉදිරිපත් කරනු ලැබීය. අද දින රක්‍ෂිත බන්ධනාගාරගත කරනු ලැබුවේ, හැටන් බස්නැවතුම්පළේ ස්ථාන බාර නිලධාරී වශයෙන් කටයුතු කළ කේ.පී අනුරද සිල්වා, එච්.එම්. ගුණතිලක, ජී.එල් නිලංග සිල්වා යන වේලා සටහන්කරුවන්ය. මධ්‍යම පළාත් මාර්ගස්ථ ප‍්‍රවාහන අධිකාරියේ සභාපතිනියගේ ප‍්‍රධානත්වයෙන් හැටන් දික්ඔය නගර ශාලාවේ මෙම කප්පම් සිද්ධිය සම්බන්ධයෙන් රැස්වීමක්ද පැවැත්විණ.", "URL": "https://sinhala.adaderana.lk/news.php?nid=43335", "Category": null, "Parent URL": null}