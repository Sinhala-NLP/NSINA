{"Source": "Adaderana", "Timestamp": "October 13, 2016 01:45 pm", "Headline": "ලක්ෂ දහයකගේ ඇසේ සුද ඉවත්කරන්න වෙයි", "News Content": "ඉදිරි වසර 05 තුළ මිලියනයක ශ්‍රී ලාංකිකයන්ට ඇසේ සුද ඉවත් කිරීමේ ශල්‍යකර්ම සිදුකිරීමේ අවශ්‍යතාව මතුවන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ලෝක අක්ෂි දිනය වෙනුවෙන් සෞඛ්‍ය අමාත්‍යාංශයේ විෂන් 2020 වැඩසටහන සංවිධානය කරන ලද පාගමනකට එක්වෙමින් සෞඛ්‍ය සේවා අධ්‍යක්ෂ ජනරාල්වරයා මේ බව කියා සිටියේය.අන්දභාවය අවම කිරීම සඳහා විෂන් 2020 කාර්යාලය වැඩසටහන රැසක් ක්‍රියාත්මක කර ඇති අතර පසුගිය කාල පරිච්ඡේදය තුළ පාසල් දරුවන් ලක්ෂ 03කට වැඩි පිරිසකට ඇස් කණ්ණාඩි ලබාදීම සිදුකර ඇති බව වෛද්‍ය පාලිත මහීපාල මහතා එහිදී සඳහන් කළේය.එමෙන්ම ලක්ෂයකට අධික පිරිසකගේ ඇසේ සුද ඉවත් කිරීමේ ශල්‍යකර්ම සිදුකර ඇති බව ද ඔහු කියා සිටියේය.මෙරට ජනගහණයෙන් මිලියනයක් පමණ අක්ෂි ආබාධවලින් පීඩා විඳින අතර ශ්‍රී ලාංකිකයින්ගෙන් සියයට 1 යි දශම 7ක් ඇස්දෙකම නොපෙනෙන ජනතාව වීම කනගාටුවට කරුණක් බව වෛද්‍ය පාලිත මහීපාල මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=65016", "Category": null, "Parent URL": null}