{"Source": "Adaderana", "Timestamp": "July 5, 2013 09:57 pm", "Headline": "එක දිශාවකට යන්න හෙට කොළඹ පෙරහුරු", "News Content": "කොළඹ මහ නගරසභාව අවට මාර්ග කිහිපයක වාහන ගමනාගමනය එක් දිශාවකට පමණක් සිදුකිරීමට අදාළ පෙරහුරුවක් හෙට පෙ.ව 6.00 ට ආරම්භ කෙරෙන බව පොලීසිය පවසයි. කොළඹ නගර සභාව වටා පිහිටා ඇති මාර්ගයේ සොයිසා වටරවුම, කන්නංගර මාවත, එෆ්. ආර් සේනානායක මාවත, ධර්මපාල මාවත, ලිප්ටන් වටරවුම හරහා සොයිසා වටරවුම දක්වා දිශාවකට වාහන ගමනාගමනය සිදුකිරීම සඳහා මෙම පෙරහුරුව පැවැත්වෙන බව පොලීසිය සඳහන් කරයි. ඒ අනුව මෙම පෙරහුරුව පෙ.ව 6.00 ට ආරම්භ වී දවස පුරා ක්‍රියාත්මක වන බැවින් එය සාර්ථක කර ගැනීමට විකල්ප මාර්ග භාවිතා කරමින් සහය ලබාදෙන ලෙස පොලීසිය රථවාහන රියදුරන්ගෙන් ඉල්ලීමක් කරයි. පොලිස් මූලස්ථානය විසින් නිකුත් කරන ලද නිවේදනයේ එකී සැලසුම දැක්වෙන්නේ මෙපරිදිය. 01. යූනියන් පෙදෙස සිට ධර්මපාල මාවත දෙසට ගමන් කරන වාහනවලට ලිප්ටන් වටරවුමෙන් ධර්මපාල මාවත දෙසට ඇතුළුවීමට අවසර නොලැබෙයි. එම වාහන ලිප්ටන් වටරවුම, සොයිසා වටරවුම, කන්නන්ගර මාවත, එෆ්. ආර් සේනානායක මාවත ඔස්සේ කන්නන්ගර මාවතට ගමන් කළ යුතුය. 02. ඩින්ස් පාර හා වොඩ් පෙදෙස සිට යුනියන් පෙදෙස දෙසට ගමන් කරන වාහන වලට සොයිසා වටරවුමෙන් , ලිප්ටන් වටරවුම දෙසට ගමන් කළ නොහැක. එම වාහන කන්නන්ගර මාවතට ඇතුළුවී එෆ්.ආර් සේනානායක මාවතින් ඇතුළුවී ධර්මපාල මාවතට ඇතුළුවී ලිප්ටන් වටරවුමෙන් යූනියන් පෙදෙසට ගමන් කළ යුතුය. 03. නෙළුම් පොකුණ හංදියේ සිට ඩින්ස් පාර වෝඩ් පෙදෙස, යූනියන් පෙදෙස දෙසට ගමන් කරන වාහන කන්නන්ගර මාවතින් එෆ්.ආර් සේනානායක මාවතට ඇතුළුවී ධර්මපාල මාවතට පැමිණ ලිප්ටන් වටරවුමෙන් හැරී අදාළ මාර්ගවලට ගමන් කළ යුතුය. 04. පිත්තල හංදිය දෙස සිට ධර්මපාල මාවත දිගේ පැමිණෙන වාහන වලට කන්නන්ගර මාවත හෝ නගර සභාවට ගමන් කරන්නේනම් ලිප්ටන් වටරවුම , සොයිසා වටරවුම, හරහා කන්නන්ගර මාවතට ගමන් කළ යුතුය. නගරසභාවට පැමිණෙන වාහන එෆ්. ආර් සේනනායක මාවතට ඇතුළුවිය යුත්තේ කන්නන්ගර මාවතෙනි.", "URL": "https://sinhala.adaderana.lk/news.php?nid=35518", "Category": null, "Parent URL": null}