{"Source": "Adaderana", "Timestamp": "May 5, 2014 08:08 am", "Headline": " මත්තල ගැටුම ගැන වාර්තාව බදාදා දිනයේ එයි", "News Content": "එක්සත් ජාතික පක්ෂ පාර්ලිමේන්තු කණ්ඩායමක් හම්බන්තොට මත්තල ගුවන්තොටුපලේ සහ වරාය පරිශ්‍රයේ සිදුකරන ලද සංචාරය පිළිබඳ වාර්තාව ලබන බදාදා දිනයේ නිකුත් කිරිමට නියමිත බව වාර්තා වේ. ඒ අනුව මෙම වාර්තාව එක්සත් නායකත්ව මණ්ඩලයේ සභාපති කරු ජයසූරිය මහතා වෙත භාරදීමට නියමිතය. පසුගිය සඳුදා දිනයේ දි අදාළ වාර්තාව ලබාදීමට නියමිතව තිබුණද එය එදිනට ලබානොදුන් අතර ඊට දින කිහිපයකට පසුව අදාළ වාර්තා ව ලබාදීමට නියමිත බව මාධ්‍ය වාර්තා කර තිබුණි. එහෙත් එදිනට ද වාර්තාව ලබාදීමට කටයුතු කෙරුණේ නැත. මේ සම්බන්ධයෙන් අද දෙරණ කළ විමසීමකට පිළිතුරු දුන් ජ්‍යෙෂ්ඨ මන්ත්‍රිවරයෙකු කියා සිටියේ වාර්තාවේ පැවති සුළු අඩුපාඩුකම් කිහිපයක් හේතුවෙන් අදාළ වාර්තාව ලබාදීම ප්‍රමාද වු බවයි. කෙසේ වෙතත් ලබන බදාදා දිනයේදි අදාළ වාර්තාව නායකත්ව මණ්ඩලයේ සභාපතිවරයා වෙතත් ඉන් අනතුරුව ජනමාධ්‍ය වෙතත් භාරදීමට නියමිත බව ද ඔහු සඳහන් කළේය. වාර්තාව බාරදීමෙන් අනතුරුව ඒ සම්බන්ධව කරුණු ඉදිරිපත් කිරීම සඳහා රජයට සතියක කාලයක් ලබාදෙන බව ද එම මන්ත්‍රීවරයා කියා සිටියේය. එක්සත් ජාතික පක්ෂ මන්ත්‍රීවරුන් 05 දෙනෙකුගෙන් යුත් කණ්ඩායමක් පසුගියදා හම්බන්තොට ප්‍රදේශයේ නිරික්ෂණ චාරිකාවක නිරත විය. එහිදී ගැටුම්කාරී තත්ත්වයක් උද්ගතවූ අතර ඒ පිළිබඳ ආණ්ඩු පක්ෂයෙන් හා විපක්ෂයේ දේශපාලන පක්ෂ විසින් විවිධ තර්ක ඉදිරිපත් කරන්නට යෙදුණි.", "URL": "https://sinhala.adaderana.lk/news.php?nid=42976", "Category": null, "Parent URL": null}