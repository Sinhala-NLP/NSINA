{"Source": "Adaderana", "Timestamp": "August 29, 2013 10:55 am", "Headline": "ලංකාවේ පළමු පරිගණක හා ලැප්ටොප් කම්හල සූරියවැවදී විවෘත කෙරේ", "News Content": "ඡායා රූ - ඊවිස් හි සාමාන්‍යාධිකාරි රාජිත ද සිල්වා හා මයික්‍රොසොෆ්ට් ශ්‍රී ලංකා හි අධ්‍යක්ෂ පූජිත රාජපක්ෂ ශ්‍රී ලංකාවේ ප්‍රථම පරිගණක හා ලැප්ටොප් නිෂ්පාදන කර්මාන්ත ශාලාව පසුගියදා හම්බන්තොට සූරියවැවදී ආරම්හ කරන ලදී. මයික්‍රොසොෆ්ට් සමාගමේ සහකරුවෙකු මෙන්ම පරිගණක නිෂ්පාදන ක්ෂේත්‍රයේ ප්‍රමුඛයකු වන 'ඊ-විස්' විසින් මෙම කර්මාන්ත ශාලාව ආරම්භ කර ඇති මෙම නව කර්මාන්ත ශාලාව මගින් ප්‍රදේශයේ තරුණ තරුණියන් 250 දෙනෙකුට පමණ රැකියා අවස්ථා ලබා දීමට නියමිතය. ලැප්ටොප්, ටැබ්ලට් වැනි නවීන නිෂ්පාදන මෙන්ම සාමාන්‍ය පරිගණකද මෙම කර්මාන්ත ශාලාවේදී නිපදවන අතර ශ්‍රී ලංකාවේ පමණක් නොව ආසියා පැසිෆික් කලාපමයේ රටවලද මෙම නිෂ්පාදන අලෙවි කිරීමට නියමිතය. එමෙන්ම රාජ්‍ය අංශයට සහ අධ්‍යාපන ක්ෂේත්‍රයට අවශ්‍ය පරිගණකද මෙම කර්මාන්ත ශාලාව තුළදී නිෂ්පාදනය කෙරෙන බව ඊවිස් හි සාමාන්‍යාධිකාරි රාජිත ද සිල්වා මහතා ප්‍රකාශ කළේය. ශ්‍රී ලංකාව ආසියාවේ තොරතුරු තාක්ෂණ කේන්ද්‍රය බවට පත් කිරීමට යන ගමනේ වැදගත් මංසළකුණක් ලෙස මෙය හැඳින්විය හැකි බවද රාජිත ද සිල්වා මහතා පැවසුවේය. මයික්‍රොසොෆ්ට් ශ්‍රී ලංකා හි අධ්‍යක්ෂ පූජිත රාජපක්ෂ මහතා මේ පිළිබඳ අදහස් දක්වමින් පැවසුවේ මයික්‍රොසොෆ්ට් හි සහකරුවෙකු වන ඊවිස් විසින් මෙරට පළමු පරිගණක සහ ලැප්ටොප් කර්මාන්ත ශාලාව ඇරඹීම පිළිබඳව තමන් බෙහෙවින් සතුටට පත් වන බවය. එමෙන්ම මෘදුකාංග අංශයෙන් මයික්‍රොසොෆ්ට් සමාගම මේ සඳහා දිය හැකි උපරිම සහය ලබා දෙන බවද රාජපක්ෂ මහතා ප්‍රකාශ කළේය.", "URL": "https://sinhala.adaderana.lk/news.php?nid=36978", "Category": null, "Parent URL": null}