{"Source": "Adaderana", "Timestamp": "February 5, 2016 06:19 pm", "Headline": " වකුගඩු ජාවාරමේ වාර්තාව සුව ඇමති අතට", "News Content": "ශ්‍රි ලාංකික වෛද්‍යවරුන් පිරිසක් මෙරට තුළ පවත්වාගෙන ගිය වකුගඩු ජාවාරම පිළිබඳ සොයා බැලීම සඳහා පත් කළ පංච පුද්ගල කමිටු වාර්තාව අද(05) සෞඛ්‍ය අමාත්‍ය රාජිත සේනාරත්න මහතාට භාරදී තිබේ.අදාළ කමිටුව විසින් පසුගිය 23 වනදා සිට මෙරට පෞද්ගලික රෝහල් ඇතුළු ආයතන කිහිපයක් පිළිබඳ විමර්ශන සිදු කර ඇති බව වාර්තා වෙයි.දින 03 ක් තුළ අදාළ වාර්තාව ලබා දෙන ලෙස සෞඛ්‍ය අමාත්‍යවරයා මුලින් දැනුම් දී තිබුණ ද විමර්ශන ක්ෂේත්‍රය පුළුල්වීම හේතුවෙන් අවසන් වාර්තාව ප්‍රමාද වී තිබේ.පංච පුද්ගල කමිටුවේ සභාපතිවරයා ලෙස නියෝජ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා කටයුතු කරන අතර නියෝජ්‍ය අධ්‍යක්ෂ ජනරාල් වෛද්‍ය ලක්ෂ්මී සෝමතුංග, ජ්‍යෙෂ්ඨ සහකාර ලේකම් රෝහණ ද සිල්වා, අධ්‍යක්ෂ වෛද්‍ය කමල් ජයසිංහ, විශේෂ වෛද්‍ය රාජප්‍රිය බාලසූරිය යන මහත්ම මහත්මින් කමිටුවේ සෙසු සාමාජිකයින් වෙයි.", "URL": "https://sinhala.adaderana.lk/news.php?nid=56947", "Category": null, "Parent URL": null}