{"Source": "Adaderana", "Timestamp": "October 16, 2012 06:16 pm", "Headline": "කරූ  රනිල්ගෙන් සලකා බලන්නැයි ඉල්ලයි", "News Content": "ලබන 18 වැනි දින පැවැත්වෙන රැළියට එක්සත් ජාතික පක්ෂයේ මන්ත්‍රීවරුන් සහභාගී නොකිරීමට එක්සත් ජාතික පක්ෂ කෘත්‍යාධිකාරී මණ්ඩලය ගත් තීරණය සම්බන්ධයෙන් එ.ජා.ප ගම්පහ දිස්ත්‍රික් පාර්ලිමේන්තු මන්ත්‍රී කරූ ජයසූරිය මහතා විපක්ෂ නායක රනිල් වික්‍රමසිංහ මහතා‍‍ වෙත ලිපියක් යොමු කර තිබේ. සරත් ෆොන්සේකා මහතාගේ ප්‍රදානත්වයෙන් එක්සත් භික්ෂු පෙරමුණ මෙම රැළිය සංවිධානය කර ඇති අතර ඒ සඳහා එක්සත් ජාතික පක්ෂයට ද ආරාධනා කර තිබුණි. මෙම ආරාධනය අනුව පාලිත රංගේ බණ්ඩාර මහතා ඇතුළු පිරිසක් මෙම රැළියට සහභාගීවීම පිළිබඳ ප්‍රසිද්ධියේම සහය පළ කළහ. කෙසේ වෙතත් එක්සත් ජාතික පක්ෂය පසුගියදා පැවති කෘත්‍යාධිකාරී මණ්ඩල රැස්වීමේදී තීරණය කර තිබුණේ මෙම රැළියට සහභාගී නොවීමටයි. එහෙත් අද දිනයේදී එක්සත් ජාතික පක්ෂ පාර්ලිමේන්තු මන්ත්‍රී කරූ ජයසූරිය මහතා පක්ෂ නායක රනිල් වික්‍රමසිංහ මහතා වෙත ලිපියක් යොමු කරමින් පවසා සිටියේ එක්සත් භික්ෂු පෙරමුණ සංවිධානය කරන ලද මෙම රැළියට සහභාගී නොවීමට එක්සත් ජාතික පක්ෂය ගත් තීරණය පිළිබඳ තමන් කනස්සල්ල පළ කරන බවයි. කෙසේ වෙතත් පක්ෂය විසින් ගනු ලැබූ තීරණය පිළිබඳ යළි සලකා බලන්නැයි කරූ ජයසූරිය මහතා සිය ලිපියෙන් ඉල්ලීමක් වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=28343", "Category": null, "Parent URL": null}