{"Source": "Adaderana", "Timestamp": "September 24, 2010 09:07 am", "Headline": "රජරට සරසවි සිසුන් විසින් උපකුලපති සිර අඩස්සියට ගනියි", "News Content": "රජරට විශ්ව විද්‍යාලයේ සිසුන් පිරිසක් එහි උපකුලපති මහාචාර්ය කේ.ඒ නන්දසේන මහතා සහ ආචාර්ය මණ්ඩලයේ පිරිසක් විශ්ව විද්‍යාලයේ පරිපාලන ගොඩනැගිල්ල තුළ පැය 2ක පමණ කාලයක් සිර ‍කර ගෙන සීටීමෙන් පසු නිදහස් කර තිබේ. විශ්ව විද්‍යලයේ ව්‍යවහාරික විද්‍යා පීඨයට ආධාර ලබා ගැනීම සඳහා සංවිධානය කළ නාට්‍යයක් පෙන්වීමට ඉඩ ලබා නොදීමට විරෝධය පළ කිරීම මෙහි අරමුණ වී ඇති බව වාර්තා වේ. පසුව සිසුන් විසින් උද්ඝෝෂණයක් සංවිධානය කළ අතර එය විසුරුවා හැරීමට පොලිසිය කැඳවීමට පාලන අධිකාරිය පියවර ගෙන තිබුණි. එහි දී සිසුන් දෙදෙනෙකු තුවාල ලබා මිහින්තලේ රෝහලට ඇතුළත් කළ බව අද දෙරණ වාර්තා කරු සඳහන් කළේය. සිද්ධිය සම්බන්ධයෙන් උපකුලපතිවරයා මිහින්තලේ පොලිසියට පැමැණිලි කර තිබේ.", "URL": "https://sinhala.adaderana.lk/news.php?nid=11056", "Category": null, "Parent URL": null}