{"Source": "Adaderana", "Timestamp": "May 2, 2019 02:08 pm", "Headline": "ලබන ඉරුදිනත් දේව මෙහෙයන් පැවැත්වීමෙන් වලකින්න-කාදිනල් හිමියන් ඉල්ලයි", "News Content": "කතෝලික දේවස්ථානවල ඉරුදින දේව මෙහෙයන් එළඹෙන ඉරිදා දිනයේද නොපවත්වන ලෙස අගරදගුරු අතිඋතුම් මැල්කම් කාදිනල් රංජිත් හිමිපාණන් ඉල්ලීමක් කර තිබේ. රට තුළ පවතින තත්ත්වය සැලකිල්ලට ගනිමින් ආරක්ෂක හේතූන් මත මෙම ඉරිදා දිනයේද දේව මෙහෙයන් නොපවත්වන ලෙසයි කාදිනල් හිමිපාණන් දැනුම්දී ඇත. පාස්කු ඉරුදින සිදුවූ ත්‍රස්ත ප්‍රහාර මාලාවෙන් අනතුරුව කතෝලික දේවස්ථානවල දේව මෙහෙයන් පැවැත්වීම කාදිනල් හිමිපාණන්ගේ උපදෙස් මත නතර කිරීමට පියවර ගෙන තිබුණි. මේ අතර ත්‍රස්ත ප්‍රහාරය හේතුවෙන් හානියට පත්වූ දේවස්ථාන ප්‍රතිසංස්කරණය කිරීමේ කටයුතු නිවාස ඉදිකිරීම් හා සංස්කෘතික කටයුතු අමාත්‍යාංශය විසින් මේ වන විට ආරම්භ කර ඇති බව රජයේ ප්‍රවෘත්ති දෙපාර්තමේන්තුව පවසයි. ඒ අනුව ශ්‍රී ලංකා නාවික හමුදාව, යුධ හමුදාව සහ රාජ්‍ය ඉංජිනේරු සංස්ථාව, රාජ්‍ය සංවර්ධන නිර්මාණ නීතිගත සංස්ථාව ඇතුළු ආයතන එක්ව ප්‍රහාරයෙන් හානියට පත් කොච්චිකඩේ, කටුවාපිටිය සහ මඩකලපුව සියෝන් දේවස්ථාන ප්‍රතිසංස්කරණ කටයුතු මේ වන විට ආරම්භ කර ඇති බව සඳහන් වෙයි.", "URL": "https://sinhala.adaderana.lk/news.php?nid=109101", "Category": null, "Parent URL": null}