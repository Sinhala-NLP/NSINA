{"Source": "Adaderana", "Timestamp": "February 9, 2019 09:59 am", "Headline": "ස්පාඤ්ඤයේදී මගී ප්‍රවාහන දුම්රිය දෙකක් මුහුණට මුහුණ ගැටී අනතුරට", "News Content": "ස්පාඤ්ඤයේදී මගී ප්‍රවාහන දුම්රිය දෙකක් මුහුණට මුහුණ ගැටී අනතුරක් සිදුව තිබේ. විදෙස් මාධ්‍ය වාර්තා කළේ එම අනතුරෙන් දුම්රිය රියදුරෙකු මියගොස් ඇති බවයි. බාසිලෝනා නුවර ආශ්‍රිත ප්‍රදේශයකදී සිදු වූ මෙම අනතුරින් තවත් විශාල පිරිසක් තුවාල ලබා තිබේ. රෝහල් ආරංචි මාර්ග සඳහන් කළේ එහිදී තුවාල ලැබූ තිදෙනෙකු අසාධ්‍ය තත්ත්වයේ පසුවන බවයි. සිද්ධියෙන් තුවාල ලැබූ 16 දෙනෙකු අසාධ්‍ය තත්ත්වයේ පසුනොවන බවත් තවත් 76 දෙනෙකු සුළු තුවාල ලබා ඇති බවත් බලධාරීන් ප්‍රකාශ කළේය. මේ අතර තවත් 100 දෙනෙකු පමණ කිසිදු උපද්‍රවයකින් තොරව දිවි ගලවා ගැනීමට සමත් විය. සිද්ධියත් සමඟ දුම්රිය මාර්ගය අවහිර වී පැවතීම හේතුවෙන් සෙසු දුම්රිය ගමන්වලටද බලපෑම් එල්ල වූ බව වාර්තා වෙයි. අනතුරට හේතුව මෙතෙක් අනාවරණය වී නැති අතර ඒ සම්බන්ධව වැඩිදුර විමර්ශන ක්‍රියාත්මක බව විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=103960", "Category": null, "Parent URL": null}