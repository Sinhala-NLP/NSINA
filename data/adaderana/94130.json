{"Source": "Adaderana", "Timestamp": "August 9, 2018 03:36 pm", "Headline": "හිටපු ධීවර නියෝජ්‍ය ඇමතිට එරෙහි නඩුවේ පරිගණක සාක්ෂි පරීක්ෂා කරන්න දින දෙයි", "News Content": "හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හයදෙනෙකුට එරෙහිව ගොනුකර තිබෙන නඩුවේ පරිගණක සාක්ෂි පරීක්ෂා කිරීම සඳහා කොළඹ මහාධිකරණය අද(09) විත්ති පාර්ශවයට දින ලබා දුන්නේය. අදාළ නඩුව අද කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවූ අවස්ථාවේදී විත්ති පාර්ශවයේ නීතිඥවරුන් අධිකරණයට දන්වා සිටියේ, මෙම නඩුවට අදාළ පරිගණක සාක්ෂි පරීක්ෂා කිරීමට මෙතෙක් විත්තියට අවස්ථාව ලබා දී නොමැති බවයි. ඉදිරිපත් වූ කරුණු සලකා බැලූ මහධිකරණ විනිසුරුවරයා සැප්තැම්බර් මස 20 වනදා පෙරවරු 9 - 12ත් අතර කාල සීමාව තුළ ධීවර වරාය නීතිගත සංස්ථාවේ පවතින පරිගණකවලට අදාල සාක්ෂි පරීක්ෂාකිරීම සඳහා අවසර දෙන මෙන් නීතිපතිවරයාට නියම කළේය. අනතුරුව නඩු විභාගය ඔක්තෝම්බර් මස 17 වනදා පැවැත්වීමටද අධිකරණය තීරණය ම කළේය. මිගමුව කලපුව සංවර්ධන ව්‍යාපෘතිය සඳහා වෙන් කර තිබූ රුපියල් මිලියන 14 කට ආසන්න මුදලක් පසුගිය ජනාධිපතිවරණය සමයේ මීගමුව ප්‍රදේශයේ පැවති එවකට ජනාධිපති අපේක්ෂක මහින්ද රාජපක්ෂ මහතාගේ රැස්වීම් කටයුතු සඳහා වැය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කොට නීතිපතිවරයා විසින් හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හය දෙනෙකුට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=94130", "Category": null, "Parent URL": null}