{"Source": "Adaderana", "Timestamp": "September 15, 2019 11:24 pm", "Headline": "කල්මුණේ දී ගිනි අවි 2ක් සමඟ පොලීසියේ දෙදෙනෙක් අත්අඩංගුවට", "News Content": "කල්මුණේ ප්‍රදේශයේදී ,වරෙන්තුකරුවෙකු අත්අඩංගුවට ගැනීමට පොලිස් පොතහි සටහන් යොදා වැලිකන්ද පොලීසියෙන් බැහැරව ගිය රථ වාහන අංශයේ පොලිස් නිලධාරින් දෙදෙනෙකු පිස්ටල් වර්ගයේ ගිනි අවි දෙකක් සහ උණ්ඩ 18 ක් මෙන්ම මෝටර් රථයක් සමඟ අද (15) සවස 03 පමණ අත්අඩංගුවට ගෙන ඇත. අත්අඩංගුවට ගත් මෙම රථ වාහන පොලිස් නිලධාරින් දෙදෙනා සිවිල් ඇඳුමින් සැරසි සිටි ඇති අතර ඔවුන් සැකපිට අත්අඩංගුවට ගෙන පරික්ෂණ කටයුතු ආරම්භ කර ඇත. මෙම රථවාහන පොලිස් නිලධාරින් දෙදෙනා අද උදැසන පොලිස් පොතෙහි සටහන් යොදා පිටව ගොස් ඇත්තේ වැලිකන්ද සිංහපුර ප්‍රදේශයේ පදිංචි වරෙන්තු කරුවෙකු අත්අඩංගුවට ගැනිමට යන බව සටහන් කරමිනි. සිංහපුර ප්‍රදේශයේ පදිංචි වරෙන්තුකරුවෙකු අත්අඩංගුවට ගැනිමට යන බව පවසා පොතෙහි සටහනක්ද යොදා සිවිල් ඇදුමින් සැරසි පිස්ටල් තුවක්කු දෙකක්ද ගෙන ඔවුන් දෙදෙනා මෝටර් රථයකින් කල්මුණේ ප්‍රදේශයට පැමිණිම අභිරහසක් බව අම්පාර විශේෂකාර්ය බලකායේ උසස් පොලිස් නිලධාරියෙකු ප්‍රකාශ කර ඇත. මේ පිළිබදව වැලිකන්ද පොලිස් ස්ථාධිපති පොලිස් පරික්ෂක ලසන්ත බණ්ඩාර මහතාගෙන් දුරකතනයෙන් කළ විමසිමකදි පැවසුවේ එම සිද්ධිය පිළිබදව මේ වන විට පොළොන්නරුව ජ්‍යෙෂ්ඨ පොලිස් අධිකාරිවරයාගේ උපදෙස් පරිදි පුලූල් පරික්ෂණ කටයුතු අරම්භ කර ඇති බවයි. මෙම සිද්ධිය සම්බන්ධ වැඩිදුර පරික්ෂණ කටයුතු අම්පාර විශේෂකාර්ය බලකාය සහ වැලිකන්ද පොලිස් ස්ථානය එක්ව සිදුයි.", "URL": "https://sinhala.adaderana.lk/news.php?nid=119186", "Category": null, "Parent URL": null}