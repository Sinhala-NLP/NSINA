{"Source": "Adaderana", "Timestamp": "November 30, 2016 04:59 pm", "Headline": "රු.25,000ක දඩ මුදල ඉතා හොඳයි-මුලින්ම යෝජනා කළේ මමයි", "News Content": "රජයේ වෛද්‍ය නිලධාරීන් වැඩවර්ජනවල නිරතවන්නේ අසරණ රෝගීන්ගෙන් හයිය රැගෙන බව සෞඛ්‍ය,පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි.තම ඉල්ලීම් සඳහා කිසිදු සාකච්ඡාවකට සහභාගි නොවී වෛද්‍යවරුන් විසින් වර්ජනයක් ආරම්භ කළ බවත්,එවැනි ක්‍රියාවන්ට ජනතාව එරෙහි විය යුතු බවත් අමාත්‍යවරයා කියා සිටියේ අද(30)රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදීය.ඇතැම් බදු නිලධාරීන්ගේ වැරදි අර්ථකථන අනුව යමින් අයවැයේ බදු පිළිබඳ වැරදි අව‍බෝධයකින් යුතුව වෛද්‍යවරුන් විසින් මෙලෙස වෘත්තීය ක්‍රියාමාර්ග ගෙන ඇති බව ඔහු සඳහන් කළේය.මේ අතර රථවාහන දඩ සංශෝධනය සම්බන්ධයෙන් මාධ්‍යවේදියෙකු විසින් විමසනලදුව ඊට ප්‍රතිචාර දක්වමින් අමාත්‍යවරයා කියා සිටියේ ප්‍රධාන වැරදි 7ක් සඳහා රු.25,000ක් දඩගැසීම ඉතා හොඳ බවයි.මුලින්ම මෙම යෝජනාව ඉදිරිපත් කරනු ලැබුවේ තමන් විසින් බවත්,රටේ සිදුවන රිය අනතුරුවලින් වසරකට මරණ 25,000ක් පමණ වන බවත්,එම අනතුරුවලින් තුවාල ලබන්නන්ද විශාල සංඛ්‍යාවක් සිටින බවත්,ඔවුන් වෙනුවෙන් වියදම් දරන්නට සිදුවන්නේ සෞඛ්‍ය අමාත්‍යංශයට බැවින් තමන් එම යෝජනාව කළ බව සේනාරත්න මහතා කියා සිටියේය.නිසි රියදුරු බලපත්‍රයක් හෝ නොමැතිව ධාවනය කරන පුද්ගලික බස්වලින් විශාල වශයෙන් අනතුරු සිදුවන බවත්,බලපත්‍ර ලබාගැනීමට මේ දිනවල පොරකන්නේ එම නීතියේ ප්‍රතිඵලයක් ලෙස බවත්,එබැවින් එය සුබවාදී බවත් අමාත්‍යවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=66585", "Category": null, "Parent URL": null}