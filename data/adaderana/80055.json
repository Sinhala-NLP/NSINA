{"Source": "Adaderana", "Timestamp": "November 17, 2017 03:37 pm", "Headline": "මෙරට සිගැරට් සමඟ කලවම් කර නොරට සිගැරට් විකුණලා අහුවෙයි", "News Content": "නීති විරෝධී ලෙස මෙරටට ආනයන කරන ලද දුම්වැටි අලෙවි කරමින් සිටි සැකකරුවෙකු තලවාකැලේ නගරයේදී අද (17) දහවල් අත්අඩංගුවට ගත් බව තලවාකැලේ පොලීසියේ ස්ථානාධිපති පොලිස් ප‍්‍රධාන පොලිස් පරික්‍ෂක රසික වත්තේගම මහතා පැවසීය. තලවාකැලේ නගරයේ සිල්ලර වෙළෙඳ සැලක මෙරට නිෂ්පාදනය කරන ලද දුම්වැටි සමඟ මිශ‍්‍ර කර ඉතා සුක්‍ෂම ලෙස මෙම දුම්වැටි අලෙවි කරමින් සිටි බව පොලිසිය පවසයි. තලවාකැලේ පොලිසියට ලද තොරතුරක් මත මෙම සැකකරු සහ දුම්වැටි තොගය අත්අඩංගුවට ගෙන තිබේ. සැකකරු අත්අඩංගුවට ගන්නා අවස්ථාවේ ඔහු සන්තකයේ තිබී දුම්වැටි දෙසීයක් අත්අඩංගුවට ගත් බව පොලිසිය පවසයි. අත්අඩංගුවට ගත් සැකකරු පොලිස් ඇප මත මුදාහැර ඇති අතර සැකකරු නුවරඑළිය මහේස්ත‍්‍රාත් අධිකරණය වෙත ඉදිරිපත් කරන බව පොලිස් ස්ථානාධිපතිවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=80055", "Category": null, "Parent URL": null}