{"Source": "Adaderana", "Timestamp": "March 17, 2013 08:17 am", "Headline": "මත්තල වටා විදුලි වැටක්", "News Content": "මත්තල ජාත්‍යන්තර ගුවන්තොටුපළ භූමිය වටා විදුලි වැටක් ඉදිකිරීමට තීරණය කර තිබේ. ගුවන්තොටුපළ පරිශ්‍රයට වනඅලි ඇතුළුවීම වැළැක්වීම සඳහා මෙම තීරණය ගෙන ඇති බව වන ජීවි සංරක්ෂණ දෙපාර්තමේන්තුව පවසයි. එම විදුලිවැට ඉදිකිරීම සඳහා ගුවන්තොටුපළ අධිකාරියට වන ජීවි සංරක්ෂණ දෙපාර්තමේන්තුවේ තාක්ෂණික සහය ලබාදීමට නියමිතය. මේ අතර කටුනායක සහ මත්තල අතර අභ්‍යන්තර ගුවන් සේවයක් ආරම්භ කිරීමට ශ්‍රී ලංකන් ගුවන් සමාගම තීරණය කර තිබේ. ඒ අනුව කටුනායක සිට මත්තලට රුපියල් 4999ක මිලකට යාමට සහ ඒමට අවස්ථාව සලසා දී ඇති බව එම ගුවන් සේවය පවසයි. ව්‍යාපාරික පංතිය සඳහා යාමට සහ ඒමට අයකරන ගාස්තුව රුපියල් 16,200කි. මැයි මස 31 වන දින දක්වා මෙම සහනදායී ගාස්තු ක්‍රමය ක්‍රියාත්මක වේ. මේ අතර මත්තල සිට බුද්ධගයාව දක්වා සහනදායී ගුවන් ගමන් ගාස්තු යටතේ ගුවන් සේවයක් ආරම්භ කිරීමට ද මිහින් ලංකා ගුවන් සමාගම සැලසුම් කර ඇත. එහි පළමු ගුවන් ගමන 24 වැනිදා කටුනායක සිට මත්තල හරහා බුද්ධගයාව වෙත පිටත්ව යාමට නියමිතය. මත්තල මහින්ද රාජපක්ෂ අන්තර්ජාතික ගුවන්තොටුපල හෙට විවෘත කිරීමට නියමිතව තිබේ.", "URL": "https://sinhala.adaderana.lk/news.php?nid=32480", "Category": null, "Parent URL": null}