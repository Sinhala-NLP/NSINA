{"Source": "Adaderana", "Timestamp": "October 11, 2013 06:36 pm", "Headline": "මන්ත්‍රීවරුන්ගේ ප්‍රජාතන්ත්‍රවාදී අයිතියට ගරු කරනවා", "News Content": "පළාත් සභා මන්ත්‍රීවරුන්ගේ ප්‍රජාතන්ත්‍රවාදී අයිතියට ගරු කරන බව වයඹ පළාත් ප්‍රධාන අමාත්‍ය දයාසිරි ජයසේකර මහතා පවසයි. ඉදිරියේ දී සියලු පාක්ෂිකයින් සමඟ එක්ව කටයුතු කිරීමට තමන් අපේක්ෂා කරන බව ඔහු කියයි. වයඹ පළාත් සභාවේ සභාපති ධුරය සදහා එක්සත් ජනතා නිදහස් සන්ධානය යෝජනා කළ ඉන්ද්‍රානි දසනායක මහත්මිය පරාජය කරමින් එක්සත් ජාතික පක්ෂය යෝජනා කළ ධර්මසිරි දසනායක මහතා ජයග්‍රහණය කිරීම සම්බන්ධයෙන් අදහස් දක්වමින් දයාසිරි ජයසේකර මහ ඇමතිවරයා මේ බව පැවසීය. ලබන 29 වැනිදා පළමු මංගල සැසිවාරය පවත්වන බවද හෙතෙම කීවේය. ඉදිරියේදී සියලු මන්ත්‍රීවරුන්ගේ කැපවීමෙන් පළාත් සභාව ශක්තිමත් කරමින් පළාත් දේශපාලනයේ පරමාදර්ශී පළාත් සභාව පත්කිරීමට කටයුතු කරන බව ඔහු වැඩිදුරටත් පැවසීය. පළමු සභා වාරයේදීම විපක්ෂය ලෙස තමන් විශාල ජයග්‍රහණයක් ලබාගැනීමට සමත් වු බව වයඹ පළාත් සභාවේ විපක්ෂ නායක ජේ.සී. අලවතුවල මහතා කීවේය. මහඇමතිවරයා ඉදිරිපත් කළ යෝජනාව පරාජයට පත්කර විපක්ෂය විසින් ඉදිරිපත් කළ යෝජනාව ජයග්‍රහණය කිරීම විශාල ජයක් යැයි ද හෙතෙම පැවසීය.", "URL": "https://sinhala.adaderana.lk/news.php?nid=38075", "Category": null, "Parent URL": null}