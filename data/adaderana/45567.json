{"Source": "Adaderana", "Timestamp": "August 24, 2014 04:08 pm", "Headline": "තැපැල් ඡන්ද රක්ෂණ පැකට් හෙට තැපෑලට ", "News Content": "ඌව පළාත් සභා ඡන්ද විමසීමට අදාළ තැපැල් ඡන්ද රක්ෂණ පැකට්ටු හෙට(25) දිනයේ තැපැල් දෙපාර්තමේන්තුවට බාරදෙන බව මැතිවරණ මහලේකම් කාර්යාලය පවසයි. ඒ අනුව තැපැල් දෙපාර්තමේන්තුව විසින් අදාළ තැපැල් ඡන්ද රක්ෂණ පැකට්ටු තැපැල් ඡන්ද මධ්‍යස්ථාන වෙත යොමුකිරීමට නියමිතය. ඌව පළාත් සභා ඡන්ද විමසීමට අදාළව තැපෑලෙන් ඡන්දය ප්‍රකාශ කිරීම සඳහා අයඳුම්කරුවන් 42,037 දෙනෙකු ඉල්ලුම් කර තිබු අතර ඉන් අයඳුම්පත් 11,380ක් ප්‍රතික්ෂේප වී තිබේ. ඒ අනුව මෙවර බදුල්ල දිස්ත්‍රික්කයෙන් පුද්ගලයින් 19,985 දෙනෙකු සහ මොණරාගල දිස්ත්‍රික්කයෙන් පුද්ගලයින් 10,672 දෙනෙකු තැපැල් ඡන්දය ප්‍රකාශ කිරීම සඳහා සුදුසුකම් ලබා ඇති බව මැතිවරණ මහලේකම් කාර්යාලය සඳහන් කළේය. තැපැල් ඡන්දය ප්‍රකාශ කිරීම ලබන මස හතර සහ පහ යන දෙදින සිදුකිරීමට නියමිතය. මේ අතර ඌව පළාත් සභා විමසීමට අදාළව නිල ඡන්ද දැන්වීම් පත්‍රිකා තැපෑලට බාරදීම ලබන 27 වන දින සිදුකරන බව මැතිවරණ මහලේකම් කාර්යාලය සඳහන් කළේය. සැප්තැම්බර් මස 12 වන දින දක්වා නිල ඡන්ද දැන්වීම් පත්‍රිකා බෙදාහැරීම සිදුකිරීමට නියමිතය.", "URL": "https://sinhala.adaderana.lk/news.php?nid=45567", "Category": null, "Parent URL": null}