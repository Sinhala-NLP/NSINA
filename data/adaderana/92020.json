{"Source": "Adaderana", "Timestamp": "July 5, 2018 10:24 am", "Headline": "ගංවතුරින් පුද්ගලයින් 30ක් මරුට-ගම් 56ක් ජලයෙන් යටවෙයි", "News Content": "ඉන්දියාවේ ඇසෑම් ප්‍රාන්තයට බලපා ඇති ගංවතුරින් පුද්ගලයින් 30 දෙනෙකු පමණ මියගොස් තිබේ. ප්‍රාන්තයේ ගම්මාන 56ක් ගංවතුරින් යටවී ඇති බව විදෙස් වාර්තා සඳහන් කළේය. ඊසාදිග ඉන්දියාවේ පිහිටි ඇසෑම් ප්‍රාන්තයට දරුණු ගංවතුර තත්ත්වයක් බලපා තිබේ. ගම්මාන 56ක හතළිස් දහසකට වැඩි පිරිසක් මේ හේතුවෙන් අවතැන්ව සිටින බව වාර්තා වෙයි. පුද්ගලයින් 30කට වැඩි පිරිසක් අයහපත් කාලගුණයෙන් මියගොස් ඇතැයි විදෙස් වාර්තා සඳහන් කළේය. බ්‍රහ්මපුත්‍ර ගංගාව පිටාර මට්ටමට පැමිණ තිබීම හේතුවෙන් මෙම තත්ත්වය වඩාත් දරුණු තත්ත්වයකට පත්විය හැකි බව ඉන්දීය කාලගුණ බලධාරීන් පවසයි. ගංවතුරින් අවතැන්වී සිටින පිරිස් ආරක්ෂිත ස්ථාන වෙත යොමු කිරීමටද බලධාරීන් පියවර ගෙන තිබේ.", "URL": "https://sinhala.adaderana.lk/news.php?nid=92020", "Category": null, "Parent URL": null}