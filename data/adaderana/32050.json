{"Source": "Adaderana", "Timestamp": "March 2, 2013 01:51 pm", "Headline": "සහෝදර ජනයා ගැන අවධියෙන්", "News Content": "ශ්‍රී ලංකාවේ ද්‍රවිඩ ජනතාවට සිදුවන්නේ කුමක්දැයි ඉතා අවධානයෙන් බලා සිටින බව ඉන්දීය අග්‍රාමාත්‍ය කාර්යාලයේ අමාත්‍ය වී. නරායනස්වාමී මහතා පවසයි. ශ්‍රී ලංකාවේ වත්මන් තත්ත්වය දෙස නැඹුරුවෙන් බලන අතරම ද්‍රවිඩ ජනතාවගේ යහපත වෙනුවෙන් ගත හැකි සෑම පියවරක්ම ගන්නා බව ඔහු අද (02) චෙන්නායිහිදී මාධ්‍යවේදීන් හමුවේ පවසා තිබේ. මාධ්‍යවේදියෙකු නැගු ප්‍රශ්නයකට පිළිතුරු වශයෙන් නරායනස්වාමී මහතා පවසා ඇත්තේ ශ්‍රී ලංකාවේ ප්‍රශ්නය සම්බන්ධයෙන් හදිසී තීරණයක් ගැනීමට ඉන්දීය මධ්‍යම රජයට අවශ්‍යතාවක් නොමැති බවයි. ජගත් මානව හිමිකම් සමුළුවේදී ශ්‍රී ලංකාවට එරෙහිව ගෙනඑනු ලබන කියන යෝජනාව සම්මත කර ගැනීමට පෙර ඒ සම්බන්ධයෙන් අදහස් දැක්වීම සාධාරණ නොවන බවද හෙතෙම පවසා ඇතැයි ඉන්දීය මාධ්‍ය වාර්තා අනාවරණය කරයි.", "URL": "https://sinhala.adaderana.lk/news.php?nid=32050", "Category": null, "Parent URL": null}