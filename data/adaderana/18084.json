{"Source": "Adaderana", "Timestamp": "August 15, 2011 01:32 pm", "Headline": "මෙක්සිකෝවේ රාජ්‍ය විරෝධී උද්ඝෝෂණ ඇරඹෙයි", "News Content": "මෙක්සිකෝවේ ප්‍රධාන නගර කිහිපයක රාජ්‍ය විරෝධී උද්ඝෝෂණ ක්‍රියාමාර්ගයක් ආරම්භ වී තිබේ. මත්ද්‍රව්‍ය ජාවාරම්කරුවන්ට එරෙහිව එරට රජය ක්‍රියාත්මක කර ඇති මෙහෙයුමට විරෝධය පළ කරමින් මෙම උද්ඝෝෂණ ආරම්භ කර ඇති බව සඳහන්ය. ප්‍රධාන නගර කිහිපයකට රැස් වූ දහස් සංඛ්‍යාත ජනතාව විරෝධතා පුවරු ප්‍රදර්ශනය කරමින් මෙසේ විරෝධතාවයේ නිරත වන බව විදෙස් වාර්තා පවසයි. විශේෂයෙන් එරට හමුදා ආරම්භ කර ඇති මෙහෙයුම්වලින් මියගිය පුද්ගලයින්ගේ ඥාතීන් මෙම විරෝධතාවල පෙරමුණ ගෙන තිබේ. ප්‍රධාන මාර්ග වල යොදවා ඇති හමුදා නිලධාරීන් වහා එම මාර්ග වලින් ඉවත් කරන ලෙස ඔවුන් රජයට අවධාරණය කර සිටියි. 2006 වසරේ දෙසැම්බර් මස සිට මේ දක්වා මෙක්සි‍කෝවේ මත්ද්‍රව්‍ය ජාවාරම්කරුවන්ට එරෙහිව සිදු කළ මෙහෙයුම් වලින් පුද්ගලයින් තිස් පන් දහසක් පමණ මිය ගොස් ඇති බව විදෙස් මාධ්‍ය පවසයි.", "URL": "https://sinhala.adaderana.lk/news.php?nid=18084", "Category": null, "Parent URL": null}