{"Source": "Adaderana", "Timestamp": "October 24, 2018 03:31 pm", "Headline": "අපි ත්‍රස්තවාදීන්ට වන්දි දෙන්නේ නෑ", "News Content": "එක්සත් ජාතික පක්ෂයේ මූලිකත්වයෙන් ක්‍රියාත්මක වන යහපාලන රජය කොටි ත්‍රස්තවාදීන්ට වන්දි ගෙවීමට පාර්ලිමේන්තුවේ අණපනත් සම්මත කර ගත්තා යැයි විරුද්ධවාදීන් ගෙන යන ප්‍රචාරය සම්පූර්ණයෙන්ම අසත්‍ය බව නිවාස හා ඉදිකිරීම් අමාත්‍ය සජිත් ප්‍රේමදාස මහතා අවධාරණය කරයි. රට දැය වෙනුවෙන් ජීවිත පූජාකළ ඩෙන්සිල් කොබ්බෑකඩුව, විජය විමලරත්න, හසලක ගාමිණී යන නායකයින් සහ රණවිරුවන්ට වන්දි ගෙවීම, එල්. ටී. ටී. ඊ. ත්‍රස්තයින්ට වන්දි ගෙවීමක්ද කියා තමන් ප්‍රශ්න කරන බවද අමාත්‍යවරයා විමසීය. යුද්ධය නිසා මෙරට දේශපාලන නායකයින් මෙන්ම අහිංසක ජනතාව ඝාතනයට ලක්වූ අතර ඔවුන්ට වන්දි ගෙවීමද දේශද්‍රෝහී ක්‍රියාවක්ද කියා තමන් එම චෝදනා නගන පුද්ගලයින්ගෙන් අසන බවත් අමාත්‍යවරයා මෙහිදී ප්‍රකාශ කළේය. එල්. ටී. ටී. ඊ. ත්‍රස්තයින්ට වන්දි ගෙවනවා යැයි පවසමින් විරුද්ධවාදීන් අලංකාර ආකාරයෙන් පනත කණපිට පෙරළා රට විකුණන බවත්, බලයට කෑදරකමින් ඔවුන් ජනතාවගේ ‍මනස විකෘති කර අධිවේගී මාර්ගයෙන් නැවත ජනාධිපති මන්දිරයට හා අරලියගහ මන්දිරයට යාමේ උත්සහයක නිරත වන බවත් අමාත්‍යවරයා මෙහිදී වැඩිදුරටත් පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ ‘සැමට සෙවණ’ යළි පිබිදෙන උදා ගම්මාන වැඩසටහන යටතේ හම්බන්තොට දිස්ත්‍රික්කයේ පැවති උත්සවයකට අද (24) දින සහභාගී වෙමින්ය.", "URL": "https://sinhala.adaderana.lk/news.php?nid=98150", "Category": null, "Parent URL": null}