{"Source": "Adaderana", "Timestamp": "September 9, 2019 11:31 pm", "Headline": " බස් රියේ ගැටී මිය ගිය මවගේ දේහය ඔසවාගෙන මහ මඟ විරෝධයක්", "News Content": "පුත්තලම කුරුණෑගල මාර්ගය කොට්ටුකච්චිය ප්‍රදේශයේදී මාර්ගය හරස් කරමින් බස් රථ අනතුරකින් මරණයට පත්වු දෙදරු මවකගේ දේහය ඔසවාගෙන, රියදුරන්ගේ නොසැලකිලිමත් රිය ධාවනයට විරෝධය පාමින් පැයකට ආසන්න කාලයක විරෝධතාවයක් පවත්වා ඇත. පසුගිය සිකුරාදා (6) දින සවස උපකාරක පන්තියට ගොස් තිබු තම දෙවනි පුතු පාපැදියේ නංවා එය තල්ලු කරමින් ගිය 36 හැවිරිදි චන්දිමා සේනාරත්න නැමති කොට්ටුකච්චිය කච්චිමඩුව ප්‍රදේශයේ දෙදරු මවක් පුත්තලම කුරුණැගල කාර්යාල ලංගම බස් රථයට මරණයට පත්ව ඇත. මෙම අනතුරින් මරණයට පත්වු කාන්තාවගේ ඥාතින් ,ප්‍රදේශවාසින් ඇතුළු 200 කට ආසන්න පිරිසක් අද දින සවස අවසන් කටයුතු සඳහා දේහය කොට්ටුකච්චිය පොදු සුසාන භූමියට රැගෙන එන අතරතුර පුත්තලම කුරුණැගල මාර්ගය, කොට්ටුකච්චිය ප්‍රදේශයෙදි විරෝධයක් පවත්වා ඇත. දේහය ඔසවාගෙන විරෝධතාවයේ නිරත වීම හේතුවෙන් පැයකට ආසන්න කාලයක් මාර්ගයේ ගමනාගමන කටයුතු ඇණ හිට ඇත. විරෝධතාවයේ නිරවුවන් පවසා ඇත්තේ උදේ හා සවස කාර්යාල සේවයේ නිරතවන පුද්ගලික හා ලංගම බස් රථ අධික වේගයෙන් ගමන් කිරීම නිසා මාර්ගයේ ගමන් කරන සෙසු පිරිසගේ ජීවිත දැඩි අවදානමකට ලක්ව ඇති බවයි . .", "URL": "https://sinhala.adaderana.lk/news.php?nid=118706", "Category": null, "Parent URL": null}