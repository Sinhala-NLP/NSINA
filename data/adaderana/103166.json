{"Source": "Adaderana", "Timestamp": "January 27, 2019 04:15 pm", "Headline": "අනාගතයට යන්න තියෙන පාස්පෝට් එක තමයි අධ්‍යාපනය", "News Content": "උගත් සහ බුද්ධිමත් මිනිසුන් කිසිදිනෙක සමාජයේ අනාථයින් බවට පත් නොවන බව අධ්‍යාපන අමාත්‍ය අකිල විරාජ් කාරියවසම් මහතා පැවසීය. ඔහු වැඩිදුරටත් පෙන්වා දෙන්නේ කුමන සම්පත් රට තුළ තිබුණ ද මානව සම්පත දියුණු කිරීමෙන් රට සංවර්ධනය කළ හැකි බැවින් දැනුමින් සන්නද්ධ දරුවන් පිරිසක් රට තුළ බිහි කිරීමට මානව සම්පත උපරිමව ප්‍රයෝජනයට ගත යුතු බවයි. ඔහු පැවසූවේ පවතින එකම සම්පත වන්නේ මානව සම්පත වන බවයි. අධ්‍යාපනය යනු මිල කළ නොහැකි දෙයක් වන බව ඒ මහතා පැවසීය. උගත්කම තිබෙන පුද්ගලයින් ලංකාවේ පමණක් නොව ලොවේ කුමන ස්ථානයකට ගමන් කරමින් හෝ තම දක්ෂතා වලින් ප්‍රයෝජනයක් අත්කරගන්නා බවත් අමාත්‍යවරයා මෙහිදී ප්‍රකාශ කලේය. දැනුම යාවත්කාලීන කිරීමටත් විෂයමාලා යාවත්කාලීන කිරීමටත් මේ වන විට අරඹා ඇති බව ඔහු පැවසීය. වැඩිදුරටත් අදහස් දක්වමින් අමාත්‍යවරයා පැවසූවේ ගුවන්ගමන් බලපත්‍රයක් මෙන් අනාගතයට ගමන් කිරීමට ඇති වටිනාම දෙය වන්නේ අධ්‍යාපනය බවයි.", "URL": "https://sinhala.adaderana.lk/news.php?nid=103166", "Category": null, "Parent URL": null}