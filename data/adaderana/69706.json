{"Source": "Adaderana", "Timestamp": "February 16, 2017 01:10 pm", "Headline": "සීමා නීර්ණ කමිටු වාර්තාව හෙට ගැසට් කෙරේ", "News Content": "සීමා නීර්ණ කමිටු වාර්තාව හෙට(17) ගැසට් කරන බව පළාත් පාලන අමාත්‍ය ෆයිසර් මුස්තාපා මහතා පවසයි. අද (16) දහවල් පැවත් වු මාධ්‍ය හමුවකට සහභාගි වෙමින් අමාත්‍යවරයා මේ බව පවසා සිටියේ ය. මෙම සීමා නීර්ණ කමිටු වාර්තාව සැකසීමේදී බොහෝ අභියෝගයන්ට මුහුණ දීමට සිදු වූ බවත් තම පක්ෂයේ අය පවා මෙය ගැසට් නොකිරීම සම්බන්ධයෙන් දොස් නැඟූ බවත් අමාත්‍යවරයා මාධ්‍ය හමුවේ දී කියා සිටියේ ය. එමෙන්ම මීට පෙර පැවති සීමා නීර්ණ වාර්තාව රටේ සහජීවනයට විශාල බලපෑමක් එල්ල කළ බවත් ඒ තුළින් සුළු ජාතික නියෝජනය සම්පූර්ණයෙන්ම ඉවත් කිරීමට කටයුතු යොදා තිබු බවත් මුස්තාපා අමාත්‍යවරයා පැවසීය. පවතින තත්ත්වය අනුව ඊළඟ මහ මැතිවරණය ජනාධිපතිවරණයට පෙර පැවැත්වීමට නියමිත බවද අමාත්‍යවරයා මෙහිදී ප්‍රකාශ කළේ ය. 19 වන සංශෝධනය අනුව ජනාධිපතිවරයාගේ නිළ කාලය මොනයම් ආකාරයකින් හෝ අඩු නොවන බව ද ඊළඟ මහ මැතිවරණය ජනාධිපතිගේ නායකත්වය යටතේ පවත්වන බව ද අමත්‍යවරයා වැඩිදුරටත් පැවසීය. මෙම මාධ්‍ය හමුවට සහභාගි වු පාර්ලිමේන්තු මන්ත්‍රී ඩිලාන් පෙරේරා මහතා කියා සිටියේ, ජනාධිපතිවරයාට උඩින් දිස්ත්‍රික්ක මට්ටමින් ඡන්දය ලබා ගත් සමහර පුද්ගලයන් බලතල පාවිච්චි කිරීමට යෑම තුළින් මේ වන විට රට තුළ ඇතිව තිබෙන බොහෝ ගැටළුන්ට හේතුව වී ඇති බවයි.", "URL": "https://sinhala.adaderana.lk/news.php?nid=69706", "Category": null, "Parent URL": null}