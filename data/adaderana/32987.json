{"Source": "Adaderana", "Timestamp": "April 4, 2013 09:33 am", "Headline": "අයිතිකරුවන් නැති කන්ටේනරයේ එතනෝල් 96% ක් ", "News Content": "ටිනර් බව සඳහන් කරමින් පසුගියදා මෙරටට ගෙන්වා තිබූ කන්ටේනර් 2 කේ ලීටර් 65000 න් 96% ම එතනෝල් බව අනාවරණය වී තිබේ. ඒ පිළිබඳව පරීක්ෂණ පැවැත්වු කාර්මික තාක්ෂණ ආයතනය ලබා දුන් වාර්තාවකින් මේ බව අනාවරණය වී ඇති බව කොළඹ මහේස්ත්‍රාත් අධිකරණය ඊයේ (03) දැනුම් දී සිටියේය. පසුගියදා මෙරටට ආනයනය කර තිබූ කන්ටේනර් 2 ක තිබී මෙම එතනෝල් තොගය සොයාගනු ලැබීය. අදාළ නඩුව ඊයේ කොළඹ මහේස්ත්‍රාත් අධිකරණයේ විභාගයට ගත් අතර එහිදී කොළඹ අතිරේක මහේස්ත්‍රාත් සඳුන් විතානගේ මහතා එම භාණ්ඩ ආනයනය කළ සැකකරු අප්‍රේල් 17 වන දින දක්වා රක්ෂිත බන්ධනාගාර ගත කිරීමට නියෝග කර තිබේ. මෙම එතනෝල් තොගයේ වටිනාකම රුපියල් තුන්කෝටි අසුහය ලක්ෂ අසූදහස් අනූහතරක් පමණ වන බව මෙහිදී අනාවරණය වී ඇත. පාදුක්ක ප්‍රදේශයේ කර්මාන්ත ආයතනයක නමින් ව්‍යාජ ලිපි ලේඛන හා තොරතුරු අනුව මෙම බහලුම් මෙරටට ගෙන්වා ඇති බව ශ්‍රී ලංකා රේගුව අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=32987", "Category": null, "Parent URL": null}