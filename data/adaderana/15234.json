{"Source": "Adaderana", "Timestamp": "April 3, 2011 08:38 am", "Headline": "ජී.එල් එංගලන්තයට තෙලබෙදයි", "News Content": "එංගලන්තයේ නිල සංචාරයක නිරත වන විදේශ කටයුතු අමාත්‍ය ජී.එල් පීරීස් මහතා එරට විපක්ෂයේ මන්ත්‍රීවරුන් හමු වී තිබේ. මහජන මන්ත්‍රී මණ්ඩල නිල නිවසේ පැවති එම හමුවේ දී අමාත්‍යවරයා සහ මන්ත්‍රීවරුන් අතර දීර්ඝ වශයෙන් සාකච්ඡා පැවති බව විදේශ කටයුතු අමාත්‍යාංශය ප්‍රකාශ කරයි. ශ්‍රී ලංකාවේ නවතම සංවර්ධන ක්‍රියාවලිය පිළිබඳව මෙහි දී අමාත්‍යවරයා විසින් පාර්ලිමේන්තු මන්ත්‍රීන් දැනුවත් කර තිබේ. උතුරු සහ නැගෙනහිර පළාත් වල පවතින සාධනීය තත්ත්වය පිළිබඳව ද මන්ත්‍රීවරුන් දැනුවත් කිරීමට එහි දී ජී.එල් පීරීස් අමාත්‍යවරයා කටයුතු කරනු ලැබූ බව සඳහන් වේ. මෙහි දී දෙරටේ ද්විපාර්ශවික සම්බන්ධතා ශක්තිමත් කර ගැනීම පිළිබඳව ද සාකච්ඡා වී තිබේ. මෙම සංචාරය තුළ දී අමාත්‍යවරයා එරට ප්‍රධාන පෙළේ මැතිඇමතිවරුන් රැසක් හමුවීමට නියමිත බව විදේශ කටයුතු අමාත්‍යාංශය ප්‍රකාශ කරයි. එංගලන්තයේ ආරක්ෂක ලේකම් ලියන් ෆොක්ස් මහතාව ද ජී.එල් පීරීස් අමාත්‍යවරයා විසින් මෙම සංචාරය තුළ දී හමුවීමට නියමිතව ඇත.", "URL": "https://sinhala.adaderana.lk/news.php?nid=15234", "Category": null, "Parent URL": null}