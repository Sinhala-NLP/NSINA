{"Source": "Adaderana", "Timestamp": "September 2, 2017 04:39 pm", "Headline": " ඇඩම්සන් මෙනවිය නාවික හමුදාපති හමුවෙයි", "News Content": "ඔස්ට්‍රේලියානු විදේශ කටයුතු හා වෙළෙඳ දෙපාර්තමේන්තුවේ ලේකම් ෆ්රාන්ස් ඇඩම්සන් මෙනවිය නාවික හමුදාපති වයිස් අද්මිරාල් ට්‍රැවිස් සින්නයියා මහතා හමුවී තිබේ. නාවික හමුදා මූලස්ථානයේදී එම හමුව පැවැති බව නාවික හමුදා මාධ්‍ය අංශය සඳහන් කළේය. නාවික හමුදා මූලස්ථානය වෙත පැමිණි ඔස්ට්‍රේලියානු විදේශ කටයුතු හා වෙළෙඳ දෙපාර්තමේන්තුවේ ලේකම් ෆ්රාන්ස් ඇඩම්සන් මෙනවිය නාවික හමුදා විශේෂ සම්මාන ආචාර මුරයකින් එහිදී පිළිගෙන තිබේ. නව නාවික හමුදාපති ලෙස පත්වීම පිළිබඳ වයිස් අද්මිරාල් ට්‍රැවිස් සින්නයියා මහතා වෙත සුබ පැතුම් එක් කළ ෆ්රාන්ස් ඇඩම්සන් මෙනවිය ද්වීපාර්ශ්වික වශයෙන් වැදගත් කරුණු කිහිපයක් සම්බන්ධයෙන් නාවික හමුදාපතිවරයා සමඟ සාකච්ඡා කර ඇති බව සඳහන්ය. මෙම අවස්ථාවට ශ්‍රී ලංකාවේ ඔස්ට්‍රේලියාවේ මහ කොමසාරිස් බ්‍රයිස් හචිසන් මහතා ද සහභාගී වූ බව නාවික හමුදා මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=77029", "Category": null, "Parent URL": null}