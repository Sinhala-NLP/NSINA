{"Source": "Adaderana", "Timestamp": "March 5, 2011 04:46 pm", "Headline": "කැටගොඩ 8 වනදා ෆොන්සේකාගේ අසුනට දිවුරුම් දෙයි", "News Content": "සරත් ෆොන්සේකා මහතාගෙන් පුරප්පාඩු වූ ප්‍රජාතන්ත්‍රවාදී ජාතික සන්ධාන පාර්ලිමේන්තු ධුරය ජයන්ත කැටගොඩ මහතා විසින් බාරගත යුතු බවට එම සන්ධානය විසින් ඒකමතික තීරණයට එළඹ තිබිණි. ඒ අනුව මාර්තු 08 වන දින ජයන්ත කැටගොඩ මහතා පාර්ලිමේන්තුවේදී කතානායකවරයා ඉදිරියේ මන්ත්‍රීවරයෙකු ලෙස දිවුරුම්දීමට නියමිත බව එම සන්ධානයේ පාර්ලිමේන්තු මන්ත්‍රී ටිරාන් අලස් මහතා පවසයි ප්‍රජාතන්ත්‍රවාදී ජාතික සන්ධාන‍යේ විධායක සභාව විසින් මෙම තීරණයට එළඹි බව ඒ මහතා සඳහන් කරයි. සරත් ෆොන්සේකා මහතාගේ මන්ත්‍රී ධුරය අහෝසිවීමෙන් අනතුරුව මැතිවරණ කොමසාරිස්වරයා විසින් අදාළ මන්ත්‍රී ධුරය සඳහා ප්‍රජාතන්ත්‍රවාදී ජාතික සන්ධාන මනාප ලැයිස්තුවේ ෆොන්සේකා මහතාට පසුව සිටි ලක්ෂ්මන් නිපුණආරච්චි මහතාගේ නම ගැසට් කරනු ලැබිණි. නමුත් ඔහු විසින් එම ධුරය බාරගැනීම ප්‍රතික්ෂේප කළ අතර මාස පසුව ඒ සඳහා ජයන්ත කැටගොඩ මහතාගේ නම ප්‍රකාශයට පත්විය. ජයන්ත කැටගොඩ මහතා ද එම පාර්ලිමේන්තු මන්ත්‍රී ධුරය බාරගැනීම ප්‍රතික්ෂේප කළ ද ඔහු එම ධුරය බාරගත යුතු බවට ප්‍රජාතන්ත්‍රවාදී ජාතික සන්ධානය මෙසේ ඒකමතික තීරණයකට පැමිණි බව අලස් මහතා සඳහන් කරයි. කෙසේවෙතත් තවමත් අදාළ මන්ත්‍රී ධුරය සරත් ෆොන්සේකා මහතාට හිමිවිය යුතුය යන මතයෙහි සිය පක්ෂය සිටින බව ද ඔහු අවධාරණය කර සිටියේය.", "URL": "https://sinhala.adaderana.lk/news.php?nid=14635", "Category": null, "Parent URL": null}