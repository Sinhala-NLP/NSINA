{"Source": "Adaderana", "Timestamp": "December 8, 2016 12:19 pm", "Headline": " චෝදනා විතරයි - ඒ ගැන කවුරුත් කතා කරන්නේ නෑ", "News Content": "මේවන විට ලාංකිකයින් ලක්ෂ 15ක් පමණ විදේශ රැකියාවල නිරතව සිටින බව විදේශ රැකියා ඇමතිනි තලතා අතුකෝරාළ මහත්මිය පවසයි.ඉන් ලක්ෂ හත හමාරක පමණ සංඛ්‍යාවක් විදෙස් ගතව ඇත්තේ සිය දරුවන්ගේ අධ්‍යාපනික කටයුතු වෙනුවෙන් බවත්, ඒ අනූව එම දරුවන්ගෙන් විශාල පිරිසකට ශිෂ්‍යත්ව ලබාදී ඇති බවත්, ඇය කියයි.එලෙස විදෙස් ගතව සේවය කරන ලාංකිකයින්ගේ දරුවන් ශිෂ්‍යත්වය, සාමාන්‍ය පෙළ හා උසස් පෙළ විභාග සමත් වූ පසු ඔවුන්ගේ වැඩිදුර අධ්‍යාපන කටයුතු සඳහා රජය විශාල මුදලක් වැය කරන බව ඇය පෙන්වාදෙයි.විගමනික ශ්‍රමිකයින්ගේ දූ දරුවන් සඳහා ‍අරලියගහ මන්දිරයේදී අද පැවැති ශිෂ්‍යත්ව වැඩසටහනකට එක්වෙමින් ඇය මේ බව අනාවරණය කළාය.ජනපති මෛත්‍රිපාල සිරිසේන මහතාගේ ප්‍රධානත්වයෙන් පැවැති මෙම වැඩසටහනට අගමැති රනිල් වික්‍රමසිංහ මහතා ඇතුළු පිරිසක් එක්ව සිටියහ.මරණ දඬුවම නියම වූ රිසානා නාෆික් ඉන් මුදා ගැනීමට ඉකුත් ආණ්ඩුව අසමත් වූ බවත්, එසේ මරණ දඬුවම නියම වූ තවත් කාන්තාවක් බේරාගැනීමට වත්මන් ආණ්ඩුව සමත් වූ බවත්, තමාට ‍චෝදනා නගන පිරිස් ඒ ගැන කතා නොකරන බවත්, ඇමතිවරිය එහිදී වැඩිදුරටත් පෙන්වාදුන්නාය.විදෙස් ගත ශ්‍රමිකයින් ලංකාවේ ආර්ථිකය වෙනුවෙන් සිදුකරන මෙහෙවරත්, ඔවුන්ගේ ළමුන් අධ්‍යාපන ක්ෂේත්‍රයේ ඉදිරියටම යාමේ අවශ්‍යතාවයත් එහිදී ජනාධිපතිවරයා මෙන්ම අගමැතිවරයා ද උත්සව සභාව අමතමින් පෙන්වාදෙන ලදී.", "URL": "https://sinhala.adaderana.lk/news.php?nid=66840", "Category": null, "Parent URL": null}