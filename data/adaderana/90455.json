{"Source": "Adaderana", "Timestamp": "June 6, 2018 04:27 pm", "Headline": "පක්ෂ දෙක එකට එකුවෙලා යනවා හැර වෙන වැඩපිළිවෙලක් නෑ", "News Content": "දින සියයේ වැඩපිළිවල නිර්මාණය කළේ සිවිල් සංවිධාන කථිකාචාර්වරු ඇතුලු පිරිසක් මෙන්ම ඒ සඳහා තමන්ද දයකත්වය ලබාදුන් බව සම කැබිනට් මාධ්‍ය ප්‍රකාශක අමාත්‍ය රාජිත සේනාරත්න මහතා පවසයි. අද (06) කැබිනට් තීරණ දැනුම්දීමේ ප්‍රවෘත්ති සාකච්ඡාවට එක්වෙමින් අමාත්‍යවරයා මේ බව ප්‍රකාශ කළේය. ශ්‍රී ලංකා නිදහස් පක්ෂය හා එක්සත් ජාතික පක්ෂය එක්ව යනවා හැර වෙනත් කිසිඳු වැඩපිළිවෙලක් නොමැති බවද අමාත්‍යවරයා ප්‍රකාශ කළේය. බලය ලබාගතහොත් පමණක් අපගේ වැඩපිළිවෙල ක්‍රියාත්මක කළ හැකි බවත් එසේ නොමැති වුවහොත් හැමදාම වේදිකා සරසමින් අනෙකාව විවේචනය කරමින් සිටිය හැකි බව අමාත්‍ය රාජිත සේනාරත්න මහතා පැවසීය. 2020 දක්වා වත්මන් ආණ්ඩුව කටයුතු කරන බව අමාත්‍යවරයා පැවසීය. නියෝජ්‍ය කතානායකවරයා තේරීම සම්බන්ධයෙන් මෙම මාධ්‍යහමුවේදී මාධ්‍යෙව්දීන් අමාත්‍යවරයාගෙන් ප්‍රශ්න කර සිටියේය. එහිදී අමාත්‍යවරයා ප්‍රකාශ කළේ ශ්‍රී ලංකා නිදහස් පක්ෂය හා එක්සත් ජාතික පක්ෂය අතර ඇති ගිවිසුම අනුව නියෝජ්‍ය කතානායක ධූරය ශ්‍රී ලංකා නිදහස් පක්ෂයට හිමිවිය යුතු වුවත් නියෝජ්‍ය කතානායක ධූරය සඳහා දෙදෙනෙක් ඉදිරිපත්වීම හේතුවෙන් ඡන්දයක් මඟින් එම තෝරාපත්කර ගැනීම සිදුකළ බවයි. නියෝජ්‍ය කතානායක ධූරය සඳහා ශ්‍රී ලංකා නිදහස් පක්ෂයෙන් අංගජන් රාමනාදන් මහතා ඉදිරිපත් කළ බවත් ඒ සඳහා දෙමළ ජාතික සන්ධානය දැඩිව විරෝධය දක්වා සිටි බවත් ඒ අනුව ශ්‍රී ලංකා නිදහස් පක්ෂයෙන් ඉදිරිපත් කිරීම සඳහා කිසිඳු පුද්ගලයෙකු නොමැති නිසා පාර්ලිමේන්තුවට අවශ්‍ය ආකාරයට තෝරාපත් කර ගැනීම සිදුකරන ලෙස ජනාධිපතිවරයාද දන්වා සිටි බව අමාත්‍යවරයා ප්‍රකාශ කළේය. පසුව සුදර්ශනී ප්‍රනාන්දු පුල්ලේ මහත්මියගේ නම යෝජනා වූ බවත් ඒ අනුව දෙදෙනෙක් ඉදිරිපත්වීම නිසා රහස් ඡන්දයක් පැවති බව අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=90455", "Category": null, "Parent URL": null}