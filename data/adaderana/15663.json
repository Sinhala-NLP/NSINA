{"Source": "Adaderana", "Timestamp": "April 24, 2011 08:54 am", "Headline": "සරසවි ඇදුරන්ගේ වැටුප් වැඩිකිරීමට එ.ජා.පය මැදිහත්වෙයි", "News Content": "විශ්ව විද්‍යාල ආචාර්යවරුන්ගේ වැටුප් ගැටලුවට විසඳුම් සෙවීමේ අරමුණින් තම පක්ෂය විශේෂ කමිටුවක් පිහිටුවීමට තීරණය කළ බව එක්සත් ජාතික පක්ෂ පාර්ලිමේන්තු මන්ත්‍රී කබීර් හෂීම් මහතා පවසයි. ආණ්ඩුව අවස්ථා ගණනාවක දිම විශ්ව විද්‍යාල ආචාර්යවරුන්ගේ වැටුප් ගැටලුවට විසඳුම් සෙවීම මගහැරි බව ඔහු සඳහන් කරයි. විශ්ව විද්‍යාල ආචාර්යවරුන්ගේ වැටුප් ගැටලුව සම්බන්ධයෙන් සොයාබැලීමට ඊයේ දිනයේ දී විපක්ෂ නායකවරයා විසින් පාර්ලිමේන්තු මන්ත්‍රීවරුන් තිදෙනෙකුගෙන් යුත් කමිටුවක් පත් කරනු ලැබිණි.. ලෝකයේ වෙනත් රටවලට සාපේක්ෂව විශ්ව විද්‍යාල ආචාර්යවරුන්ට අඩුම වැටුප් හිමිවන රට ශ්‍රී ලංකාව වන බවත්, ගිය වසරේ හෝ මොවුන්ට වැටුප් වැඩි කිරීමක් නොකළ බවත් කබීර් මන්ත්‍රීවරයා කියා සිටියේය. එක්සත් ජාතික පක්ෂය ගනු ලැබූ මෙම ක්‍රියාමාර්ගය සම්බන්ධයෙන් තම සංගමය සතුට පළ කරන බවත් එළඹෙන 28 වැනි දින රැස්වන විධායක කමිටුවේ දී මේ සම්බන්ධයෙන් සාකච්ඡා කිරීමට බලාපොරොත්තු වන බවත් විශ්ව විද්‍යාල ආචාර්යවරුන්ගේ සමිති සම්මේලනයේ සභාපති මහාචාර්ය නිර්මාල් රංජිත් දේවසිරි මහතා ප්‍රකාශ කළේය.. මේ අතර පසුගිය අයවැයෙන් විශ්ව විද්‍යාල ආචාර්යවරුන්ගේ වැඩි වූ වැටුප් ක්‍රියාත්මක කිරිමට අදාළ තවත් චක්‍රලේඛයක් හෙට දිනයේ නිකුත් කරන බව උසස් අධ්‍යාපන අමාත්‍යාංශ ලේකම් ආචාර්ය සුනිල් ජයන්ත නවරත්න මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=15663", "Category": null, "Parent URL": null}