{"Source": "Adaderana", "Timestamp": "April 23, 2013 02:59 pm", "Headline": "විදුලි බිලේ සැර පාර්ලිමේන්තුවටත් වදියි - හෙට 1 දක්වා කල් තැබෙයි", "News Content": "පාර්ලිමේන්තුව හෙට (24) පස්වරු 1.00 දක්වා කල් තැබීමට තීරණය කළ බව කතානායක චමල් රාජක්ෂ මහතා දැනුම් දී තිබේ. විදුලි ගාස්තුව ඉහළ නැංවීම සම්බන්ධයෙන් දෙපාර්ශවයේම මැති ඇමතිවරුන් අතර උණුසුම් වචන හුවමාරුවක් සිදුවීමත් සමග ‍කතානායකවරයා විසින් මේ බව පාර්ලිමේන්තුවට දැනුම් දුන් බව අද දෙරණ පාර්ලිමේන්තු වාර්තාකරු පවසයි. විදුලි ගාස්තුව ඉහළ නැංවීම සම්බන්ධයෙන් පාර්ලිමේන්තුවේ එක් දින විවාදයක් පැවැත්විය යුතු බව විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ජෝන් අමරතුංග මහතා සඳහන් කළේය. අසාධාරණ ලෙස විදුලි ගාස්තු ඉහළ නැංවීම පිළිබඳව විශේෂ ප්‍රකාශයක් කරමින් අද පාර්ලිමේන්තුවේ දී හෙතෙම මේ බව සඳහන් කර සිටියේය. විදුලි ගාස්තුව ඉහළ නැංවීම ආර්ථිකයේ සියලුම ක්ෂේත්‍රයන්ට තර්ජනයක් බවත් එබැවින් ඒ පිළිබඳ විශේෂ අවධානය යොමු කළ යුතුව ඇති බවත් මන්ත්‍රීවරයා පෙන්වාදෙයි. මේ අවස්ථාවේ දී එකී ප්‍රකාශයට ප්‍රතිචාර දක්වමින් විදුලි බල හා බලශක්ති ඇමතිනී පවිත්‍රා වන්නිආරච්චි මහත්මිය පවසා සිටියේ දීර්ඝ කාලීනව සිතා බැලීමකින් පසුව මෙලෙස විදුලි ගාස්තුව සංශෝධනය කළ බවය. එමෙන්ම විදුලි ගාස්තුව ලෙස රුපියල් 320 ක මුදලක් ගෙවීමට හැකියාව පවතින බව ග්‍රාමීය ප්‍රදේශවාසීන් ඉලක්ක කරගෙන විශ්ව විද්‍යාල සිසුන් යොදවා කරනු ලැබූ සමීක්ෂණයකින් අනතුරුව අනාවරණය කර ගත් බවද ඇමතිවරිය එහිදී සඳහන් කළාය. කෙසේ වෙතත් විදුලි ගාස්තුව ඉහළ නැංවීම සම්බන්ධයෙන් පාර්ලිමේන්තුවේ එක් දින විවාදයක් ලබාගන්නේද යන්න පිළිබඳ පක්ෂ නායක රැස්වීමේ දී සාකච්ඡා කර දැනුම් දෙන බව සභානායක නිමල් සිරිපාල ද සිල්වා අමාත්‍යවරයා පැවසීය.", "URL": "https://sinhala.adaderana.lk/news.php?nid=33508", "Category": null, "Parent URL": null}