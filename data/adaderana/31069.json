{"Source": "Adaderana", "Timestamp": "January 25, 2013 04:27 pm", "Headline": "එදා මම කොළඹ එනවිට මිනිස්සු මම දිහා අනේ අපොයි කියලා බැලුවා", "News Content": "තමන් හමුදා නිලධාරියෙකුව සිටි කාලයේදී මුළු කාලයම ගත කළේ උතුරු නැගෙනහිර බවත් ඒ කාලයේදී තිබු සෑම ක්‍රියාන්විතයකටම තමන් සම්බන්ධ වූ බවත් ආරක්ෂක ලේකම් ගෝඨාභය රාජපක්ෂ මහතා පවසයි. තමන් හමුදාවට බැඳි 20 වසරක් සේවය කළ බවද හමුදාවට බැඳුණේ තරුණ වියේදී බවද ඔහු කියයි. යුද හමුදාවට බැඳුණු දිනයේ සිට මියයන තෙක්ම මම සෙබළෙක් ලෙස සිතන්නේ යැයිද ආරක්ෂක ලේකම්වරයා පවසයි. උතුරු නැගෙනහිර රාජකාරී කරන අතරතුර නිවාඩුවට කොළඹ පැමිණි සෑම අවස්ථාවකදීම ඇතැමුන් තමන්ගේ මුහුණ දෙස බැලුවේ “අනේ අපොයි” කියා වැනි හැඟීමකින් බවද ඔහු කියයි. මරණයට යොමු වු පුද්ගලයෙක් දෙස බලන ආකාරයෙන් ඔවුන් එකල බැලු බවත් ජනතාව තුළ එදා එතරම් විශ්වාසයක් තිබුණේ නැති බවත් ආරක්ෂක ලේකම්වරයා සඳහන් කරයි. කෙසේ වෙතත් එකල අප වෘත්තීයමය ලෙස ධෛර්යමත්ව මේ ත්‍රස්තවාදයට මුහුණදෙන විට මුළු රටම අප හා එක් වු බවද ‍ගෝඨාභය රාජපක්ෂ මහතා පෙන්වාදෙයි. එසේම යුද්ධය ගැන කතා කරන විට කවුරුත් කතා කරන්නේ ත්‍රිවිද හමුදාව ගැන බවත් ඒ වගේ තත්ත්වයක් අද වන විට පොලිස් සේවයට ද ලැබී ඇති බවත් ඔහු පවසයි. යුද්ධය අවසාන වු පසු සාමකාමි වාතාවරණයක් ඇති කල්හි සියලූම නීති රීති ලිහිල් කළ බවත් ඒ අනුව හදිසි නීතිය ද ඉවත් කළ බවත් ඔහු පෙන්වාදෙයි. ඒ අනුව නීතිය හා සාමය ආරක්ෂා කිරීමේ සම්පූර්ණ වගකීම පොලීසියට පැවරෙන්නේ යැයි ද ආරක්ෂක ලේකම්වරයා කියයි. අද මුළු රටම බලා සිටි‍න්නේ මේ රටේ නීතිය හා සාමය නිසි අයුරින් ඉදිරියටම යාවි කියා යැයිද ගෝඨාභය රාජපක්ෂ මහතා මහරගම තරුණ සේවා සභාවේදී අද (25) පෙවරුවේ පැවැති පොලිස් නිලධාරීන්ගේ චිත්ත ධෛර්යය වර්ධනය කිරීම වෙනුවෙන් සංවිධානය කෙරෙන වැඩසටහන් මාලාවේ 26 වැනි වැඩසටහන අමතමින් පැවසීය.", "URL": "https://sinhala.adaderana.lk/news.php?nid=31069", "Category": null, "Parent URL": null}