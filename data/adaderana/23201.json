{"Source": "Adaderana", "Timestamp": "March 31, 2012 05:00 pm", "Headline": "අපිට මානව හිමිකම් කියාදෙන්නේ ඒවා වචනවලට පමණක් සීමාකළ අයයි", "News Content": "බුදුදහම වැළඳගත් දා පටන් මානව අයිතීන් පුරුදු පුහුණ කළ අපේ රටට අද මානව හිමිකම් කියාදෙන්නේ ඒවා වචනවලට පමණක් සීමාකළ අය බව ජනාධිපති මහින්ද රාජපක්ෂ මහතා පවසයි. මානව අයිතීන් සැබවින්ම උල්ලංඝණය කරමින් සිටින්නේ කවුරුන්ද යන්න ප්‍රශ්න කළ යුතු බවත් වීදුරු ගෙවල්වල සිටින්නන් අනෙක් අයට ගල් නොගැසිය යුතු බවත් ජනාධිපතිවරයා පෙන්වාදෙයි. ජනාධිපති මහින්ද රාජපක්ෂ මහතා මේ අදහස් පළ කළේ බලංගොඩ ආනන්ද මෛත්‍රී මධ්‍ය මහා විද්‍යාලයේ ශ්‍රවණාගාර ගොඩනැගිල්ල සිසු අයිතිය සඳහා පැවති උත්සවයකට අද(31) එක්වෙමිනි. මානව හිමිකම් උල්ලංඝණය කරන වහල් සේවය අපේ ඉතිහාසයේ කොතනකවත් නොපැවති බව ද ජනාධිපතිවරයා එහිදී සිහිපත් කළේය. අතීත රජවරුන් රුවන්වැලි මහා සෑය, ලෝවාමහාපාය වැනි දැවැන්ත ඉදිකිරීම් සිදුකළේ කිසිදිනෙකවත් වහලුන් සේවයේ‍ යොදාගනිමින් නොවන බව ජනාධිපතිවරයා පෙන්වාදුන්නේය. වසර 30 ක යුද්ධයෙන් පසු අද සිදුකෙරෙමින් පවතින සංවර්ධන ක්‍රියාවලියට සාපේක්ෂව දරුවන්ගේ සංවර්ධනය කෙරෙහි ද අවධානය යොමු කළ යුතු බවත් අද රට මුහුණ පාන ගැටලු අනාගත දරුවන්ට හිමි නොවිය යුතු බවත් මහින්ද රාජපක්ෂ ජනාධිපතිවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23201", "Category": null, "Parent URL": null}