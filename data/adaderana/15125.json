{"Source": "Adaderana", "Timestamp": "March 28, 2011 12:43 pm", "Headline": "සේනක ද සිල්වා ඇප මත මුදාහැරීමට නියෝගයක් ", "News Content": "යුද හමුදාවෙන් පලාගිය සෙබළුන් සේවයේ යෙදවීමේ චෝදනාව මත රිමාන්ඩ් භාරයේ පසුවූ හිටපු යුද හමුදාපති සරත් ෆොන්සේකා මහතාගේ ලේකම් වශයෙන් කටයුතු කළ කපිතාන් සේනක ද සිල්වා මහතා ඇප මත මුදාහැරීමට අභියාචානාධිකරණය නියෝග කර තිබේ. මෙම ඇප ඉල්ලීමට තමන් විරුද්ධ නොවන බව සේනක ද සිල්වා මහතා වෙනුවෙන් ඉදිරිපත්ව තිබූ ඇප අයදුම්පත කැඳවූ අවස්ථාවේදී රජයේ නීතිඥවරයා සඳහන් කර සිටියේය. ඒ අනුව රුපියල් ලක්ෂයක මුදල් ඇපයක් නියම කළ අධිකරණය සැකකරුට රටින් පිටවීම තහනම් කරනු ලැබීය. එමෙන්ම සැකකරුගේ විදේශ ගමන් බලපත්‍රය අධිකරණයට බාරදිය යුතු බව නියෝග කළ අභියාචනාධිකරණය සෑම මසකම අවසන් ඉරු දින රහස් පොලිසියේ ස්ථානාධිපතිවරයා වෙත වාර්තා කළ යුතු බව නියෝග කර ඇත. ඒ අනුව අදාළ ඇප නියෝගය සුදුසු පියවර ගැනීම සඳහා මහාධිකරණය වෙත යොමුකරන ලෙස අභියාචනාධිකරණ විනිසුරුවරුන් නියෝග කරනු ලැබීය. පසුගිය ජනාධිපතිවරණ සමයෙහි සරත් ෆොන්සේකා මහතාගේ සහය සඳහා යුද හමුදාවෙන් පලාගිය සෙබළුන් සේවයේ යෙදවීමේ චෝදනාව මත රහස් පොලිසිය මගින් අත්අඩංගුවට ගෙන සේනක ද සිල්වා මහතා රිමාන්ඩ් භාරයට පත්කර තිබිණි.", "URL": "https://sinhala.adaderana.lk/news.php?nid=15125", "Category": null, "Parent URL": null}