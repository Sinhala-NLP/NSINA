{"Source": "Adaderana", "Timestamp": "July 21, 2010 02:47 pm", "Headline": "ඔළු මාරුවක්,මූණු මාරුවක් ඕනෑ", "News Content": "ඔළු මාරුවක් හෝ මූණු මාරුවක් සිදුනොවුණොත් එක්සත් ජාතික පක්ෂයටත් සම සමාජ පක්ෂයට සිදුවූ දේම සිදුවීම වැළැක්විය නොහැකි බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. පක්ෂයට අලුත් ව්‍යවස්ථාවක් ගෙන ආවොත් හෝ පක්ෂ ව්‍යවස්ථාවට කෑල්ලක් එකතු කළොත් හෝ ප්‍රශ්නය විසඳෙන බව පක්ෂයේ ඇතැමුන් විශ්වාස කරන බව හෙතෙම කියා සිටියේය. නිකම්ම නිකම් ලියැවිල්ලක් ගෙනත් කෘත්‍යාධිකාරි මණ්ඩලයේ අනුමැතිය ලබා ගැනීමක් ගමේ ජනතාව අපේක්ෂා නොකරන බව කුරුණෑගල ප්‍රදේශයේ පැවති ජන හමුවකට සහභාගී වෙමින් ජයසේකර මහතා පෙන්වා දුන්නේය. ජනතාව අපේක්ෂා කරන්නේ පක්ෂ නායකත්වයේ වෙනසක් බවත්,ගමට ගෙන යන්නට වැඩ පිළිවෙළක් බවත් මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9753", "Category": null, "Parent URL": null}