{"Source": "Adaderana", "Timestamp": "July 5, 2016 01:01 pm", "Headline": " ශක්‍යතා වාර්තාවෙන් පසු ගල ඉවත් කරනවා", "News Content": "දෙහිවල මුහුදු තීරයේ ධීවරයින්ට බාධාවක්ව පවතින ගල් පර්වතය ඉවත් කිරීම හා දියකඩනය ඉදිකිරීම පරිසර ශක්‍යතා අධ්‍යයන වාර්තාව ලද වහාම ක්‍රියාත්මක කරන බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි.දෙහිවල වෙරළට ආසන්නව මුහුදේ පිහිටා තිබෙන කළුගල් හේතුවෙන් එහි ධීවර කටයුතු සිදුකිරීමේ දී ගැටළුවලට මුහුණදීමට සිදුවන බව පවසමින් ධීවරයින් පිරිසක් ඊයේ(05) මුහුදුබඩ දුම්රිය මාර්ගය හරස් කරමින් විරෝධතාවයක නිරත වුණි.මෙම ගල් පර්වතයේ බෝට්ටු කිහිපයක් ගැටීම හේතුවෙන් ධීවර කාර්මිකයින් කිහිපදෙනෙක් මේ වන විටත් ජීවිතක්ෂයට පත්ව ඇති බව විරෝධතාවයේ නිරත ධීවරයින් චෝදනා කරයි.මේ සම්බන්ධයෙන් මහින්ද අමරවීර අමාත්‍යවරයාගේ අවධානය යොමුව ඇති බව ධීවර හා ජලජ සම්පත් සංවර්ධන අමාත්‍යාංශය පවසයි.කෙසේවෙතත් රළ වේගය පාලනය කිරීම සඳහා ස්වභාවික බාධකයක් සේ පවතින මෙම ගල් පර්වතය ඉවත් කළහොත් වෙරළ ඛාදනය ශීඝ්‍ර වී ධීවර නිවාස මුහුදට ගසාගෙන යාමට ඉඩ පවතින බැවින් මේ පිළිබඳව සොයා බලා පරිසර ශඛ්‍යතා වාර්තාවක් ලබාදෙන ලෙස ද අමාත්‍යවරයා නිලධාරීන්ට උපදෙස් ලබා දී තිබේ.මෙම ශක්‍යතා අධ්‍යයන වාර්තාව ලැබීමෙන් අනතුරුව අදාළ ගල ඉවත් කිරීමටත් ගල් වැටියක් දවා රළ වේගය පාලනය කර අවශ්‍ය ඉදිරි කටයුතු සිදුකිරීමට සැළසුම් කර ඇති බවත් අමාත්‍යවරයා පවසයි.", "URL": "https://sinhala.adaderana.lk/news.php?nid=61790", "Category": null, "Parent URL": null}