{"Source": "Adaderana", "Timestamp": "September 13, 2018 08:39 pm", "Headline": "20ට එරෙහි පෙත්සම් විභාගය හෙටට කල්යයි", "News Content": "ජනතා විමුක්ති පෙරමුණ මඟින් පාර්ලිමේන්තුවට ඉදිරිපත් කර තිබෙන ආණ්ඩුක්‍රම ව්‍යවස්ථාවෙ විසි වන සංශෝධන යෝජනාවට එරෙහිව ඉදිරිපත් කර තිබු පෙත්සම් පිළිබඳ වැඩිදුර විභාගය හෙට දිනට කල් දැමුණි. අදාළ පෙත්සම් අද(13) සිසිර ද ආබෘ, ප්‍රසන්න ජයවර්ධන සහ මුර්දු ප්‍රනාන්දු යන මහත්ම මහත්මීන්ගේ සමන්විත විනිසුරු මඩුල්ලක් හමුවේ විභාගයට ගත්තේය. එහිදී පූජ්‍ය ඇල්ලේ ගුණවංශ හිමියන් ඇතුළු පාර්ශව කිහිපයක් වෙනුවෙන් අදාළ මන්ත්‍රී යෝජනාවට සම්බන්ධයෙන් කරුණු පත්කළේය. එම පාර්ශව වලට සම්බන්ධ නීතිඥවරු අධිකරණය හමුවේ කියා සිටියේ විධායක ජනාධිපති ධුරය අහෝසි කිරීමට යෝජනා කෙරෙන අදාළ පෞද්ගලික මන්ත්‍රී යෝජනාව සම්මත කිරීමට අවශ්‍ය නම් එය පාර්ලිමේන්තුවේ තුනෙන්දෙකක බහුතර ඡන්දයකින් සහ ජනමත විචාරණයකින් එය අනුමත විය යුතු බවයි. අනතුරුව පෙත්සම් පිළිබඳ වැඩිදුර විභාගය හෙට දිනට කල් තැබුණු අතර හෙට දින නීතිපතිවරයා සහ තවත් පාර්ශව කිහිපයක් අධිකරණය හමුවේ කරුණු දැක්වීමට නියමිතව තිබේ.", "URL": "https://sinhala.adaderana.lk/news.php?nid=96062", "Category": null, "Parent URL": null}