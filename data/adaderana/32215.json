{"Source": "Adaderana", "Timestamp": "March 8, 2013 10:52 am", "Headline": "රක්ෂිතයේ කළුගල් කැඩූ 10ක් මාට්ටු", "News Content": "පුත්තලම ඉහළ පුලියන්කුලම යෝජිත රක්ෂිතය තුළ බලපත්‍ර රහිතව පවත්වා ගෙන ගිය කළු ගල් කැඩීමේ වැඩපළක් වටලා ඇති විශේෂ කාර්ය බලකායේ සහ සාලිය වැව පොලීසියේ නිලධාරීන් එම ස්ථානයේ තිබී පුපුරණ ද්‍රව්‍ය තොගයක්, ටිපර් රථ 04 ක් සමග සැකකරුවන් 10 දෙනෙකු අත්අඩංගුවට ගෙන තිබේ. ඊයේ සවස මෙම වැටලීම සිදු කර ඇතැයි අප වාර්තාකරු පවසයි. වැටලීම සිදුකරන විට එම ස්ථානයේ කළු ගල් කඩමින් සිට ඇත. මෙම කළු ගල් වැඩපළේ තිබී ජෙලග්නයිට් කූරු 04 ක්, රතිඤ්ඤා කරල් 24 ක්, ඇමෝනියා කිලෝ ග්‍රෑම් 04 යි ග්‍රෑම් 545 ක්, වෙඩි බෙහෙත් ග්‍රෑම් 20 ක්, අඩි 32ක් දිග වෙඩි බෙහෙත් අඩංගු නූල් 02 ක්, අඩි 04 බැගින් දිග ඇලුමිනියම් බට 04 ක්ද පොලිස් බාරයට ගෙන තිබේ. කළු ගල් ප්‍රවාහනය කිරීම සඳහා පැමිණ තිබු ටිපර් රථ 04 ක්ද, එම රථවල රියදුරන් 04 දෙනෙක්ද, කළු ගල් වැඩපළේ සේවය කළ සේවකයින් 05 දෙනෙකු සහ කළු ගල් වැඩපළ පවත්වා ගෙන ගිය පුද්ගලයාද අත්අඩංගුවට ගැනීමට පොලීසිය සහ විශේෂ කාර්ය බලකාය සමත්වී ඇත. මෙම කළු ගල් වැඩපළ පවත්වා ගෙන යාමට හෝ පුපුරණ ද්‍රව්‍ය ළග තබා ගැනීමට කළු ගල් වැඩපළ පවත්වා ගෙන ගිය අය නීතිමය අවසරයක් ලබා ගෙන නොතිබුණු බව මෙහිදී හෙළිවී තිබේ. අත්අඩංගුවට ගත් සැකකරුවන්, පුපුරණ ද්‍රව්‍ය සහ ටිපර් රථ පුත්තලම අධිකරණයට ඉදිරිපත් කිරීමට නියමිතය. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=32215", "Category": null, "Parent URL": null}