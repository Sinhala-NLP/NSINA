{"Source": "Adaderana", "Timestamp": "April 30, 2014 05:47 pm", "Headline": "ත්‍රස්තවාදය හෙළාදැකිය යුතුයි", "News Content": "කවරාකරයෙන් වුවද ක්‍රියාත්මක වන ත්‍රස්තවාදය හෙළාදැකිය යුතු බව ශ්‍රී ලංකාවත් බහරේනයත් අවධාරණය කරයි. බහරේනයේ නිල සංචාරයක නිරත වූ ජනාධිපති මහින්ද රාජපක්ෂ මහතා එරට නායකයින් හමුවී ඉකුත් දිනවල සාකච්ඡා පවත්වන ලදී. සාකච්ඡා අවසානයේ දෙපාර්ශවය විසින් ඒකාබද්ධ මාධ්‍ය නිවේදනයක් නිකුත් කරමින් මේ බව අවධාරණය කර තිබේ. ත්‍රස්තවාදය පරාජය කිරී‍ම සඳහා සහයෝගයෙන් කටයුතු කිරීම පිළිබඳව එම සාකච්ඡාවලදී දෙපාර්ශයේ නායකයින් අවධාරණය කර ඇත. ඒ සඳහා ද්වී පාර්ශ්වික මෙන්ම බහු පාර්ශ්වික වශයෙන් ද කටයුතු කිරීමේ අවශ්‍යතාවය ඔවුන් අවධාරණය කර තිබේ. ජනපති මහින්ද රාජපක්ෂ මහතාගේ බහරේන් සංචාරයේ ප්‍රතිඵලයක් ලෙස දෙරට අතර වෙළඳ, ආයෝජන, අධ්‍යාපන, ක්‍රීඩා සංස්කෘතික හා කලා යන අංශවලට අදාළව අවබෝධතා ගිවිසුම්වලට එළඹිණ. විශේෂයෙන් ආරක්ෂක ක්ෂේත්‍රයේ තොරතුරු හුවමාරුව, බුද්ධිමය හා ආරක්ෂක ඇගයීම් යන ක්ෂේත්‍ර සම්බන්ධයෙන් දෙපාර්ශවය අදහස් හුවමාරු කර ගෙන ඇත. එසේම මැදපෙරදිග,මධ්‍යම ආසියානු කලාපයේ මෙන්ම ජාත්‍යන්තර වශයෙන් ආරක්ෂාව හා සාමය ස්ථාපිත කිරීම සඳහා වන සංවාදයක අවශ්‍යතාවය ඔවුන් අවධාරණය කර තිබේ. ශ්‍රී ලංකාවත් බහරේනයෙත් ආර්ථිකමය සංවර්ධනය සඳහා ගත හැකි ක්‍රියාමාර්ග මෙන්ම නව ආයෝජන අවස්ථා පිළිබඳව ද දෙරටේ නායකයින් එම සාකච්ඡාවලදී අවධානය යොමුකර ඇති බව එම ඒකාබද්ධ නිවේදනයේ වැඩිදුරටත් සඳහන්ය‍.", "URL": "https://sinhala.adaderana.lk/news.php?nid=42894", "Category": null, "Parent URL": null}