{"Source": "Adaderana", "Timestamp": "July 3, 2013 03:57 pm", "Headline": "වන්දනාවේ ගිය රියදුරු සහ සහායක මින්නේරි වැවේ අතුරුදහන්", "News Content": "හෝමාගම ප්‍රදේශයෙන් වන්දනා ගමනක් ගිය බස් රථයක රියදුරු හා සහායකයා මින්නේරිය වැවේ ගිළී අතුරුදහන්වී තිබේ. අද දහවල් 2.00 ට පමණ මෙම සිදුවීම සිදුව ඇති බව පොලීසිය පවසයි. වන්දනා නඩය රැගත් බස් රථය ඊයේ දිනයේ අනුරාධපුර‍යට ගොස් ඇති අතර අද (03) පොළොන්නරුවට පැමිණ ඇති බව අද දෙරණ වාර්තාකරු පවසයි. එහිදී අද දහවල් සොමාවතිය වැඳ පුදා ගැනීමෙන් අනතුරුව මෙම පිරිස දිය නෑම සඳහා මින්නේරිය වැවට ගොස් ඇති බවත් , එහිදී වැවේ දිය නාමින් සිටියදී රියදුරු සහ සහායකයා දියේ ගිළී අතුරුදහන්ව ඇති බවත් අප වාර්තාකරු කියා සිටියි. රියදුරුගේ වයස අවුරුදු 31 ක් වන අතර සහායකයාගේ වයස අවුරුදු 22 ක් බවත් , මොවුන්ගේ සිරුරු සොයා මේවන විට පරීක්ෂණ ආරම්භ කර ඇති බවත් පොලීසිය පවසයි.", "URL": "https://sinhala.adaderana.lk/news.php?nid=35455", "Category": null, "Parent URL": null}