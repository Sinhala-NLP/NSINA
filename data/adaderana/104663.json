{"Source": "Adaderana", "Timestamp": "February 20, 2019 11:11 am", "Headline": "රිය අනතුරකින් පුද්ගලයෙක් මරුට-5කට තුවාල", "News Content": "බුත්තල-මොනරාගල ප්‍රධාන මාර්ගයේ බුත්තල මහගොඩයාය ප්‍රදේශයේ සිදු වූ අනතුරකින් එක් අයෙකු මියගොස් තවත් පස් දෙනෙකු බරපතළ තුවාල ලබා ඇති බව අද දෙරණ වාර්තාකරු පවසයි. අද (20) අළුයම 5.30 පමණ මෙම අනතුර සිදු ව ඇති බව වාර්තා වෙයි. සියඹලාව දේවාලයේ වන්දනාවේ ගිය මාළබේ ප්‍රදේශයේ පදිංචි පිරිසක් ගමන් ගත් කුඩා ලොරි රථයක් පුද්ගලික බස් රථයක ගැටීමෙන් මෙම අනතුර සිදු වී ඇති අතර අනතුරින් ලොරි රථයේ රියදුරු එම ස්ථානයේ දීම ජීවිතක්ෂයට පත් ව ඇති බව අප වාර්තාකරු පැවසීය. මෙලෙස මියගොස් ඇත්තේ මාළබේ ප්‍රදේශයේ පදිංචි 36 හැවිරිදි පුද්ගලයෙක් වන අතර තුවාල ලැබූ අනෙක් පස් දෙනා බුත්තල ප්‍රාදේශීය රෝහලට ඇතුළත් කිරීමෙන් අනතුරුව සිව් දෙනකු මොණරාගල මහ රෝහල වෙත මාරු කර යවා ඇති බව වාර්තා වෙයි. තුවාල ලබා රෝහල් ගත කර පිරිස අතරින් කිහිපදෙනකුගේ තත්ත්වය බරපතළ බව රෝහල් ආරංචි මාර්ග සදහන් කරයි. අනතුර සම්බන්ධයෙන් බස් රථ රියදුරු බුත්තල පොලීසිය විසින් අත්අඩංගුවට ගෙන ඇති අතර බුත්තල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=104663", "Category": null, "Parent URL": null}