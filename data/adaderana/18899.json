{"Source": "Adaderana", "Timestamp": "September 22, 2011 04:24 pm", "Headline": "ජනපතිගේ අමෙරිකානු සංචාරයේ දී මෙරටට හිතකර තීරණ රැසක්", "News Content": "ජනාධිපති මහින්ද රාජපක්ෂ මහතාගේ අමෙරිකානු සංචාරයේ දී ශ්‍රී ලංකාවට හිතකර තීරණ රැසකට එළඹීමට හැකිවූ බව විදේශ අමාත්‍ය මහාචාර්ය ජී.එල්. පීරිස් මහතා පවසයි. රාජ්‍ය නායකයින් බොහෝ දෙනෙකු හමුවී ශ්‍රී ලංකාව පිළිබඳව පැතිර තිබූ දුර්මත බොහොමයක් බැහැර කරවීමට සමත්වූ බව ඔහු සඳහන් කරයි. ජනාධිපතිවරයා විසින් පත්කර ඇති උගත් පාඩම් හා ප්‍රතිසන්ධාන කොමිසම් සභාවේ වාර්තාව නුදුරේ දී නිකුත් කෙ‍රෙන බවට එහිදී ජාත්‍යන්තර නායකයින් දැනුවත් කළ බව ජී.එල්. පීරිස් අමාත්‍යවරයා පෙන්වාදෙයි. මෙරට ජනවාර්ගික ගැටලුවට ස්ථිරසාර දේශපාලන විසඳුමක් ලබාදිම කෙරෙහි ද ශ්‍රී ලංකා රජයේ අවධානය යොමුව ඇති බවට එහිදී ජනාධිපතිවරයා‍ විසින් ජාත්‍යන්තර නායකයින් දැනුවත් කළ බව හෙතෙම සඳහන් කරයි.", "URL": "https://sinhala.adaderana.lk/news.php?nid=18899", "Category": null, "Parent URL": null}