{"Source": "Adaderana", "Timestamp": "December 10, 2016 01:35 pm", "Headline": "මහ මඟ අකල් මරණ 4ක්", "News Content": "කෑගල්ල - අවිස්සාවේල්ල ප්‍රධාන මාර්ගයේ කහටගස්තැන්න ප්‍රදේශයේදී සිදු වූ රිය අනතුරකින් පුද්ගලයින් දෙදෙනෙකු මියගොස් තිබේ.ත්‍රිරෝද රථයක් සහ ලොරි රථයක් එකිනෙක ගැටීමෙන් අනතුර සිදුව ඇත.අනතුරින් බරපතළ තුවාල ලැබූ ත්‍රිරෝද රථයේ ගමන් ගත් පුද්ගලයින් සිව් දෙනෙකු ප්‍රතිකාර සඳහා කරවනැල්ල රෝහලට ඇතුළත් කර තිබේ.එහිදී ඉන් පුද්ගලයින් දෙදෙනෙකු මියගොස් ඇති අතර බරපතළ තත්ත්වයේ පසු වූ තවත් පුද්ගලයෙකු වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා තිබේ.මියගොස් ඇත්තේ දෙහිඹිවිට සහ බොරලංකඩ යන ප්‍රදේශවල පදිංචි 38 සහ 58 හැවිරිදි පුද්ගලයින් දෙදෙනෙකි.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර රුවන්වැල්ල පොලිසිය මේ පිළිබඳ වැඩිදුර විමර්ශන සිදු කරයි.මේ අතර මාදම්පේ ප්‍රදේශයේදී සිදුවූ යතුරුපැදි අනතුරකින් තරුණයෙකු මියගොස් ඇත.යතුරුපැදියක් පැදිකරුට පාලනය කරගත නොහැකිව මාර්ගයෙන් ඉවතට පැන තාප්පයක ගැටීමෙන් අනතුර සිදුව ඇති බව වාර්තා වේ.අනතුරෙන් මියගොස් ඇත්තේ පුත්තලම, 3 කණුව ප්‍රදේශයේ පදිංචිව සිටි 18 හැවිරිදි තරුණයෙකි.පසුපැදිකරු ද තුවාල ලබා මාදම්පේ රෝහලට ඇතුළත් කර වැඩිදුර ප්‍රතිකාර සදහා හලාවත රෝහලට මාරු කර යවා ඇති අතර අනතුරින් සම්බන්ධයෙන් මාදම්පේ පොලීසිය වැඩිදුර විමර්ශන සිදුකරයි.මේ අතර පාදුක්ක, ලියන්වල දුම්රිය හරස් මාර්ගයේදී යතුරුපැදියක් දුම්රියක ගැටීමෙන් සිදු වූ අනතුරකින් කාන්තාවක මියගොස් තිබේ.කොළඹ කොටුව සිට අවිස්සාවේල්ල බලා ධාවනය වූ දුම්රියක යතුරුපැදියක් ගැටීමෙන් අනතුර සිදුව ඇති බව පොලිසිය පැවසුවේය.අනතුරින් බරපතළ තත්ත්වයෙන් පසු වූ යතුරුපැදිකරු සහ පසු පස ගමන් ගත් කාන්තාවක් ප්‍රතිකාර සඳහා හෝමාගම රෝහලට ඇතුළත් කිරීමෙන් පසු අදාළ කාන්තාව මියගොස් තිබේ.මියගොස් ඇත්තේ පාදුක්ක ප්‍ර දේශයේ පදිංචි 48 හැවිරිදි කාන්තාවකි.පාදුක්ක පොලිසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=66909", "Category": null, "Parent URL": null}