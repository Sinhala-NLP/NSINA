{"Source": "Adaderana", "Timestamp": "September 3, 2011 08:45 am", "Headline": "පුංචි ඡන්දයට අදාළ පූර්ව මැතිවරණ නීති විරෝධී ක්‍රියා කිහිපයක්", "News Content": "එළඹෙන පළාත් පාලන ආයතනවල ඡන්ද විමසීමට අදාළ පූර්ව මැතිවරණ නීති විරෝධී ක්‍රියා කිහිපයක් වාර්තා වන බව පැෆ්රල් සංවිධානය පවසයි. නීති විරෝධී පත්වීම් හා ස්ථාන මාරුවීම් ලබාදීම පිළිබඳව ද පැමිණිලි ලැබී ඇති බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. විශේෂයෙන් කොළඹ මහ නගර සභාව ආශ්‍රිතව මෙම සිද්ධීන් වාර්තා වී ඇති බව ඒ මහතා සඳහන් කළේය. එමෙන්ම පළාත් පාලන බල ප්‍රදේශ 23 ආශ්‍රිතවම නීති විරෝධී ප්‍රචාරණ කටයුතු පිළිබඳව වාර්තා වූ බව ඔහු පෙන්වාදුන්නේය. ආරම්භයේදීම පොලිසිය මේ සම්බන්ධව දැඩි ක්‍රියා මාර්ග අනුගමනය කළහොත් මෙම තත්ත්වය පාලනය කළ හැකි වනු ඇති බවට ද හෙට්ටිආරච්චි මහතා අවධාරණය කළේය. මේ අතර රාජ්‍ය නිලධාරීන්ට අමතරව වෙනත් වෘත්තීන්හි නිරත පුද්ගලයින් සඳහා‍ පූර්ව ඡන්ද භාවිත කිරීමේ හැකියාව ලබාදීම පිළිබඳව අවධානය යොමු කරන ලෙස මැතිවරණ කොමසාරිස්වරයා දේශපාලන පක්ෂ නියෝජිතයින්ගෙන් නැවත වරක් ඉල්ලා සිටි බව රෝහණ හෙට්ටිආරච්චි මහතා ප්‍රකාශ කළේය.", "URL": "https://sinhala.adaderana.lk/news.php?nid=18480", "Category": null, "Parent URL": null}