{"Source": "Adaderana", "Timestamp": "August 19, 2011 04:59 pm", "Headline": "චීන ජාතිකයින් පස්දෙනෙකුට මරණ දඬුවම නියම වෙයි", "News Content": "චීන ජාතිකයෙකු ඝාතනය කිරීමේ චෝදනාවට වරදකරු වූ තවත් චීන ජාතිකයින් පස්දෙනෙකුට කොළඹ මහාධිකරණය අද(19) මරණීය දණ්ඩනය නියම කර තිබේ. 2003 වසරේ දී චීන ජාතිකයෙකු පැහැරගෙන ගොස් ඝාතනය කර ඔහුගේ සිරුර මහනුවර ප්‍රදේශයේ බෑවුමකට දැමීමට උත්සාහ කිරීමේදී විත්තිකාර චීන ජාති‍කයින් දෙදෙනකු පොලිසිය විසින් අත්අඩංගුවට ගෙන තිබුණි. ඉන් අනතුරුව සිදුකළ පරීක්ෂණවල දී සෙසු විත්තිකරුවන් අත්අඩංගුවට ගෙන තිබුණි. නීතිපතිවරයා මගින් නඩු පැවරීමෙන් අනතුරුව දීර්ඝ නඩු විභාගයකින් පසු විත්තිකරුවන්ට මරණීය දණ්ඩනය නියම කරන බව මහාධිකරණ විනිසුරු සුනිල්‍ පෙරේරා මහතා විසින් අද දිනයේ තීන්දුව ප්‍රකාශ කරමින් සඳහන් කළේය. ඔවුන් අතරින් අධිකරණය මඟහැර සිටින විත්තික‍රුවන් දෙදෙනකු අධිකරණය හමුවට ඉදිරිපත් කරන ලෙස ද පොලිසියට නියෝග කර තිබේ.", "URL": "https://sinhala.adaderana.lk/news.php?nid=18176", "Category": null, "Parent URL": null}