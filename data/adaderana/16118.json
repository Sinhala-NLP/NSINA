{"Source": "Adaderana", "Timestamp": "May 15, 2011 03:02 pm", "Headline": "මැදපෙරදිගදී  දුන් වධ හිංසාවෙන් කාන්තාවක් ආබාධිතයි", "News Content": "ගෘහ සේවිකාවක ලෙස විදෙස්ගත වී විවිධ වද හිංසනයට ලක්ව යළි මෙටට පැමිණි කාන්තාවක් කිසිදු පිළිසරණක් නොමැති වීමෙන් වඩාත් අසරණව ඇති බව වාර්තා වේ. මාදම්පේ නෙළුම් පොකුණ ප්‍රදේශයේ පදිංචි තිස් පස් හැවිරිදි එම කාන්තාව පූර්ණ ආබාධිත තත්ත්වයට පත්ව ඇති බව අද දෙරණ වාර්තාකරු සඳහන් කරයි. පසුගිය වසරේ විදෙස් ගත වුණු ඇය මාස පහක පමණ කාලයකට පසු පසුගිය පෙබරවාරි මාසයේ දී දිවයිනට ගෙන්වා ගැනීමට හැකි වී තිබේ. අදාළ කාලය තුළ නිවාස 10ක පමණ සේවය කිරීමට ඇයට සිදුවී ඇති අතර සෑම නිවසකම පාහේ හාම්පුතුන් විසින් එම කාන්තාවට පහරදී ඇති බව වාර්තා වේ. දිවයිනට පැමිණි පසු එම කාන්තාව හලාවත රෝහලේ නේවාසිකව ප්‍රතිකාර ලබාගෙන ඇති අතර මේ වන විට කිසිදු රැකියාවක නිරත වීමට නොහැකි ආකාරයෙන් ඇය ආබාධිත තත්ත්වයට පත්ව තිබේ. කෙසේ වුව ද විදේශගතවීමට ප්‍රථම විදේශ සේවා නියුක්ති කාර්යාංශයේ රක්ෂණ ආවරණය ලබා තිබුණද එයින් කිසිදු රක්ෂණ ප්‍රතිලාභයක් මෙතෙක් හිමි නොවු බව එම කාන්තාව සඳහන් කර තිබේ. තමන්ව යළි මෙරටට ගෙන්වා ගැනීම වෙනුවෙන් තම සැමියා විසින් මෙරට විදේශ රැකියා නියෝජිතායතනයට රුපියල් ලක්ෂයක මුදලක් ගෙවා ඇති බවද මේබල් පෙරේරා නමැති 35 හැවිරිදි මෙම කාන්තාව සඳහන් කර ඇත.", "URL": "https://sinhala.adaderana.lk/news.php?nid=16118", "Category": null, "Parent URL": null}