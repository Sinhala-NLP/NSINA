{"Source": "Adaderana", "Timestamp": "April 30, 2013 01:14 pm", "Headline": "විවේචකයන්ට රජයෙන් ඉඩක් නෑ", "News Content": "ශ්‍රී ලංකා රජය සිය විවේචනය කරනු ලබන අය මර්දනය කිරීම සඳහා ආරක්ෂක අංශ හෝ ඔවුන්ගේ අනුගාමිකයන්ගේ ක්‍රියාකාරකම්වලට ඉඩ ලබා දෙන බව ජාත්‍යන්තර ක්ෂමා ආයතනය පවසයි. මාධ්‍යවේදීන්, අධිකරණ විනිසුරුවරුන්, මානව හිමිකම් ක්‍රියාකාරීන්, විරුද්ධ පක්ෂ දේශපාලඥයින් අදාළ කණ්ඩායම්වල ඉලක්ක බවට පත්ව ඇති බව එහි ආසියා පැසිෆික් කලාපය භාර නියෝජ්‍ය අධ්‍යක්ෂ පොලි ට්‍රස්කොට් උපුටා දක්වන විදෙස් වාර්තා පෙන්වාදෙයි. විරුද්ධ මතධාරීන්ට එරෙහිව තර්ජනය කිරීම්, හිරිහැර කීරීම්, සිරගත කිරීම් සහ පහරදීම් සිදුවන බව ජාත්‍යන්තර ක්ෂමා ආයතනය සඳහන් කරයි. 2006 වසරේ සිට මේ දක්වා මාධ්‍යවේදීන් 15 දෙනෙකු පමණ ඝාතනයට ලක්ව ඇති බව ද හෙතෙම පෙන්වාදෙයි. කෙසේ වුව ද ශ්‍රී ලංකා රජයට එරෙහි මෙම චෝදනා රජය විසින් ප්‍රතික්ෂේප කර තිබිණි.", "URL": "https://sinhala.adaderana.lk/news.php?nid=33706", "Category": null, "Parent URL": null}