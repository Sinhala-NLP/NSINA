{"Source": "Adaderana", "Timestamp": "February 26, 2018 07:27 am", "Headline": "මානව හිමිකම් කවුන්සිලයේ 37 වන සැසිවාරය අද ආරම්භ වෙයි", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ 37 වන සැසිවාරය අද(26) ආරම්භ වෙයි. ඒ අනුව එම සැසිවාරය මාර්තු මස 23 වනදා දක්වා පැවැත්වීමට නියමිතය. මෙම සැසිවාරය සදහා ශ්‍රී ලංකාව නියෝජනය කරමින් එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිතවරයා ඇතුළු පිරිස සහභාගීවිමට නියමිතය. ඒ අනුව මාර්තු මස 21 වනදා ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු ලිඛිත කරුණු ඉදිරිපත් කිරීමක් සිදු කරනු ඇත. ඒ පසුගිය වසරේ පැවැති සැසිවාරයේදී එක්සත් ජාතීන්ගේ සංවිධානයේ මානව හිමිකම් කවුන්සිලයේ සෙසු රටවල් සිදු කළ යෝජනාවකට අනුවයි. කෙසේවෙතත් මානව හිමිකම් මහ කොමසාරිස්වරයාගේ අදාළ ප්‍රකාශයෙන් අනතුරුව ශ්‍රී ලංකාව වෙනුවෙන් විදේශ කටයුතු අමාත්‍යවරයා කරුණූ දැක්වීමට නියමිත බව විදේශ කටයුතු අමාත්‍යංශය ප්‍රකාශ කළේය. ඒ අනුව මාර්තු මස 21 වනදා විදේශ කටයුතු අමාත්‍යවරයා ඇතුළු පිරිසක් සැසිවාරයට සහභාගිවීමට නියමිත බව ද විදේශ කටයුතු අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=84835", "Category": null, "Parent URL": null}