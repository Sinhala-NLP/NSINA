{"Source": "Adaderana", "Timestamp": "February 5, 2013 05:10 pm", "Headline": "මාදම්පේ කිසියම් පිපිරීමක්", "News Content": "මාදම්පේ, සුදුවැල්ල ප්‍රදේශයේ පිහිටි පරණ යකඩ උණුකර නැවත යකඩ නිෂ්පාදනය කරන ආයතනයක් ආසන්නයේ අද (05) දහවල් කිසියම් පිපිරීමක් සිදුව තිබේ. එසේ පිපිරී ගියේ බෝම්බයක්දැයි හඳුනා ගැනීම සඳහා මාදම්පේ පොලීසිය පරීක්ෂණ පවත්වන බව අප වාර්තාකරු පවසයි. අද දහවල් 12.15 ට පමණ මෙම පිපිරීම සිදුවි ඇත. පිපිරීම සිදුවු ස්ථානයේ අවට කැබලි විසිරී ඇතත් ඉන් කිසිවෙකුටත් හානි සිදුවී නැතැයි ද අප වාර්තාකරු පවසයි. පරණ යකඩ ගෙනවිත් උණුකර නැවත යකඩ නිෂ්පාදනය කරන මෙම කර්මාන්ත ශාලාව ඉන්දීය සමාගමකට අයත් එකකි. මෙම කර්මාන්ත ශාලාවට ගෙන එන යකඩ සමග ඇති ඇතැම් දෑ කර්මාන්ත ශාලාවේ පිටත පිහිටි වලකට දැමිම පාලනාධිකාරිය විසින් පසුගිය කාලයේ සිට කරගෙනවිත් ඇතැයි අප වාර්තාකරු පවසයි. එම වලට අද දහවල් කිසියම් අයෙකු විසින් ගිනි තබා ඇති අතර ඒ සමගම මෙම පිපිරීම සිදුවි ඇති බව මුලීක විමර්ශනවලදී හෙළිවී ඇති බව පොලීසිය පැවසුවේය යැයිද හෙතෙම කියයි. පුපුරා ගිය බෝම්බය කුමන ආකාරයකට මෙම කර්මාන්ත ශාලාවට ලැබුණාද යන්න සම්බන්ධයෙන් මාදම්පේ පොලීසිය සහ බුද්ධි අංශ වැඩිදුර පරික්ෂණ ආරම්භ කර තිබේ.", "URL": "https://sinhala.adaderana.lk/news.php?nid=31375", "Category": null, "Parent URL": null}