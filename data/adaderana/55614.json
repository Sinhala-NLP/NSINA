{"Source": "Adaderana", "Timestamp": "December 9, 2015 11:54 am", "Headline": "පියාට කරුණු වටහාදෙන්නැයි පුතා පොලිසියෙන් ඉල්ලයි", "News Content": "මව විදේශගත වීම හේතුවෙන් අසරණව සිටින තමාට සහ තම සහෝදර සහෝදරියන්ට පියා නොසලකන බව පවසමින් 16 හැවිරිදි පාසල් සිසුවෙකු කැබිතිගොල්ලෑව පොලීසියට පැමිණිල්ලක් ඉදිරිපත් කර තිබේ.කැබිතිගොල්ලෑව, කණුගහවැව ප්‍රදේශයේ පදිංචි පාසල් සිසුවෙකු අදාළ පැමිණිල්ල ඉදිරිපත් කර ඇති බව සඳහන්ය.තමන්ට අවුරුදු 04, 07, 09 සහ 13 වයස්වල පසුවන සහෝදර සහෝදරියන් සිව්දෙනෙකු සිටින බවත්, ඔවුන් කුඩා කාලයේදීම මව විදෙස්ගත වු බවත් එම සිසුවා පවසා ඇත.තමාට සහ සහෝදර සහෝදරියන්ට පියා ආහාර පාන පවා නිසියාකාරව ලබානොදෙන අතර මේ හේතුවෙන් පාසල් අධ්‍යාපන කටයුතු ද සිදුකර ගැනීමට නොහැකි වී ඇති බව ඔහු සිය පැමිණිල්ලේ සඳහන් කර තිබේ.තමන් සහ සහෝදර සහෝදරියන් සිව්දෙනා හොඳින් රැකබලා ගන්නා ලෙස සිය පියාට කරුණු වටහා දෙන ලෙස අදාළ සිසුවා පොලීසියෙන් ඉල්ලීමක් කර ඇත.ඒ අනුව මේ සම්බන්ධයෙන් කැබිතිගොල්ලෑව පොලීසිය විමර්ශනයක් ආරම්භ කර ඇති බව වාර්තා වෙයි.", "URL": "https://sinhala.adaderana.lk/news.php?nid=55614", "Category": null, "Parent URL": null}