{"Source": "Adaderana", "Timestamp": "October 27, 2011 09:29 am", "Headline": "එජාප කෘත්‍යාධිකාරී මණ්ඩල රැස්වීම අද පස්වරුවේ", "News Content": "එක්සත් ජාතික පක්ෂයේ කෘත්‍යාධිකාරී මණ්ඩල රැස්වීම අද(27) පස්වරුවේ පැවැත්වීමට නියමිතය. සිරිකොත පක්ෂ මූලස්ථානයේ දී අද පස්වරුවේ අදාළ රැස්වීම පැවැත්වීමට නියමිත බව එම පක්ෂයේ සභාපති ගාමිණි ජයවික්‍රම පෙරේරා මහතා සඳහන් කළේය. කොළඹ මහ නගර සභා මැතිවරණ ජයග්‍රහණයත්, සෙසු පළාත් පාලන ආයතන මැතිවරණය සම්බන්ධවත් සමාලෝචනයක් සහ විවිධ කරුණු සාකච්ඡා කෙරෙන බව ඔහු ප්‍රකාශ කළේය. එමෙන්ම ඉදිරි ඇයවැය, ජීවන වියදම, විවිධ ක්ෂේත්‍රවල දූෂණ සහ පක්ෂයේ ඉදිරි කටයුතු පිළිබඳවත් මෙහිදී සාකච්ඡාවට ලක්වන බව ජයවික්‍රම පෙරේරා මහතා කියා සිටියේය. මේ අතර පසුගියදා තාවකාලිකව පක්ෂ සාමාජිකත්වය අත්හිටවූ එක්සත් ජාතික පක්ෂ මාතර දිස්ත්‍රික් පාර්ලිමේන්තු මන්ත්‍රි බුද්ධික පතිරණ සහ බස්නාහිර පළාත් සභා මන්ත්‍රී ශිරාල් ලක්තිලක යන මහත්වරුන්ගේ විනය ක්‍රියාමාර්ග පිළිබඳව මෙහිදි විශේෂයෙන් සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=19613", "Category": null, "Parent URL": null}