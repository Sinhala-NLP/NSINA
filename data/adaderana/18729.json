{"Source": "Adaderana", "Timestamp": "September 15, 2011 08:45 am", "Headline": "පාසල් පෙළ පොත් බෙදාහැරීම අදින් ඇරඹෙයි", "News Content": "2012 වසර සඳහා පාසල් පෙළ පොත් බෙදාහැරීමේ කටයුතු ‍අද(15) දිනයේ සිට ආරම්භ කරන බව අධ්‍යාපන අමාත්‍යාංශය පවසයි. හෝමාගම, පිටිපන පිහිටි පෙළ පොත් ගබඩාවේ සිට පොත් බෙදාහැරීමේ කටයුතු ආරම්භ කරන බව අධ්‍යාපන ප්‍රකාශන කොමසාරිස් ඩබ්ලිව්.එම් පුෂ්පකුමාර මහතා ප්‍රකාශ කළේය. දෙසැම්බර් මස 6 වැනි දින දක්වා ඒ අනුව පෙළපොත් බෙදාහැරීමේ කටයුතු සිදු කරන බව පුෂ්පකුමාර මහතා සඳහන් කළේය. රජය විසින් මිලියන 3350 ක මුදලක් වැයකර මෙවර පාසල් පෙළපොත් මිලියන 34 ක් දිවයින පුරා බෙ‍දාහැරීමට නියමිත බව ද ඔහු පෙන්වාදුන්නේය. මේ අතර උතුරු නැගෙනහිර සඳහා ද විශේෂ බෙදා හැරීමේ වැඩපිළිවෙළක් ක්‍රියාත්මක කර ඇති බව අධ්‍යාපන ප්‍රකාශන කොමසාරිස් ඩබ්ලිව්.පී පුෂ්පකුමාර මහතා ප්‍රකාශ කළේය. රුපියල් මිලියන 635 ක වැයකරමින් පාසල් පෙළපොත් මිලියන 6 .5 ක ප්‍රමාණයක් එම ප්‍රදේශ වෙත පමණක් බෙදාහැරෙන බව ඔහු කියා සිටියේය.", "URL": "https://sinhala.adaderana.lk/news.php?nid=18729", "Category": null, "Parent URL": null}