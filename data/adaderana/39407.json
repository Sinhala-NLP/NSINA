{"Source": "Adaderana", "Timestamp": "December 8, 2013 08:27 am", "Headline": "ගුවන් විදුලි සංඛ්‍යාත පරාසයට ඇතුළත් නොවන දුරකථන භාර දෙන්න- නැතිනම් දඬුවම්", "News Content": "ශ්‍රී ලංකාවේ අනුමත ගුවන් විදුලි සංඛ්‍යාත පරාසයට ඇතුළත් නොවන රැහැන් රහිත දුරකථන භාවිතය දඬුවම් ලැබිය හැකි වරදක් බව විදුලි සංදේශ නියාමන කොමිසම පවසයි. එබැවින් ඉදිරි සතිය තුළ ඒවා විදුලි සංදේශ නියාමන කොමිසමට හෝ ළඟම ඇති පොලිස් ස්ථානය වෙත භාරදෙන ලෙස කොමිසමේ අධ්‍යක්ෂ ජනරාල් අනූෂ පැල්පිට මහතා ජනතාවගෙන් ඉල්ලීමක් කරයි. නීති විරෝධීව රැහැන් රහිත දුරකථන ආනයනය කරන බවට තොරතුරු ලැබී ඇති අතර එවැනි දුරකථන සඳහා වෙනත් සංඛ්‍යාත භාවිත කිරීම ගැටලුකාරී තත්ත්වයක් බව කොමිසම පවසයි. එම තත්ත්වය යටතේ ඇතම් ජංගම දුරකථන සමාගම්වලට ඔවුන්ගේ ග්‍රාහකයන්ට සේවා සැපයීමේ දුෂ්කරතාවයක් උද්ගතව පවතින බව ශ්‍රී ලංකා විදුලි සංදේශ නියාමන කොමිසමේ අධ්‍යක්‍ෂ ජනරාල් අනූෂ පැල්පිට කියා සිටියි. “රැහැන් රහිත දුරකථන පාවිච්චි කරන නිවාස පන්සීයකට අධික සංඛ්‍යාවක් අපි දැනටමත් හඳුනා ගෙන තිබෙනවා. නීතිමය පියවර ගැනීමට පෙර ඒවා භාර දෙන මෙන් කොමිසම ඉල්ලා සිටිනවා” යයි ඔහු වැඩිදුරටත් පවසයි. බලපත්‍ර නොමැති දුරකථන ආනයනය, ඒවා ළඟ තබා ගැනීම,පාවිච්චිය සහ විකිණීම නීති විරෝධී බව අධ්‍යක්‍ෂ ජනරාල් අනූෂ පැල්පිට දැනුම්දෙයි. “ජාත්‍යන්තර ප්‍රමිතිය අනුව බලන විට ඉතා බාල දුරකථන විශාල වශයෙන් ශ්‍රී ලංකාවට ආනයනය කෙරෙනවා-නීති විරෝධී ආකාරයට. ඒවා මහජන ශරීර සෞඛ්‍යයට ඉතා හානි කරයි” අනූෂ පැල්පිට සඳහන් කරයි. එවැනි බාල දුරකථන හඳුනා ගැනීමේ තාක්‍ෂණ ක්‍රමවේදයක් ඉදිරි කාලය ඇතුළත හඳුන්වා දෙන බව ඔහු වැඩිදුරටත් කියා සිටියි. බී.බී.සී. සංදේශයට අනූෂ පැල්පිට මහතා මේ බව පවසා ඇත‍.", "URL": "https://sinhala.adaderana.lk/news.php?nid=39407", "Category": null, "Parent URL": null}