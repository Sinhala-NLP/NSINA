{"Source": "Adaderana", "Timestamp": "June 15, 2019 07:39 pm", "Headline": "දරු දෙදෙනා සමඟ දර්ශනී දුම්රියට පැන සිය දිවි නසා ගත්තේ අගහිඟකම් නිසාද?", "News Content": "කොල්ලුපිටියේදී දුම්රියක ගැටී ඊයේ (14) පස්වරුවේ ජීවිතක්ෂයට පත්වූ මව ඇගේ දරුවන් දෙදෙනා සමඟ සියදිවි හානි කරගත්තේ ද යන්න ප්‍රශ්නාරථයක් විය. පොලිසිය පවසන්නේ, අනතුර සිදුවූ ස්ථානයේදී මවගේ බවට පැවසෙන බෑගයක් තුළ තිබූ ලිපියක එවැනි කරුණක් සඳහන් ව තිබූ බවයි. මව සහ දරුවන් දෙදෙනා ජීවිතක්ෂයට පත්වූයේ ඊයේ පස්වරු 6.20ට කොල්ලුපිටිය දුම්රිය ස්ථානය අසළදී දුම්රියක ගැටීමෙන්. එය හදිසි අනතුරකින් සිදුවූවක් බවට පොලිසිය මූලික පරීක්ෂනවලදී සැකපල කළේය. පොලිසිය පවසන්නේ, කාන්තාවගේ බවට අනුමාන කෙරෙන ගමන් බෑගයක් තුළ තිබූ ලිපියක් පරීක්ෂා කිරීමේදී එය සිය දිවි නසාගැනීමක් බවට සැකකළ හැකි බවයි. අදාළ ලිපිය ලියා තිබුණේ දෙමළ භාෂාවෙන්. එහි සඳහන් වුයේ \" මා සහ මගේ දරුවන්ගේ මරණයට වගකිව යුත්තේ දර්ශනී වන මා පමණයි. මගේ ජීවිතයේ නැතිබැරිකම් සහ අසනීප තත්ත්වය හේතුවෙන් මේ තීරණයට ගන්නට මට සිදුවුණා. මෙයට දර්ශනී.\" යනුවෙන්. කොටහේන පරමානන්ද විහාර මාවතේ පදිංචිව සිටි දර්ශනී රාමයියා ගේ වයස අවුරුදු 32ක්. සිද්ධියෙන් මියගිය පිරිම දරුවන් දෙදෙනාගේ වයස අවුරුදු 8ක් හා 12 ක්. ඔවුන්ගේ මෘත ශරීර කොළඹ ජාතික රෝහලේ මෘත ශරීරාගාරයේ තැන්පත් කෙරුණු අතර මියගිය කාන්තාවගේ මව සහ ඥාතීන් එම ස්ථානයට පැමිණ සිටියේය. ඔවුන් අනාවරණ කළේ මියගිය සිය දියණියගේ සැමියා ඩුබායිහි සේවය කළත් පවුලේ අගහිඟකම් සම්බන්ධයෙන් සොයාබැලීමක් සිදුකර නොතිබූ බවයි. අදාල ලිපිය පහත සඳහන් වේ.", "URL": "https://sinhala.adaderana.lk/news.php?nid=112050", "Category": null, "Parent URL": null}