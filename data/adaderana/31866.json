{"Source": "Adaderana", "Timestamp": "February 23, 2013 12:22 pm", "Headline": "ශ්‍රී ලංකා නාවික හමුදාවට පැසසුම්", "News Content": "මුහුදේ අතරමංව විපතට පත්ව සිටි මියන්මාර ජාතිකයින් පිරිසක් බේරා ගැනීමට ශ්‍රී ලංකා නාවික හමුදාව කළ කැපවීම එක්සත් ජාතීන්ගේ සරණාගතයින් පිළිබඳ කොමසාරිස් කාර්යාලයේ අවධානය යොමුව තිබේ. මඩකළපුව, සංගමන්කන්ද තුඩුවට කිලෝමීටර් 225ක් ඈතින් පිහිටි මුහුදු ප්‍රදේශයේ අතරමංව සිටි විදේශීකයන් 32ක් නාවික හමුදාව විසින් පසුගිය 16 වැනිදා බේරාගන්නා ලදී. පසුව හෙළිදරව් වුයේ මොවුන් මලයාසියාවට යමින් සිටියදී ඔවුන් ගමන් ගත් බෝට්ටුව අනතුරට ලක්වීම නිසා නැවත ඔස්ට්‍රේලියාවට යාමට සැලසුම් කර තිබු බවයි. එම බෝට්ටුවේ පුද්ගලයින් 130 දෙනෙකු සිට ඇති බවද නිරාහාරව සිටි නිසා මියගිය 98 දෙනෙකු මුහුදට දමා ඇති බවද හෙළි විය. කෙසේ හෝ එහි ඉතිරිවි සිටි සෙසු මියන්මාර ජාතිකයින් 32 දෙදෙනා නාවික හමුදාව ක්ෂණිකව මැදිහත්වී බේරා ගැනීමට කළ කැපවීම එක්සත් ජාතීන්ගේ සරණාගතයින් පිළිබඳ කොමසාරිස් කාර්යාලයේ ප්‍රසාදය හිමිවන බව එහි ප්‍රකාශක ඇන්ඩ්‍රජ් මහේසික් සඳහන් කරයි. එසේම එලෙස බේරාගත් පුද්ගලයින්ට ජාත්‍යන්තර වශයෙන් අවශ්‍ය ආරක්ෂක සහය ශ්‍රී ලංකා බලධාරීන්ට ලබාදීමට සුදානම් බවද ඔහු පවසයි. තවද සරණාගතයින් බේරාගෙන ඔවුන්ට අවශ්‍ය පහසුකම් ලබාදීමේදී ඒ වෙනුවෙන් එකඟතාවයකට පැමිණෙන ලෙස ද එක්සත් ජාතීන්ගේ සරණාගතයින් පිළිබඳ කොමසාරිස් කාර්යාලය බංගලාදේශය, ශ්‍රී ලංකාව, තායිලන්තය, මලයාසියාව යන රටවල්වලින් ඉල්ලීමක් කරයි.", "URL": "https://sinhala.adaderana.lk/news.php?nid=31866", "Category": null, "Parent URL": null}