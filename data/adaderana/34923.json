{"Source": "Adaderana", "Timestamp": "June 14, 2013 06:29 pm", "Headline": "13 වෙනුවෙන් ඇමතිකම අතහැරීම සුළු දෙයක්", "News Content": "13 වන සංශෝධනය රැක ගැනීම සඳහා අමාත්‍යය ධුරය අතහැර යාම වුව සුළු දෙයක් බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. කොළඹ රජයේ ප‍්‍රවෘත්ති දෙපාර්තමේන්තුවේදී පැවති මාධ්‍ය හමුවක් අමතමින් අමාත්‍යවරයා කියා සිටියේ 13 වන සංශෝධනය කව දුරටත් සංශෝධනය නොකළ යුතු බවය. තම සිරුරේ වෙඩි උණ්ඩ 4 ක කැබලි පවතින බවත් , එයින් 3 ක් ජ.වි.පෙන් එල්ලවූ වෙඩි ප්‍රහාර බවත්, ඉතිරි එක එල්.ටී.ටී.ඊ යෙන් එල්ලවූ වෙඩි ප්‍රහාරයක් බවත් සිහිපත් කළ අමාත්‍යවරයා එවැනි තත්ත්වයන්ට මුහුණදෙන්නට සිදුවූයේ බලය බෙදාගැනීමේ දේශපාලනය වෙනුවෙන් පෙනී සිටි නිසා බව සඳහන් කළේය. 13 වන සංශෝධනය ගැන ජනමත විචාරණයක් ගෙන ඒමට අවශ්‍ය නොවන බවත්, පැවසූ අමාත්‍යවරයා එය සුදුසුම ජනමත විචාරණයකින් සම්මත වී ඇතැයිද කියා සිටියේය. 13 වන ව්‍යවස්ථා සංශෝධය සම්බන්ධයෙන් ගත යුතු අවසන් තීරණය සම්බන්ධයෙන් ඊයේ (13) පැවති කැබිනට් මණ්ඩලයේදී පැවති සාකච්චාවද ඉතා උණුසුම් ස්වරූපයක් ගෙන ඇති අතර ඇමතිවරුන් වන වාසුදේව නානයක්කාර, රාජිත සේනාරත්න, ඩියු ගුණසේකර, රවුෆ් හකීම් යන අය 13 වන සංශෝධනය වෙනස් නොකළ යුතු බව තරයේ ප‍්‍රකාශ කර ඇති අතර අමාත්‍ය විමල් වීරවංශ එම සංශෝධනය වෙනස් නොකොට උතුරු පළාත් මැතිවරණය පැවැත්වීම නොකළ යුතු බව පවසා තිබේ.", "URL": "https://sinhala.adaderana.lk/news.php?nid=34923", "Category": null, "Parent URL": null}