{"Source": "Adaderana", "Timestamp": "April 18, 2012 04:23 pm", "Headline": "ගංජා පැළ අඩුකරන්න 10,000 ක් ඉල්ලූ පොලිස් ස්ථානාධිපති දැලේ", "News Content": "තණමල්විල, රුහුණුපුර ප්‍රදේශයේ ගොවි මහතෙකුගෙන් රුපියල් දස දහසක අල්ලස් මුදලක් ලබාගත් හබ්බෙගමුව පොලිසියේ අපරාධ අංශයේ ස්ථානාධිපතිවරයා අල්ලස් හෝ දූෂණ වංචා විමර්ශන කොමිසම විසින් අත්අඩංගුවට ගෙන තිබේ. අද දහවල් අත්අඩංගුවට ගත් එම පොලිස් නිලධාරියා මොණරාගල මහේස්ත්‍රාත් අධිකරණය හමුවට ඉදිරිපත් කිරීමට නියමිත බව එම කොමිසමේ නිලධාරියෙක් සඳහන් කළේය. රුහුණුපුර ප්‍රදේශයේ අදාළ ගොවි මහතාට අයත් වත්තක තිබී සොයාගත් ගංජා පැළ 160 ක් වෙනුවට අඩු පැළ සංඛ්‍යාවක් අධිකරණය හමුවට ඉදිරිපත් කර ගොවි මහතාට සහනයක් සැලසීම සඳහා සැකකරු විසින් එම අල්ලස් මුදල ඉල්ලා තිබේ. වැල්ලවාය අධිකරණය ඉදිරිපිට දී එම අල්ලස් මුදල ලබාගන්නා අවස්ථාවේ සැකකරු අත්අඩංගුවට ගත් බව අල්ලස් හෝ දූෂණ විමර්ශන කොමිසම සඳහන් කරයි.", "URL": "https://sinhala.adaderana.lk/news.php?nid=23614", "Category": null, "Parent URL": null}