{"Source": "Adaderana", "Timestamp": "January 15, 2014 07:12 am", "Headline": "සතුන්ට ඇටවූ ගිනි අවිය මිනිසෙකුට මරුකැඳවයි", "News Content": "සතුන් දඩයම් කිරීම සදහා ඇටවු ගිනි අවියකට ගොදුරු වීමෙන් පුද්ගලයෙකු මිය ගොස් ඇති බව සාලියවැව පොලීසිය කියයි. ඊයේ (14) රාත්‍රීයේ මෙම මරණය සිදුවී ඇති බවත්,මිය ගොස් ඇත්තේ සාලියවැව - ඉපලෝගම පදිංචිව සිටි උක්කුබණ්ඩා (44) නම් අයෙකු බවට හදුනා ගෙන ඇති බවත් පොලීසිය පවසයි. ඉපලෝගම පොදු සුසාන භූමිය ආසන්නයේ කිසියම් පුද්ගලයෙකු වැටී සිටින බවට 14 වැනිදා රාත්‍රී 7.00 ට පමණ සාලියවැව පොලීසියට තොරතුරක් ලැබී ඇත. ඒ අනුව පොලිස් නිලධාරීන් එම ස්ථානයට ගොස් බලන විට වෙඩිවැදී වැටි සිටි අයෙකු හමුවී ඇති බව අද දෙරණ වාර්තාකරු සඳහන් කරයි. වෙඩිවැදී සිටි පුද්ගලයා කඩිනමින් පුත්තලම මුලික රෝහල වෙත ඇතුළත් කළත් ඒ වන විටත් එම අය මිය ගොස් සිට ඇති බව කියැවෙයි. මිය ගොස් ඇති අය වැටී සිටි ස්ථානය අවට පරීක්ෂා කරන විට සතුන් දඩයම් කිරීම සදහා ඇටවු මෙරට නිපදවන ලද ගිනි අවියක්ද පොලීසිය විසින් සොයා ගෙන ඇත. ඒ අනුව සතුන් දඩයම් කිරීම සදහා ඇටවු ගිනි අවියකට මෙම අය ගොදුරු වන්නට ඇති බව පොලීසිය කියයි. මාරක ගිනි අවිය ඇටවුයේ කව්රුන්ද යන්න මෙතෙක් හඳුනා ගෙන නැත. සාලියවැව පොලීසිය වැඩිදුරපරීක්ෂණ කරගෙන යයි.", "URL": "https://sinhala.adaderana.lk/news.php?nid=40357", "Category": null, "Parent URL": null}