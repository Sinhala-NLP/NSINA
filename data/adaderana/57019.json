{"Source": "Adaderana", "Timestamp": "February 8, 2016 01:34 pm", "Headline": " හිස්වුණු සෞඛ්‍ය පුටුව මෙන්ඩිස් පුරවයි", "News Content": "පුරප්පාඩුව පැවති බස්නාහිර පළාත් සභාවේ සෞඛ්‍ය අමාත්‍ය ධූරයෙහි ශ්‍රී ලංකා නිදහස් පක්ෂයේ සුමිත් ලාල් මෙන්ඩිස් මහතා මීට ස්වල්ප මොහොතකට පෙර දිවුරුම් දී තිබේ.නිශාන්ත ශ්‍රී වර්ණසිංහ මහතා විසින් හොබවනු ලැබූ බස්නාහිර පළාත් සභාවේ සෞඛ්‍ය අමාත්‍ය ධූරය, ඔහුගේ අමාත්‍යංශ වැය ශීර්ෂයන් පරාජයට පත්වීමෙන් පසු ප්‍රධාන අමාත්‍යවරයා විසින් පවරා ගන්නා ලදී.සුමිත් ලාල් මහතා අද (08) පෙරවරුවේ ජනාධිපති කාර්යාලයේදී දිවුරුම් දීමෙන් අනතුරුව ජනාධිපති මෛත්‍රීපාල සිරිසේන මහතා අතින් සිය පත්වීම් ලිපිය ලබා ගන්නා ලදී.ඔහු 1999 සිට අඛණ්ඩව බස්නාහිර පළාත් සභාව නියෝජනය කරන ජ්‍යෙෂ්ඨ මන්ත්‍රීවරයෙකු වන අතර ශ්‍රී ලංකා නිදහස් පක්ෂ කළුතර දිස්ත්‍රික් සංවිධායකවරයෙකු ද වෙයි.බස්නාහිර පළාත් ආණ්ඩුකාර කේ.සී ලෝගේෂ්වරන් මහතා සහ බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා ද දිවුරුම් දීමේ අවස්ථාවට සහභාගී විය.කෙසේ වෙතත් මෙම තනතුර ෆීල්ඩ් මාර්ෂල් සරත් ෆොන්සේකා මහතාගේ පක්ෂයේ අරුණ දීපාල් මහතාට ලබාදීමේ සූදානමක් ඇති බවටද ඔහුට හිතෛෂි ඇතැම් වෙබ් අඩවි මගින් වාර්තා කර තිබිණි.", "URL": "https://sinhala.adaderana.lk/news.php?nid=57019", "Category": null, "Parent URL": null}