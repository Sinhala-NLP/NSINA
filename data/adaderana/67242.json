{"Source": "Adaderana", "Timestamp": "December 22, 2016 09:12 am", "Headline": "විදේශයන් හි සිටින ලාංකික තානාපතිවරු ගැන රජයෙන් දැඩි අවධානයක්", "News Content": "විදෙස් රටවල සිටින මෙරට තානාපතිවරුන් සම්බන්ධයෙන් විශේෂ අවධානයක් යොමු කරමින් කටයුතු කරන බව විදේශ කටයුතු අමාත්‍යංශය පවසයි.පසුගිය දිනවලදී සිදු වූ සිදුවීම් සැළකිල්ලට ගනිමින් ඒ පිළිබඳව විශේෂ අවධානයක් යොමු කර ඇති බව එම අමාත්‍යංශය සඳහන් කළේය.විශේෂයෙන් රුසියානු තානාපතිවරයා ඝාතනයෙන් පසුව මේ සම්බන්ධයෙන් දැඩිව අවධානය යොමු කළ බවද විදේශ අමාත්‍යංශ ප්‍රකාශිකා මහේෂණී කොලොන්නෙ මහත්මිය පැවසුවාය.එමෙන්ම මලයාසියාවේ ශ්‍රී ලංකා තානාපතිවරයාට පහරදීමේ සිද්ධියෙන් අනතුරුව ඔහු වෙනුවෙන් විශේෂ ආරක්ෂාවක් ලබාදෙන ලෙස එරට රජයට දැනුම්දීමෙන් පසුව එය මේ දක්වාත් ක්‍රියාත්මක වන බවද කොලොන්නෙ මහත්මිය සඳහන් කර සිටියාය.පවතින තත්ත්වයන් හමුවේ වෙනත් රටවල සිටින ශ්‍රී ලංකා තානාපතිවරුන්ගේ ආරක්ෂාව සම්බන්ධයෙන් ද එරට එම රටවල් සමග සාකච්ඡා කර ඇති බව වාර්තා වේ.තානාපතිවරයෙකුට ලබාදිය යුතු ආරක්ෂාව සම්බන්ධයෙන් පවතින සම්මුතීන් අනුව කටයුතු කරන බවද විදේශ අමාත්‍යංශ ප්‍රකාශිකා මහේෂණී කොලොන්නෙ මහත්මිය වැඩිදුරටත් පවසා සිටියාය.", "URL": "https://sinhala.adaderana.lk/news.php?nid=67242", "Category": null, "Parent URL": null}