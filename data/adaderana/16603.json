{"Source": "Adaderana", "Timestamp": "June 7, 2011 11:48 am", "Headline": "විදේශයන්ට යට නොවන බව කීවත් ඉන්දියාවට යටයි", "News Content": "දරුස්මාන් වාර්තාවේ ඇතැම් දේ පිළිබඳ විවේචන එල්ල කරන ආණ්ඩුව ඉන්දියාව හා එළඹුණු ගිවිසුමෙන් එවැනිම කරුණු වලට එකග වී ඇති බව එ.ජා.ප මහ ලේකම් තිස්ස අත්තනායක මහතා පවසයි. විදේශ කටයුතු අමාත්‍ය ජී.එල් පීරිස් මහතා ඉන්දියාවේ සංචාරයක නිරත වී ඉන්දියාව සමග එළඹුණු ද්වි පාර්ශ්වික ගිවිසුම මේවන තුරුත් රටට රහසක්ව පවතින බව එ.ජා.ප මහ ලේකම්වරයා කියා සිටියි.‍ එකී ගිවිසුම පිළිබඳ රටේ දේශපාලන පක්ෂ මෙන්ම පාර්ලිමේන්තුවද දැනුවත් කළ යුතු බව අත්තනායක මහතා කියා සිටියේ අද(07)කොළඹ විපක්ෂ නායක කාර්යාලයේ පැවති මාධ්‍ය හමුවක් අමතමිනි. විදෙස් අතපෙවීම්වලට යට නොවන බව ජනාධිපතිවරයා නිරන්තරයෙන් කියා සිටියද මේවන විට ජනාධිපතිවරයා ප්‍රමුඛ ආණ්ඩුව ඉන්දියාවට යටවී ඇති බව ඉතාම පැහැදිලි බව අත්තනායක මහතා සඳහන් කළේය. ඉන්දීය විශේෂ නියෝජිත පිරිසක් ඉදිරි දිනවල ශ්‍රී ලංකාවේ සංචාරයක නිරතවන බව මේවන විට රාජ්‍ය තාන්ත්‍රික මට්ටමින් දැනුම් දී ඇති බව සිහිපත් කළ ඔහු මෙම පිරිසේ විශේෂ අවධානය යොමුවී ඇත්තේද විදෙස් කටයුතු අමාත්‍යවරයා ඉන්දියාව හා එකඟ වූ කරුණු පිළිබඳ වැඩිදුර සාකච්ඡා කිරීම හා ඉදිරි ක්‍රියා මාර්ග ගැනීම බවද හෙ‍තෙම කියා සිටියේය. නිදහස් හා සාමකාමී විරෝධතා ව්‍යාපාරයන් මර්දනය කිරීමට ආණ්ඩුව විසින් හමුදාව කැඳවීමට තීරණය කර ඇති බවත්,එවැනි විරෝධතා ව්‍යාපාර මර්දනය කිරීමට හමුදාවට අයිතියක් නැති බවත් එ.ජා.ප මහ ලේකම්වරයා අවධාරණය කළේය. විශ්‍රාම වැටුපකට මුවාවී පුද්ගලික අංශයේ සේවක සේවකාවන්ගේ පොකැට්ටුවට තට්ටුකිරීමට එරෙහිව කටුනායක නිදහස් වෙළඳකලාපයේ මතුවූ විරෝධතාවන් මර්දනය කිරීමට ගොස් සිදුවූ අවාසනාවන්ත සිදුවීම පොලීසිය පිටදමා නිහඬ වෙන්නට ආණ්ඩුව ක්‍රියා කරන බවත්,පොලීසිය වෙනුවට හමුදාව කැඳවීම තුළින් සිදුවන්නේ මෙම මර්දනය දැඩිවීම මිස අනෙකක් නොවන බවත් ඔහු පෙන්වා දුන්නේය. ආණ්ඩුවේ මර්දනයට එරෙහිව එක්සත් ජාතික පක්ෂය 9 වන දින සවස 3.00ට මරදාන දුම්රිය ස්ථානය ඉදිරිපිට දැවැන්ත විරෝධතා ව්‍යාපාරයක් පවත්වන බවත්,පසුව සියලුම දේශපාලන පක්ෂ හා වෘත්තීය සමිති ඒකාබද්ධව විරෝධතා ව්‍යාපාරය අඛණ්ඩව ඉදිරියට ගෙන යන්නට අපේක්ෂා කරන බවත් අත්තනායක මහතා වැඩිදුරටත් කියා සිටියේය. ‍", "URL": "https://sinhala.adaderana.lk/news.php?nid=16603", "Category": null, "Parent URL": null}