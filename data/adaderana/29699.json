{"Source": "Adaderana", "Timestamp": "December 4, 2012 10:00 am", "Headline": "අගවිනිසුරුවරිය තේරීම්කාරක සභාවට යයි", "News Content": "පාර්ලිමේන්තු තේරීම්කාරක සභාව හමුවේ අද (04) දෙවනවතාවටත් පෙනී සිටීම සඳහා අගවිනිසුරු ආචාර්ය ශිරාණි බණ්ඩාරනායක මහත්මිය ශ්‍රේෂ්ඨාධිකරණයේ සිට මීට ටික වේලාවකට පෙර පිටත්ව ගොස් තිබේ. එකී දෝෂාභියෝගය පිළිබඳ විමර්ශනය කිරීම සඳහා පත්කර ඇති පාර්ලිමේන්තු තේරීම් කාරක සභාව අද යළි රැස්වීමට නියමිතය. තේරීම් කාරක සභාව පෙරවරු 10.00 ට සභාපති අමාත්‍ය අනුර ප්‍රියදර්ශන යාපා මහතාගේ ප්‍රධානත්වයෙන් රැස්වීමට නියමිතව තිබේ. අගවිනිසුරුවරිය පසුගිය 23 වන දින පළමුවරට දෝෂාභියෝග තේරීම් කාරක සභාව හමුවේ පෙනී සිටින ලදී. අදාළ දෝෂාභියෝගය සම්බන්ධයෙන් සිදුකරන පරීක්ෂණවලින් අනතුරුව මසක් ඇතුළත වාර්තාව පාර්ලිමේන්තුවට ඉදිරිපත් කළ යුතු බව නියෝජ්‍ය කතානායක චන්දිම වීරක්කොඩි මහතා පවසයි.", "URL": "https://sinhala.adaderana.lk/news.php?nid=29699", "Category": null, "Parent URL": null}