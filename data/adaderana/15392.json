{"Source": "Adaderana", "Timestamp": "April 10, 2011 04:52 pm", "Headline": " ඉන්දීය ධීවරයාගේ ඥාතීන් පැමිණීමෙන් නීති උල්ලංඝනය වී නෑ", "News Content": "යාපනය නැදුන්තිවු වෙරළට ගොඩ ගසා තිබූ ඉන්දියානු ධීවරයාගේ මෘත දේහය හඳුනා ගැනීම සඳහා ඔහුගේ ඥාතීන් ශ්‍රී ලංකාවට පැමිණීමෙන් ආගමන විගමන නීති උල්ලංඝනය කිරීමක් සිදුනොවූ බව නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා පවසයි. රාමේශ්වරම් ප්‍රදේශයෙන් මුහුදු ගිය සිව්දෙනෙකුගෙන් යුත් ඉන්දීය ධීවරයින් පිරිසක් පසුගියදා අතුරුදන් වූ බවට වාර්තා පළ වූ අතර එයින් එක් අයෙකුගේ මළ සිරුරක් නැදුන්තිවු වෙරළට ගොඩ ගසා තිබුණු අතර එය හඳුනා ගැනීම සඳහා ඉන්දීය ජාතික පිරිසක් පසුගිය 09 දා යාපනයට පැමිණියහ. මේ අයුරින් ඉන්දීය ජනයා මෙරටට ගෙන්වීම ආගමන විගමන නීති උල්ලංඝනය කිරීමක් බවට ඇතැම් සති අන්ත පුවත්පත් මගින් අර්ථ දක්වා තිබුණි. පසුගිය 06 වෙනි දින ඩෙල්‍ෆ්ට් දූපතට බටහිරින් මෙම මළ සිරුර සොයාගත් බවත් ඥාතීන් විසින් මෙම මළ සිරුර හඳුනාගත යුතු බැවින් හදිසි අවශ්‍යතාවයක් සේ සලකා ඉන්දියාව හා ශ්‍රී ලංකාව අතර ධීවරයින් අතර ගැටලු විසඳීමේදී සාම්ප්‍රදායිකව ක්‍රියා කරන ආකාරයෙන් මුහුදු මාර්ගයෙන් යාපනය වෙත පැමිණීමට ඥාතීන්ට අවසර ලබා දීම සඳහා දෙරට රජයන් එකඟතාවයකට පැමිණි බවද හෙතෙම අද දෙරණට කියා සිටියේය. මළ සිරුර හඳුනා ගැනීම ඊට අදාළ නීති කටයුතු සිදුකිරිම,අවසන් ගෞරව පිදීම වෙනුවෙන් මෙම පිරිස යාපනය කැටුව යාම ශ්‍රී ලංකා පොලීසිය,යාපනයේ ඉන්දියානු කොන්සල් ජනරාල් කාර්යාලයේ සහය ඇතිව නාවික හමුදාව විසින් සිදුකළ බවද නාවික හමුදා මාධ්‍ය ප්‍රකාශකවරයා පෙන්වාදුන්නේය. දෙරට අතර පවතින මිත්‍ර සබඳතා හා මානුෂීය හේතූන් පෙරදැරි කරගෙන අදාළ බලධාරීන් විසින් ඉහත සඳහන් කළ අයුරින් මුහුදු මාර්ගයෙන් ශ්‍රී ලංකාවට පැමිණීමට මෙම ඉන්දීය ජාතික පිරිසට අවසර ලබා දුන් බවත්,ඉන්දීය වෙරළාරක්ෂක බලකාය මෙම පිරිස කැටුව ඒමෙන් ආගමන විගමන නීති උල්ලංඝනය වීමක් කිසිසේත්ම සිදුවී නැති බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=15392", "Category": null, "Parent URL": null}