{"Source": "Adaderana", "Timestamp": "January 19, 2019 10:11 pm", "Headline": "මනුසත් දෙරණේ තවත් අදියරක්", "News Content": "සියල්ලට ප්‍රථම මිනිස්කම පෙරදැරි කරගත් මනුසත් දෙරණ සමාජ සත්කාරක වැඩසටහන යටතේ මීගමුව කලපුව අවට පවිත්‍ර කිරීම අද(19) සිදුකෙරුණි. ඒ සමුද්‍රීය පරිසර ආරක්ෂණ අධිකාරිය සහ ජනාධිපති ලේකම් කාර්යාලයේ සංවිධාන දායකත්වයෙනි. ලස්සන දෙරණක් වෙනුවෙන් සහ පැළ මිලියනක් සිටුවීමේ මනුසත් දෙරණ ජාතික ක්‍රියාන්විතයේ තවත් අදියරක් අද උදෑසන ආරම්භ කෙරණේ මීගමුව කලපුව කේන්ද්‍ර කරගනිමිනි. ඒ අනුව මීගමුව කලපුව සහ ඒ අවට ප්‍රදේශවල අපද්‍රව්‍ය ඉවත් කිරීම සිදු කෙරිණි. පොරුතොට, ඉස්සො වාඩිය, ඔරුවේල්ල, කාමච්චෝඩය යන වෙරළ තීරයන් ද මෙහිදී පවිත්‍ර කරනු ලැබීය. මෙම සමාජ සත්කාරක වැඩසටහන සමඟින් සමුද්‍රීය පරිසර ආරක්ෂණ අධිකාරිය, ජනාධිපති ලේකම් කාර්යාලය, ශ්‍රී ලංකා පොලිසිය, ත්‍රිවිධ හමුදාව, මීගමුව නගර සභාව මෙන්ම තවත් රාජ්‍ය සහ පෞද්ගලික ආයතන රැසක් ද එක‍්විය. මෙහිදී මනුසත් දෙරණ පැල මිලියනක් සිටුවීමේ ව්‍යාපෘතියට සමගාමීව වෙරළ තීරයට ආවේණික වූ පැළ සිටුවීමද සිදුකෙරුණි.", "URL": "https://sinhala.adaderana.lk/news.php?nid=102677", "Category": null, "Parent URL": null}