{"Source": "Adaderana", "Timestamp": "January 15, 2011 03:08 pm", "Headline": "අවශ්‍ය එළවළු නිවසේම වවන්න -මර්වින්ගෙන් නියෝගයක්   ", "News Content": "නව වසර සඳහා කැලණිය ප්‍රදේශයෙහි අමු මිරිස්, තක්කාලි, වැටකොළු හා බණ්ඩක්කා යන එළවළු වර්ග අලෙවි කිරීම තහනම් කරන බව මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා පවසයි. එම එළවළු වර්ග ජනතාව විසින් සිය ගෙවත්තෙහිම වගාකරගත යුතු බවත්, නව වසර සඳහා සෑම පවුලක්ම අවශ්‍ය ද්‍රව්‍ය නිවසේදීම සපයා ගත යුතු බව ද අමාත්‍යවරයා අවධාරණය කරයි. අදාළ ක්‍රියාවලිය සංග්‍රාමයක් ලෙස ක්‍රියාත්මක කිරීමට බලාපොරොත්තු වන බව ද හෙතෙම සඳහන් කරයි. වත්තල, මාබෝල ප්‍රදේශයේ පැවති අඩු ආදායම්ලාභී පවුල් 350 ට වියළි ආහාර ලබාදීම හා පාසල් ළමුන් 100 දෙනෙකුට පොත් සහ නිල ඇඳුම් බෙදාදීමේ උත්සවයකට එක්වෙමින් ඔහු මෙම කරුණු ප්‍රකාශ කළේය. එමෙන්ම මැතිවරණ සිතියම අකුලන ලද, මැතිවරණ කල්දමන ලද එක්සත් ජාතික පක්ෂයට මැතිවරණ ක්‍රමය පිළිබඳව කතාකිරීමේ අයිතියක් නොමැති බව ද වැඩිදුරටත් අදහස් දැක්වූ මර්වින් සිල්වා මහතා කියා සිටියේය.", "URL": "https://sinhala.adaderana.lk/news.php?nid=13518", "Category": null, "Parent URL": null}