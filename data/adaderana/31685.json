{"Source": "Adaderana", "Timestamp": "February 16, 2013 02:11 pm", "Headline": "සෞදියේ නව ශ්‍රී ලංකා තානාපති වී. ක්‍රිෂ්ණමූර්ති", "News Content": "සෞදි අරාබියේ නව ශ්‍රී ලංකා තානාපතිවරයා ලෙස ඉන්දියාවේ චෙන්නායි නුවර ශ්‍රි ලංකා නියෝජ්‍ය මහ කොමසාරිස්වරයා ලෙස කටයුතු කළ වී.ක්‍රිෂ්ණමූර්ති මහතා නම් කර තිබේ. ශ්‍රී ලංකා ගෘහ සේවිකා රිසානා නෆීක්ට මරණ දණ්ඩනය ක්‍රියාත්මක කිරීමෙන් අනතුරුව සෞදි අරාබියේ ශ්‍රී ලංකා තානාපතිවරයා නැවත මෙරටට කැදවීමට විදේශ අමාත්‍යංශය පියවර ගනු ලැබීය. ජනාධිපති මහින්ද රාජපක්ෂ මහතා විසින් මෙම තනතුර සඳහා වී.ක්‍රිෂ්ණමූර්ති මහතාගේ නම යෝජනා කර ඇත. කෙසේ වෙතත් අදාළ නම පාර්ලිමේන්තු ඉහළ තනතුරු පත් කිරීම පිළිබඳ තේරීම් කාරක සභාවට ඉදිරිපත් කිරීමට නියමිතය. ඉන් අනතුරුව වී.ක්‍රිෂ්ණමූර්ති මහතා සෞදියේ නව තානාපතිවරයා ලෙස පත් කිරීමට නියමිතව තිබේ. මේ පිළිබඳව සෞදි රජය දැනුවත් කිරීමට ද පියවර ගෙන ඇති බව විදේශ කටයුතු අමාත්‍යංශ ප්‍රකාශකයෙකු සඳහන් කළේය. මේ අතර දැනට හිස්ව පවතින තානාපති ධුර සඳහා නව තානාපතිවරු පත් කිරීම ඉදිරි සති කිහිපය තුළ සිදු කරන බව ද එම ප්‍රකාශකයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=31685", "Category": null, "Parent URL": null}