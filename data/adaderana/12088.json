{"Source": "Adaderana", "Timestamp": "November 12, 2010 08:36 am", "Headline": "ප්‍රදේශ කිහිපයකට අදත් ගිගුරුම් සහිත වැසි", "News Content": "පැවති අධික වර්ෂාපතනයත් සමග උද්ගත වූ ජලගැලීම් තත්ත්වය මේ වන විට ක්‍රමයෙන් පහව යන ලකුණු පෙන්නුම් කරන බව ආපදා කළමනාකරණ මධ්‍යස්ථානය පවසයි. බස්නාහිර පළාතේ බොහෝ ප්‍රදේශවලට ඊයේ(11) දිනය තුළ සැලකිය යුතු වර්ෂාවක් ලැබී නොමැති බව එහි සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ හේතුවෙන් පැවති ජලගැලීම් තත්ත්වය අද(12) දිනය තුළ සම්පූර්ණයෙන් පහව යනු ඇති බවට ඔහු විශ්වාසය පළ කළේය. කෙසේවුවත් දිවයිනේ සෙසු ප්‍රදේශවලට ඊයේ රාත්‍රියේත් වැසි ලැබී ඇති බව වාර්තා වේ. මේ අතර ජලගැලීම් හේතුවෙන් පීඩාවට පත්වූ දෙලක්ෂ 60,000ක් පමණ වන ජනතාවට අවශ්‍ය පහසුකම් ලබාදීම සඳහා කඩිනම් පියවර ගෙන ඇති බව ද ප්‍රදීප් කොඩිප්පිලි මහතා ප්‍රකාශ කළේය. බස්නාහිර, සබරගමු, මධ්‍යම පළාත් වල හා ගාල්ල, මාතර දිස්ත්‍රික්ක වල වැසි ස්වල්පයක් ඇතිවන බව අද දිනයේ කාලගුණ තත්ත්වය පැහැදිලි කරමින් කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ චමින්ද ද සිල්වා මහතා කියා සිටියේය. එමෙන්ම අපරභාගයේදී හෝ සන්ධ්‍යා කාලයේදී දිවයින අභ්‍යන්තරයේ තැනින් තැන ගිගුරුම් සහිත වැසි වර්ධනය වීමක් සිදුවන බව ද ඔහු සඳහන් කළේය. එමෙන්ම ගිගුරුම් සහිත වැසි ඇතිවන අවස්ථා වල එම ප්‍රදේශවල තරමක තද සුළං තත්ත්වයක් ඇතිවිය හැති බව ද චමින්ද සිල්වා මහතා ප්‍රකාශ කළේය. අකුණු මගින් සිදුවන අනතුරු අවම කිරීමට පියවර ගන්නා ලෙසද ජනතාවට මතක් කර සිටියි. දිවයින වටා මුහුදු ප්‍රදේශ වල තැනින් තැන වැසි ඇතිවන බව ද සිල්වා මහතා පෙන්වා දුන්නේය.", "URL": "https://sinhala.adaderana.lk/news.php?nid=12088", "Category": null, "Parent URL": null}