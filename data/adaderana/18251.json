{"Source": "Adaderana", "Timestamp": "August 23, 2011 09:52 am", "Headline": "දකුණු අධිවේගී පාරේ අනතුරකදී ක්ෂණිකව ක්‍රියාත්මක වන කණ්ඩායමක්", "News Content": "දක්ෂිණ ලංකා අධිවේගී මාර්ගයේ සිදුවන රිය අනතුරකදී ක්ෂණිකව ක්‍රියාත්මක වන විශේෂ කණ්ඩායමක් පිහිටුවීමට රජය තීරණය කර තිබේ. පොලිස් විශේෂ කාර්යය බලකායේ නිලධාරීන් කණ්ඩායමක් ඒ සඳහා යෙදවීමට නියමිතය. ලබන සැප්තැම්බර් මාසයේ දක්ෂිණ ලංකා අධිවේගී මාර්ගය විවෘත කිරීමට නියමිත අතර එම මාර්ගයේ රිය අනතුරක් සිදුවුවහොත් අනතුරට පත්වන පුද්ගලයින් බේරාගැනීම අදාළ කණ්ඩායම විසින් සිදුකරනු ඇත. ඒ සඳහා මේ වන විටත් පොලිස් විශේෂ කාර්යය බලකායේ නිලධාරීන් තිස් තුන් දෙනෙකු පුහුණු කිරීමේ වැඩපිළිවෙළක් ආරම්භ කර ඇති බව සෞඛ්‍ය අමාත්‍යාංශය පවසයි. කොළඹ ජාතික රෝහලේ හදිසි අනතුරු අංශයට අනුයුක්තව මොවුන් මාසයක කාලයක් මෙලෙස පුහුණු වීමට නියමිතය. අධිවේගී මාර්ගය තුළ රිය අනතුරක් සිදුවුවහොත් ක්ෂණිකව එම අනතුර සිදුවු ස්ථානයට ළඟා වීම, අනතුරට පත් පුද්ගලයින් විධිමත්ව කඩිනමින් රෝහල්ගත කිරීම යන ආදී කරුණු මෙහිදි පුහුණු කිරීමට නියමිතය. අදාළ පුහුණුවෙන් අනතුරුව මෙම කණ්ඩායම දක්ෂිණ අධිවේගී මාර්ගයේ රාජකාරී කටයුතු සඳහා යෙදවීමට බලාපොරොත්තු වන බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=18251", "Category": null, "Parent URL": null}