{"Source": "Adaderana", "Timestamp": "November 13, 2010 08:54 am", "Headline": "අල්ජසීරා සාමාජිකයින් තිදෙනෙකුගේ වීසා අවලංගුයි", "News Content": "ශ්‍රී ලංකාවට ඇතුළු වීම සඳහා වීසා අයදුම් කළ අල්ජසීරා රූපවාහිනී නාලිකාවේ සාමාජිකයින් තිදෙනෙකුගේ වීසා අවලංගු කිරීමට රජය පියවර ගෙන තිබේ. විදේශ කටයුතු අමාත්‍යාංශය විසින් මෙම තීරණය ගත් බව විදේශ කටයුතු අමාත්‍යාංශයේ ප්‍රකාශක බන්දුල ජයසේකර මහතා ප්‍රකාශ කළේය. ජනාධිපති මහින්ද රාජපක්ෂ මහතාගේ දෙවන පදවි ප්‍රාප්ති උත්සවය ආවරණය කිරීම සඳහා මෙම මාධ්‍ය කණ්ඩායම ශ්‍රී ලංකාවට පැමිණීමට ඉල්ලීම් කර තිබුණි. එහෙත් ඔවුන්ට ශ්‍රී ලංකාවට ඇතුළුවීමට අවස්ථාව ලබා නොදෙන බව බන්දුල ජයසේකර මහතා ප්‍රකාශ කළේය. පසුගිය බදාදා දිනයේ දී අල් ජසීරා රූපවාහිනී නාලිකාව තුළින් මානුෂීය මෙහෙයුම් සමයේ යුද හමුදාව විසින් දෙමළ වැසියන් ඝාතනය කළ බවට පවසමින් ව්‍යාජ දර්ශන ප්‍රචාරය කරනු ලැබීය. ඒ සම්බන්ධයෙන් ශ්‍රී ලංකා රජය සිය විරෝධය පළ කළ අතර එම විකාශනයට එරෙහිව නීතිමය ක්‍රියාමාර්ග ගන්නා බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ලේ මහතා ප්‍රකාශ කළේය.", "URL": "https://sinhala.adaderana.lk/news.php?nid=12115", "Category": null, "Parent URL": null}