{"Source": "Adaderana", "Timestamp": "February 14, 2019 02:49 pm", "Headline": "මේජර් ජෙනරාල් ජානක පෙරේරා ඇතුළු 31 කගේ ඝාතනය සම්බන්ධ නඩුව අප්‍රේල් 5 යළි කැඳවයි", "News Content": "මේජර් ජෙනරාල් ජානක පෙරේරා මහතා ඇතුලූ 31 දෙනෙකු මරාගෙන මැරෙන බෝම්බ ප‍්‍රාහාරයකින් ඝාතනය කිරීමේ සිද්ධියට සම්බන්ධ නඩුව ලබන අප්‍රේල් මස 5 වන දින යළි කැඳවීමට අනුරාධපුර විශේෂ මහාධිකරණය නියෝග කර තිබේ. ඒ හිටපු විනිසුරු සහ ගම්පහ පළාත් බද සිවිල් අභියාචනා මහාධිකරණයේ විනිසුරු ඛේමා ස්වර්ණාධිපති මහත්මිය විසින් මෙම සිද්ධියට අදාල නඩුව අද (14) අනුරාධපුර අංක දෙක මහාධිකරණයේදී යළි කැඳවූ අවස්ථාවේ දීය. නඩුවේ ප‍්‍රධාන විත්තිකාර උමාර් හබ්තාබ් නැමැත්තා තවදුරටත් අපේ‍්‍රල් මස 5 දක්වා යළි රිමාන්ඩ් කිරීමටද මහාධිකරණ විනිසුරුවරිය නියෝග කරනු ලැබුවාය. මෙම නඩුව විශේෂ නඩු කටයුත්තක් සේ සලකා විභාග කිරිමට අනුරාධපුර විශේෂ මහාධිකරණයේ හිටපු විනිසුරු මෙන්ම ගම්පහ පළාත් බද සිවිල් අභියාචානා මහාධිකරණයේ වත්මන් විනිසුරු බේමා ස්වර්ණාධිපති මහත්මිය පත් කර ඇති අතර ඒ අගවිනිසුරුවරයා විසිනි. පැමිණිල්ල වෙනුවෙන් පෙනී සිටින රජයේ ජ්‍යෙෂ්ඨ අධිනීතිඥ සුදර්ශන ද සිල්වා සහ විත්තියේ නීතිඥ මහින්ද ජයවර්ධන යන මහත්වරුන් කල ඉල්ලීමකට අනුව විනිසුරු ස්වර්ණාධිපති මහත්මිය මෙලෙස පත් කරනු ලැබුවාය. මේජර් ජෙනරාල් ජානක පෙරේරා මහතා ඇතුලූ 29 දෙනෙකු අනුරාධපුරයේ දී මරාගෙන මැරෙන බෝම්බ ප‍්‍රාහාරයකින් ඝාතනය කිරීමේ සිද්ධිය සම්බන්ධයෙන් අනුරාධපුර විශේෂ මහාධිකරණය හමුවේ අධිචෝදනා ලබා වසර පහකට අධික කාලයක් අඛණ්ඩව රිමාන්ඩ් බාරයේ පසු වන්නේ මෙම නඩුවේ ප‍්‍රධාන විත්තිකාර උමාර් හබ්තාබි නැමැත්තායි. ඔහුට එරෙහිව නීතිපතිවරයා විසින් අනුරාධපුර විශේෂ මහාධිකරණය හමුවේ වෙන් වෙන්ව අධි චෝදනා 48 ක් ගොනු කර ඇති අතර එම සියලූ අධි චෝදනාවලට ඔහු නිවැරදිකරු බව පැවසිම නිසා මෙම නඩුව විභාගයට ගැණින. මේ අතර මෙම අපරාධයට ආධාර අනුබල දුන් බවටත් ඒ සඳහා කුමන්ත‍්‍රණය කල බවටත් අධිකරණය හමුවේ වරද පිළිගත් එල්.ටී.ටී.ඊ සංවිධානයේ මරාගෙන මැරෙන බෝම්බ පුපුරුවා හැරීමේ අංශයේ හිටපු කර්නල්වරයෙකුට වසර විස්සක බරපතළ වැඩ සහිත සිර දඬුවමක් උතුරු මැද පළාත් බද මහාධිකරණයෙන් මීට පෙර නියම කළේය. මෙම අපරාධයට ආධාර අනුබල දීමේ වරදට වසර දහයක්ද කුමන්ත‍්‍රණය කිරීමේ වරදට වසර දහයක්ද වශයෙන් වෙන් වෙන්ව මෙම විසි වසරක බරපතළ වැඩ සහිත සිර දඬුවම නියම කෙරිණ. එලෙස මීට පෙර සිර දඬුවම් නියම වුයේ මෙම නඩුවේ දෙවන විත්තිකාර මඩකලපුව චෙන්කලඅඩි පදිංචිකරුවෙකු වන සම්මුගනාදන් සුදාහරන් නැමැති කොටි සංවිධානයේ මරාගෙන මැරෙන බෝම්බ පුපුරුවා හැරිමේ අංශයේ හිටපු කර්නල්වරයෙකුටය. මෙම අපරාධයට ආධාර අනුබල දුන් බවට සැකකරුවන් නව දෙනෙකු මීට පෙර අනුරාධපුර ප‍්‍රධාන මහෙස්ත‍්‍රාත් අධිකරණය හමුවේ චෝදනා ලබා සිටි අතර ඉන් සැකකරුවන් හත් දෙනෙකු එම චෝදනාවලින් නිදහස් කර මුදා හැරිමට එවකට අනුරාධපුර ප‍්‍රධාන මහේස්ත‍්‍රාත්වරයා සිටි වත්මන් මීගමුව ප‍්‍රධාන මහේස්ත‍්‍රාත් රුචිර වැලිවත්ත මහතා නියෝග කළේය. ඒ එම සැකකරුවන්ට එරෙහිව මහාධිකරණය හමුවේ අධි චෝදනා ගොනු කිරිමට තරම් අවැසි සාක්ෂි නොමැති බවට නීතිපතිවරයා විසින් අධිකරණයට කර තිබු ලිඛිත දැනුම් දිමක් සැලකිල්ලට ගනිමිනි. මේජර් ජෙනරාල් ජානක පෙරේරා මහතා ඇතුළු 31 දෙනෙකු අනුරාධපුරයේ දී මරාගෙන මැරෙන බෝම්බ ප‍්‍රාහාරයකින් ඝාතනය කෙරුනේ 2008 වසරේ ඔක්තෝබර් මස 6 වන දිනය. මරාගෙන මැරෙන බෝම්බ ප‍්‍රාහාරයන් මේජර් ජෙනරාල් ජානක පෙරේරා මහතා සමඟ අනුරාධපුරයේ හිටපු කීර්තිමත් දක්ෂ ජ්‍යෙෂ්ඨ නීතිඥයෙකු වන ඒ.සී.එස්.හමීඩි,නීතිඥ එමි.අනුර්දීන් සහ නිතිඥ තනුජා රාජපක්ෂ යන මහත්ම මහත්මීන් එම ස්ථානයේ දී මිය ගිය අතර වෛද්‍ය නන්ද පුෂ්ප කුමාර මහතා ඇතුලූ තවත් පිරිසක් බරපතළ තුවාල ලැබූහ. මෙම නඩුවේ සාක්සිකරුවන් ලෙස 152 දෙදෙනකු නීතිපතිවරයා විසින් නම් කරනු ලැබ සිටිති. පැමිණිල්ල වෙනුවෙන් රජයේ ජ්‍යෙෂ්ඨ අධි නීතිඥ සුදර්ශන ද සිල්වා, සහ රහස් පොලිසියේ නිලධාරිහූ පෙනී සිටිති. අගතියට පත් පාර්ශවයේ අයිතිවාසිකම් වෙනුවෙන් ජනාධිපති නීතිඥ කරුනාරත්න හේරත් මහතා සහ ජ්‍යෙෂ්ඨ නීතිඥ චාන්දනී හටංගල, මහත්මිය ඇතුලූ නීතිඥයින් කතන්ඩායමක් පෙනී සිටි අතර විත්තිකරු වෙනුවෙන් නීතිඥ මහින්ද ජයවර්ධන මහතා පෙනී සිටියේය.", "URL": "https://sinhala.adaderana.lk/news.php?nid=104312", "Category": null, "Parent URL": null}