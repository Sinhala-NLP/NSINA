{"Source": "Adaderana", "Timestamp": "March 13, 2010 03:13 pm", "Headline": "පොලිස් වෙඩි පහරින් පුද්ගලයෙක් මියයයි", "News Content": "පොලිසිය තැබූ වෙඩි ප්‍රහාරයකින් කන්තලේ මහමායාපුර ප්‍රදේශයේ පුද්ගලයෙකු ජීවිතක්ෂයට පත් වී තිබේ. කන්තලේ මහේස්ත්‍රාත් අධිකරණයෙන් ලැබුණු විවෘත වරෙන්තුවකට අනුව සැකකරු අත්අඩංගුවට ගැනීමට ගිය අවස්ථාවේ දී පොලිසියට වෙඩි ප්‍රහාරයක් එල්ල කළ බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය. ‍එම වෙඩි ප්‍රහාරයෙන් පොලිස් පරීක්ෂකවරයෙකුද බරපතල ලෙස තුවාල ලැබූ බව පොලිස් මාධ්‍ය ප්‍රකාශකවරයා පැවසීය. සැකකරු අත්අඩංගුවට ගැනීම සඳහා නි‍වසේ දොර බලහත්කාරයෙන් විවෘත කර නිවසට ඇතුළුවීමට පොලිසිය උත්සහ කළ අවස්ථාවේ දී යළිත් වරක් සැකකරු වෙඩි ප්‍රහාරයක් එල්ල කිරීමට උත්සහ කළ අවස්ථාවේ දී පොලිසිය ද ඔහුට වෙඩි තැබූ බව සඳහන්ය. එහි දී සැකකරු ජීවිතක්ෂයට පත් වූ බව පොලිස් මාධ්‍ය ප්‍රකාශකවරයා ප්‍රකාශ කළේය. සැකකරු ළඟ තිබී බෝර 12 ගිනි අවියක් සහ පතොරම් කිහිපයක් ද සෙ‍ායා ගත් බව පොලිසිය සඳහන් කළේය. තුවාල ලැබූ පොලිස් නිලධාරීයා‍ කන්තලේ රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා මහනුවර රෝහලට මාරු කර යවා ඇත. සිද්ධිය සම්බන්ධයෙන් මහේස්ත්‍රාත් පරීක්ෂණ පැවැත්වෙන බව පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=7250", "Category": null, "Parent URL": null}