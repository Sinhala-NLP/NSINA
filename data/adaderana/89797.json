{"Source": "Adaderana", "Timestamp": "May 25, 2018 11:38 am", "Headline": " ජවිපෙ ආණ්ඩුක්‍රම ව්‍යවස්ථාවේ 20 වන සංශෝධනය පාර්ලිමේන්තු මහ ලේකම්වරයාට බාර දෙයි", "News Content": "විධායක ජනාධිපති ධූරය අහෝසි කිරීම ඇතුළු යෝජනා කිහිපයක් ඇතුළත් ශ්‍රී ලංකා ආණ්ඩුක්‍රම ව්‍යවස්ථාවට ගෙන එන 20 වන ආණ්ඩුක්‍රම ව්‍යවස්ථා සංශෝධන කෙටුම්පත අද පාර්ලිමේන්තු මහ ලේකම්වරයා වෙත ජනතා විමුක්ති පෙරමුණේ නායක අනුර කුමාර දිසානායක මහතා විසින් භාරදෙනු ලැබීය. ඔහු මෙම කෙටුම්පත භාරදෙනු ලැබුවේ පෞද්ගලික මන්ත්‍රී යෝජනාවක් ලෙසයි. අද(25) පෙරවරුවේ ජනතා විමුක්ති පෙරමුණේ නායක අනුර කුමාර දිසානායක මහතා ඇතුළු එම පෙරමුණේ මන්ත්‍රීවරුන් විසින් 20 වන ආණ්ඩුක්‍රම ව්‍යවස්ථා සංශෝධනය ඇතුළත් කෙටුම්පත කථානායක කාර්යාලයේදී පාර්ලිමේන්තු මහ ලේකම් ධම්මික දසනායක මහතා වෙත භාරදී දෙනු ලැබීය. මෙම ආණ්ඩුක්‍රම ව්‍යවස්ථා සංශෝධන කෙටුම්පතට අනුව රටේ ආරක්ෂාව ඇතුළු ජනතාවගේ විධායක බලය ජනතාව විසින් තෝරාපත් කරගනු ලබන ජනාධිපතිවරයා විසින් කළ යුත්තේ යන වගන්තිය ඉවත්කර ඒ වෙනුවට ජනාධිපතිවරයා සහ කැබිනට් අමාත්‍ය මණ්ඩලය විසින් කළ යුත්තේ යන්න සංශෝධනය වී තිබේ. එසේම ජනරජයේ ජනාධිපතිවරයා තෝරා පත්කර ගැනිමේ ඡන්ද විමසීමක් නොපැවැත්වෙන බැවින් එම වගන්තියද ඉවත් කිරීමට යෝජනා වී තිබේ. මෙම කෙටුම්පතින් ජනාධිපතිවරයා තෝරා පත් කර ගැනිමට බලය ලබාදි ඇත්තේ පාර්ලිමේන්තුවටයි. දැනට ජනාධිපතිධූරය දරන තැනැත්තාගේ ධුර කාලය අවසන්වීමෙන් පසුව මීලග පාර්ලිමේන්තුව විසින් ජනාධිපතිවරයෙකු පත්කරගැනීම සඳහන්ය. ජනාධිපතිධුරයට පත්වන තැනැත්තා යම් දේශපාලන පක්ෂයක ධූර දැරීම හෝ සමාජිකයෙකු නොවියු යුතුබව සඳහන් වෙයි. එසේම ජනාධිපතිවරයාට පාර්ලිමේන්තුවේ මුලසුන දැරිම කැදවීම වාර අවසාන කිරීම සහ විසුරුවා හැරීම යන වගන්තියද ඉවත්කිරීමට යෝජනා වි තිබේ. අධිකරණයක් මගින් වරදකරු කරන පුද්ගලයෙකුට සමාවදීම ජනාධිපතිවරයාගේ නිර්දේශ මත කැබිනට් මණ්ඩලයේ අනුමැතියට යටත්ව සිදුකළ යුතුබව මෙම කෙටුම්පතේ සඳහන් වෙයි. එසේම අමාත්‍යවරුන් සංඛ්‍යාව අමාත්‍යාංශ සහ අමාත්‍යවරුන්ගේ විෂයන් තීරණය කිරීමේ බලය මෙම කෙටුම්පතින් අග්‍රාමාත්‍යවරයා වෙත පවරා දී තිබේ. මෙම කෙටුම්පත 2020 ජනවාරි මස 9 වැනිදා සිට බලාත්මක වියයුතු බව සඳහන් වෙයි.", "URL": "https://sinhala.adaderana.lk/news.php?nid=89797", "Category": null, "Parent URL": null}