{"Source": "Adaderana", "Timestamp": "August 28, 2019 10:39 am", "Headline": "ඝාතකයෙක් පොලිස් රථයකින් පළා යද්දි තවත් අනතුරු කීපයක්-ළමුන් 2ක් මරුට", "News Content": "අමෙරිකාවේ ඔහියෝ ප්‍රාන්තයේදී, සැකකරුවෙකු විසින් පැහැරගෙන යමින් සිටි පොලිස් රථයක් හේතුවෙන් අනතුරු කිහිපයක් සිදුව තිබේ. එම අනතුරුවලින් ළමුන් දෙදෙනෙක් මියගොස් තවත් දස දෙනෙකු පමණ තුවාල ලබා ඇතැයි සඳහන් වෙයි. ඔහියෝ ප්‍රාන්තයේ ඩේට්න් නගරය ආසන්නයේදී කාන්තාවකට තියුණු ආයුධයකින් පහරදී පලා යමින් සිටි සැකකරුවෙකුගේ මෝටර් රථයක් වෙනත් ට්‍රක් රථයක ගැටී අනතුරට පත්ව තිබේ. එහිදී පොලිස් නිලධාරීන් ට්‍රක් රථයේ රියදුරාගේ තත්ත්වය පරීක්ෂා කරන අතරතුර අදාළ සැකකරු පොලිසිය පැමිණි මෝටර් රථයක් සොරාගෙන එහි නැගී පලාගොස් ඇති බව විදෙස් වාර්තා සඳහන් කළේය. පසුව සැකකරු රැගත් පොලිස් රථය, ළමුන් ප්‍රවාහනය කරන වෑන් රථයක් ඇතුළු වාහන තුනක ගැටී තවත් අනතුරක් සිදුව තිබේ. අනතුරින් වෑන් රථයේ සිටි ළමුන් දෙදෙනෙක් මියගොස් ඇති අතර තවත් කිහිපදෙනෙකුට තුවාල සිදුව තිබෙනවා. ඒ අතර සිටින ළමුන් තිදෙනෙකුගේ තත්ත්වය බරපතළ බව රෝහල් වාර්තා පවසයි. පහරදීමට හා රිය අනතුරුවලට සම්බන්ධ සැකකරු දෙවන අනතුර සිදුවූ ස්ථානයේදී අත්අඩංගුවට ගැනීමට පොලිස් නිලධාරීන් සමත්ව තිබුණි. සිදුවීම් සම්බන්ධයෙන් ඔහියෝ පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=117661", "Category": null, "Parent URL": null}