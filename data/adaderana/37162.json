{"Source": "Adaderana", "Timestamp": "September 5, 2013 12:46 pm", "Headline": "ටයිල් තොගයකට මුවාවී දුම් වැටි තොගයක් ඇවිත් - වටිනාකම මි. 6ට වැඩියි", "News Content": "නීති විරෝධී ලෙස ගෙන්වන ලද රුපියල් මිලියන 6 ක් පමණ වටිනා විදේශීය නිෂ්පාදිත දුම්වැටි තොගයක් රේගුව විසින් ස්වකීය භාරයට ගෙන තිබේ. විදේශීය රටවල සේවය කරන ශ්‍රී ලාංකික ශ්‍රමිකයින් කිහිපදෙනකුගේ නමට එවන ලද කන්ටේනරයක මෙම සිගරට් තොගය පැවති බව රේගු අධිකාරී පරාක්‍රම බස්නායක මහතා පවසයි. මෙම කන්ටේනරය පිළිබඳ ඇති වූ සැකයක් මත ඔරුගොඩවත්ත බහාලුම් අංගණය විසින් අද (05) පෙරවරුවේ මෙම කන්ටේනරය විවෘත කළ බවත් , එහි වටිනාම මේවන විට මුළුමනින්ම ගණනය කර නැති වුවත් දල වශයෙන් මිලියන 6 ක් පමණ විය හැකි බවත් බස්නායක මහතා සඳහන් කළේය. ඒ අනුව රේගුවේ ආදායම් අධීක්ෂණ මණ්ඩලය විසින් ඒ පිළිබඳ ගණනය කිරීම් තවදුරටත් සිදුකරන බවත් , ඩුබායි රටේ සිට මෙම දුම්වැටි තොගය ගෙන්වා ඇති බව මූලික පරීක්ෂණ වලදී අනාවරණය වී ඇති බවත් රේගු අධිකාරීවරයා කියා සිටියේය. ටයිල් පෙට්ටි තොගයක ස්වරූපයෙන් මෙම දුම්වැටි තොගය කන්ටේනරයේ අසුරා පැවති බවත් , මේ පිළිබඳ වැඩිදුර විමර්ශන සිදුකෙරෙන බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37162", "Category": null, "Parent URL": null}