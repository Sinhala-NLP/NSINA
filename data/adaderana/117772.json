{"Source": "Adaderana", "Timestamp": "August 29, 2019 01:26 pm", "Headline": "නල්ලූර් කෝවිලේ අවසන් තේර් පූජාව අද", "News Content": "යාපනය, නල්ලූර් කන්දසාමි කෝවිලේ වාර්ෂික මංගල්ලයේ මෙවර අවසන් තේර් පූජාව අති විශාල පිරිසකගේ සහභාගීත්වයෙන් අද (29) පැවැත්විණ. නල්ලූර් කෝවිලේ වාර්ෂික මංගල්ලය පසුගිය 06 වැනිදා සිදුකළ කොඩි එසවීමේ මංගල්ලය සමඟ ආරම්භ කළ අතර, හෙට (30) දිය කැපීමේ උත්සවයෙන් අනතුරුව වාර්ෂික මංගල්‍යයේ කටයුතු නිමා කිරීමට නියමිතය. නල්ලූර් කෝවිලේ පාලක සභාව පැවසූවේ මෙවර අති විශාල ජනතාවක් කෝවිලේ වාර්ෂික මංගල්‍යය වෙනුවෙන් සහභාගි වු බවයි. උතුරු නැගෙනහිර හින්දු ජනතාව ‍මෙන්ව විදේශගතව සිටින ජනතාව විශාල පිරිසක් සෑම වර්ෂයකම නල්ලූර් පුජා සමයේදී කෝවිලේ පූජාවන් වෙනුවෙන් සහභාගි වෙති. නල්ලූර් කෝවිලේ මංගල්‍යය සමය වෙනුවෙන් දැඩි ආරක්ෂාවක් යාපනය ප්‍රදේශය පුරා ක්‍රියාත්මක කොට තිබෙන බව යාපනය මූලස්ථාන පොලීසිය පැවසීය.", "URL": "https://sinhala.adaderana.lk/news.php?nid=117772", "Category": null, "Parent URL": null}