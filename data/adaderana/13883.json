{"Source": "Adaderana", "Timestamp": "January 31, 2011 01:00 pm", "Headline": "ආරක්ෂක ලේකම් ඉඩම් කොල්ලයකට අත ගහලා ", "News Content": "පෙබරවාරි 09 වන දින ලිප්ටන් වටරවුම අසලදී උද්ඝෝෂණ ව්‍යාපාරයක් පැවැත්වීමට එක්සත් ජාතික පක්ෂය කටයුතු සංවිධානය කර ඇති බව එම පක්ෂයේ පාර්ලිමේන්තු මන්ත්‍රී මංගල සමරවීර මහතා පවසයි. ජනාධිපති මහින්ද රාජපක්ෂ ඒකාධිපති පාලනයට විරෝධය ප්‍රකාශ කිරීම හා සරත් ෆොන්සේකා මහතා නිදහස් කරන ලෙස ඉල්ලීම ඇතුළු කරුණු කිහිපයක් මෙම උද්ඝෝෂණයේ අරමුණ කොටගෙන ඇති බව ඔහු පෙන්වාදෙයි. එමෙන්ම මාධ්‍ය මර්දනය, උතුරු නැගෙනහිර සිදුවන මිනිස් ඝාතන හා පැහැරගැනීම්, ජීවන බර ඉහළ යාම, ඇතැම් ප්‍රදේශ වල පළාත් පාලන මැතිවරණය කල්දැමීම සහ කොළඹ නිවාස හිමියන්ට සිදුවන අකටයුතුකම් වලට එරෙහිවීම ද මෙම උද්ඝෝෂණයේ අරමුණු වන බව අද(31) කොළඹ පැවති මාධ්‍ය හමුවකදී අදහස් දක්වමින් මන්ත්‍රීවරයා කියා සිටියේය. පාරම්පරිකව කොළඹ ඉඩම් හිමි ජනතාව වෙනත් ප්‍රදේශ වල පදිංචි කර එම ඉඩම් තමන් කැමති විදේශිකයින්ට ලබාදීමේ ඉඩම් කොල්ලයකට ආරක්ෂක ලේකම්වරයා අත ගසා ඇති බව ද මෙහිදී මංගල සමරවීර මහතා ප්‍රකාශ කළේය. පෙබරවාරි 09 වන දින පැවැත්වෙන උද්ඝෝෂණ ව්‍යාපාරයට එක්වන ලෙස ද මන්ත්‍රීවරයා ජනතාවගෙන් ඉල්ලා සිටියි. වත්මන් රජය කෙරෙහි මෙරට වැඩකරන ජනතාව තබා තිබූ ප්‍රසාදය දැන් කෙමෙන් කෙමෙන් අඩු වෙමින් පවතින බව ද සමරවීර මහතා ප්‍රකාශ කරයි. පසුගිය මැතිවරණ කිහිපය තුළ දීම වැඩකරන ජනතාව රැවටීම මෙම තත්ත්වයට හේතු වි ඇති බව ඔහු පෙන්වාදුන්නේය. රජයට පක්ෂපාතිව සිටි බොහෝ රාජ්‍ය සේවකයින් ද අද තැපැල් ඡන්ද ප්‍රතික්ෂේප කරන තත්ත්වයට පත්ව ඇති බව ඔහු එහි දී වැඩිදුරටත් පැවසුවේය.", "URL": "https://sinhala.adaderana.lk/news.php?nid=13883", "Category": null, "Parent URL": null}