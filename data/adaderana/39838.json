{"Source": "Adaderana", "Timestamp": "December 25, 2013 07:20 am", "Headline": " යථාර්ථවාදීව බැලීමට නත්තලේ අදිටන් කරගත යුතුයි", "News Content": "ලොව පුරා කිතුණු බැතිමතුන් අසිරිමත් ලෙස සමරන නත්තල ඊයේ මධ්‍යම රාත්‍රීයෙන් උදාවිය. ජේසුස් ක්‍රිස්තුස් වහන්සේගේ උපත සැමරීම නත්තල් දිනයේ ප්‍රධාන අරමුණ වේ. මනුෂ්‍ය වර්ගයා පාපයෙන් මුදා ගැනිම සදහා ජේසුතුමන් නත්තල් දින මෙලොවට බිහු වු බව කිතුණුවන්ගේ විශ්වාසයයි. පාපය දුරු කර මනුෂ්‍යත්වය පතුරුවා මෙලොවට සාමය උදාකරදුන් ජේසුතුමන්ට කෘතගුණ සලකනු පිණිස ලොව පුරා කිතුණු බැතිමතුන් ඊයේ මැදියම් රෑ දේව මෙහෙයන්ට සහභාගි වූහ. මෙරට ප්‍රධාන කතෝලික දේව මෙහෙය පැවැත්වුණේ වත්තල ශාන්ත ආනා දෙව් මැදුරේදීය. අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් එම දේව මෙහෙය පැවැත්විණි. එහිදී අගරදගුරු හිමිපාණන් පැවසුවේ ජීවිතය දෙස යථාර්තවාදිව බලා කටයුතු කිරීමට නත්තල් දිනයේදි අදිටන් කරගත යුතු බවයි. මේ අතර ජේසුස් ක්‍රිස්තුස් වහන්සේගේ උපත අතීත සම්ප්‍රදායන්ට අනුව සිදු කිරීමට ශ්‍රී ලාංකිකයින්ට නිදහස හිමි වී ඇති බව ජනාධිපති මහින්ද රාජපක්ෂ මහතා පවසයි. නත්තල් දින පණිවිඩයෙන් ජනාධිපතිවරයා පවසන්නේ ලෝකවාසී කිතුණු බැතිමතුන් සමග එක්ව නත්තල සැමරීමට ලාංකීය කිතුණුවන්ට ද අවස්ථාව උදා වී ඇති බවයි. සමාජයේ සියළු වෙනස්කම් අභිබවා යන දයාවේ පණිවිඩය වෙනුවෙන් ප්‍රචලිත වු සාමයේ කුමරුන්ගේ උපත සැමරීමට සියලු දෙනා එක්විය යුතු බවද ජනාධිපතිවරයා නත්තල් දින පණිවිඩයෙන් පවසා ඇත. මේ අතර ජනතා විමුක්ති පෙරමුණ විසින් නිකුත් කරන ලද නත්තල් පණිවිඩයක දැක්වෙන්නේ එදා යේසුස් ක්‍රිස්තුස් වහන්සේට මෙන්ම අද අපටද යුක්තිය හා සාධාරණත්වය වෙනුවෙන් අරගලයක් කිරීමට සිදුව ඇති බවයි. එම අරගලයේ ජයග්‍රහණය මිනිස් සංහතියට දිනාදීම සඳහා තම ජීවිතය අලුත් කරගන්නා දිනය බවට මෙම නත්තල් දිනය පත්කරගන්නා ලෙස තමන් ලොව පුරා වෙසෙන කිතුණු බැතිමතුන්ගෙන් ඉල්ලා සිටින බව ජ.වි.පෙ විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=39838", "Category": null, "Parent URL": null}