{"Source": "Adaderana", "Timestamp": "October 13, 2010 08:10 am", "Headline": "අද සවසට සුනාමි අනතුරු ඇඟවෙයි", "News Content": "ලෝක ආපදා අවම කිරීමේ දිනය අදයි. කාලගුණික හා දේශගුණික විපර්යාසයන් හේතුවෙන් සිදු වන ස්වාභාවික ආපදාවන් හි වර්ධනයක් පසුගිය කාලය තුළ දක්නට ලැබුණි. සුනාමි තත්ත්වයන් , භූමිකම්පා , ජලගැලීම් හා නාය යෑම් වැනි සිද්ධීන් වැඩි වශයෙන් වාර්තා වීමත් සමඟ මේ සම්බන්ධයෙන් ජනතාව දක්වන උනන්දුව ද ඉහළ යන ලදී. පසුගිය වසර කිහිපය තුළ සිදු වූ මෙවැනි ආපදා තත්ත්වයන් හේතුවෙන් බිලිගත් මිනිස් ජීවිත සංඛ්‍යාවද අති මහත් වන අතර මේ හේතුවෙන් කාලගුණික විපර්යාසයන්ට අනුවර්තනය වීම කෙරෙහි ලෝක ප්‍රජාවගේ අවධානය යොමුව තිබේ. අදට යෙදෙන ලෝක ආපදා අවම කිරීමේ දිනය නිමිත්තෙන් දිවයින පුරා වැඩසටහන් රැසක් සංවිධානය කිරීමට ආපදා කළමනාකරණ මධ්‍යස්ථානය කටයුතු යොදා තිබේ. මේ අතර ශ්‍රී ලංකාවේ වෙරළබඩ කලාපය ආවරණය වන පරිදි සුනාමි පෙරහුරු අභ්‍යාසයක් අද පස්වරුවේ පැවැත්වීමට කටයුතු යොදා ඇති අතර දිවයිනේ දිස්ත්‍රික්ක 14ක වෙරළබඩ කලාපයන් ආවරණය වන පරිදි මෙම සුනාමි පෙරහුරු අභ්‍යාසය අද පස්වරු 3.00 ට සිදුකෙරේ. මෙය පෙරහුරු අභ්‍යාසයක් පමණක් වන හෙයින් කිසිවෙකුත් බියට පත් විය යුතු නැතැයි ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර අදට යෙදෙන ලෝක ආපදා අවම කිරීමේ දිනයට සමගාමීව කාලගුණික විපර්යාසයන්ට අනුවර්තනය වීම යන මැයෙන් සම්මන්ත්‍රණ මාලාවක් පැවැත්වීමට ද කටයුතු යොදා තිබේ..", "URL": "https://sinhala.adaderana.lk/news.php?nid=11459", "Category": null, "Parent URL": null}