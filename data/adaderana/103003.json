{"Source": "Adaderana", "Timestamp": "January 24, 2019 05:27 pm", "Headline": "සේනා ආක්‍රමණය ගිනිගත්හේනටත්", "News Content": "නුවරඑලිය ගිනිගත්හේන අඹගමුවේ බඩ ඉරිගු වගාවක ව්‍යාප්ත වී සිටි සේනා දළඹුවන් හමුවී තිබේ. අඹගමුව ප්‍රදේශයේ අක්කර 1 ½ පමණ භූමි භාගයක වගා කර තිබු බඩ ඉරිගු වගාවක මීට දින කිහිපයකටම ප්‍රථම සේනා දළඹුවන් පැතිර සිටි බව එම බඩ ඉරිගු වගාවේ අයිතිකරුවන ජී.ඩි.දයාසිරි මහතා පැවසීය. ජී.ඩි.දයාසිරි මහතා කියා සිටියේ බඩ ඉරිගු ගස්වල පැතිර සිටින සේනා දළඹුවන් දිනපතා ඉවත් කරන බවත්, බඩඉරිගු වගාව ආරක්ෂා කර ගැනීම සඳහා දිනපතා කෘෂිකර්ම දෙපාර්තමේන්තුව මගින් නිර්දේශ කර තිබෙන අළු යොදවන බවත්ය. එම බඩ ඉරිගු වගාව අසලම වී ගොවිතැන සහ එළවළු වගාව සිදු කරන බවත් එම වී ගොවිතැනට සහ එලවළු වගාවටද සේනා දළඹුවන් ව්‍යාප්ත වීමේ අවධානමක් පවතින නිසා වගාවන් තුනම ආරක්ෂා කර ගැනීමට දැඩි කැපවිමක් සිදු කරන බවත් ජී.ඩි. දයාසිරි මහතා ප්‍රකාශ කලේය. තම බඩ ඉරිගු වගාවට ව්‍යාප්ත වී ඇති සේනා දළඹුවන් පිලිබඳව කෘෂිකර්ම නිලධාරින් පැමිණ පරීක්ෂණ පැවැත්වු බවද ජි.ඩි දායසිරි මහතා කියා සිටියේය.", "URL": "https://sinhala.adaderana.lk/news.php?nid=103003", "Category": null, "Parent URL": null}