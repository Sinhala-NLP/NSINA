{"Source": "Adaderana", "Timestamp": "April 23, 2015 04:11 pm", "Headline": "මේක දේශපාලන දඩයමක් - ගිණුමට ගියේ වැටුප පමණයි", "News Content": "මේ රට පොලිස් රාජ්‍යයක් බවට පත්වෙමින් ප්‍රජාතන්ත්‍රවාදය නැතිවෙමින් යන බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි.මේවන විට ඉකුත් කාලයේ ‍කටයුතු කළ සෑම ලේකම්වරයෙකු පාහේ අල්ලස් හෝ දූෂණ චෝදනා කොමිසමට කැඳවමින් සිටින බව ඔහු කියා සිටියේ අද(23)අල්ලස් කොමිසමට පැමිණ යමින් සිටියදී අද දෙරණ කළ විමසුමකට ප්‍රතිචාර දක්වමිනි.තමාව අල්ලස් කොමිසමට කැඳවන්නේ නම් මේ රටේ සෑම පුරවැසියෙකුම අල්ලස් කොමිසමට කැඳවිය යුතුව ඇති බවත්, ඒ මන්ද යත් ‍ගෙවුණු වසර 9ක කාලය තුළ කිසිදු මුදලක් අයුතු ලෙස එකතු කර නැතිවීම හා දූෂණයක යෙදී නොතිබීම නිසා බවත් ඔහු සඳහන් කළේය.තමාගේ බැංකු ගිණුමට ගියේ ආරක්ෂක සේවයේ විශ්‍රාම වැටුප හා තනතුරට හිමි වැටුප පමණක් බවද ගෝඨාභය රාජපක්ෂ මහතා කියා සිටියේය.තමාට අල්ලස් කොමිසමේ චෝදනා කරන අය නම් අනවසරෙන් ඉඩම් අත්පත් කරගෙන ඇති බැවින් පළමුවෙන්ම කොමිසම හමුවට කැඳවිය යුත්තේ ඔවුන් බවත් ඔහු පෙන්වා දුන්නේය.කෙසේ වෙතත් මෙය දේශපාලන වශයෙන් ආරම්භවූ දඩයමක් බවත්,මේ වන විට රටේ ප්‍රජාතන්ත්‍රවාදය නැතිවෙමින් යන බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50853", "Category": null, "Parent URL": null}