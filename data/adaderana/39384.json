{"Source": "Adaderana", "Timestamp": "December 6, 2013 06:22 pm", "Headline": "මැන්ඩෙලාගේ අභාවය ගැන ජනපති ශෝකවෙයි", "News Content": "දකුණු අප්‍රිකානු හිටපු ජනාධිපති නෙල්සන් මැන්ඩෙලාගේ අභාවය පිළිබඳ ජනාධිපති මහින්ද රාජපක්ෂ මහතා ශෝකය පල කර තිබේ. පොදුරාජ්‍ය මණ්ඩලයේ සභාපතිවරයා වශයෙන් ජනාධිපති මහින්ද රාජපක්ෂ මහතා, දකුණු අප්‍රිකානු ජනාධිපති ජෙකොබ් සූමා වෙත ශෝක පණිවිඩයක් යොමුකර ඇති බව ජනාධිපති මාධ්‍ය අංශය සඳහන් කළේය. නූතන අප්‍රිකාවේ පියා වන නෙල්සන් මැන්ඩෙලාගේ අභාවය පිළිබඳ අප්‍රිකානු ජනරජයට සහ ජනතාවට පොදුරාජ්‍ය මණ්ඩලයේ වත්මන් සභාපතිවරයා ලෙස තමන් ශෝකය පල කරන බව ජනාධිපතිවරයා සිය ශෝක පණිවිඩයෙන් සඳහන් කර ඇත. පොදුරාජ්‍ය මණ්ඩලයේ විශාලතම නියෝජනය වන අප්‍රිකානු මහද්වීපයට නෙල්සන් මැන්ඩෙලා නව ජීවිතයක්, ගරුත්වයක් සහ නිදහසක් රැගෙන ආ බව ජනාධිපතිවරයා යොමුකළ ශෝක පණිවිඩයේ සඳහන්ය. මෙම ශ්‍රේෂ්ඨ දකුණු අප්‍රිකානු කෘතහස්ත දේශපාලනඥයාට පොදුරාජ්‍ය මණ්ඩලය විසින් පිදිය හැකි ඉහළම උපහාරය වන්නේ ඔහු විසින් දැඩිව රැකගත් ප්‍රජාතන්ත්‍රවාදයේ විවිධත්වය හා එකමුතුවේ හරයන් ආරක්ෂා කිරීම බව ජනාධිපති මහින්ද රාජපක්ෂ මහතා සඳහන් කර ඇත.", "URL": "https://sinhala.adaderana.lk/news.php?nid=39384", "Category": null, "Parent URL": null}