{"Source": "Adaderana", "Timestamp": "February 25, 2018 01:26 pm", "Headline": "තාප්පයේ හැප්පිලා පාසල් සිසුවෙක් මරුට", "News Content": "ගලේවෙල කැප්පිටිය රන්වැඩියාව ප්‍රදේශෙය් පාසල් සිසුවෙකු නිවසක් ඉදිරිපිට තාප්පයක හැපී (24) දින රාත්‍රියේ මියගොස් ඇති බව ගලේවෙල පොලිසිය ප්‍රකාශ කරයි. මෙසේ මියගොස් ඇත්තේ ගලේවෙල රන්වැඩියාව පදිංචි මොහොමඩ් ඉෆ්ශාන් (16) නැමැති පාසල් සිසුවෙකි. මියගොස් සිටි සිසුවා සහ තවත් සම වයසේ පසුවන සිසුන් කිහිපදෙනෙකු 24 වන දින සිය ගමේ පල්ලියට ගොස් ආගමික වතාවත් ඉටු කොට පසුව මිතුරන් තිදෙනෙකු සමඟ කැප්පිටිය මුස්ලිම් මහා විද්‍යාලයේ පිටුපස රැඳී සිටි බවට පොලීසියට තොරතුරු හෙළි වී තිබේ. මියගිය සිසුවාගේ පියා සඳහන් කර සිටියේ තවත් මිතුරන් කිහිප දෙනෙකු සමඟ සිගරට් බීම සඳහා තම දරුවාද පාසල පිටුපස කැලෑබද ප්‍රදේශයකට පස්වරුවේ ගොස් සිටි බවත් කිසියම් අයකු එය දැක බිය ගැන්වීමත් සමඟ ඔවුන් හිස් ලූ ලූ අත දිව ගොස් ඇති බවයි. මෙම සිසුවා එම ස්ථානයේ සිට මීටර් තුන්සියයක් පමණ දුරක් දිව ගොස් නිවසක් ඉදිරිපිට වසා තිබූ ගේට්ටුවක හැපී ඇත්තේ පස්වරු 7.30 ට පමණ බව සඳහන් කර සිටියි. සිසුවා ගේ අතුරුදන්වීම පිළිබඳව සොයා බැලීමේදී රාත්‍රී 8.30 ට පමණ ගේට්ටුව අසල වැටී සිටි සිසුවා සොයාගත් බව පොලිසිය ප්‍රකාශ කරයි. ඔහුගේ දේහය මේ වනවිට ගලේවෙල රෝහලේ තබා ඇති අතර සිද්ධිය සම්බන්ධයෙන් පශ්චාත් මරණ පරීක්ෂණයක් පැවැත්වීමට නියමිත බව ගලේවෙල පොලීසිය ප්‍රකාශ කරයි.", "URL": "https://sinhala.adaderana.lk/news.php?nid=84807", "Category": null, "Parent URL": null}