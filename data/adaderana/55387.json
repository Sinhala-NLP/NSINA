{"Source": "Adaderana", "Timestamp": "November 29, 2015 10:10 am", "Headline": "පොලීසියට ඕනෑම අවස්ථාවක සහය දෙන්න සුදානම්", "News Content": "අවශ්‍ය ඕනෑම මොහොතක පොලීසියට සහයෝගයදීමට යුද හමුදාව සූදානමින් තබා ඇති බව ආරක්ෂක ලේකම් ආචාර්ය කරුණාසේන හෙට්ටිආරච්චි මහතා පවසයි.ඔහු පෙන්වා දෙන්නේ මෙරට රාජ්‍ය ආරක්ෂාවට අනතුරක් එල්ල වෙමින් පවතින බවට රට තුළ සහ රටින් පිටත සිටින අන්තවාදී කණ්ඩායම් විසින් වැරදි ප්‍රචාර ගෙන යන බවයි.එම කණ්ඩායම් දේශපාලන න්‍යාය පත්‍රයකට අනුව කටයුතු කරන පිරිස් වන බව බිබිසි සංදේශය සමඟ සාකච්ඡාවකට එක්වෙමින් ආරක්ෂක ලේකම්වරයා ප්‍රකාශ කළේය.ඇතැම් දෙමළ සිරකරුවන් මුදාහැරීමට පියවර ගෙන ඇත්තේ නීතිය සහ අධිකරණ ක්‍රියාමාර්ග අනුව බව පෙන්වාදෙන ආරක්ෂක ලේකම්වරයා රටේ ආරක්ෂාවට අනතුරක් එල්ල වෙමින් පවතින බව පවසමින් ඇතැම් පුද්ගලයින් කරනු ලබන ප්‍රකාශ මහජනතාව බියවැද්දීමක් වනු ඇති බව ඔහු පෙන්වා දී ඇත.ජාති සහ ආගම් භේදයකින් තොරව රටේ සියලු පුරවැසියන්ට ඔවුන්ගේ උත්සව සහ සැමරුම්වලට අවසර දී ඇති බව ආරක්ෂක ලේකම්වරයා ප්‍රකාශ කර තිබේ.ඇතැම් පුද්ගලයන්ට ඒවා බලහත්කාරයෙන් නතර කරවීමේ අවශ්‍යතාවක් තිබුණ ද ජනතාවගේ එවැනි අයිතිවාසිකම් සාමකාමීව බුක්තිවිඳීමට අවස්ථාව ලබාදිය යුතු බව ආරක්ෂක ලේකම් ආචාර්ය කරුණාසේන හෙට්ටිආරච්චි මහතා සඳහන් කර ඇත.සාමය කඩ නොවන අයුරින් එම කටයුතුවලට ඉඩදෙන ලෙස පොලීසියට උපදෙස් ලබාදී ඇති අතර රටේ සියලු ජනතාවගේ ආරක්ෂාව තහවුරු කිරීමට පියවර ගෙන ඇති බව ද ආරක්ෂක ලේකම්වරයා ප්‍රකාශ කර තිබේ.", "URL": "https://sinhala.adaderana.lk/news.php?nid=55387", "Category": null, "Parent URL": null}