{"Source": "Adaderana", "Timestamp": "May 10, 2013 05:11 pm", "Headline": "විරෝධය හමුවේ ආණ්ඩුව පසුබැස්සා", "News Content": "ජනතාවගේ විරෝධය හමුවේ ආණ්ඩුවට අසාද් සාලි නිදහස් කිරීමට සිදුවු බව විපක්ෂනායක රනිල් වික්‍රමසිංහ මහතා පවසයි. ඊයේ වන තුරු ත්‍රස්තවාදීයෙකු ලෙස සැලකු අසාද් සාලිව මෙලෙස නිදහස් කෙරුණේ ජනතාවගේ විරෝධය හමුවේ බව රනිල් වික්‍රමසිංහ මහතා කියයි. රහස් පොලිස් අත්අඩංගුවෙන් නිදහස ලැබූ අසාද් සාලි මහතා කොළඹ ජාතික රෝහලේ සිට පෞද්ගලික රෝහලකට රැගෙන ඒමෙන් පසු ඔහුගේ සුවදුක් බැලීමට අද පස්වරුවේ පැමිණි විපක්ෂනායකවරයා මාධ්‍යවේදීන් හමුවේ එසේ පැවසීය. ත්‍රස්තවාදය වැළැක්වීමේ පනත දේශපාලනඥයින් මර්දනය කිරීමට යොදා ගන්නා බවත් විපක්ෂයේ සියලුදෙනා එක්වුවහොත් ආණ්ඩුවේ මෙවැනි මර්දනකාරී පිළිවෙත් පරාජය කළ හැකි බවද ඔහු කීවේය. අසාද් සාලිගේ සුවදුක් බැලීමට පැමිණ සිටි එජාප මහලේකම් තිස්ස අත්තනායක මාධ්‍යවේදීන් හමුවේ කීවේ මෙය අසාද් සා‍ලිගෙන් කළ පලිගැනීමක් බවයි. අසාද් සාලි සමාව ඉල්ලා ඇති බව මාධ්‍යවේදීයෙකු විමසුවිට එහි වරදක් නොමැති බවද තිස්ස අත්තනායක පැවසීය.", "URL": "https://sinhala.adaderana.lk/news.php?nid=33978", "Category": null, "Parent URL": null}