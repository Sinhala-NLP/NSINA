{"Source": "Adaderana", "Timestamp": "April 23, 2011 09:21 am", "Headline": " පුනරුත්ථාපනය වූවන් 483 ක් අද නෑසියන්ට", "News Content": "පුනරුත්ථාපනය කෙරුණු හිටපු එල්.ටී.ටී.ඊ. සාමාජිකයින් 483 දෙනෙකු ඔවුන්ගේ ඥාතීන් වෙත භාරදීමට කටයුතු කරන බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය පවසයි. එම පිරිස අද දිනයේ වව්නියාව සංස්කෘතික මධ්‍යස්ථානයේ දී ඔවුන්ගේ ඥාතීන්ට භාරදීමට කටයුතු කරන බව පුනරුත්ථාපන කොමසාරිස් ජනරාල් මේජර් ජෙනරල් සුදන්ත රණසිංහ මහතා කියා සිටියේය. අලුත් අවුරුදු උදාවත් සමඟ පුනරුත්ථාපනය වන පුද්ගලයන් වෙනුවෙන් අමාත්‍යාංශයේ ක්‍රියාත්මක කරන වැඩසටහන් මාලාවේ එක් අදියරක් ලෙස මෙය ක්‍රියාවට නංවන බව සුදන්ත රණසිංහ මහතා කියා සිටියේය. මේ අතර පුනරුත්ථාපනය වු පුද්ගලයන් විසින් අඳින ලද චිත්‍ර ප්‍රදර්ශනයක් ලබන 25 සහ 26 යන දෙදින තුළ කොළඹ කලාභවනේ දී පැවැත්වීමට කටයුතු යොදා ඇති බව ද සුදන්ත රණසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15645", "Category": null, "Parent URL": null}