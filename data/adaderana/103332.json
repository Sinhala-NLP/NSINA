{"Source": "Adaderana", "Timestamp": "January 30, 2019 11:16 am", "Headline": "සුරතලා වෙනුවෙන් දිවි පරදුවට තැබු තරුණයෙක්", "News Content": "අධික ශීතලෙන් මිදී ගිය අමෙරිකාවේ මිචිගන් විලේ දසුන් මාධ්‍යයට එක්කර තිබේ. මේ අතර අනතුරකින් එහි ගිලුණු තරුණයෙක් මුදාගැනීමටත් බලධාරීන් කටයුතු කර තිබුණේය. මේ දිනවල අමෙරිකාවට දැඩි ශීත කාලගුණයක් බලපා ඇති බව වාර්තා වේ. ඒ හේතුවෙන් සමස්ත අමෙරිකානු කලාපයේම ජනතාව මහත් සේ පීඩාවකට පත්ව සිටින අතර ඔවුන්ගේ දෛනික කාර්යන්ට දැඩි බාධා එල්ල වී ඇති බවත් සඳහන් වේ. හිම මිදුණු මිචිගන් විලේ ගිලෙමින් සිටි තරුණයෙක් සහ ඔහුගේ සුනඛ සුරතලා මුදාගැනීමට මිචිගන් පොලිසිය ක්‍රියාත්මක කළ මෙහෙයුමක් ද පටිගත වී ඇත. විලට වැටුණු සිය සුනඛ සුරතලා බේරාගැනීමට ගත් උත්සාහයකදී තමන්ද එහි ගිලී ගිය බව ඒ තරුණයා පසුව පවසා ඇත. මේ වනවිට එම කලාපයට බලපා ඇති සෙල්සියස් අංශක සෘණ 46ක් වන අධික සීතල හේතුවෙන් මිචිගන් විල මුලුමනින්ම පාහේ මිදී ගොස් තිබේ. ඒ හේතුවෙන් කල්පනාකාරීව කටයුතු කරන ලෙස බලධාරීන් ජනතාවගෙන් ඉල්ලා ඇත. උත්තර ධ්‍රැවෙයන් හමා එන අධික ශීත සුළං සහ අමෙරිකානු මහද්වීපයට බලපා ඇති හිම කුණාටුව හේතුවෙන් වෙන වසරවලට වඩාවැඩි ශීතලක් මෙවර අමෙරිකානු කලාපයට උදාවී ඇති බව කාලගුණ අංශවල මතයයි.", "URL": "https://sinhala.adaderana.lk/news.php?nid=103332", "Category": null, "Parent URL": null}