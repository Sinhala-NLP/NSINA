{"Source": "Adaderana", "Timestamp": "April 26, 2011 03:55 pm", "Headline": "එක්සත් ජාතීන්ගේ යුතුකම යුද්ධයෙන් බැට කෑ ජනතාවට සහන සැලසීමයි ", "News Content": "එක්සත් ජාතීන්ගේ සංවිධානයේ මේ ‍මොහොතේ යුතුකම විය යුත්තේ යුද්ධයෙන් බැට කෑ ජනතාවට සහන සලසනවා මිස ඔවුන් තව තවත් අපහසුතාවයට පත්කිරීම නොවන බව ශ්‍රී ලංකාවේ රුසියානු තානාපති ව්ලැද්මිර් මකායි ලොව් මහතා පවසයි. අම්බුළුවාව ජෛව විවිධත්ව සංකීර්ණයේ දී අග්‍රාමාත්‍ය දි.මු.ජයරත්න මහතාගේ ප්‍රධානත්වයෙන් ඊයේ(25) පැවති යූරි ගගාරින් සැමරුම් උත්සවයකට සහභාගීවෙමින් ඔහු මේ බව සදහන් කළේය. අවංක මිතුරෙකු වශයෙන් රුසියාව සෑම විටම ශ්‍රී ලංකාව සමග සමීපව කටයුතු කරන බව එහිදී රුසියානු තානාපතිවරයා කියා සිටියේය. මේ දිනවල විවිධ පුද්ගලයින්, රටවල් සහ සංවිධාන ශ්‍රී ලංකාව සම්බන්ධයෙන් විවිධ චෝදනා එල්ල කළ ද ඒවා සත්‍ය කරුණු නොවන බව ඔහු පෙන්වාදෙයි. රට පිළිබඳව අවංක හැඟීමක් පවතින්නේ රටින් පිටත සිටින විවිධ පුද්ගලයින්, රටවල් සහ සංවිධාන වලට නොව එම රටෙහි නායකයින්ට හා ජනතාවට බව මකායි ලොව් මහතා සඳහන් කරයි. යුද්ධය අවසන් වී ගතවූ අවුරුදු කිහිපය තුළ ශ්‍රි ලංකාව යළි නගා සිටුවීම සඳහා රජය දියත් කළ වැඩසටහන් තමා සියැසින් දුටු බවත් ශ්‍රී ලංකාවේ රුසියානු තානාපති ව්ලැද්මීර් මකායි ලොව් මහතා පැවසුවේය.", "URL": "https://sinhala.adaderana.lk/news.php?nid=15722", "Category": null, "Parent URL": null}