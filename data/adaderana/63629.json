{"Source": "Adaderana", "Timestamp": "August 31, 2016 10:14 am", "Headline": "වරායන් හතරෙන් තුනක්ම උතුරට", "News Content": "සමස්ත ධීවර ජනතාව සේම උතුරේ ජනතාවද ආර්ථිකමය අතින් ශක්තිමත් කිරීම අත්‍යවශ්‍ය බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කරයි.මේ සඳහා යෝජිත බහු කාර්ය ධීවර වරායන් කඩිනමින් ඉදිකර අවසන් කර එහි නිසි ප්‍රතිලාභ ජනතාවට හැකි අවම කාලයක් තුළ ලබා ගැනීමට අවස්ථාව උදාකර දිය යුතු බවද දිලිප් වෙදආරච්චි රාජ්‍ය අමාත්‍යවරයා මෙහිදී අවධාරණය කළේය .රාජ්‍ය අමාත්‍යවරයා මේ බව කියා සිටියේ කොරීයානු ධීවර අමාත්‍යංශයේ ඉහල පෙලේ නිලධාරීන් දෙදෙනෙකු ඇතුළු 07 දෙනෙකුගෙන් සමන්විත විශේෂ නියෝජිත කණ්ඩායම ඊයේ 30 දින පස්වරුවේ හමු වූ අවස්ථාවේදීය .ධීවර හා ජලජ සම්පත් සංවර්ධන අමාත්‍යංශයේ රාජ්‍ය අමාත්‍යවරයාගේ නිළ කාර්යාලයේදී මෙම සාකච්ජාව පැවැත්විණ .කොරියාවේ සාගර සහ ධීවර අමාත්‍යංශයේ අධ්‍යක්ෂ Mr. Kweon, Jun Y oung හා එම අමාත්‍යංශයේ නියෝජ්‍ය අධ්‍යක්ෂ Mr. Seo, Dong Hyun යන මහත්වරුන්ද මෙම නියෝජිත කණ්ඩායමට එක්ව සිටියහ .ඊයේ 30 අළුයම ශ්‍රී ලංකාවට පැමිණි මෙම කොරීයානු ඉහල පෙලේ නියෝජිත කණ්ඩායම ධීවර රාජ්‍ය අමාත්‍ය දිලිප් වෙදආරච්චි මහතා හමු වූ අවස්ථාවේ කියා සිටියේ යෝජිත බහු කාර්ය ධීවර වරායන් ඉදිකිරීමට අදාළ ශක්‍යතා අධ්‍යනය නොමිලයේ සිදු කර දීමට තම රට ඉදිරිපත් වන බවය. අමාත්‍යවරයාගේ ඉල්ලීම අනුව බහු කාර්ය ධීවර වරායන් 04 ම වසර දෙකක් තුල ඉදිකර අවසන් කරණ බවද කොරීයානු නියෝජිත කණ්ඩායම පැවසුහ .මෙම බහු කාර්ය වරායන් චලෙයි ,ඩෙල්ෆ් , මාදකල් හා උඩප්පුව යන ප්‍රදේශ වල ඉදි කිරීමට සැලසුම් කර ඇත .ධීවර, සංචාරක හා වාණිජ යන ඉලක්ක ජය ගැනීම වෙනුවෙන් මෙම බහු කාර්ය ධීවර වරායන් සැලසුම් කර තිබේ.ඊට අමතරව විශාල ප්‍රමාණයේ යාත්‍රා වලට ද පිවිසිය හැකි පරිදි මෙම සැම ධීවර වරායකම පතුලේ ගැභුර මීටර් 5 ට වඩා වැඩියෙන් සැකසීමටද තීරණය වුහ .කොරීයානු නියෝජිත කණ්ඩායම හා ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අතර පැවති සාකච්ජාවට ධීවර හා ජලජ සම්පත් සංවර්ධන අමාත්‍යංශයේ ලේකම් ඩබ්ලිව්.එම්.එම්.ආර්.අධිකාරි මහත්මියද , රාජ්‍ය අමාත්‍යංශයේ ලේකම් අබ්දුල් මජිඩ් මහතාද ,රාජ්‍ය අමාත්‍යවරයාගේ පෞද්ගලික ලේකම් ජී.එම්.දිනේෂ් කුමාර , රාජ්‍ය අමාත්‍යවරයාගේ උපදේශක අයේෂ් රණවක මහතා හා රාජ්‍ය අමාත්‍යවරයාගේ සම්බන්ධිකරණ ලේකම් [ ජාත්‍යන්තර කටයුතු] ප්‍රසන්න කුලතුංග මහතා ඇතුළු කණ්ඩායමක් එක්ව සිටියහ .මෙම කොරීයානු නියෝජිතයින් අද 31 දහවල් හලාවත -උඩප්පුව ප්‍රදේශයේ සංචාරය කරමින් ප්‍රථම බහු කාර්ය ධීවර වරාය ඉදිකිරීමට නියමිත ප්‍රදේශය නිරීක්ෂණය කිරීමටද නියමිතය .", "URL": "https://sinhala.adaderana.lk/news.php?nid=63629", "Category": null, "Parent URL": null}