{"Source": "Adaderana", "Timestamp": "July 26, 2019 01:07 pm", "Headline": "කනවා නම් දෙගොල්ලෝම කාපන් කියලා වැඩේ දුන්නා-මහින්ද", "News Content": "පාර්ලිමේන්තුව නියෝජනය නොකරන පිළිගත් දේශපාලන පක්ෂ 10 ක් අද ශ්‍රී ලංකා පොදුජන පෙරමුණ සමග අවබෝධතා ගිවිසුම්වලට එළඹීය. මෙම ගිවිසුම්වලට එළඹුනේ අද(26) කොළඹ විජේරාම මාවතේ පිහිටි විපක්ෂ නායක මහින්ද රාජපක්ෂ මහතාගේ නිල නිවසේදීයි. ඉදිරි මැතිවරණ ඉලක්ක කර ගනිමින් ශ්‍රී ලංකා පොදුජන පෙරමුණ හා පාර්ලිමේන්තුව නියෝජනය නොකරන පිළිගත් දේශපාලන පක්ෂ 10 ක් අද අවබෝධතා ගිවිසුමකට එළඹුණේය. ඒ විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් ඒ මහතාගේ නිල නිවසේ පැවති උත්සවයකදී. ශ්‍රී ලංකා පොදුජන පෙරමුණ වෙනුවෙන් එම පක්ෂයේ මහලේකම් නීතිඥ සාගර කාරියවම් මහතා ගිවිසුම්වල අත්සන් තැබීය. ඒ අනුව මව්බිම ජනතා පක්ෂයේ නායක හේමකුමාර නානායක්කාර, ලංකා කම්කරු එක්සත් පෙරමුණ මහලේකම් එස්. සතාෂිවම් යන මහත්වරු අවබෝධතා ගිවිසුමට අත්සන් තැබීය. විනයාගමූර්ති මුරලිදරන් මහතා තමිළ එක්සත් නිදහස් පෙරමුණේ නායකයා ලෙසත් සර්වනබවනාදන් දුෂ්ෂන්ත් මහතා ඊලවර් ප්‍රජාතන්ත්‍රවාදී පෙරමුණේ නායකයා ලෙසත් ශ්‍රී ලංකා පොදුජන පෙරමුණ සමඟ අවබෝධතා ගිවිසුමට එළඹීය. මුස්ලිම් උලමා පක්ෂයේ නායක මුබාරක් අබ්දුල් මජීඩ්, ලිබරල් පක්ෂයේ ප්‍රධාන ලේකම් කමල් නිෂ්ෂංක, නව සිහල උරුමයේ ප්‍රධාන ලේකම් සරත් මනමේන්ද්‍ර යන මහත්වරුන්ද අද අවබෝධතා ගිවිසුමට අත්සන් තැබීය. ප්‍රජාතන්ත්‍රවාදී ජාතික ව්‍යාපාරයේ ලේකම් අරුණ ද සොයිසා , එක්සත් ලංකා මහ සභාවේ ප්‍රධාන ලේකම් ජයන්ත කුලතුංග හා භූමි පුත්‍ර පක්ෂයේ ප්‍රධාන සභාපති සරත් විජේරත්න යන මහත්වරුන්ද ශ්‍රී ලංකා පොදුජන පෙරමුණ සමඟ අවබෝධතා ගිවිසුම්වලට එළඹීය. මෙම අවස්ථාවේ දී අදහස් දක්වමින් විපක්ෂ නායක මහින්ද රාජපක්ෂ මහතා පවසා සිටියේ, මේ රටේ සිංහල, මුස්ලිම්, බර්ග යන සියලු ජාතීන්ට හා ආගමිකයින්ට ජීවත් වීමේ අයිතිය ගැන සැකයක් ඇතිව තිබෙන බවයි. අද ආණ්ඩුවට මොනදේ පැවසුවත් නෑසෙනවා සේ සිටින බවද පැවසු රාජපක්ෂ මහතා, සියලු දෙනාටම අද මෙම ආණ්ඩුව පරාජය කිරීමට යුතුකමක් ඇති බව ද කියා සිටියේය. ආණ්ඩුව අද වන විට රට විකුණා දමා ඇති බවත්, රට විනාශ කර ඇති බවත් පැවසු රාජපක්ෂ මහතා, තමන් සෑදු වරායට බැන බැන රනිල් වික්‍රමසිංහ කොච්චර කට්ටද කියනවා නම් “වරාය වික්කේ ශ්‍රි ලංකා නිදහස් පක්ෂයේ ඇමතිවරයෙක් ලවා“ බව ද පැවසීය. “කනවා නම් දෙගොල්ලෝම කනවා කියලා වැඩේ දුන්නා “ යනුවෙන් ද රනිල් වික්‍රමසිංහ මහතා වැඩේ දුන්න බවද පැවසු රාජපක්ෂ මහතා, අර්ජුන රණතුංග මහතා බෑ කියද්දී වෙනත් අයෙක් ඒ සඳහා යොදා ගත් බව සඳහන් කළේය. කෙසේ වෙතත් 19 වන සංශෝධනය හඳුන්වා දුන් ජනාධිපතිවරයාම අද වන විට එය දැක නැති බව පවසන බව ද කියා සිටි මහින්ද රාජපක්ෂ මහතා, 19 ගෙනා සැබෑ හේතු මත එක්සත් ජාතික පක්ෂයටම අද එය පාරා වළල්ලක් වී ඇතැයි ද පැවසීය. ආණ්ඩුවට කිසිදු අවස්ථාවක මේ ව්‍යවස්ථාව නැවත වෙනස් කිරීමට අයිතියක් නැති බවත්,එය වෙනස් කිරීමේ අයිතිය ඇත්තේ ඊළඟට පිහිටුවන අපේ ආණ්ඩුවට බවත් රාජපක්ෂ මහතා මෙහිදී අවධාරණය කර සිටියේය.", "URL": "https://sinhala.adaderana.lk/news.php?nid=115069", "Category": null, "Parent URL": null}