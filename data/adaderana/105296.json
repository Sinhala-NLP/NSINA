{"Source": "Adaderana", "Timestamp": "March 1, 2019 05:08 pm", "Headline": "පාකිස්තානය සහ ශ්‍රී ලංකාව අතර ගුවන් ගමන් නවතා දමයි", "News Content": "පාකිස්තානය සහ ශ්‍රී ලංකාව අතර ගුවන් ගමන් එළඹෙන සදුදා (04) දින තෙක් ක්‍රියාත්මක නොවන බව ශ්‍රී ලන්කන් ගුවන් සේවයේ මාධ්‍ය ප්‍රකාශක දීපාල් පෙරේරා මහතා අද (01) සවස පැවසීය . පාකිස්තානය සහ ඉන්දියාව අතර උද්ගත වී ඇති ගැටුම්කාරී වාතාවරණය නිසා, ආරක්ෂක පියවරක් වශයෙන් පාකිස්තානු සිවිල් ගුවන් සේවා අධිකාරිය විසින් එරට ගුවන් කළාපය එළඹෙන 04 දා තෙක් වසා දැමීමට තීරණය කර තිබීම එයට හේතුව බවද දීපාල් පෙරේරා මහතා වැඩිදුරටත් ප්‍රකාශ කළේය. එහෙත් මෙම සිද්ධිය පිළිබඳව ශ්‍රී ලන්කන් ගුවන් සේවය සමීපව නිරීක්ෂණය කරමින් සිටින බවද , පාකිස්තානය විසින් සිය ගුවන් කළාපය විවෘත කළ විගස , ශ්‍රී ලංකාව සහ පාකිස්තානය අතර ගුවන් ගමන් ආරම්භ කිරීමට පියවර ගන්නා බවද හෙතෙම වැඩිදුරටත් පැවසීය. මෙම පාකිස්තානු ගුවන් කළාපය ඉකුත් 2/27 දින සවස සිට වසා දමා ඇති අතර , මේ නිසා මුළු ලොවේම රටවලට පාකිස්තානය ඔස්සේ ගුවන් ගමන් මෙහෙය වීම අත් හිටුවීමට සිදු වී තිබේ.", "URL": "https://sinhala.adaderana.lk/news.php?nid=105296", "Category": null, "Parent URL": null}