{"Source": "Adaderana", "Timestamp": "August 31, 2018 08:48 am", "Headline": "ශ්‍රී ලාංකීක තරුණයෙක් සිඩ්නි නගරයේදී අත්අඩංගුවට", "News Content": "ISIS SRILANKAN ඔස්ට්‍රේලියාවේ සිඩ්නි නුවර විශ්වවිද්‍යාලයක සේවය කරමින් සිටි ශ්‍රී ලාංකිකයෙකු ත්‍රස්ත චෝදනා මත එරට ආරක්ෂක අංශ විසින් අත්අඩංගුවට ගෙන තිබේ. ඔස්ට්‍රේලියානු මාධ්‍ය අනාවරණය කරන්නේ ත්‍රස්ත ප්‍රහාර සඳහා සැලසුම් ඇතුළත් බවට සැකකෙරෙන ලිපිගොනු ඔහු සතුව තිබියදී සොයාගෙන ඇති බවයි. අධ්‍යාපන වීසා මත ඔස්ට්‍රේලියාවේ රැදී සිටින 25 හැවිරිදි ශ්‍රී ලාංකික තරුණයෙකු ත්‍රස්තවාදි කටයුතු සම්බන්ධ චෝදනාව යටතේ එරට පොලිසිය විසින් අත්අඩංගුවට ගෙන ඇත්තේ ඊයේ (30) දිනයේදීයි. නිව් සවුත්වෙල්ස් විශ්වවිද්‍යාලයේ කොන්ත්‍රාත් පදනම මත සේවය කර ඇති ඔහු අත්අඩංගුවට ගෙන ඇත්තේ එම විශ්වවිද්‍යාලයේ සේවකයෙකුගෙන්ම ලැබුණු තොරතුරක් මතයි. සිඩ්නි නගරයේ වැදගත් ස්ථාන කිහිපයක් පිළිබඳ ප්‍රහාර එල්ල කිරිම සදහා වන සැලසුම් සහිත සටහන් ඔහුගේ දින පොත් කිහිපයක තිබුණද, සැකකරු ත්‍රස්ත සංවිධානයකට සම්බන්ධ බවට තොරතුරු අනාවරණය වී නොමැති බව එරට පොලීසිය පැවසීය. ඒ අනුව විශේෂ වරෙන්තුවක් මත අද (31) අලුයම මෙම තරුණයා රැදි සිටි ස්ථානය සොදිසි කිරීමේදි විද්‍යුත් උපාංග කිහිපයක්ද ඕස්ට්‍රේලියානු පොලිස් භාරයට ගෙන තිබේ. ත්‍රස්ත පනතට අදාළ වැරදි සම්බන්ධයෙන් මෙම ශ්‍රී ලාංකික තරුණයාට එරෙහිව චෝදනා ගොනුකර ඇති අතර ඔහුට ඇපදීම එරට අධිකරණය ප්‍රතික්ෂේප කර තිබේ. ‍ අයි. එස් සංවිධානයට සම්බන්ධ බවට සැකකෙරෙන මෙම පුද්ගලයාට එරෙහි චෝදනා බරපතල බව ඕස්ට්‍රේලියානු ආරක්ෂක අංශ පවසයි.", "URL": "https://sinhala.adaderana.lk/news.php?nid=95277", "Category": null, "Parent URL": null}