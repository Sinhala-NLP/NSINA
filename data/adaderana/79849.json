{"Source": "Adaderana", "Timestamp": "November 13, 2017 06:20 pm", "Headline": " හමුදා ට‍්‍රක් එක ප්‍රපාතයට පෙරළෙයි-භටයින් 10කට තුවාලයි-5කට බරපතළයි", "News Content": "යාපනයේ - කන්කසන්තුරේ සිට දියතලාව දක්වා ධාවනය වූ යුද හමුදා ට‍්‍රක් රථයක් නුවරඑළිය - ගම්පොළ ප‍්‍රධාන මාර්ගයේ පලාගොල්ල වැලමිට වංගුව ප‍්‍රදේශයේදී මීටර් පහළොවක් පමණ පහළට පෙරළීමෙන් එම ට‍්‍රක් රථයේ ගමන් ගත් යුද හමුදා භටයින් දසදෙනෙකු තුවාල ලබා කොත්මලේ සහ ගම්පොළ මුලික රෝහල් වෙත ඇතුළත් කර ඇති බව කොත්මලේ පොලීසිය පවසයි. යුද හමුදාවේ රියදුරු පුහුණුව ලබමින් සිටි පිරිසක් රැගත් මෙම ට‍්‍රක් රථය අද (13) දහවල් 12.30 ට පමණ ධාවනය වෙමින් තිබියදී වැලමිට වංගුව ප‍්‍රදේශයේදී උඩ වංගුවේ සිට පහළ ප‍්‍රදේශයට පෙරළී මෙම අනතුර සිදුවී ඇති බව පොලීසිය පැවසුවේය. රියදුරු පුහුණුව ලබමින් සිටි යුදහමුදා භටයෙකු ට‍්‍රක් රථය ධාවනය කරමින් සිටියදී මෙම අනතුර සිදුවී තිබේ. ට‍්‍රක් රථය ප‍්‍රධාන මාර්ගයට පෙරළීමෙන් එම මාර්ගයේ ගමනා ගමන කටයුතු විනාඩි පහළොවකට පමණ ඇණහිට තිබුණි. තුවාලකරුවන්ගෙන් පස්දෙනෙකුගේ තත්ත්වය බරපතළ නිසා ඔහුන් ගම්පොළ මුලික රෝහල වෙත මාරුකර යැව් බව පොලීසිය පැවසුවේය. අනතුර පිළිබඳව කොත්මලේ පොලීසිය පරීක්‍ෂණ පවත්වයි.", "URL": "https://sinhala.adaderana.lk/news.php?nid=79849", "Category": null, "Parent URL": null}