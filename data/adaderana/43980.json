{"Source": "Adaderana", "Timestamp": "June 15, 2014 04:18 pm", "Headline": "දැක්කොත් බුවා නොදැක්කොත් එබුවා ප්‍රතිපත්තිය  ආණ්ඩුව අනුගමනය කළේ ", "News Content": "දැක්කොත් බුවා නොදැක්කොත් එබුවා ප්‍රතිපත්තිය විශ්‍රාම වැටුප් පාරිතෝෂිකය සම්බන්ධයෙන් ආණ්ඩුව අනුගමනය කළ බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසයි. විශ්‍රාමික පාරිතෝෂික දීමනාව මීට පෙර ලබාදුන් පරිදි ලබාදෙන බවට ආණ්ඩුව විසින් සිදුකරන ප්‍රකාශ පිළිගත නොහැකි බවත්, මේ හේතුවෙන් විශ්‍රාම පාරිතෝෂික දීමනාව පෙර පරිදිම ගෙවන බවට ආණ්ඩුව විසින් නව චක්‍ර ලේඛනයක් මගින් දැනුම් දිය යුතු බවත් ඔහු පවසයි. එසේ නොවුනහොත් අදාළ කාරනය වෙනුවෙන් තමන් ඇතුළු පිරිස දියත් කළ සටන ඉදිරියටත් ගෙන යන බව අද(15) කොළඹ පැවති මාධ්‍ය හමුවකදී ඒ මහතා කියා සිටියේය. විශ්‍රාම වැටුප් පාරිතෝෂිකය සම්බන්ධයෙන් වු කිසිදු සිදුවීමකට ලංකාවේදී ජනාධිපතිවරයාගේ ඇස් නොඇරුණු බවත්, බොලීවියාවට ගොස් හදිසියේ මුදල් අමාත්‍යාංශ ලේකම්වරයාට ඒ සම්බන්ධයෙන් පණිවිඩයක් එවා ඇති බවත් හෙතෙම පෙන්වා දුන්නේය. 2014 වර්ෂය සඳහා විශ්‍රාම වැටුප් පාරිතෝෂික දීමනා ගෙවීම සඳහා මිලියන 15,000ක් වෙන් කර ඇති බවත්, එම වෙන් කරන ලද මුදල් වලින් කිසිදු මුදලක් විශ්‍රාම පාරිතෝෂිකයේ ගෙවීම වෙනුවෙන් ලබා නොදී ඇති බවත් ඒ මහතා එහිදී අවධාරණය කළේය. විශ්‍රාම වැටුප් පාරිතෝෂිකය සම්බන්ධවයෙන් ආණ්ඩුව පරාජය බාරගෙන මේ වන විට අඩියක් පසුපසට ‍ගෙන ඇති බවත්, එබැවින් විශ්‍රාම පාරිතෝෂිකය සම්බන්ධයෙන් නිත්‍යාණුකූලව චක්‍ර ලේඛනයක් ඉදිරිපත් කරන ලෙස ආණ්ඩුවෙන් ඉල්ලා සිටින බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43980", "Category": null, "Parent URL": null}