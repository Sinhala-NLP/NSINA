{"Source": "Adaderana", "Timestamp": "May 22, 2013 08:42 am", "Headline": " ඇපල්වත්තේ නඩුව 25 ට කල් යයි", "News Content": "කොළඹ, මාලිගාවත්තේ ඇපල් වත්ත ලෙස හැදින්වෙන ප්‍රදේශයේ පදිංචිකරුවන් පිරිසක් ගොනු කළ මූලික අයිතිවාසිකම් පෙත්සමක් ශ්‍රේෂ්ඨාධිකරණය හමුවේ සලකා බලා තිබේ. එම ප්‍රදේශයේ නිවාස 25ක පදිංචිකරුවන් පිරිසක් විසින් මෙම පෙත්සම ගොනු කර ඇති බව සඳහන්ය. තමා දැනට පදිංචිව සිටින නිවාස කඩා නව නිවාස තනනතෙක් කාලය තුළ විකල්ප වශයෙන් ලබා දෙන නිවාස පිළිබදව සහ අදාළ ඉදිකිරීමෙන් පසුව නිවාස ලබා දෙන ආකාරය පිළිබද පිළිගත හැකි ක්‍රමවේදයක් නොවීම පෙත්සම ඉදිරිපත් කිරීමට හේතු වූ බව පෙත්සම්කරුවන් පෙනී සිටි නීතීඥවරයා අධිකරණය හමුවේ පැවසුවේය. නාගරික සංවර්ධන අධිකාරිය, එහි සභාපති, එහි අධ්‍යක්ෂ ජනරාල්, සහකාර අධ්‍යක්ෂ, ආරක්ෂක ලේකම් , යුධහමුදාපති, පොලිස්පති, යන අය මෙම නඩුවේ වගඋත්තරකරුවන් ලෙස නම්කර තිබේ. අදාළ ලබන ජූනි 25 වැනිදා පෙත්සම යළි සලකා බැලීමට නියමිත අතර එදිනට වගඋත්තරකරුන්ට අධිකරණය හමුවේ පෙනීසිටින ලෙස නොතීසි නිකුත් කර තිබේ.", "URL": "https://sinhala.adaderana.lk/news.php?nid=34280", "Category": null, "Parent URL": null}