{"Source": "Adaderana", "Timestamp": "December 9, 2012 05:26 pm", "Headline": "දිවිනැඟුම පනතේ තීන්දුව නිසා තමයි මෙහෙම වුණේ", "News Content": "අගවිනිසුරුවරියට එරෙහි ප‍්‍රශ්නය ඇති වුණේ දිවි නැගුම පනත සම්බන්ධයෙන් වෙනස් තීන්දුවක් දුන්නු නිසා යැයි පෙරටුගාමි සමාජවාදී පක්ෂය පවසයි. අගවිනිසුරුවරිය අනෙක් සෑම අවස්ථාවකම ආණ්ඩුවේ වුවමනාවත් සමග හිටියත් එක පනතකට විරුද්ධ වු බැවින් මෙම දෝෂාභියෝගය ගෙන ආ බව එම පක්ෂයේ ප්‍රචාරක ලේකම් පුබුදු ජයගොඩ මහතා‍ පෙන්වාදෙයි. කොළඹදී අද (09) පස්වරුවේ පැවැති මාධ්‍ය හමුවකදී ඔහු වැඩිදුරටත් මෙසේද පැවසීය. ‘‘ලලිත් කුමාර් වීරරාජ් සහෝදරයා සහ කුගන් මුරුගානන්දන් සහෝදරයා පැහැර ගෙන ගියේ මීට වසරකට පෙර, 2011 දෙසැම්බර් මාසේ 9 වැනිදා. ඔවුන් දෙදෙනා ගැන ආණ්ඩුව වරින් වර විවිධ ඉඟි පළ කළා. නමුත් මේ දක්වා ඔවුන් නිදහස් කරලා නැහැ. අගවිනිසුරුවරියට එරෙහි දෝෂාභියෝගයත්, එය විමර්ශනයට පත් කළ තේරීම් කාරක සභාවත් පිළිබඳ සිදුවීම. විපක්ෂයේ ඇතැමුන් මේ සිදුවීම් දකින්නේ අධිකරණයේ ස්වාධීනත්වය නැති වීමක් විදියට. නමුත් අපි දකිනවා ප‍්‍රජාතන්ත‍්‍රවාදය බිඳ වැටීමේ එක් අවස්ථාවක් මෙය. වාර්තා වන ආකාරයට වැලිකඩ බන්ධනාගාරයේ සිරකරුවන් 27 දෙනෙක්, නම් ලයිස්තු අනුව තෝරාගෙන වෙඩි තබා මරා දැම්මා. ඒ මරණ සිදු වුණේ කොහොමද කියා මේ දක්වා පරීක්ෂණයක් නැහැ. සමාජයත් මේ සිදුවීම් හමුවේ උදාසීන වෙලා. කවුරුවත් ප‍්‍රශ්න කරන්නේ නැහැ. යාපනය විශ්වවිද්‍යාලයේ සිසුන් පහන් දැල්වූවා කියලා හමුදාවෙන් නේවාසිකාගාරවලට කඩා පැනලා පහරදුන්නා. ඊට විරුද්ධව සිසුන් සාමකාමීව උද්ඝෝෂණයක් කළාම ඉතාම තිරිසන් ලෙස එයට පහර දුන්නා. ඉන් පසුව සිසුන් සිව්දෙනෙක් ත‍්‍රස්තවාදය වැළැක්වීමේ පනත යටතේ අත්අඩංගුවට ගත්තා. තවමත් ඔවුන් නිදහස් කර නැහැ. තවත් දෙදෙනෙක් රැඳවුම් නියෝග මත රඳවාගෙන සිටිනවා. ඔවුන්ට විරුද්ධව ත‍්‍රස්තවාදී ක‍්‍රියා සම්බන්ධයෙන් කිසිම සාක්ෂියක් නැහැ. තමන්ගේ මිය ගිය ඥාතීන් සමරන්න හැමෝමට අයිතයක් තිබෙනවා. ඒ වගේම සමාජ අරගලයක් සිදු වුණා. එහි අරමුණු, ක‍්‍රියාමාර්ග අපි පිළිනොගත්තත් එහිදී මිය ගිය අය සමරන එක බලහත්කාරයෙන් යටපත් කරන්න බැහැ. ප‍්‍රශ්නවලට ඔය විදියට උත්තර සොයන්න යාමේ ප‍්‍රතිඵලයක් විදියට තමයි තිස් අවුරුදු යුද්ධයක් ඇති වුණේ. තවදුරටත් ආණ්ඩුව මේ ආකාරයට නම් කටයුතු කරන්නේ, තවත් හැට අවුරුදු යුද්ධයකට පාර කැපෙන එක වළක්වන්න බැහැ. යාපනය විශ්වවිද්‍යාලයේ සිසුන්ට පහර දුන්නේ ඔවුන් ආණ්ඩුවේ මතය සමග එකඟ නොවන නිසා. ලලිත් සහ කුගන් පැහැර ගෙන ගියේ ඔවුන් ආණ්ඩුවේ දේශපාලනය සමග එකඟ නොවන දේශපාලනයක නිරත වූ නිසා. එහෙම නැතිව ඔවුන් සන්නද්ධ ක‍්‍රියාකාරීත්වයක් හෝ සමාජ විරෝධී කටයුතු කළේ නැහැ. අගවිනිසුරුවරිය සම්බන්ධයෙන් ගත්තත් ඇත්ත ඒකයි. මීට මාසයකට කලින් වන තුරු මෙවැනි ප‍්‍රශ්නයක් තිබුණේ නැහැ. 18 වැනි ව්‍යවස්ථා සංශෝධනය සම්මත කර ගනිද්දී, කම්කරු වර්ජන විසුරුවා හරිද්දී ඇය ආණ්ඩුවේ වුවමනාව සමග සිටියා. මතක විදියට මේ අවුරුද්දේ මුල් මාස කිහිපයේ කම්කරු අරගල 11ක් විසුරුවා හැර තිබෙනවා. කම්කරුවෙක්, ධීවරයෙක් පොලිස් වෙඩි පහරින් මිය ගිය විට අවසන් කටයුතු කළ යුතු ආකාරය ගැන පවා උපදෙස් දුන්නා. ප‍්‍රශ්නය ඇති වුණේ දිවි නැගුම පනත සම්බන්ධයෙන් වෙනස් තීන්දුවක් දුන්නු නිසා. අනෙක් හැම වෙලාවේම ආණ්ඩුවේ වුවමනාවත් එක්ක හිටියත් එක පනතකට විරුද්ධ වුණත් ඉවත් කරන්න ඕන කියලා ආණ්ඩුව හිතනවා. දෝෂාභියෝගය සකස් කිරීමේදී තේරීම් කාරක සභාව පත් කිරීමේ කටයුතු කළේ අත්තනෝමතික ලෙස. දෝෂාභියෝගයට අත්සන් කළ මන්ත‍්‍රීවරුන් අත්සන් කළේ චෝදනා දැන ගෙන නොවෙයි, ඔවුන් අත්සන් කළේ හිස් කොළවලට. ඒ වගේම අගවිනිසුරුවරිය සමග පෞද්ගලික ගැටලූ තිබෙන විමල් වීරවංශ සහ රාජිත සේනාරත්න තේරීම් කාරක සභාවට නම් කළා. තේරීම්කාරක සභාව හමුවේ සාක්ෂි දෙන්න අගවිනිසුරුවරිය එන විට ආචාර කරන්න එපා කියලා පොලීසියට නියෝග කරන තරම් පසුගාමීත්වයක් ආණ්ඩුව පෙන්නුවේ. එහි උච්චස්ථානය තමයි අගවිනිසුරුවරියට අපහාසාත්මක වචන භාවිත කරමින් තේරීම් කාරක සභාවේදී කතා කිරීම. කරුණු දක්වන්න තිබෙන අයිතිය පවා උල්ලංඝණය කළා. විධායකය, ව්‍යවස්ථාදායකය සහ අධිකරණය කියන ආයතන පිරිහිලා තිබෙන්නේ. ඒවායේ ඉන්න පුද්ගලයින්ට දූෂණ චෝදනා, බලය අයුතු ලෙස පරිහරණය කිරීමේ චෝදනා තිබෙනවා. අපේ රටේ විපක්ෂය මේ ප‍්‍රශ්නයේදී උත්සාහ කළේ, අධිකරණයේ ස්වාධීනත්වය කියමින් පොල් ගසමින් තමන්ගේ බල ව්‍යාපෘතියක් ක‍්‍රියාත්මක කරන්න උත්සාහ කිරීම. මේ ප‍්‍රශ්නයට උත්තරය අධිකරණය බලාත්මක කිරීම හෝ අධිකරණය ස්වාධීන කිරීම නොවෙයි. අධිකරණය ස්වාධීන කරන්න පුළුවන් කියලා අපි විශ්වාස කරන්නේ නැහැ. මේ ආයතනවලින් ජනතා පරමාධිපත්‍ය නියෝජනය වෙන්නේ නැහැ. ඒ නිසා ජනතාව තමන්ගේ බලය තමන්ගේ අතට ගන්න ඕන. ඒ සඳහා ජනතාව සංවිධානය වෙන්න ඕන. රාජපක්ෂ රෙජීමයට විරුද්ධව තවත් ඒ ආකාරයේම රෙජීමයකින් මේ ප‍්‍රශ්නය විසඳන්න බැහැ. ඒ නිසා මේ ප‍්‍රශ්නය හමුවේ නිශ්ක‍්‍රීයව ඉන්න ජනතාවට අපි කියන්නේ නිහඬව ඉන්නේ නැතිව පෙරට එන්න. සක‍්‍රිය වෙන්න. ඒ වගේම සක‍්‍රියව සිටින අය විචාරශීලි වෙන්න ඕන. එහෙම නැත්නම් ප‍්‍රජාතන්ත‍්‍රවාදය වෙනුවෙන් ගෙන යන අරගලය එක් නපුරක් වෙනුවට තවත් නපුරක් වෙත පීලිපැනීමේ අවදානම තිබෙනවා. ඒ නිසා විචාරශීලි වෙන්න.’’ ලලිත් සහ කුගන් පැහැර ගැනීමට විරුද්ධවත් ඔවුන් නිදහස් කරන ලෙස සහ පැහැර ගැනීම් අතුරුදහන් කිරීම් නතර කරන ලෙස ආණ්ඩුවට බල කිරීම සඳහාත් හෙට ප.ව. 3.00ට කොළඹ ටෙක්නිකල් හන්දියෙන් විරෝධතා පා ගමනක් හා කොටුව දුම්රිය පොළ ඉදිරිපිට උද්ඝෝෂණයක් ආරම්භ කරනවා.", "URL": "https://sinhala.adaderana.lk/news.php?nid=29831", "Category": null, "Parent URL": null}