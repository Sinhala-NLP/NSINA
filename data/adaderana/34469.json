{"Source": "Adaderana", "Timestamp": "May 29, 2013 12:58 pm", "Headline": "සබරගමුවේ උපවාසය තාමත් එහෙමයි - බලධාරීන් නිහඬයි..!", "News Content": "ඉල්ලීම් කිහිපයක් මුල්කර ගනිමින් සබරගමුව විශ්ව විද්‍යාලයේ සිසුන් සිව් දෙනෙකු ආරම්භ කළ උපවාසය තවදුරටත් ක්‍රියාත්මක වේ. ඊයේ පස්වරුවේ ආරම්භ කළ මෙම උපාවසය පිළිබඳ විශ්ව විද්‍යාලයේ කිසිදු බලධාරියෙකු මේ වන විටත් කිසිදු අවධානයක් යොමු කර නොමැති බව සබරගමු සරසවි ශිෂ්‍ය එකමුතුවේ නියෝජිත සුරේෂ් ගීතික සඳහන් කරයි. මහා ශිෂ්‍ය සංගමය ඇතුළු ශිෂ්‍ය සංගම් තහනම් කිරීම, ශිෂ්‍ය නායකයින් හා ක්‍රියාකාරීන් අභූත චොද්නා නඟා අත්අඩංගුවට ගැනීමට ඉඩ ප්‍රස්ථාව සැලසීම, සිසුන්ගේ පංති තහනම් කිරීම, විභාග අයිතිය නැති කිරීම ආදී ක්‍රියාමාර්ග වලට විරෝධය පෑමත්, එකී පරිපාලන තීන්දු ඉවත්කොට විශ්ව විද්‍යාලය තුළ නිදහස් හා සාමකාමී වාතාවරණයක් ස්ථාපිත කළ යුතු බවට බලකිරීමත් වෙනුවෙන් මෙම උපවාසය දියත් කර ඇති බව ඔහු කියා සිටියි. කෙසේ වෙතත් මේ පිළිබඳ මෙතෙක් පරිපාලනයේ අවධානය යොමු නොවීම පිළිබඳ තමන් කනගාටුවන බවත්, වහා විසඳුම් ලබා නොදුනහොත් මෙම උපවාසය මාරාන්තික උපවාසයක් බවට පරිවර්තනය විය හැකි බවත් හෙතෙම සඳහන් කරයි.‍‍ එබැවින් සිසු ජීවිත සමග සෙල්ලම් නොකොට සිසුන්ගේ සාධාරණ ඉල්ලීම් කෙරෙහි විශ්ව විද්‍යාල පරිපාලනයේ අවධානය වහා යොමුවිය යුතු බව ඔහු අද දෙරණට කියා සිටියේය. විශ්ව විද්‍යාලය තුළට බාහිර දේශපාලනය රැගෙනවිත් සිසුන් දඩයම් කිරීමේ ක්‍රියා මාර්ගය දියත් කරනු ලැබුවේ පරිපාලනය විසින් බැවින් සිසුන්ගේ ජීවිත පිළිබඳ වගකීම ඔවුන් භාරගත යුතු බවද හෙ‍තෙම අවධාරණය කළේය.", "URL": "https://sinhala.adaderana.lk/news.php?nid=34469", "Category": null, "Parent URL": null}