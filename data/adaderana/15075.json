{"Source": "Adaderana", "Timestamp": "March 25, 2011 05:14 pm", "Headline": "සංස්ථාව ගැන රජය කරුණු දැක්විය යුතුයි", "News Content": "කොළඹ පළාත් පාලන ආයතන 05 ක් ඒකාබද්ධ කරමින් පිහිටුවන ලද අග නාගරික සංස්ථාවෙන් එම ප්‍රදේශ වල වාසය කරන ද්‍රවිඩ හා මුස්ලිම් ජනයාට අසාධාරණයක් වන්නේද යන්න පිළිබඳ රටට හෙළිදරව් කළ යුතු බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. මෙම වැඩසටහන පිටුපස කුමන්ත්‍රණයක් ඇත්ද යන්න ආණ්ඩුව නිසි ලෙස කරුණු දැක්විය යුතු බව හෙතෙම සඳහන් කරයි. ආණ්ඩුව විසින් ගෙන ඇති මෙම තීරණය සම්බන්ධයෙන් ආණ්ඩුවට සහය දෙන වාමාංශික නායකයින්,මෙන්ම පාර්ලිමේන්තුව නියෝජනය කරනා ද්‍රවිඩ හා මුස්ලිම් නායකයන් විසින් අවධානය යොමු කළ යුතුව ඇති බව මනෝ ගනේෂන් මහතාතේ අත්සනින් යුතුව ප්‍රජාතන්ත්‍රවාදී ජනතා පෙරමුණ විසින් නිකුත් කර ඇති නිවේදනයක දැක්වේ. මෙම අග නාගරික සංස්ථාවෙන් නගරයේ යටිතල පහසුකම් වැඩිදියුණු කරමින් ජනතාවට වඩා යහපත් ජීවිතයක් ගෙන යා හැකි පරිදි සමාජ පසුබිම සකස් වෙන්නේ නම් ඊට තමන් කිසිසේත්ම එරෙහි නොවන බව ඔහු පෙන්වාදෙයි. එසේ වුවද සමාජ සංවර්ධනයට මුවාවී කොළඹ නාගරික ජනතාවගේ ඡන්ද අයිතිය අහිමිකරන්නට කටයුතු කරන්නේනම් තමන් ඊට එරෙහිව පාරට බසින්නට පසුබට නොවන බවද මනෝ ගනේෂන් මහතා තම නිවේදනයෙන් අවධාරණය කරයි. කොළඹ මහ නාගරික ප්‍රදේශයට අයත් කොළඹ මහ නගර සභාව, දෙහිවල ගල්කිස්ස මහ නගර සභාව, ශ්‍රී ජයවර්ධනපුර කෝට්ටේ මහ නගර සභාව, කොළොන්නාව මහ නගර සභාව, කොටිකාවත්ත මුල්ලේරියාව ප්‍රාදේශීය සභාව යන පළාත් පාලන ආයතන පහකින් සමන්විතව මෙම නාගරික සංස්ථාව පිහිටුවීමට යෝජිතව ඇති බව පසුගියදා රජය විසින් ප්‍රකාශයට පත්කරනු ලැබිණි.", "URL": "https://sinhala.adaderana.lk/news.php?nid=15075", "Category": null, "Parent URL": null}