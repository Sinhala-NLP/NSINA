{"Source": "Adaderana", "Timestamp": "March 22, 2019 10:38 am", "Headline": "ශාරීරික අභ්‍යාස ගුරුවරයෙකුගේ වාහනයේ ගැටී 3ක් රෝහලට", "News Content": "හැටන් කලාප අධ්‍යාපන කාර්යයාලයේ සිට හැටන් දක්වා ධාවනය වූ වැන් රථයකට යට වීමෙන් තිදෙනෙකු බරපතල ලෙස තුවාල ලබා දික්ඔය මුලික රෝහල වෙත ඇතුලත් කර ඇත. ශාරිරික අභ්‍යාස ගුරුවරයෙකුගේ වෑන් රථයේ ගැටීමෙන් මෙම අනතුර සිදුව ඇති අතර තුවාල ලැබූවන් අතර කාන්තාවන් දෙදෙනෙකු හා පුරුෂයෙකු වන බව අද දෙරණ වාර්තාකරු සඳහන් කර සිටියි. අද (22) උදැසන 8.15 ට පමණ මෙම අනතුර සිදු වී ඇත්තේ හැටන් කලාප අධ්‍යාපන කාර්යාලයට සහ හැටන් ශ්‍රී පාද විද්‍යාලයේ ප්‍රාථමික අංශය වෙත පිවිසෙන මාර්ගයේදීය. ගුරුවරයා රාජකාරි කටයුත්තක් සඳහා කලාප කාර්යයාලයට ගොස් ආපසු හැටන් දක්වා සිය වෑන් රථය ධාවනය කිරීමේදි තම දරුවන් පාසලට හැර ආපසු නිවස කරා යමින් සිටි කාන්තාවන් දෙදෙනා සහ අනෙක් පුද්ගලයා වෑන් රථයට යට වී මෙම අනතුර සිදු වී ඇති බව හැටන් පොලීසිය ප්‍රකාශ කර සිටියි. වෑන් රථය ශ්‍රී පාද විද්‍යාලය දක්වා ධාවනය වූ යතුරුපැදියකද ගැටී ඇති බවත් වාර්තා වෙයි. මෙම අනතුරත් සමඟ ශ්‍රී පාද විද්‍යාලයට තම දරුවන් රැගෙන පැමිණි දෙමාපියන් නොසන්සුන්කාරී ලෙස හැසිරෙමින් කියා සිටියේ පාසල ආරම්භ වන තෙක් එම මාර්ගයේ රථ වාහන ගමනාගමනය නතර කිරීමට පොලීසිය පියවර ගත යුතු බවය. අනතුර සිදු කල ගුරුවරයා සැකපිට හැටන් පොලීසිය මඟින් අත්අඩංගුවට ගෙන ඇත. වෑන් රථයේ හදිසියේ ඇති වු කාර්මික දෝෂයක් මෙම අනතුරට හේතු වී ඇති බවද අනතුර පිළිබදව පරික්ෂණ පවත්වන හැටන් පොලීසිය ප්‍රකාශ කර සිටියි.", "URL": "https://sinhala.adaderana.lk/news.php?nid=106528", "Category": null, "Parent URL": null}