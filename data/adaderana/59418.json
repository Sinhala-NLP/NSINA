{"Source": "Adaderana", "Timestamp": "April 22, 2016 08:16 pm", "Headline": "විග්නේෂ්වරන්ගේ ෆෙඩරල් යෝජනාව සම්මතයි", "News Content": "උතුරු - නැගෙනහිර දෙපළාත් එක්කර එක පළාතක් ලෙස ෆෙඩරල් පාලන ක්‍රමයක් ස්ථාපිත කිරීම ඇතුළු ආණ්ඩුක්‍රම ව්‍යවස්ථා සංශෝධනයේදී රජය විසින් සැලකිල්ලට ගත යුතු කරුණු ඇතුළත් දෙමළ ජාතික සන්ධානයේ කෙටුම්පතක් උතුරු පළාත් සභාවේදී සම්මත වී තිබේ.දෙමළ කතා කරන ජනතාව වෙනුවෙන් ෆෙඩරල් පාලනයක් ස්ථාපිත කිරීම වෙනුවෙන් උතුරු පළාත් ප්‍රධාන අමාත්‍ය සී.වී.විග්නේශ්වරන් මහතා විසින් එය ඉදිරිපත් කර ඇති අතර අනතුරුව සෙසු මන්ත්‍රීවරුන් හා අමාත්‍යවරුන් ඒ ගැන විවිධ අදහස් පළ කර ඇත. ඒ අනූව එම යෝජනාවලියට එක්සත් ජනතා නිදහස් සන්ධානයේ මන්ත්‍රීවරුන් වන වන්නිහාමිගේ ජයතිලක සහ ධර්මපාල සෙනෙවිරත්න යන අය විරෝධය පළකරමින් පවසා ඇත්තේ මෙම ක්‍රමය විසඳුමක් නොවන බවත්, එයින් අහිතකර ප්‍රතිවිපාක ඇති විය හැකි බවත්ය.මේ නිසා මෙම යෝජනාව සම්මත කර ඵලක් නොලැබෙන නිසා යෝජනාව නොගෙනෙන ලෙසත් සම්මත නොකරන ලෙසත් ඔවුන් පවසා ඇත.කෙසේ වුවද උතුරු පළාත් සභාවේ මුළු සාමාජිකයින් 38 දෙනාගෙන් ඡන්දය දෙන අවස්ථාවේ ජයතිලක සහ ධර්මපාල මන්ත්‍රීවරුන් හැර සිට ඇත්තේ මන්ත්‍රීවරු 19කි.නව ආණ්ඩුක්‍රම ව්‍යවස්ථා සම්පාදනය කිරීමේ දී ඊට ඇතුළත් කිරීම සඳහා ජනපතිට හා විපක්ෂ නායකට යෝජනාවේ පිටපත් යැවීමට ද තීරණය වී ඇතැයි සඳහන්ය.මේ අතර උතුර පළාත් මහඇමති සී.වී. විග්නේෂ්වරන් මහතා ආණ්ඩුක්‍රම ව්‍යවස්ථාව උල්ලංඝණය කර ඇති බව පවසමින් සිංහල රාවය සංවිධානය සහ බොදුබල සේනා සංවිධානය විසින් පොලිස් මූලස්ථානයට අද (22) පැමිණිල්ලක්ද ‍ගොනු කරන ලදී.උතුරු පළාත් මහඇමතිවරයාගේ ඇතැම් ප්‍රකාශ බෙදුම්වාදී අරගලවලට මූලාරම්භයක් බව අනතුරුව මාධ්‍ය වෙත අදහස් දක්වමින් සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් පැවසුවේය.විපක්ෂ නායක සම්බන්ධන් මන්ත්‍රීවරයා කටයුතු කරන්නේ උතුර සහ නැගෙනහිර පළාත්වල පමණක් බවද උන්වහන්සේ පෙන්වාදුන්නේය.", "URL": "https://sinhala.adaderana.lk/news.php?nid=59418", "Category": null, "Parent URL": null}