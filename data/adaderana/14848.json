{"Source": "Adaderana", "Timestamp": "March 15, 2011 09:45 am", "Headline": "රත්තොට පොලිස් ස්ථානාධිපතිට ස්ථාන මාරුවක් ", "News Content": "තැපැල් ඡන්ද භාවිතා කිරීමේ දී අක්‍රමිකතා සිදුවූ බවට චෝදනා එල්ල වී තිබෙන මාතලේ, රත්තොට පොලිස් ස්ථානයේ ස්ථානාධිපතිවරයා මාරු කර තිබේ. ඔහු කොළඹ පොලිස් මූලස්ථානය වෙත වහාම ක්‍රියාත්මක වන පරිදි මාරු කර හැර ඇති අතර ඒ සම්බන්ධයෙන් විශේෂ පරීක්ෂණයක් ක්‍රියාත්මක බව පොලිස් මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කළේය. රත්තොට පොලිස් ස්ථානයේ පැවති තැපැල් ඡන්ද මධ්‍යස්ථානයේ ඡන්දය සාධාරණව සිදු නොවූ බවට මාතලේ දිස්ත්‍රික් තේරීම් භාර නිලධාරී කේ.එච්.ඒ. මීගස්මුල්ල මහත්මියට පැමිණිල්ලක් ලැබී තිබුණි. එම පැමිණිල්ල මැතිවරණ‍ කොමසාරිස්වරයා වෙත ඉදිරිපත් කළ බව මීගස්මුල්ල මහත්මිය ප්‍රකාශ කළාය. ඒ පිළිබඳව වි‍ශේෂ පරීක්ෂණයක් ක්‍රියාත්මක බව මැතිවරණ මහලේකම් කාර්යාලයේ ප්‍රකාශකයෙකු සඳහන් කළේය. මේ අතර පළාත් පාලන මැතිවරණ දිනයේ නිරීක්ෂණ කටයුතු සඳහා නිලධාරීන් මේ වන විටත් යොදවා ඇති බව පැෆ්රල් සංවිධානය පවසයි. ස්ථානගත නිරීක්ෂකයින් 3500 ට වැඩි ප්‍රමාණයක් ඡන්ද මධ්‍යස්ථාන ආශ්‍රිතව යෙදවීමටත්, ජංගම නිරීක්ෂණ රථ 125 ක් යෙදවීමටත් මූලික කටයුතු සැලසුම් කර ඇති බව ඒ පිළිබඳව අද දෙරණට අදහස් දැක්වූ පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කියා සිටියේය. මාර්තු මස 17 වන දින පෙරවරු 7 සිට මෙම නිරීක්ෂණ කටයුතු ආරම්භ කිරීමට බලාපොරොත්තු වන බව ද ඔහු ප්‍රකාශ කළේය. සමස්ත ඡන්ද මධ්‍යස්ථාන වලින් 60% ක ප්‍රමාණයක් නිරීක්ෂණය කිරීමට කටයුතු කරන බව ඒ මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=14848", "Category": null, "Parent URL": null}