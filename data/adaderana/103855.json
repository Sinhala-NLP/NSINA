{"Source": "Adaderana", "Timestamp": "February 7, 2019 01:17 pm", "Headline": "කළුතර හිටපු සභාපතිට අවුරුදු 5ක සිරදඬුවමක්", "News Content": "රුපියල් ලක්ෂ 30ක අල්ලසක් ලබාගැනීමේ චෝදනාවකට වරදකරු වූ කළුතර ප්‍රාදේශීය සභාවේ හිටපු සභාපතිවරයෙකුට කොළඹ මහාධිකරණය වසර 05ක සිරදඬුවමක් නියම කර තිබේ. කළුතර ප්‍රාදේශීය සභාවේ හිටපු සභාපතිවරයෙකු වන ලක්ෂ්මන් විදානපතිරණ යන අයට මෙම දඩුවම නියම වූ බවයි අද දෙරණ අධිකරණ වාර්තාකරු පැවසුවේය. 2012 වසරේ ජුලි මස 8 වනදා කළුතර ප්‍රාදේශීය සභා බල ප්‍රදේශය තුල පිහිටි ඉඩමකට පිවිසුම් මාර්ගයක් ඉදිකිරීමට අවශ්‍ය අනුමැතිය ලබාදීම සඳහා පැමිණිලිකරුගෙන් රුපියල් ලක්ෂ 30 ක මුදලක් අල්ලස් වශයෙන් ඉල්ලා එම මුදල ලබාගත් අවස්ථාවේ දී අල්ලස් කොමිසම විසින් විත්තිකාර සභාපතිවරයා අත්අඩංගුවට ගෙන තිබුණි. සිද්ධියට අදාළව පැවති දීර්ඝ නඩු විභාගයකින් පසුව එහි තීන්දුව ප්‍රකාශයට පත් කරමින් කොළඹ මහාධිකරණ විනිසුරු ගිහාන් කුලතුංග මහතා විත්තිකරුට එරෙහිව පැමිණිල්ල විසින් එල්ල කර ඇති චෝදනා සාධාරණ සැකයකින් තොරව ඔප්පු වී ඇති බව කියා සිටියේය. ඒ අනුව විත්තිකරුට එරෙහිව ඉදිරිපත්ව තිබූ චෝදනා හතරකට ඔහු වරදකරු කළ විනිසුරුවරයා එක් චෝදනාවකට වසර පහ බැගින් වසර 20ක සිර දඬුවම් නියම කරමින් එම සිර දඬුවම වසර 5 කින් ගෙවී යා යුතු බවට නියෝග කළේය. එමෙන්ම විත්තිකරුට රුපියල් ලක්ෂ 30ක දණ්ඩනයක් සහ පැමිණිලිකරුට රුපියල් ලක්ෂ 20ක වන්දියක් ගෙවිය යුතු බවටද මහාධිකරණ විනිසුරුවරයා නියෝග කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=103855", "Category": null, "Parent URL": null}