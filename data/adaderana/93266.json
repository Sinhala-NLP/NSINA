{"Source": "Adaderana", "Timestamp": "July 26, 2018 05:48 pm", "Headline": "බලංගොඩ දී අතුරුදන් වු දස හැවිරිදි පිරිමි දරුවා සොයා පොලිස් කණ්ඩායම් 5ක්", "News Content": "බලංගොඩ ප්‍රදේශයේදී අතුරුදන්වූ දස හැවිරිදි පිරිමි දරුවා සම්බන්ධයෙන් මේ වන විටත් පොලිස් කණ්ඩායම් 5ක් විමර්ශන ආරම්භ කර තිබේ. පසුගිය සිකුරාදා පස්වරුවේ එහි සමනලවත්ත නැමැති ඝන කැලෑ ප්‍රදේශයට ගිය මේ දරුවා අතුරුදන් වී අදට දින 6ක් ගත වී තිබේ. බලංගොඩ හුණුවල කන්ද කැලෑවේ දර කැඩීමට ගිය පියා සොයා ගිය බව පැවසෙන සහන් කුමාර , සමණලවත්ත විද්‍යාලයේ ඉගැනුම ලබන දස හැවරිදි දරුවෙකි. දිවි රංචු වාසයකරන ඝන කැළෑව තුළ මේ දරුවා අතුරුදන්ව අදට දින හයක් ගතව තිබේ. දෙදිනක් පුරා සිදුකෙරුණු සෝදිසි මෙහෙයුම් ඉකුත් ඉරිදා දිනයේ අත් හැර දැමුණේ දරුවා සම්බන්ධයෙන් කිසිදු හෝඩුවාවක් නොලද පසුබිමකයි. කෙසේ වෙතත් ගම්වාසීන් අයහපත් කාලගුණය ද නොතකමින් සමන් සොයා ඊයේ දිනයේත් කැළෑව පීරා සොයා ගියේය. ඒ අනූව දරුවාට වෙනත් අනතුරක් සිදුවූයේ දැයි සොයා පොලීසිය අංශ කිහිපයක් ඔස්සේ පරීක්ෂණ ක්‍රියාත්මක කර තිබේ. මෙවන් පසුබිමක අද දෙරණ වාර්තාකරු සහන්ගේ නිවස වෙත පැමිණ ඥාතීන් මුණ ගැසී තිබේ. පුංචි වර්ෂාවකට පවා තෙමීයන අබලං වූ මේ නිවසේ සහන් ඇතුළු පවුල ගතකරනුයේ දරිද්‍රතාවෙන් පිරීගිය ජීවිතයක්. කුළී වැඩකින් ලැබෙන ආදායමෙන් දිවි සරිකරගන්නා මේ පවුල සහන්ගේ අතුරුදන්වීමත් සමඟ තවත් අසරණ තත්වයට පත්ව සිටියි.", "URL": "https://sinhala.adaderana.lk/news.php?nid=93266", "Category": null, "Parent URL": null}