{"Source": "Adaderana", "Timestamp": "August 3, 2013 08:52 am", "Headline": "වැලිවේරියේ වෙඩි තැබීම - සිසුවාගේ මරණයට රජය වගකිව යුතුයි", "News Content": "වැලිවේරියේ පැවැති ජනතා උද්ඝෝෂණ අතරවාරයේදී සිදුවූ වෙඩි තැබීමකින් යක්කල චන්ද්‍රජෝති විද්‍යාලයේ අකිල දිනේෂ් සිසුවා මරණයට පත්වීමේ වගකීම රජය භාරගත යුතු බව ගුරු - විදුහල්පති වෘත්තීය සමිති එකතුව අවධාරණය කරයි. ගුරු - විදුහල්පති වෘත්තීය සමිති එකතුව විසින් නිකුත් කළ මාධ්‍ය නිවේදනයක මේ බව දැක්වෙන අතර එකී නිවේදනය වැඩිදුරටත් පහත පරිදිය. වැලිවේරිය රතුපස්වල ප‍්‍රදේශයේ පානීය ජලයට විෂද්‍රව්‍ය එකතුවීමත්, එම විෂ ද්‍රව්‍ය එක්වීම සම්බන්ධයෙන් සැකයට තුඩුදුන් කර්මාන්ත ශාලාව වසා දමන ලෙසත් පසුගිය සතිය පුරා ජනතාව ස්වයංවම දැඩි උද්ඝෝෂණවල නිරත වෙමින් දැඩි විරෝධයක් පළ කරන්නට විය. එම උද්ඝෝෂණ මැඩපැවැත්වීම සඳහා රජය යුද හමුදාව යොදවා සන්නද්ධ ප‍්‍රහාරයක් එල්ල කිරීම තුළ යක්කල චන්ද්‍රජෝති විද්‍යාලයේ 17 වියැති අකිල දිනේෂ් සිසුවා මරණයට පත්විය. තම මූලික අවශ්‍යතාවයක් වන පිරිසිදු ජලය වෙනුවෙන් අරගල කළ ජනතාවට අවි ආයුධ රැගත් පොලිස් හා හමුදා නිලධාරීන් යොදවා ප‍්‍රහාර එල්ල කිරීමේදී පාසල් සිසුවෙකු වූ අකිල දිනේෂ් මියගිය අතර තවත් නිරායුධ සාමාන්‍ය වැසියන් බොහෝ දෙනෙකුට තුවාල සිදුව ඇත. ප‍්‍රජාතන්ත‍්‍රවාදීව තම මූලික අයිතියක් වෙනුවෙන් උද්ඝෝෂණයේ යෙදුණු ජනතාවට මේ ආකාරයට සන්නද්ධ භට පිරිස් යොදවා මරණීය ප‍්‍රහාර එල්ල කිරීම පිළිබඳව දැඩි විරෝධය පළ කරන ගුරු-විදුහල්පති වෘත්තීය සමිති එකතුව මේ සම්බන්ධයෙන් රජය අනුගමනය කළ කි‍්‍රයා පිළිවෙත පිළිබඳව දැඩි පිළිකුල ප‍්‍රකාශ කර සිටින අතර මෙම සිද්ධියෙන් මියගිය අහිංසක පාසල් දරුවා සම්බන්ධයෙන් වගකීම් භාරගෙන පරීක්ෂණ සිදු කරන ලෙස බලකර සිටී. ජෝසප් ස්ටාලින් කැඳවුම්කරු ගුරු - විදුහල්පති වෘත්තීය සමිති එකතුව ලංකා ගුරු සංගමය ස්වාධීන අධ්‍යාපන සේවක සංගමය ශ්‍රේණිධාරී විදුහල්පති සේවා සංගමය ශී‍්‍ර ලංකා ජාතික විදුහල්පති සංගමය සමස්ථ ලංකා එක්සත් ගුරු සංගමය පොදු ගුරු වෘත්තිකයින්ගේ සංගමය පළමු ශ්‍රේණියේ විදුහල්පතිවරුන්ගේ සංගමය සමස්ථ ලංකා විදුහල්පති සේවා සංගමය", "URL": "https://sinhala.adaderana.lk/news.php?nid=36333", "Category": null, "Parent URL": null}