{"Source": "Adaderana", "Timestamp": "December 12, 2012 03:40 pm", "Headline": "Nature’s Secrets දෙවෙනි වරටත් ජාතික හරිත සම්මානයෙන් පිදුම් ලබයි", "News Content": "පසුගියදා පැවති 2012 ජාතික හරිත සම්මාන උළෙලේ දී, ශ‍්‍රී ලංකාවේ අංක එකේ ශාකසාර රූපලාවන්‍ය (Herbal Cosmetics) වෙළෙඳ නාමය වන Nature’s Secrets නිෂ්පාදනය කර අලෙවි කරන Nature’s Beauty Creations (NBC)සමාගම, ගෞරවාන්විත ජාතික හරිත සම්මානයෙන් දෙවන වරටත් පිදුම් ලැබුවේය. පරිසර අමාත්‍යංශය යටතේ ක‍්‍රියාත්මක වන මධ්‍යම පරිසර අධිකාරිය විසින් වාර්ෂිකව ජාතික හරිත සම්මාන උළෙල සංවිධානය කරන්නේ, ස්වභාවධර්මයේ උතුම්ම දායාදය වන පරිසරය සුරකිමින් නිෂ්පාදන කටයුතුවල නිරතවන සමාගම් ඇගයීමට හා ඔවුන්ව දිරිගැන්වීම සඳහායි. NBC සමාගම විසින් මෙම සම්මානය අඛණ්ඩව දිනාගත් දෙවන අවස්ථාව මෙය වන අතර ස්වභාවික සම්පත් සුරක්‍ෂිතව ආරක්‍ෂා කිරීම, අපද්‍රව්‍ය නිසි ලෙස කළමනාකරණය කරමින් ඒවා බැහැර කිරීම අවම කිරීම, නැවත භාවිත කළ නොහැකි සම්පත් භාවිතය පාලනය කිරීම වැනි අංශවල NBC සමාගම දක්වන කැපවීම සහ නායකත්වය මෙම ජාතික හරිත සම්මානය හිමිකර ගැනීම මගින් මනාව සනාථ වේ. වෙළෙඳපොලේ ඇති බහුජාතික රූපලාවන්‍ය වෙළෙඳනාම පරයායමින් අංක එකේ ශාකසාර රූපලාවන්‍ය වෙළෙඳනාමය ලෙස ජනතා විශ්වාසය හිමිකර ගෙන සිටින Nature’s Secrets නිෂ්පාදනය කරන Nature’s Beauty Creations (NBC) ආයතනය මෙම ගෞරව සම්මානයෙන් පුදලද එකම රූපලාවන්‍ය නිෂ්පාදන සමාගම වීමද සුවිශේෂී සිද්ධියක් වේ. යුරෝපයේ පිළිගත් GMP සහ ජාත්‍යන්තරව පිළිගත් ISO 9001 සහ ISO 14001 යන තත්ත්ව සහතිකයන් යටතේ ශ‍්‍රී ලංකාවේදී නිෂ්පාදනය කරන එකම රූපලාවන්‍ය වෙළෙඳ නාමය වන්නේද Nature’s Secrets ය. සුපිරි නව තාක්‍ෂණයෙන් සමන්විත කර්මාන්ත ශාලාවේදී, පුරාණයේ පටන් පැවත එන ඖෂධීය ශාකසාර ගුණය නවීන රූපලාවන්‍ය තාක්‍ෂණය සමඟ මුසු කරමින්, ජාත්‍යන්තර තත්ත්වයේ රූපලාවන්‍ය නිෂ්පාදන බිහි කරයි. මෙම කර්මාන්තශාලා පරිශ‍්‍රය වටා ඖෂධීය ශාක සහ පැළෑටි උද්‍යානයක් ඉදි කර ඇති අතර එහි විවිධ දුර්ලභ ඖෂධීය ශාක විශේෂ 500කට අධික සංඛ්‍යාවක් සංරක්‍ෂණය කර ඇත. ඖෂධීය ශාක පිළිබඳ පර්යේෂණ හා ඒවා සංවර්ධනය පිළිබඳ අධ්‍යයනය ප‍්‍රචලිත කිරීම සඳහා ශාක පර්යේෂණ මධ්‍යස්ථානයක් ආරම්භ කළ එකම පෞද්ගලික ආයතනයද NBC සමාගම වේ. දුර්ලභ හා වටිනා ඖෂධීය පැළ වර්ග රෝපණය කර ජනතාව අතර බෙදාහැර අනාගත පරපුර වෙනුවෙන් ඒවා ආරක්‍ෂා කිරීම අරමුණු කරගෙන අතී නවීන පටක රෝපණගාරයක්ද ස්ථාපනය කර තිබේ. ගෙවුන දශකය තුළ සාර්ථක හා ස්ථාවර දියුණුවට පත් Nature’s Secrets හි දැක්ම වන්නේ වසර 2020 වන විට ශාකසාර රූපලාවන්‍ය නිෂ්පාදන සඳහා ලොව ප‍්‍රකට ශ‍්‍රී ලාංකික වෙළෙඳ සන්නාමයක් බවට පත්වීමයි. එම දැක්ම පදනම් කරගනිමින් Nature’s Secrets වෙළෙඳනාමය ලොව පුරා රටවල් 50කට අධික සංඛ්‍යාවක ලියාපදිංචි කර ඇති අතර Nature’s Secrets නිෂ්පාදන දකුණු හා අග්නදිග ආසියානු, යුරෝපා සහ ආසියා පැසිෆික් කලාපීය රටවල්වලට දැනටමත් අපනයනය කෙරෙයි.", "URL": "https://sinhala.adaderana.lk/news.php?nid=29901", "Category": null, "Parent URL": null}