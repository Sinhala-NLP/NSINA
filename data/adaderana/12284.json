{"Source": "Adaderana", "Timestamp": "November 20, 2010 02:00 pm", "Headline": "ග්‍රාම චාරිකාව අවසන් කරන්නේ එජාප පාලනයකට පරිසරය හදලයි", "News Content": "වත්මන් පාලන තන්ත්‍රය හමුවේ පීඩනයට පත්ව සිටින ජනතාවගේ ප්‍රජාතන්ත්‍රවාදී අයිතීන් සුරක්ෂිත කිරීමට එක්සත් ජාතික පක්ෂය දිගින් දිගටම පෙනී සිටින බව එම පක්ෂයේ නියෝජ්‍ය නායක කරූ ජයසුරිය මහතා පවසයි. කුණ්ඩසාලේ ප්‍රදේශයෙන් අද(20) ආරම්භ වූ ග්‍රාමචාරිකා තෙවන අදිය‍රට එක්වෙමින් ඔහු මේ බව සඳහන් කළේය. සමඟිසම්පන්නව, එක්සත්ව තැලෙන පීඩනයෙන් පෙළෙන ජනතාගේ අයිතීන් ආරක්ෂා කර දීම හා නිදහස් රටක ජීවත්වීමේ අවස්ථාව ලබාදීම එක්සත් ජාතික පක්ෂයේ යුතුකමක් බව එහිදී වැඩිදුරටත් අදහස් දැක්වූ කරූ ජයසූරිය මහතා කියා සිටියේය. මෙම ග්‍රාම චාරිකා වැඩ සටහන අවසන් කරනු ලබන්නේ මේ රටේ එක්සත් ජාතික පක්ෂ පාලනයක් ඇතිකිරීමට පරිසරය සැකසීමෙන් බව ද ඔහු අවධාරණය කරයි. සරත් ෆොන්සේකා මහතාගේ සෞඛ්‍යය තත්ත්වය වෙනුවෙන් සිදුකරන ලද කිසිම නියෝගයක් තවමත් රජය පිළිගෙන නොමැති බව මෙහිදී සිරගතව සිටින සරත්‍ ෆොන්සේකා මහතා සම්බන්ධයෙන් ද අදහස් පළ කරමින් කරූ ජයසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=12284", "Category": null, "Parent URL": null}