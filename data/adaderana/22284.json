{"Source": "Adaderana", "Timestamp": "February 21, 2012 01:42 pm", "Headline": "මයුම්ට එරෙහි නඩුව ඔහු නොමැතිව විභාග කිරීමට තීන්දු කරයි ", "News Content": "එක්සත් ජාතික පක්ෂ හිටපු පාර්ලිමේන්තු මන්ත්‍රී මයුම් මුස්තාෆා මහතාට එරෙහිව පවරා ඇති නඩුවක් ඔහු නොමැතිව විභාග කිරීමට කොළඹ මහාධිකරණය අද(21) තීන්දු කර තිබේ. පසුගිය ජනාධිපතිවරණ සමයේ විපක්ෂයේ පොදු අපේක්ෂක සරත් ෆොන්සේකා මහතාට සහය දීම සඳහා රුපියල් ලක්ෂ 40 ක අල්ලසක් ජාතික නිදහස් පෙරමුණේ පාර්ලිමේන්තු මන්ත්‍රී මොහොමඩ් මුසම්මිල් මහතා‍ට ලබාදීමට කටයුතු කළ බවට චෝදනා කරමින් මුස්තාෆා මහතාට එරෙහිව මෙම නඩුව පවරා ඇත. අදාළ නඩුව අද කැඳවූ අවස්ථාවේ දී විත්තිකාර මයුම් මුස්තාෆා මහතා අධිකරණය හමුවේ පෙනී සිට නැත. විත්තිකරු ශල්‍ය කර්මයකට භාජනය වීම සඳහා විදේශගතව ප්‍රතිකාර ලබන බව ඔහුගේ නීතිඥවරයා අධිකරණයට දැනුම් දී සිටියේය. එම කරුණ සලකා බැලූ මහාධිකරණ විනිසුරු සුනිල් රාජපක්ෂ මහතා විත්තිකරු නොමැතිව නඩු විභාගය පැවැත්වීමට තීරණය කරන බව ප්‍රකාශ කළේය. ඒ අනුව මේ සම්බන්ධව අප්‍රේල් 24 වන දින කරුණු දක්වන ලෙස ද මහාධිකරණ විනිසුරුවරයා විත්තියේ නීතිඥවරයාට දැනුම් දුන්නේය.", "URL": "https://sinhala.adaderana.lk/news.php?nid=22284", "Category": null, "Parent URL": null}