{"Source": "Adaderana", "Timestamp": "June 18, 2013 11:47 am", "Headline": "අසභ්‍ය තැටි විකුණු 3ක් දැලේ", "News Content": "ඡායා රූ - ජුඩ් සමන්ත - පාසල් දරුවන් ඉලක්ක කර ගනිමින් අසැබි වීඩියෝ තැටි අලෙවි කළ බව කියන ව්‍යාපාරික ස්ථාන 03 ක් වටලා සැකකරුවන් තිදෙනෙකු සමග අසැබි තැටි තොගයක් සිය භාරයට ගැනීමට පුත්තලම පොලීසියේ විශේෂ විමර්ශන ඒකකයේ නිලධාරීන් සමත්වී තිබේ. පුත්තලම නගරයේ ප්‍රසිද්ධ පාසල් ආසන්නයේ මෙම ව්‍යාපාරික ස්ථාන පිහිටා තිබී ඇති බව අප වාර්තාකරු සඳහන් කරයි. ඊයේ (17) සවස මෙම වැටලීම සිදු කර ඇත. පාසල් උපකරණ සහ පොත් පත් අලෙවි කරන මුවාවෙන් අසැබි තැටි පාසල් ළමුන් අතර බෙදා හැර ඇති බව පොලීසිය පවසයි. එම ස්ථානවල තිබී අසැබි වීඩියෝ තැටි 11 ක් සහ අසැබි දර්ශන ඇතුළත් පරිගණක 02 ක් පොලිස් භාරයට ගෙන ඇත. සැකකරුවන් සහ අත්අඩංගුවට ගෙන ඇති දේපළ පිළිබඳව වැඩිදුර පරීක්ෂණ සිදුකරයි. පුත්තලම පොලීසියේ විමර්ශන අංශයේ ස්ථානාධිපති පෙලිස් පරීක්ෂක ගුණතිලක මහතා ඇතුළු නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=35027", "Category": null, "Parent URL": null}