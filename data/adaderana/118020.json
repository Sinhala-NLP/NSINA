{"Source": "Adaderana", "Timestamp": "September 1, 2019 07:18 pm", "Headline": "ආණ්ඩුවේ මන්ත්‍රිවරයෙකුට මිලියන 400ක් වෙන් කරලා-බන්දුල", "News Content": "ආණ්ඩු පක්ෂ මන්ත්‍රීවරුන්ට පමණක් මූල්‍ය ප්‍රතිපාදන වෙන්කිරීමේ කැබිනට් පත්‍රිකාවට එරෙහිව අධිකරණය හමුවට යන බව එක්සත් ජනතා නිදහස් සන්ධාන පාර්ලිමේන්තු මන්ත්‍රි ආචාර්ය බන්දුල ගුණවර්ධන මහතා පවසයි. අද (01) විපක්ෂ නායක කාර්යාලයේ පැවති මාධ්‍යහමුවකට එක්වෙමින් මන්ත්‍රිවරයා මේ අදහස් පළ කළේය. ආණ්ඩුපක්ෂය නියෝජනය කරන මන්ත්‍රිවරයෙකුට රුපියල් මිලියන 400ක් වෙන් කර ඇති බවද මන්ත්‍රීවරයා පවසයි. හදිසි අවශ්‍යතා අරමුදලක් යටතේ මෙය ලබා ගෙන ඇති බවත් මුදල් අමාත්‍යවරයා මේ සඳහා කැබිනට් අනුමැතිය රැගෙන ඇති බවද ඔහු ප්‍රකාශ කළේය. මෙය තමන් වගකීමෙන් පවසන බවත් එය මහජන බදු මුදල් අවභාවිත කිරීමක් බවත් මන්ත්‍රීවරයා පෙන්වා දෙයි. ආණ්ඩු පක්ෂයට පමණක් මුදල් වෙන් කිරීමෙන් ආණ්ඩුක්‍රම ව්‍යවස්ථාව උල්ලංඝනය වන බවත් මෙය වැළැක්වීමට ශ්‍රේෂ්ඨාධිකරණයට යොමු වන බවත් මන්ත්‍රීවරයා පවසයි. එමෙන්ම පක්ෂ නායකත්වය සමඟ සාකච්ඡා කර අල්ලස් කොමිසමට පැමිණිලි කරන බවද මන්ත්‍රීවරයා වැඩි දුරටත් පැවසීය. මෙහිදි පාර්ලිමේන්තු මන්ත්‍රී සිසිර කොදාගොඩ මහතාද අදහස් දැක්වීය. මේ අතර පසුගියදා අද දෙරණ ප්‍රවෘත්ති මගින් විකාශය වූ TALK WITH CHATHURA සම්මුඛ සාකච්ඡාවේදී කෑගල්ල දිසාව භාර හිටපු නියෝජ්‍ය පොලිස්පතිවරයා සිදු කළ අණාවරණයට අනුව බස්නාහිර පළාත් හිටපු ආණ්ඩුකාර අසාද් සාලි මහතාට විරුද්ධව නීතිය ක්‍රියාත්මක කිරීමට ආණ්ඩුව කටයුතු කළ යුතු බව පාර්ලිමේන්තු මන්ත්‍රි නිමල් ලන්සා මහතා පවසයි.", "URL": "https://sinhala.adaderana.lk/news.php?nid=118020", "Category": null, "Parent URL": null}