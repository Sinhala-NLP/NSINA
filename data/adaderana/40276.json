{"Source": "Adaderana", "Timestamp": "January 11, 2014 10:04 pm", "Headline": "ධීවර සාකච්ඡාවට තවත් පාර්ශවයක් අවසර පතයි", "News Content": "ඉන්දු ශ්‍රී ලංකා ධීවර සාකච්ජා සඳහා තමන් ද සහභාගි කරව ගන්නා ලෙස පුදුචෙරි ප්‍රාන්ත බලධාරීන් ඉන්දීය මධ්‍යම රජයෙන් ඉල්ලීමක් කර තිබේ. පුදුචෙරි ප්‍රාන්තයේ බලය කොංග්‍රස් පක්ෂයට හිමිවන අතර එහි ප්‍රධාන අමාත්‍ය රංගසාමි විසින් ඉන්දීය අග්‍රමාත්‍ය මන්මෝහන් සිං මහතා වෙත ලිපියක් යොමුකරමින් මෙම ඉල්ලීම සිදුකර ඇති බව ඉන්දීය මාධ්‍ය වාර්තා කළේය. තම ප්‍රාන්තයේ ධීවරයින් පිරිසක් ද ශ්‍රී ලංකා බලධාරීන් විසින් අත්අඩංගුවට ගෙන ඇති අතර විවිධ අවස්ථාවල දී ධීවරයින්ට ධීවර කටයුතු කරගෙන යාමේ දී විවිධ බලපෑම් එල්ල වන බව රංගසාමි ප්‍රකාශ කර ඇත. මෙම කාරණා මත තම රජය ද ඉන්දු ශ්‍රී ලංකා ධිවර සාකච්ජා වල සිව්වන පාර්ශවයක් ලෙස සහභාගි කරවගන්නා ලෙස පුදුචෙරි ප්‍රාන්තයේ ප්‍රධාන අමාත්‍ය රංගසාමි අදාළ ලිපියෙන් ඉල්ලා තිබේ.", "URL": "https://sinhala.adaderana.lk/news.php?nid=40276", "Category": null, "Parent URL": null}