{"Source": "Adaderana", "Timestamp": "September 9, 2013 10:21 pm", "Headline": "ලක්ෂ 42 අල්ලස් නඩුව කල්යයි ", "News Content": "2010 ජනාධිපතිවරණයේදී එවකට පාර්ලිමේන්තු මන්ත්‍රීවරයෙකු ලෙස සිටි මොහොමඩ් මුසම්මිල් මහතාගේ දේශපාලන ස්ථාවරභාවය වෙනස් කිරීම සඳහා රුපියල් ලක්ෂ 42 ක අල්ලසක් ලබාදීම පිළිබඳ නඩුව අද(09) කොළඹ මහ අධිකරණ විනිසුරු කුමුදුනී වික්‍රමසිංහ මහත්මිය හමුවේ කැඳවන ලදී. මෙම නඩුවේ චෝදනා ලබා සිටින්නේ හිටපු නියෝජ්‍ය ඇමතිවරයෙකු වන මයෝන් මුස්තාප මහතායි. මුස්තාපා මහතා වෙනුවෙන් පෙනී සිටින ජනාධිපති නීතීඥ තිලක් මාරපන මහතා ඉල්ලීමක් කරමින් පවසා සිටියේ විත්තිය වෙනුවෙන් සාක්ෂිකරුවන්ගේ ලයිස්තුවක් තමාට ලබා දෙන ලෙසයි. ඒ අනුව එම සාක්ෂි ලයිස්තුව ලබාදෙන ලෙස නියෝග කළ මහධිකරණ විනිසුරුවරිය නඩු විභාගය ඔක්තෝම්බර් මස 30 වන දිනට කල් තබන ලදී.", "URL": "https://sinhala.adaderana.lk/news.php?nid=37288", "Category": null, "Parent URL": null}