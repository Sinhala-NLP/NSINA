{"Source": "Adaderana", "Timestamp": "September 16, 2012 04:45 pm", "Headline": "ජනපති දියත උයන නරඹයි", "News Content": "ජනාධිපති මහින්ද රාජපක්ෂ මහතා අභිනවයෙන් ඉදි කළ දියත උයන පරිශ්‍රයේ නිරීක්ෂණ චාරිකාවක අද (16) නිරතව තිබේ. ශ්‍රී ලංකා යුද හමුදාව, නාවික හමුදාව සහ සිවිල් ආරක්ෂක දෙපාර්තමේන්තුවේ සහයෝගයෙන් ශ්‍රී ලංකා ඉඩම් ගොඩකිරීමේ සංස්ථාව විසින් දියවන්නාවේ ඉදිකරන ලද \"දියත උයන \" පරිශ්‍රය ඊයේ (15) ආර්ථික සංවර්ධන අමාත්‍ය බැසිල් රාජපක්ෂ මහතා විසින් විවෘත කරන ලදී. ස්වභාවික මල් හා විසිතුරු පැලෑටි අලෙවි කරන ප්‍රදර්ශන වෙළෙඳ කුටි සියයකට ආසන්න සංඛ්‍යාවකින් මෙම දියත උයන පරිශ්‍රය සමන්විතය. මෙම පරිශ්‍රය තුළ සංචාරයේ නිරත වු ජනාධිපතිවරයා වෙළෙඳුන් සමඟ මෙන්ම පැමිණ සිටි ජනතාව සමඟ ද සුහද කතාබහක නිරත වු බව ජනාධිපති මාධ්‍ය අංශය සඳහන් කළේය. රට සංවර්ධනයට දායක කරගත හැකි සංචාරක කර්මාන්තයටත්, නගරයේ අලංකාරයටත්, පරිස‍රයේ මනා පැවැත්මටත් උපයෝගී වන අසිරිමත් වැව් පරිශ්‍රයක් නිර්මාණය කිරීමේ අරමුණ ඇතිව දියත උයන ව්‍යාපෘතිය ක්‍රියාවට නංවා තිබුණි.. දියවන්නා වැව් පරිශ්‍රයේ නිර්මාණය කර ඇති මෙම දියත උයන මල් පැල වෙළෙඳාම ස්වයං රැකියාවක් කරගත් පිරිසකට අත හිත දීමක් වශයෙන් ද ක්‍රියාත්මක බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=27461", "Category": null, "Parent URL": null}