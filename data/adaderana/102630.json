{"Source": "Adaderana", "Timestamp": "January 18, 2019 10:42 pm", "Headline": "UNP නියෝජිතයින් නව ව්‍යවස්ථාව ගැන නා හිමිවරුන් දැනුවත් කරන්න යයි", "News Content": "නව ආණ්ඩුක්‍රම ව්‍යවස්ථාව සම්බන්ධයෙන් සියළු පාර්ශව එක් කරගනිමින් සාකච්ඡාවක් පැවැත්විය යුතු බව අස්ගිරි පාර්ශවයේ ලේකකාධිකාරී පූජ්‍ය මැදගම ධම්මානන්ද හිමියන් පෙන්වා දෙනු ලැබීය. උන්වහන්සේ මේ බව සඳහන් කළේ අද(18) පෙරවරුවේ එක්සත් ජාතික පක්ෂ නියෝජිතයින් නව ව්‍යවස්ථාව සම්බන්ධයෙන් නා හිමිවරුන් දැනුවත් කිරීම සඳහා මහනුවරට පැමිණි අවස්ථාවේදීය. රටේ ප්‍රධාන පිරිස් හැටියට යම් කිසි අදහසක් දක්වන්නේ නම් එය පැවසිය යුතු බවත් ධම්මානන්ද හිමියන් පැවසීය. එම මැති ඇමතිවරුන් පිරිස අස්ගිරි මහා විහාරස්ථානය වෙත ගොස් අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඥානරතන හිමියන් බැහැදැක ව්‍යවස්ථාව පිළිබඳව දැනුවත් කිරීමද සිදු විය. අනතුරුව මැති ඇමතිවරුන් පිරිස මල්වතු මහා විහාරයට ගොස් මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සුමංගල නාහිමියන් දැනුවත් කිරීමටද කටයුතු කළහ. පාලිත රංගේ බණ්ඩාර මහතා, ලක්‍ෂ්මන් කිරිඇල්ල මහතා, දයා ගමගේ මහතා, ලකී ජයවර්ධන මහතා ඇතුළු කණ්ඩායමක් මල්වතු හා අස්ගිරි මහනාහිමිවරුන් මුණ ගැසීමට මෙසේ මහනුවර බලා පිටත්ව ගොස් තිබුනි.", "URL": "https://sinhala.adaderana.lk/news.php?nid=102630", "Category": null, "Parent URL": null}