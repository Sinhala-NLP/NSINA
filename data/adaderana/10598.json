{"Source": "Adaderana", "Timestamp": "September 2, 2010 05:08 pm", "Headline": "ෆින්ලේස් තේ සමාගම, Rainforest Alliance (RA) සහතිකයෙන් පිදුම් ලබයි", "News Content": "ශ‍්‍රී ලංකාවේ කීර්තිමත් තේ අපනයන සමාගමක්වන ෆින්ලේස් සමාගම ජාත්‍යන්තර Rainforest Alliance Certification සහතිකකරණයෙන් පිදුම්ලත් මෙරට ප‍්‍රථම සමාගම බවට පසුගියදා පත්විය. පුස්සැල්ලාව හා හපුගස්තැන්න යන වැවිලි සමාගම් යටතේ නුවර, නුවරඑළිය, හාළිඇල, පස්සර, රක්වාන යන ප‍්‍රදේශවල පිහිටි තේ වතු සමූහයකින් යුතු ෆින්ලේස් සමාගම යටතේ තේ නිෂ්පාදන කම්හල් 19ක් පවතින අතර එම කම්හල් ETP, ISO,HACCP /ISO 22000 හා CQC වැනි තත්ව සහතිකවලින් අගය කිරීමට පාත‍්‍ර වී ඇත. මේ අයුරින් ජාත්‍යන්තර වැසිවනාන්තර සහතිකකරණය ලැබූයේ ෆින්ලේස් සමාගමට අයත් පස්සර පිහිටි තේ වතුය. ස්වාධීන හා විනිවිදභාවයෙන් යුතු ජාත්‍යන්තර සහතිකකරණයක් වන වැසිවනාන්තර සන්ධාන සහතිකකරණය පිරිනමනු ලබන්නේ ජෛව විවිධත්වය හා පාරිසරික සංරක්ෂණය මෙන්ම සේවකයින්ට යහපත් වැඩකරන පරිසරයක් සැපයීමට දක්වන කැපවීම වෙනුවෙනි. මෙම සහතිකකරණය ලබාගැනීම සඳහා වන ක‍්‍රියාපටිපාටිය ඉතා දුෂ්කර ක‍්‍රියාපටිපාටියක් වන අතර ඒ සඳහා පරිසරය, සේවකයින්, වනජීවීන් මෙන්ම සමාගම සමග අන්තර්ක‍්‍රියාකාරීත්වය සිදුකරන සමාජයන්හි යහපත වෙනුවෙන් සැකසුණු මූලික ප‍්‍රතිපත්ති 10කට අනුකූලව ආයතනය හැඩගැස්වීම අත්‍යවශ්‍ය වේ. පාරිසරික පද්ධති සංරක්ෂණය, වනජීවී ආරක්ෂණය, ජල සංරක්ෂණය. සේවකයින්ට සාධාරණ ලෙස සැළකීම හා වැඩකිරීමට යහපත් තත්වයන් සැපයීම, වෘත්තීමය සෞඛ්‍යය හා ආරක්ෂාව, පාංශු සංරක්ෂණය සහ කළමනාකරණය, ඒකාබද්ධ අපද්‍රව්‍ය කළමනාකරණය ආදී වශයෙන්වන මෙම ජාත්‍යන්තර ප‍්‍රතිපත්ති 10ට අනුකූලව කර්මාන්තායතනයක ක‍්‍රියාපාටිය හැඩගස්වා ගැනීමට දීර්ඝ කාලයක් ගතවන අතර පස්සර සමූහයේ නියෝජ්‍ය සාමාන්‍යාධිකාරී කෝසල හෙට්ටිආරච්චි මහතා පැවසූවේ කෙටි කාලයක් තුළ මෙම ප‍්‍රතිපත්තීන් 10 ක‍්‍රියාවට නැංවීම තමන් මුහුණ දුන් ප‍්‍රධානතම අභියෝගය බවයි. ඝණ අපද්‍රව්‍ය කළමනාකරණය, ජල කළමනාකරණය හා රැකියා ස්ථානය තුළ සේවකයින්ගේ සෞඛ්‍යය හා ආරක්ෂාව වැනි විෂයන් අඩාවත්ත, ෂෝලන්ඞ්ස්, හොප්ටන්, ඩැමේරියා ඒ හා බී වශයෙන් වන පස්සර සමූහයට අයත් විශාල තේ වතු 05ක ක‍්‍රියාත්මක කිරීම හා එම වතුවල සේවකයින් මේ සඳහා පුහුණු කිරීම ප‍්‍රායෝගික අභියෝගයක්ම විය. ඩැමේරියා බී වතු යායේ කළමනාකරු සුදත් ආරියතිලක මහතා සහ අඩාවත්ත වතු යායේ කළමනාකරු මනෝජ් පතිරගේ මහතා පැවසුවේ සහතිකකරණය ලබාගැනීමට සුදුසුකම් සපුරාලීම සඳහා පාංශු සංරක්ෂණය, සත්ව හා වෘක්ෂලතා සංරක්ෂණය, කෘෂි රසායන ද්‍රව්‍ය පරිහරණය වැනි විවිධ අංශ ගණනාවක් ක‍්‍රමානුකූලව සංවර්ධනය කිරීමට පියවර ගැනීමට සිදු වූ බවයි. අපද්‍රව්‍ය කළමනාකරණය කිරීම සඳහා ජීව වායු නිෂ්පාදක, පෙරහන් ක‍්‍රම ආදිය ස්ථාපිත කිරීම ඊට එක් උදාහරණයක් බව මනෝජ් පතිරගේ මහතා ප‍්‍රකාශ කර සිටියේය. පස්සර කලාපය බාර වෛද්‍ය නිලධාරී පද්මසිරි මහතා පෙන්වා දුන්නේ වෘත්තීයමය සෞඛ්‍යය හා ආරක්ෂාව හා කෘෂි රසායන භාවිතයේදී ආරක්ෂාව යන කරුණු පිළිබඳව සමාගම විශේෂ අවධානයක් යොමුකරන බවයි. ඔහුට අනුව ෆින්ලේස් සමාගම කම්කරු නීති රීති, කම්කරු සුභසාධනය වැනි කරුණු සම්බන්ධයෙන් යහපත් ප‍්‍රතිපත්ති පවත්වා ගෙන ඒම පස්සර වතු යායට තිරසාර සමාජීය-කෘෂිකාර්මික- ආර්ථික කළමනාකරණ පද්ධතියක් සඳහා වූ Rainforest Alliance (RAසහතිකකරණය ලබාගැනීමේදී ඉතා වැදගත් කොටසක් ඉටුකළ බවයි.", "URL": "https://sinhala.adaderana.lk/news.php?nid=10598", "Category": null, "Parent URL": null}