{"Source": "Adaderana", "Timestamp": "August 20, 2019 05:31 pm", "Headline": "එජාපය කැඩෙන තැන් ගැන විදුරගෙන් ප්‍රකාශයක්", "News Content": "දශක 4ක කාලයක් දේශපාලනය කළ රනිල් වික්‍රමසිංහ මහතා කිසිවිටෙකත් එක්සත් ජාතික පක්ෂයේ නායකත්වය අහිමි කර නොගන්නා බව පාර්ලිමේන්තු මන්ත්‍රී විදුර වික්‍රමනායක මහතා පවසයි. අද(20) මාධ්‍ය හමුවකට එක්වෙමින් ඒ මහතා මෙම අදහස් පළ කළේය. අගමැතිකම නැති කර ගත්තත් රනිල් වික්‍රමසිංහ මහතා කිසිවිටෙකත් පක්ෂයේ නායකත්වය අහිමි කර නොගන්නා බවත් සෑම විටම ඔහුට පාලනය කළ හැකි අයෙක් හෝ ඔහුම පක්ෂයේ ජනාධිපති අපේක්ෂකයා බවට පත් කරනු ඇතැයි ද වික්‍රමනායක මහතා මෙහිදී වැඩිදුරටත් පැවසීය. කෙසේ වුවත් එක්සත් ජාතික පක්ෂය ජනාධිපතිවරණයට පෙර කැඩෙන බවත්,ඒ මොහොතේ හා ජනාධිපතිවරණයෙන් පසුවත් කැඩී යන බව මන්ත්‍රිවරයා මෙහිදී පැවසීය. ශ්‍රී ලංකා නිදහස් පක්ෂයටත් ඒ ඉරණම ම අත්වෙන බවත් පැවසු මන්ත්‍රීවරයා, රටේ අවශ්‍යතා වෙනුවෙන් කැපවීම් කළේ කවුරුන්ද යන්න පිළිබඳව ජනතාවට විමසිලිමත්ව සිටින්නැයි ද කියා සිටියේය. අපි කවුරුත් හිතන්නේ නැති තීරණ ජනතාව ලබා දෙන බවත් මන්ත්‍රිවරයා මෙහිදී පැවසීය.", "URL": "https://sinhala.adaderana.lk/news.php?nid=117040", "Category": null, "Parent URL": null}