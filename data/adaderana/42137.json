{"Source": "Adaderana", "Timestamp": "March 28, 2014 12:12 pm", "Headline": "ජාත්‍යන්තර පරීක්ෂණයක් ඉදිරි ගමනට හොඳ නෑ", "News Content": "ශ්‍රී ලංකාවේ සිදුවීයයි කියනු ලබන යුද අපරාධ පිළිබඳ ජාත්‍යන්තර පරීක්ෂණයක් සිදුකළ යුතු බවට අමෙරිකා එක්සත් ජනපදය විසින් එක්සත් ජාතීන්ගේ මානව හිමිකම් සමුළුවට ගෙන ආ යෝජනාව ඉදිරි ගමනට වඩා හොඳ මගක් නොවන බව ඔස්ට්‍රේලියාව පවසයි. ශ්‍රී ලංකාවේ මානව හිමිකම් ප්‍රශ්නවල සාධනීය ප්‍රගතියක් සඳහා පෙළඹවීමට වඩා වැදගත් වන්නේ ශ්‍රී ලංකාව සමග සහසම්බන්ධවී කටයුතු කිරීම බව ඔස්ට්‍රේලියානු විදේශ කටයුතු අමාත්‍ය ජූලි බිෂොප් මිය කියා සිටියි. වගවීම හා ප්‍රතිසන්ධානය සඳහා වන ජිනීවා ප්‍රමිතීන් වඩා ඵලදායි වන්නේ ශ්‍රී ලංකාව සමග සහයෝගයෙන් කටයුතු කිරීමෙන් බවද ඇය සඳහන් කරයි. යුදමය වාතාවරණය පැවති උතුරු හා නැගෙනහිර පළාත්වල ආර්ථික සංවර්ධනය හා ආයෝජන සම්බන්ධයෙන් ශ්‍රී ලංකා රජයේ මැදිහත්වීම පිළිබඳ සංකේතවත් කරනු ලබන ප්‍රගතිය පිළිබඳ නිසි ඇගයීමක් යෝජනාවේ දක්නට නොවුණු බවද ඔස්ට්‍රේලියානු විදේශ කටයුතු අමාත්‍යවරිය පෙන්වාදෙයි. කෙසේ වුවද ඊයේ දිනයේ ශ්‍රී ලංකාවේ සිදුවීයයි කියනු ලබන යුද අපරාධ සම්බන්ධයෙන් ජාත්‍යන්තර පරීක්ෂණයක් සිදුකළ යුතු බවට 25 වන ජගත් මානව හිමිකම් සමුළුවට ඉදිරිපත්වූ යෝජනාව වැඩි ඡන්ද 11 න් සම්මත විය.", "URL": "https://sinhala.adaderana.lk/news.php?nid=42137", "Category": null, "Parent URL": null}