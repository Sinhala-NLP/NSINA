{"Source": "Adaderana", "Timestamp": "September 26, 2010 12:19 pm", "Headline": "සෝදිසියට විරුද්ධව සිරකරුවන් ඇඳ ඇතිරිලි පුළුස්සයි", "News Content": "අද පෙරවරුවේ ත්‍රිකුණාමල බන්ධනාගාරයේ ගොඩනැගිල්ලක් බන්ධනාගාර නිලධාරීන් වි‍සින් විශේෂ පරීක්ෂාවකට ලක්කිරීම නිසා එහි සිරකරුවන් පිරිසක් විරෝධතාවය දක්වමින් කලහකාරී ලෙස හැසිරී ඇති බව වාර්තා වේ. මෙම පරීක්ෂාවේදී ජංගම දුරකථනයක් හා රේඩියෝවක් සොයා ගැනීමට බන්ධනාගාර නිලධාරීන් සමත්ව ඇත. ඊට විරෝධය පාමින් සිරකරුවන් පිරිසක් ඔවුන්ගේ ඇඳ ඇතිරිලි හා කොට්ට පුළුස්සමින් විරෝධතාවය පළ කර ඇත. එම සිදුවීමට සම්බන්ධ රැඳවියන් 11 දෙනෙකු හඳුනාගෙන ඔවුන් වෙනත් ස්ථානයක රැඳවීමට කටයුතු කර ඇති බව බන්ධනාගාර කොමසාරිස් ජෙනරාල් මේජර් ජෙනරාල් වී.ආර්. ද සිල්වා මහතා කියා සිටියේය. මෙම සිද්ධිය සම්බන්ධයෙන් සොයාබැලීමට ජ්‍යෙෂ්ඨ නිලධාරියෙකු පත්කර ඇති බව මේජර් ජෙනරාල් වී.ආර්. ද සිල්වා මහතා සඳහන් කළේය. එමෙන්ම සිද්ධිය සම්බන්ධයෙන් ත්‍රිකුණාමලය පොලිසිය ද දැනුවත් කර ඇති අතර ‍මහේස්ත්‍රාත් පරීක්ෂණයක් පැවැත්වීමට ද නියමිත බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=11100", "Category": null, "Parent URL": null}