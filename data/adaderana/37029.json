{"Source": "Adaderana", "Timestamp": "August 30, 2013 06:19 pm", "Headline": "රතුපස්වල ජල ගැටලුව - තෙරිපැහැ සිරිධම්ම හිමියන් යළි උපවාසයේ!", "News Content": "පානීය ජල ගැටළුව මුල්කර ගනිමින් වැලිවේරිය, රතුපස්වල ප්‍රදේශවාසීන් යළිත් එම කර්මාන්ත ශාලාව අවට ප්‍රදේශයේ මේවන විට රැඳි සිටින බව අප වාර්තාකරු පවසයි. එසේම පූජ්‍ය තෙරිපැහැ සිරිධම්ම හිමි ඇතුළු ප්‍රදේශවාසීන් පිරිසක් උපවාසයක් ආරම්භ කර ඇති බවද දෙරණ වාර්තාකරු සඳහන් කළේය. සිරිධම්ම හිමියන් මාරාන්තික උපවාසයක නිරත වන බව හෙතෙම කීය. රතුපස්වල ප්‍රදේශයේ මතභේදයට තුඩුදුන් කර්මාන්ත ශාලාව යළි ආරම්භ කිරීමට එහි බලධාරීන් තීරණය කිරීමත් සමඟ මොවුන් උපවාසය ආරම්භ කර ඇති බව සඳහන්ය. මේ අතර ප්‍ර දේශයේ යළි නොසන්සුන් තත්ත්වයක් ඇතිවේ යැයි යන සැකය මත ආරක්ෂාවට පොලිස් නිලධාරින් යොදා ඇති බව අප වාර්තාකරු කීය. අදාළ කර්මාන්ත ශාලාව හේතුවෙන් ප්‍රදේශයේ ජලය අපවිත්‍ර වී ඇති බව පවසමින් ගොනු කළ නඩුව අද ගම්පහ මහේස්ත්‍රාත් අධිකරණයේදී සලකා බැලුණි. එහිදී කර්මාන්ත ශාලාව වෙනුවෙන් පෙනී සිටි නීතීඥයින් අධිකරණයට දැනුම් දුන්නේ එම කර්මාන්ත ශාලාවේ කටයුතු යළි ආරම්භ කිරීමට අපේක්ෂා කරන බවයි. රතුපස්වල ප්‍රදේශයේ පානීය ජලයේ පී.එච් අගය පහළ වැටීමට අදාළ කර්මාන්ත ශාලාවෙන් බලපෑමක් එල්ල වී නොමැති බව ඒ පිළිබඳව සොයා බැලූ ආයතන කිහිපයකින් අධිකරණයට දන්වා ඇති බව සඳහන්ය. නිෂ්පාදන කටයුතු ආරම්භ කිරීමට කර්මාන්ත ශාලාවට කිසිදු බාධාවක් නොමැති බව පැවසු අධිකරණය ප්‍රදේශයේ සාමය ආරක්ෂා කිරීමට පොලීසිය විශේෂ අවධානය යොමු කළ යුතු බව දැනුම් දී ඇත. කෙසේ වුවද වැලිවේරියේදි පසුගිය 02දා සිදුවු ගැටුම සම්බන්ධයෙන් විධිමත් පරීක්ෂණයක් නොපැවැත්වෙන බව පවසමින් පූජ්‍ය තෙරිපැහැ සිරිධම්ම හිමියන් අද පෙවරුවේ එක්සත් ජාතින්ගේ සංවිධානයේ මෙරට කාර්යාලයට සංදේශයක් ද භාරදෙන ලදී.", "URL": "https://sinhala.adaderana.lk/news.php?nid=37029", "Category": null, "Parent URL": null}