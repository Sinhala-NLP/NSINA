{"Source": "Adaderana", "Timestamp": "July 17, 2014 12:12 pm", "Headline": "වෙන්නප්පු යුවළගේ කසිප්පු කෙරුවාවත් ඉවරයි!", "News Content": "වෙන්නප්පුව, බටහිර කොලින්ජාඩියේ නිවෙසක පිටුපස මහා පරිමාණයෙන් පවත්වාගෙන ගිය නීති විරෝධි මත්පැන් පෙරීමේ ස්ථානයක් වටලා කෘතීම ගෝඩා ඩ‍්‍රෑම්ස් 13,690ක් ද පෙරූ මත්පැන් ඩ‍්‍රෑම්ස් 1920ක්ද පෙරීමට යොදාගත් උපකරණ ද සමග සැකකරුවෙක් අත්අඩංගුවට ගැනිමට පානදුර වලාන මධ්‍යම දුෂණ මර්දන ඒකකයේ නිලධාරීන් සමත්ව තිබේ. වලාන මධ්‍යම දුෂණ මර්දන ඒකකයේ ස්ථානාධිපති ප්‍රධාන පොලිස් පරීක්ෂක දුමින්ද බාලසුරිය මහතාට ලැබුණු තොරතුරක් අනුව අද (17) පෙරවරුවේ මෙම වැටලීම කර සැකකරු අත්අඩංගුවට ගෙන ඇත. පිටස්තර යුවළක් අදාළ නිවෙස කුලියට ගෙන රහසිගව රාත‍්‍රි කාලයේ මෙලෙස මත්පැන් පෙරා තිබු බැව් පොලිසිය කියයි. විශාල තාප්පයකින් වටවු නිවෙස පිටුපස හා ඇතුළත කසිප්පු පෙරීමට යොදා ගෙන තිබු අතර මිනිස් සිරුරට අහිතකර ලෙස සැකසු ගෝඩා විශාල ප‍්‍රමාණයක්ද විනාශ කර දැමිය. ගෝඩා, කසිප්පු පෙරිමේ උපකරණ සමග සැකකරු අධිකරණය වෙත ඉදිරිපත් කිරීම සඳහා වෙන්නප්පුව පොලීසියට බාරදුන් බව වැටලිම කළ නිලධාරිහු පැවසූහ. පානදුර වලාන මධ්‍යම දුෂණ මර්දන ඒකකයේ පොලිස් පරික්ෂක අජිත් ශාන්ත, සැරයන් ජයරත්න(5083), විජේරත්න (409), කොස්තාපල්වරුන් වන ධනංජය (38872), ප‍්‍රියර්ශන (76934), රූපසිංහ (77561), ජයසිංහ (82378) හා සමරකෝන් (85177) යන නිලධාරිහු වැටලීම කළහ. ඡායා රූ - රවීන්ද්‍ර ලියනගේ", "URL": "https://sinhala.adaderana.lk/news.php?nid=44728", "Category": null, "Parent URL": null}