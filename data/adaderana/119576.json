{"Source": "Adaderana", "Timestamp": "September 20, 2019 01:04 pm", "Headline": "දුම්රිය සංඥා බිඳ වැටෙද්දි දුම්රිය සේවකයින් තවදුරටත් අකුරට වැඩ", "News Content": "කොළඹ කොටුව සහ මරදාන අතර දුම්රිය සංඥා පද්ධතියේ, අද(20) පෙරවරුවේ සිදුවූ බිඳ වැටීම යථා තත්ත්වයට පත්කිරීම සඳහා කටයුතු කරමින් සිටින බව දුම්රිය දෙපාර්තුමේන්තුව පවසයි. සංඥා බිඳවැටීම හේතුවෙන් අද පෙරවරුවේ සියලුම කාර්යාල හා මගී දුම්රිය ප්‍රමාද වුණා. මේ අතර වැටුප් විෂමතා ගැටළු කිහිපයක් මුල් කරගනිමින් දුම්රිය වෘත්තීය සමිති ආරම්භ කළ අකුරට වැඩ කිරීමේ වෘත්තීය ක්‍රියාමාර්ගයද මේ වන විටත් ක්‍රියාත්මකයි. කොළඹ කොටුව ,මරදාන, මුහුදුබඩ මාර්ගය සහ ඒ ආශ්‍රිත ප්‍රදේශවල දුම්රිය වර්ණ සංඥා පද්ධතියේ ඇතිවූ බිඳ වැටීමක් හේතුවෙන් දුම්රිය ධාවනයට අද පෙරවරුවේ දැඩි බාධා මතුවිය. ඒ හේතුවෙන් අද උදෑසන කාර්යාල දුම්රිය සහ දුරගමන් සේවා දුම්රිය සියල්ලම ධාවනය කළේ ප්‍රමාදයක් සහිතවයි. පිටත ප්‍රදේශවල සිට කොළඹ කොටුව දක්වා පැමිණෙන දුම්රිය නියමිත වේලාවට ගමන් ආරම්භ කර තිබුණද, මගී සහ කාර්යාල දුම්රිය රැසක් ධාවනය වන අවස්ථාවක් බැවින් මරදාන දෙසට පැමිණීමට නොහැකිව ඇතැම් දුම්රිය මරදාන දුම්රිය ස්ථානයට එපිටින් නතර කිරීමට සිදුව තිබූ ආකාරයද දැකගත හැකිවිය. ඒ හේතුවෙන් මගීන් දැඩි අපහසුතාවට පත්විය. හුණුපිටිය දුම්රිය ස්ථානය අසළ ද දුම්රිය 5ක් නතර කර තිබු අතර මගීන් ඉන් බැස දුම්රිය මඟෙහි පයින් ගමන්ගන්නා කාරයත් දැකගත හැකිවිය.‍ මේ අතර දුම්රිය ප්‍රමාදවීම් හේතුවෙන් ප්‍රදේශ බොහෝමයක මගීන් අපහසුතාවට පත්ව තිබුණි. පැය පහක පමණ කාලයක් මෙම සංඥා දෝෂය පැවති අතර මේ වන විට එය යථා තත්ත්වයට පත්කරමින් සිටින බව දුම්රිය දෙපාර්තුමේන්තුව පැවසුවේය. කෙසේ වෙතත් මේ හේතුවෙන් දුම්රියශ්‍රේණි විෂමතා ගැටළු කිහිපයක් මුල්කරගනිමින් ඊයේ(19) මධ්‍යම රාත්‍රියේ සිට දුම්රිය වෘත්තීය සමිති කිහිපයක් ආරම්භ කළ අකුරට වැඩ කිරීමේ වෘත්තීය ක්‍රියාමාර්ගය ද නිසි ආකාරව ක්‍රියාත්මක කිරීමට ද නොහැකි වූ බව වෘත්තීය සමිති පවසයි. දුම්රිය පාලකවරුන්ගේ සංගමයේ සභාපති ලාල් ආරියරත්න මහතා පවසා සිටියේ දුම්රිය ප්‍රමාදය සිදුව ඇත්තේ දුම්රිය අකුරට වැඩ හේතුවෙන් නොවන බවත් එයට ප්‍රධාන හේතුව වී ඇත්තේ සංඥා බිඳ වැටීම බවයි. අඟහරුවාදා මධ්‍යම රාත්‍රීයෝ සිට වැඩ වර්ජනය ආරම්භ කරන බවත් ඒ මහතා මෙහිදී වැඩිදුරටත් පැවසිය. මේ අතර කොළඹ කොටුවේ සිට බදුල්ල බලා ධාවනය වූ රාත්‍රී තැපැල් දුම්රිය ඇතිවූ බව පැවසෙන කාර්මික දෝෂයක් හේතුවෙන් පැය 6ක් ප්‍රමාද වීම නිසා එහි ගමන්ගත් මගීන් අපහසුතාවට පත්විය. බණ්ඩාරවෙල බිදුණුවැව ඌව ජාතික අධ්‍යාපන විද්‍යාපීඨයේ සම්මුඛ පරීක්ෂණයක් සඳහා පෙනී සිටීමට අදාළ දුම්රියෙන් ගමන් කරමින් සිටි පිරිසක් ඒ හේතුවෙන් දැඩි අපහසුතාවට පත්විය.", "URL": "https://sinhala.adaderana.lk/news.php?nid=119576", "Category": null, "Parent URL": null}