{"Source": "Adaderana", "Timestamp": "October 20, 2011 04:42 pm", "Headline": "කිසිදු පදනමක් මත ඉඩම් වර්ගීකරණය කරන්න බෑ", "News Content": "මෙරට ඉඩම් කිසිදු පදනමක් මත වර්ගීකරණය කළ නොහැකි බව නිවාස හා පොදු පහසුකම් අමාත්‍ය විමල් වීරවංශ මහතා පවසයි. සියලුම ඉඩම් රජය සතු වන බව ඔහු සඳහන් කරයි. කිසිදු ජාතිවාදී පදනමක් මත එය වර්ගීකරණය කළ නොහැකි බව හෙතෙම කියා සිටියි. ඇතැම් පිරිස් මෙරට පවතින ඉඩම් ජාතිකත්ව පදනම මත බෙදා වෙන්කිරීමට උත්සාහ දරන බව විමල් වීරවංශ අමාත්‍යවරයා පෙන්වාදෙයි. එසේ බෙදා වෙන් කළහොත් මෙරට ජාතිවාදය යළිත් ඉස්මතු විය හැකි බවට හෙතෙම අනතුරු අඟවයි. ගම්පහ, දිමිතිනාගහවත්ත ප්‍රදේශයේ ජන සෙවණ නිවාස ගම්මානයේ ඉදිකිරීම් ආරම්භ කිරීමේ අවස්ථාවට එක්වෙමින් හෙතෙම මේ බව කියා සිටියේය.", "URL": "https://sinhala.adaderana.lk/news.php?nid=19483", "Category": null, "Parent URL": null}