{"Source": "Adaderana", "Timestamp": "November 12, 2017 12:49 pm", "Headline": " කවුරු පක්ෂෙන් ගියත් අපිව වට්ටන්න කාටවත් බෑ-ඡන්දෙන් දිනන්නෙත් අපිම තමා", "News Content": "ඉදිරි පළාත් පාලන මැතිවරණයේ දී ශ්‍රී ලංකා නිදහස් පක්ෂය ජග්‍රහණය කරවීම සඳහා අවශ්‍ය ක්‍රියාමාර්ග ගනිමින් සිටින බව එම පක්ෂයේ ජ්‍යේෂ්ඨ උප සභාපති අමාත්‍ය නිමල් සිරිපාල ද සිල්වා මහතා පවසයි. අමාත්‍යවරයා පෙන්වා දෙන්නේ කවුරුන් පක්ෂයෙන් ඉවත්ව ගිය ද ශ්‍රී ලංකා නිදහස් පක්ෂය බිද දැමීමට නොහැකි බවයි. ශ්‍රී ලංකා නිදහස් පක්ෂයේ රත්මලාන ආසන බල මණ්ඩල රැස්වීම අමතමින් නිමල් සිරිපාල ද සිල්වා අමාත්‍යවරයා මෙම අදහස් පළ කළේය. කෙසේ වෙතත් වත්මන් ආණ්ඩුව මැතිවරණවලට බියෙන් පසු වන බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා සඳහන් කළේය. මේ අතර ශ්‍රී ලංකා නිදහස් පක්ෂයෙන් හොරුන් සහ දූෂිතයන් ඉවත් කිරීමට හොදම අවස්ථාව උදා වී ඇති බව මොහාන් ලාල් ග්‍රේරු රාජ්‍ය අමාත්‍යවරයා සඳහන් කළේය. මේ අතර ශ්‍රී ලංකා නිදහස් පක්ෂය සමඟ යළි එක්වීමට කිසිඳු අවශ්‍යතාවක් නොමැති බව පාර්ලිමේන්තු මන්ත්‍රී කුමාර වෙල්ගම මහතා සඳහන් කළේය. මේ අතර පසුගිය පාර්ලිමේන්තු මැතිවරණයෙන් ශ්‍රී ලංකා නිදහස් පක්ෂය පරාජය වීමට හේතුව හිටපු ජනාධිපතිවරයා බව අමාත්‍ය එස්.බී.දිසානායක මහතා පැවසුවේය.", "URL": "https://sinhala.adaderana.lk/news.php?nid=79781", "Category": null, "Parent URL": null}