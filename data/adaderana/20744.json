{"Source": "Adaderana", "Timestamp": "December 17, 2011 09:26 am", "Headline": "එක්සත් ජාතීන්ගේ ප්‍රතිචාරය උගත් පාඩම් වාර්තාව අධ්‍යයනයෙන් පසුවයි", "News Content": "උගත් පාඩම් හා ප්‍රතිසන්ධානය පිළිබඳ වූ ජනාධිපති කොමිස‍මේ වාර්තාව හොදින් අධ්‍යයනය කළ යුතු බව එක්සත් ජාතීන්ගේ සංවිධානය පවසයි. එම සංවිධානයේ මහලේකම් බැන්කි මූන් මහතාගේ මාධ්‍ය ප්‍රකාශක ෆර්හාන් හක් ඊයේ(16) පැවති දෛනික මාධ්‍ය හමුවේ දි මේ බව ප්‍රකාශ කළේය. උගත් පාඩම් හා ප්‍රතිසන්ධානය පිළිබඳවූ ජනාධිපති කොමිසමේ වාර්තාව තුළින් ගැටුම්වලදී හමුදාව සිවිල් වැසියන් ඝාතනය කර නොමැති බවට පළ වන වාර්තාව පිළිබද මෙහිදී මාධ්‍යවේදියෙකු ෆර්හාන් හක් මහතාගෙන් විමසා සිටියේය. අදාළ වාර්තාව පිළිබඳව එක්සත් ජාතින්ගේ සංවිධානය අධ්‍යයනය කළ යුතු බව එම අවස්ථාවේ දී ඔහු ප්‍රකාශ කළේය. ඉන් අනතුරුව සිය සංවිධානයේ ප්‍රතිචාර දැක්වීම සිදුකරන බව ෆර්හාන් හක් කියා සිටියේය. කෙසේවෙතත් මර්සුකි දරුස්මාන්ගේ ප්‍රධානත්වයෙන් පත් කළ කමිටුවට අදාළ වාර්තාවේ අන්තර්ගත කරුණු සම්බන්ධයෙන් අධ්‍යයනය කරනු ඇති බව එහිදී වැඩිදුරටත් අදහස් දක්වමින් ඔහු කියා සිටියේය.", "URL": "https://sinhala.adaderana.lk/news.php?nid=20744", "Category": null, "Parent URL": null}