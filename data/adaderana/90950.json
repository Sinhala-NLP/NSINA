{"Source": "Adaderana", "Timestamp": "June 15, 2018 08:06 pm", "Headline": "මුහුදේ අතරමං වූ ධීවරයින් 5ක් නාවික හමුදාව බේරා ගනියි", "News Content": "පේදුරුතුඩුවට ඔබ්බෙන් වූ මුහුදු ප්‍රදේශයේදී අතරමංව සිටි ධීවරයින් 05 දෙනෙකු නාවික හමුදාව විසින් බේරාගෙන ඇති බව නාවික හමුදාව පවසයි. ධීවර කටයුතු සඳහා මුහුදු ගිය ධීවරයින් පිරිසක් යාත්‍රාවේ ඇති වු දෝෂයක් හේතුවෙන් අතරමංව සිට ඇති බව වාර්තා වෙයි. සිද්ධිය පිළිබඳ නාවික හමුදා මූලස්ථානයට ලද තොරතුරක් මත පේදුරුතුඩුවට මුහුදු සැතපුම් 26ක දුරින් මුහුදේ පාවෙමින් තිබූ අදාළ යාත්‍රාවේ සිටි ධීවරයින් නිරුපද්‍රිතව බේරාගෙන තිබේ. පසුව අදාළ ධීවරයින් පිරිස නාවික හමුදාවට අයත් සයුරළ නෞකාව මඟින් කන්කසන්තුරය වරාය වෙත රුගෙන ආ බව නාවික හමුදා සඳහන් කළේය.", "URL": "https://sinhala.adaderana.lk/news.php?nid=90950", "Category": null, "Parent URL": null}