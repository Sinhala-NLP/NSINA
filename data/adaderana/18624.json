{"Source": "Adaderana", "Timestamp": "September 9, 2011 04:47 pm", "Headline": "නිවෙස් අතැර ගිය පිරිස් ඡන්ද නාමලේඛනයට ඇතුළත් කෙරෙයි", "News Content": "පසුගිය සමයේ පැවති යුදමය වාතාවරණය හේතුවෙන් ස්වකීය නිවාස අතහැර ගිය පුද්ගලයින්ගේ නම් ඡන්ද හිමි නාමලේඛනයට ඇතුළත් කිරීම සඳහා විශේෂ වැඩපිළිවෙළක් ක්‍රියාත්මක බව මැතිවරණ මහලේකම් කාර්යාලය පවසයි. 2011 වසරේ ඡන්ද හිමි නාමලේඛන ප්‍රතිශෝධනය ඉකුත් ජුනි මස පළමුවැනිදා ආරම්භ කළ බව මැතිවරණ කොමසාරිස් ම‍හින්ද දේශප්‍රිය මහතා සඳහන් කරයි. ඊට තම තොරතුරු ලබාදීමට මෙතෙක් අවස්ථාව හිමි නොවූ අදාළ ප්‍රදේශවල ජනතාවට ග්‍රාම නිලධාරීන් මාර්ගයෙන් හෝ ‍දිස්ත්‍රික් මැතිවරණ කාර්යාලය මගින් හෝ ලබාගන්නා විශේෂ ආකෘති පත්‍රයක් පිරවීමෙන් තොරතුරු ලබාදිය හැකි බව දේශප්‍රිය මහතා පෙන්වාදෙයි. නොවැම්බර් 30 වැනි දින දක්වා මෙ‍ම විශේෂ වැඩපිළිවෙළ ක්‍රියාත්මක බව මැතිවරණ මහලේකම් කාර්යාලය සඳහන් කරයි.", "URL": "https://sinhala.adaderana.lk/news.php?nid=18624", "Category": null, "Parent URL": null}