{"Source": "Adaderana", "Timestamp": "April 8, 2019 04:11 pm", "Headline": "න්‍යෂ්ටික බලවතුන්ගේ උණුසුම දිනෙන් දින ඉහළට", "News Content": "න්‍යෂ්ටික බලවතුන් වන ඉන්දියාව සහ පාකිස්තානය අතර උණුසුම ඉහළ මට්ටමක පවතින අතර එය දිනෙන් දින ඉහළ යමින් පවතියි. තත්ත්වය එසේ වුවත් පාකිස්තානය ඉන්දියාව සම්බන්ධව තරමක් ලිහිල් ප්‍රතිපත්තියක් අනුගමනය කරන අයුරු දැකගත හැකි බව විදෙස් මාධ්‍ය වාර්තා කළේය. ඉන්දීය සිරකරුවන් 100 දෙනෙකු නිදහස් කිරීමට පාකිස්තාන බලධාරීන් පියවර ගෙන තිබේ. කරච්චි නුවර බන්ධනාගාරවල රඳවා සිටි එම සිරකරුවන් දුම්රියෙන් ලාහෝර් වෙත යැවීමට පියවර ගැනෙනු ඇති. අනතුරුව ඔවුන් පාකිස්තාන - ඉන්දීය දේශසීමාවේ 'වගා' නමැති ස්ථානයේ පිහිටි හුවමාරු මධ්‍යස්ථානයේදී ඉන්දීය බලධාරීන් වෙත භාරදීමට නියමිතයි. ඉන්දියාව සහ පාකිස්තානය අතර කලක් යටපත් ව තිබූ ගැටුම් යළි වර්ධනය වෙමින් තිබේ. ආසන්නතම සිදුවීම් මාලාව ආරම්භ වූයේ, මේ මස මුලදී කාශ්මීරයේ ඉන්දීය පාලිත භූමිය මත එල්ල වූ මරාගෙන මැරෙන ප්‍රහාරයකින්. ඊට ප්‍රතිචාර දැක්වමින් ඉන්දියාව පකිස්තාන පාලන කලාපයට ගුවන් ප්‍රහාරයක් එල්ල කළේය. ඒ අනුව යමින් පාකිස්තානය ද ඉන්දීය ජෙට් යානයක් වෙඩි තබා බිම හෙළා එක් ඉන්දීය ගුවන් නියමුවෙකු සිය ග්‍රහණයට ගෙන පසුව නිදහස් කළේ තත්ත්වය මදක් සමනය කරමින්. කෙසේ වෙතත් එම සිදුවීමෙන් පසුව දෙරට අතර යළිත් ගැටුමක් ඇතිවීමේ අවදානම අවම කිරීමට පාකිස්තානය මේ වනවිට පියවර ගනිමින් සිටියි. ඒ අනුව යමින් ඔවුන් අප්‍රේල් 8 වැනිදා සිට අදියර 4ක් යටතේ සිරකරුවන් 360 දෙනෙකු නිදහස් කිරීමට නියමිත බවත් ඒ අතරට ධීවරයින් 355 දෙනෙක් සහ සිවිල් වැසියන් පස් දෙනෙක් අයත් බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=107640", "Category": null, "Parent URL": null}