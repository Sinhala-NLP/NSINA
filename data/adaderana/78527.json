{"Source": "Adaderana", "Timestamp": "October 9, 2017 09:06 pm", "Headline": " ෆාර්-ඊස්ටන් ජාත්‍යන්තර බැංකු සිද්ධිය-සැකකරුවන් සොයා පරීක්ෂණ ", "News Content": "ඉකුත් තුන් වැනිදා තායිවාන ෆාර්-ඊස්ටන් ජාත්‍යන්තර බැංකුවේ පරිගණක පද්ධතියට අනවසරයෙන් ඇතුළු වූ සයිබර් අපරාධ කණ්ඩායමක් ප්‍රථමයෙන් ඊට වෛරසයක් එක් කර දත්ත වෙනස් කර තිබුණි. පොලීසිය පවසා සිටියේ පසුව මෙම අපරාධකරුවන් බැංකුව සතු අමෙරිකානු ඩොලර් මිලියනයක පමණ මුදලක් මෙරට රාජ්‍ය බැංකුවක පෞද්ගලික ගිණුමකට යොමුවන අයුරින් දත්ත වෙනස් කර ඇති බවයි. එම රාජ්‍ය බැංකු ගිණුමේ හිමිකාරයා වන්නේ ජේ.සී.නම්මුනි නැමති පුද්ගලයෙක් බව අනාවරණය විය. ඔහු යුද හමුදාවේ විශ්‍රාමික නිලධාරියකුගේ පුත්‍රයෙකු බවත්, කලක් විදෙස් අධ්‍යාපනය ලබා මෙරටට පැමිණි ඇති බවත් පොලිස් පරීක්ෂණවලදී අනාවරණය වී තිබේ. ඔහු ඉකුත් 4 වන දා අදාළ රාජ්‍ය බැංකුව වෙත පැමිණ තම ගිණුමට බැරව තිබු රුපියල් කෝටි තුනක මුදලක් ප්‍රථමයෙන් රැගෙන ගොස් ඇත. මූලික පොලිස් පරීක්ෂණවලදී අනාවරණය වී තිබුණේ ඔහු එම මුදල්වලින් කෝටි දෙකක් තවත් පුද්ගලයෙකු වෙත ලබා දී ඇති බවයි. එලෙස මුදල් ලබා ගත් පුද්ගලයා රජයට අයත් පෞද්ගලික සමාගමක විධායක සභාපතිවරයකු බව වාර්තා වෙයි. මේ අතරතුර පසුගිය 6 වන දා ජේ.සී.නම්මුණි නැමති පුද්ගලයා අදාළ රාජ්‍ය බැංකුව වෙත යළිත් පැමිණ තම ගිණුමට බැරව තිබු තවත් කෝටි 8ක මුදලක් ලබා ගැනීමට උත්සහ කර තිබුණි. පොලීසිය පවසා සිටියේ, මේ අවස්ථාවට ඔහු සමඟ මුලින් කෝටි දෙකක මුදලක් ලබා ගත් එම රජයට අයත් පෞද්ගලික ආයතනයේ විධායක සභාපතිවරයා ද පැමිණ ඇති බවයි. කෙසේ වෙතත් ගිණුමේ හිමිකාර නම්මුනි නැමති පුද්ගලයා සම්බන්ධයෙන් සැක සිතූ රාජ්‍ය බැංකු නිලධාරින් මේ පිළිබඳව අපරාධ පරීක්ෂණ දෙපාර්තමේන්තුවට කළ දැනුම්දීමකට අනුව ඉකුත් 6 වැනිදා ඔහු අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 11 වැනි දා දක්වා රක්ෂිත බන්ධනාගාර ගත කෙරුණි. සැකකරුට අදාළ ගිණුම මේ වන විට අත්හිටුවා ඇති අතර අනෙක් සැකකරුවන් සොයා පොලීසිය පරීක්ෂණ ආරම්භ කර තිබේ. විදෙස් මාධ්‍යවලට අනුව මෙම සයිබර් අපරාධ කණ්ඩායම අමෙරිකානු ඩොලර් මිලියන 60 ක පමණ මුදලක් සොරාගෙන ඇති බව වාර්තා වෙයි. මෙම මුදල් අමෙරිකාව, ශ්‍රී ලංකාවසහ කාම්බෝජය වැනි රටවල ගිණුම් සඳහා යොමුකර ඇති බව ද වාර්තා වුණි.", "URL": "https://sinhala.adaderana.lk/news.php?nid=78527", "Category": null, "Parent URL": null}