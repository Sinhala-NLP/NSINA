{"Source": "Adaderana", "Timestamp": "March 26, 2019 04:35 pm", "Headline": "මහනුවර ප්‍රධාන විද්‍යාලයක් අසල මත්පෙති ජාවාරමක්", "News Content": "මත්පෙති සහ මෙරට අලෙවි කිරීම සඳහා නීතිමය අවසරය නොමැතිව ඖෂධ තොගයක් අලෙවි කිරීමේ මධ්‍යස්ථානයක් සැකකරුවකු සමඟ අත්අඩංගුවට ගැනීමට මධ්‍යම පළාත් නියෝජ්‍ය පොලිස්පති කාර්යාලයට අනුයුක්ත මහනුවර දිසා දූෂණ මර්ධන අංශය සමත් විය. මහනුවර අම්පිටිය ප්‍රදේශයේ ප්‍රධාන විද්‍යාලයක් අසල මහා පරිමාණයෙන් දීර්ඝ කාලයක් තිස්සේ පාසල් දරුවන් සඳහාම මත්ද්‍රව්‍ය තොග අලෙවි කරමින් සිට ඇති අතර පොලීසියට ලැබුණු තොරතුරක් මත ඊයේ (25) පස්වරුවේ එම ස්ථානය වටලා ඇත. එහි දී මත් පෙති ,ගබ්සා පෙති ,ලිංගික උත්තේජන අධි වේදනා නාශක සහ රට අලෙවි කිරීමට නීතිමය අවසරය නොමැති මත්ද්‍රව්‍ය තොගයක් දිසා දූෂණ මර්ධන අංශය මගින් අත්අඩංගුවට ගෙන තිබේ. මෙම ස්ථානයෙන් පුද්ගලයෙකු විසින් මත්පෙති එකසිය අසූවක් මිලදී ගෙන යළි එම පෙති අලෙවි කිරීම සඳහා ඔහු කටයුතු කරමින් සිටින බවට පොලිසියට ලැබුණු තොරතුරක් මත මෙම වැටලීම සිදු කරන ලදී. මධ්‍යම පළාත් නියෝජ්‍ය පොලිස්පති ඩීටේල් රණවීර මහතාගේ උපදෙස් මත මහනුවර ජේෂ්ඨ පොලිස් අධිකාරි සිසිර කුමාර පොලිස් අධිකාරී නිමල් ධර්මප්‍රිය දිසා දූෂණ මර්දන අංශයේ ස්ථානාධිපති පොලිස් පරීක්ෂක තුසිත දොඹගම්මන උප පොලිස් පරීක්ෂක විමුක්ති යන නිලධාරින් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=106775", "Category": null, "Parent URL": null}