{"Source": "Adaderana", "Timestamp": "March 14, 2016 01:30 pm", "Headline": "දෙහිවල දුම්රිය බෝම්බ සිද්ධියට 2ක් ඇතුළේ", "News Content": "එල්.ටී.ටී.ඊ ත්‍රස්තවාදය පැවැති 1996 වසරේ දෙහිවල දුම්රිය බෝම්බ සිද්ධියට සම්බන්ධ විත්තිකරුවන් දෙදෙනෙකුට බරපතළ වැඩ සහිත වසර 02 ක සිරදඩුවම් නියම කර තිබේ.අදාළ නඩුව අද(14) කැඳවූ අවස්ථාවේ වරද පිළිගන්නා බව විත්තිකරුවන් අධිකරණය හමුවේ ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.නඩුවේ තීන්දුව ලබා දෙමින් කොළඹ මහාධිකරණ විනිසුරු අයිරාංගනි පෙරේරා මහත්මිය සඳහන් කළේ මෙම නඩුවේ ප්‍රධාන විත්තිකරුවන්ට දැනටමත් අධිකරණය මඟින් දඩුවම් පමුණුවා ඇති බවයි.විත්තිකරුවන් දෙදෙනා වසර 20කට ආසන්න කාලයක් රිමාන්ඩ් භාරයේ පසුවන බවට කරුණු අනාවරණය වීමනිසා බරපතළ වැඩ සහිත වසර 02ක මෙම ලිහිල් සිර දඩුවම පනවන බව විනිසුරුවරිය ප්‍රකාශ කර ඇත.ඒ අනුව අදාළ සිරදඩුවම අවසන් වූ පසු විත්තිකරුවන් වසරක කාලයක් වව්නියාව පුන්තෝට්ටම් කඳවුරේ පුනරුත්තාපන ක්‍රියාවලියක් සඳහා යොමු කළ යුතු බවත් මහාධිකරණ විනිසුරුවරිය නියම කර තිබේ.", "URL": "https://sinhala.adaderana.lk/news.php?nid=58206", "Category": null, "Parent URL": null}