{"Source": "Adaderana", "Timestamp": "July 8, 2014 03:32 pm", "Headline": "බස්නාහිර මදුරු මර්දනය තෙවැනි අදියර ඇරඹේ", "News Content": "බස්නාහිර පළාත් මදුරු මර්දන වැඩසටහනේ තෙවන අදියර අද (08) ආරම්භ විය. සෞඛ්‍ය අමාත්‍යාංශය, ත්‍රිවිධ හමුදාව පොලීසිය සහ සිවිල් ආරක්ෂක දෙපාර්තමේන්තුව ඇතුළු ජනාධිපති ඩෙංගු කාර්යය සාධක බලකාය එක්ව මෙම මදුරු මර්දන මෙහෙයුම ලබන 10 වන දින දක්වා ක්‍රියාත්මක කිරීමට නියමිතය. බස්නාහිර පළාත් මදුරු මර්දන වැඩසටහනේ පළමු සහ දෙවන අදියර වලදී නිවාස සහ පරිශ්‍ර දෙලක්ෂ 50,000ක් පමණ පරීක්ෂාවට ලක්කර ඇත. එම මදුරු මර්දන වැඩසටහන්වල සාර්ථකත්වය හේතුවෙන් බස්නාහිර පළාතේ අධි අවදානම් කලාපවල මදුරු ඝණත්වයේ අඩුවීමක් දක්නට ලැබෙන බව ජාතික ඩෙංගු මර්දන ඒකකය පවසයි. මේ හේතුවෙන් මෙම විශේෂ මදුරු මර්දන වැඩපිළිවෙළ අඛණ්ඩව ක්‍රියාත්මක කිරීම මගින් ඩෙංගු රෝගය පාලනය කිරීමටත් ඩෙංගු රෝගීන් ප්‍රමාණය අවම කරගැනීමටත් හැකි වන බව එම ඒකකය පෙන්වාදෙයි. මෙම වසරේ ගත වු මාස 6 තුළ ඩෙංගු රෝගීන් 19,445 දෙනෙකු වාර්තා වී ඇති අතර ඩෙංගු මරණ සංඛ්‍යාව සීඝ්‍රයෙන් අඩු වී ඇති බව ජාතික ඩෙංගු මර්දන ඒකකය පවසයි.", "URL": "https://sinhala.adaderana.lk/news.php?nid=44516", "Category": null, "Parent URL": null}