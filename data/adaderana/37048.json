{"Source": "Adaderana", "Timestamp": "August 31, 2013 02:12 pm", "Headline": "හිරබත් කෑවත් නරක වැඩ අත නොහරී!", "News Content": "දිවයිනේ විවිධ ප්‍රදේශයන්වල රථවාහන කොල්ලකෑම් රැසකට සම්බන්ධ සැකකරුවෙකු පේරාදෙණිය පොලිස් අපරාධ විමර්ශන අංශය විසින් අත්අඩංගුවට ගෙන තිබේ. සැකකරු පේරාදෙණිය උද්භිද උද්‍යානය සහ රෝහල වෙත පැමිණෙන ජනතාවගේ රථවාහන සොරාගෙන ඇති බව පොලීසිය සඳහන් කළේය. සැකකරු 31 හැවිරිදි පේරාදෙණිය, සරසවි උයන ප්‍රදේශයේ පදිංචිකරුවෙකි. පොලිසිය සඳහන් කළේ අත්අඩංගුවට ගත් පුද්ගලයා විවිධ වැරදි සම්බන්ධයෙන් මීට පෙර අවස්ථා කිහිපයක දීම සිරදඬුවම් විඳි අයෙකු බවයි. සැකකරුගෙන් පොලීසිය සිදුකළ ප්‍රශ්න කිරීම් වලදි මීට පෙර සිදුකළ මංකොල්ලකෑම් රැසක තොරතුරු අනාවරණය වී ඇත. සිද්ධිය සම්බන්ධයෙන් පේරාදෙණිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=37048", "Category": null, "Parent URL": null}