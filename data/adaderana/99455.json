{"Source": "Adaderana", "Timestamp": "November 19, 2018 04:54 pm", "Headline": "පාර්ලිමේන්තුව විසුරුවා හැරීමට එරෙහි පෙත්සම්වලට විරෝධතා ගොනු කරයි", "News Content": "ජනාධිපතිවරයා විසින් පාර්ලිමේන්තුව විසුරුවා හැරීමට ගත් තීරණය නීති විරෝධී යැයි ප්‍රකාශ කරන මෙන් ඉල්ලා ගොනු කර ඇති පෙත්සම්වලට අදාල ලිඛිත විරෝධතා ශ්‍රේෂ්ඨාධිකරණයට ඉදිරිපත් කෙරුණි. මෙම පෙත්සම් විභාගයේදී මැදිහත්වීමේ පෙත්සම් ඉදිරිපත් කළ පාර්ලිමේන්තු මන්ත්‍රී උදය ගම්මන්පිල, ශ්‍රී ලංකා පොදුජන පෙරමුණේ සභාපති මහාචාර්ය ජී. එල් පීරිස්, ජගත් වැල්ලවත්ත, නීතීඥ ප්‍රේම්නාත් දොලවත්ත ,මහාචාර්ය චන්ද ජයසුමන විසින් මෙම විරෝධතා ඉදිරිපත් කරනු ලැබීය. මෙම විරෝධතාවලින් අතරමැදි පෙත්සම්කරුවන් සඳහන් කර සිටින්නේ ජනාධිපතිවරයා විසින් පාර්ලිමේන්තුව විසුරුවා හැරීම ව්‍යවස්ථානුකූලව සිදුකර ඇති බවයි. ඒ අනුව එක්සත් ජාතික පක්ෂය ,දෙමළ ජාතික සන්ධානය තා විමුක්ති පෙරමුණ ඇතුළු පාර්ශව විසින් ඉදිරිපත් කළ පෙත්සම් නිෂ්ප්‍රභ කරන මෙන්ද අතරමැදි පෙත්සම්කරුවන් සිය විරෝධතාව ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=99455", "Category": null, "Parent URL": null}