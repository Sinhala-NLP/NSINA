{"Source": "Adaderana", "Timestamp": "May 2, 2019 10:37 am", "Headline": "අධිරාජ්‍යවාදී ක්‍රමයට එරෙහිව ජපාන වැසියන් පා ගමනක", "News Content": "අධිරාජ්‍යවාදී ක්‍රමයට එරෙහිව ජපාන වැසියන් විරෝධතා පා ගමනක නිතර වී ඇත. විරෝධතාව පැවැත්වුණේ ටෝකියෝ අගනුවරදීය. තිස් වසරක් ජපාන අධිරාජ්‍යයා ලෙස කටයුතු කළ අකිහිතෝ එම ධුරයෙන් විශ්‍රාම ගැනීමත් සමඟ නරුහිතෝ කුමරු එරට නව අධිරාජ්‍යයා ලෙස අභිෂේක ගන්වනු ලැබුවේය. ඒ සමඟ අධිරාජ්‍යවාදී ක්‍රමය කෙරෙහි ඇතැම් ජපාන වැසියන්ගෙන් විරෝධයක් එල්ල වී ඇත. අධිරාජ්‍යයාට සහ අධිරාජ්‍ය ක්‍රමයට විරුද්ධ මත දරණ පුද්ගලයන් පසුගියදා විරෝධතා පා ගමනක නිරත වුණේ ටෝකියෝ අගනුවරදීය. අභිෂේක ගැන්වීම වැනි උත්සව අවස්ථා සඳහා ජනතාවගේ බදු මුදල් භාවිතා කිරීම සම්බන්ධයෙන්ද ඔවුන් එහිදී විරෝධය පල තිබුණි. කාන්තාවන්ට අධිරාජිණියන් බවට පත්වීමට නොහැකි වීම සහ පිය උරුමය අනුව කිරුළ හිමිවීම සම්බන්ධයෙන්ද ඇතැම් ජපන් වැසියන්ගෙන් පලවන්නේ දැඩි විරෝධයකි. එමෙන්ම අකිහිතෝ අධිරාජ්‍යයා කිරුළ අතහැරීම මුල් කරගනිමින් දින 10ක නිවාඩුවක් ප්‍රකාශයට පත කිරීම අනවශ්‍ය කරුණක් බව පැවසූ විරෝධතාකරුවන් එම තීරණය මඟින් දෛනික වැටුප් ලබන කම්කරුවන් දැඩි පීඩාවට පත්ව සිටින බවද පෙන්වා දුන්නේය. ජපාන ව්‍යවස්ථාවට අනුව අධිරාජ්‍යයා ජනතාවගේ එකමුතු බවේ සහ ජාතියේ සංකේතයක් පමණක් වන අතර ඔහුට කිසිදු දේශපාලන බලයක් හිමිවන්නේ නැත.", "URL": "https://sinhala.adaderana.lk/news.php?nid=109071", "Category": null, "Parent URL": null}