{"Source": "Adaderana", "Timestamp": "April 22, 2015 01:48 pm", "Headline": "19 සම්මත කර ගන්න උවමනාවක් නැත්තේ එජාපයටයි", "News Content": "19 වැනි ව්‍යවස්ථා සංශෝධනය සම්මත කර ගැනීමට එක්සත් ජාතික පක්ෂයට උවමනාවක් නැති බව විපක්ෂනායක නිමල් සිරිපාල ද සිල්වා මහතා පවසයි.ඔවුන් හැමවෙලාවෙම කියන්නේ අකමැති නම් සහය දෙන්න එපා කියා බවත්, ඉන් පෙනෙන්නට ඇත්තේ ඔවුන්ට 19 සම්මත කර ගැනීමට උවමනාවක් නැති බව යැයි ඒ මහතා අද (22) කොළඹදී පැවැති මාධ්‍ය හමුවකදී පැවසීය.කෙසේ වුවද 19 සමග 20 වැනි සංශෝධනයද ඉදිරිපත් කළ යුතු බවත්, 19 ගැන අධ්‍යයනය කරන්න අපට කාලය අවශ්‍ය බවත්, පැවසූ ඒ මහතා එජාපය 19 සම්මත කරගෙන අපිට කොකා පෙන්වන්න හදනවා යැයිද කියා සිටියේය.මහබැංකුවේ බැඳුම්කර සිද්ධිය සම්බන්ධයෙන් එහි අධිපති අර්ජුන් මහේන්ද්‍රන් වහාම ඉල්ලා අස්විය යුතු බවත්, හොරුන් ආරක්ෂා කරන්න හදන්නේ රනිල් වික්‍රමසිංහ මහතා බවත්, එකී සිද්ධිය ගැන කළ පරීක්ෂණයේ වාර්තාව පිළිනොගන්නා බවත්, ඔහු පැවසීය.එසේම අපිට හොරුන් ආරක්ෂා කිරීමට උවමනාවක් නැති බවත්, මෙම අවස්ථාවේදී අල්ලස් කොමිසම අත්තනෝමතිකව වැඩ නොකළ යුතු බවත්, නිමල් සිරිපාල ද සිල්වා මහතා කියා සිටියේය. මාධ්‍ය හමුවට එක්වූ ශ්‍රී ලංකා නිදහස් පක්ෂයේ ලේකම් අනුර ප්‍රියදර්ශන යාපා මහතා පැවසුවේ ව්‍යවස්ථා සංශෝධනය සම්බන්ධයෙන් සන්ධානය නියෝජනය කරන සියලු පක්ෂ හෙට විහාර මහදේවී එළිමහන් රංග පීඨයට රැස්වී සාකච්ඡා කරන බවයි.එසේම මධ්‍යම කාරක සභාවෙන් ඉවත් කළ අය ගැනද ශ්‍රීලනිප මධ්‍ය කාරක සභා රැස්වී‍මකදී සාකච්ඡා කර එකඟතාවකට ඒමට බලාපොරොත්තු වන බවද ඒ මහතා පැවසීය.දින 100 වැඩපිළිවෙළ අවසන් බවත්, එහි අඩු පාඩු ‍ගොඩාක් ඇති බවත්, කියා සිටි ඒ මහතා පින්නවල එළිමහන් සත්වෝද්‍යානය දින 100 ඇතුළත හැදුවා යැයි පැවසීම විහිළුවක් බවද පෙන්වාදුන්නේය.මේ අතර මහින්ද රාජපක්ෂ හා මෛත්‍රිපාල සිරිසේන මහතා අතර හමුවක් ඉදිරියේදී පැවැත්වීමට නියමිත බවද, මෛත්‍රිපාල සිරිසේන ජනාධිපතිවරයා ඉදිරියේදී ඒ සඳහා දිනයක් ලබාදෙනු ඇති බවද, අනුර ප්‍රියදර්ශන යාපා මහතා පැවසීය.මාධ්‍ය හමුවට එක්වූ මන්ත්‍රී තිලංග සුමතිපාල මහතා කියා සිටියේ ක්‍රිකට් නිලවරණයක් නැතිව අතුරු පාලක කමිටුවක් පත් කිරීම නොකළ යුත්තක් බවයි.මේ නිසා අයි.සී.සීයෙන් ක්‍රිකට් ආයතනයට ලැබීමට තිබෙන මුදල් මෙන්ම සෙසු වරප්‍රසාද අහිමිවිය හැකි බව ඔහු කියා සිටියේය.", "URL": "https://sinhala.adaderana.lk/news.php?nid=50815", "Category": null, "Parent URL": null}