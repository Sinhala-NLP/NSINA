{"Source": "Adaderana", "Timestamp": "April 25, 2014 05:11 pm", "Headline": "පොලිස්පතිවයි නගරාධිපතිවයි වරප්‍රසාද කමිටුවට කැඳවිය යුතුයි", "News Content": "‍එක්සත් ජාතික පක්ෂ පාර්ලිමේන්තු මන්ත්‍රී නලීන් බණ්ඩාර සහ ආජිත් මාන්නප්පෙරුම යන මන්ත්‍රීවරුන් දෙදෙනා අද(25) දිනයේ පාර්ලිමේන්තු සැසිවාරය සඳහා කළු සාටක පැළඳ පැමිණ තිබේ. හම්බන්තොට දී සිදුවු සිද්ධියට විරෝධය පළකරමින් ඔවුන් මෙලෙස කළු සාටක පැළැඳ පැමිණි බව අද දෙරණ පාර්ලිමේන්තු වාර්තාකරු සඳහන් කළේය. එහිදී වරප්‍රසාද ප්‍රශ්න මතුකරමින් මන්ත්‍රීවරුන් දෙදෙනා සඳහන් කළේ හම්බන්තොට සිදුකළ සංචාරයේ දී මැර පිරිසක් විසින් තමන් ඇතුළු කණ්ඩායමට අමානුෂික අයුරින් සැලකූ බවයි. එම සිදුවීමේ දී පොලිස් නිලධාරීන් කිසිඳු ක්‍රියාමාර්ගයක් නොගත් බව ඔවුන් සඳහන් කළේය. හම්බන්තොට දී තම පාර්ලිමේන්තු මන්ත්‍රී කණ්ඩායමට මුහුණදීමට සිදුවු සිදුවීම පිළිබඳ නිසි ක්‍රියාමාර්ගයක් ගන්නා ලෙස මන්ත්‍රීවරුන් දෙදෙනා කතානායකවරයාගෙන් එහිදී ඉල්ලා සිටියේය. එමෙන්ම සිද්ධිය සම්බන්ධයෙන් පොලිස්පතිවරයා, එම ස්ථානයේ සිටි පොලිස් නිලධාරීන් මෙන්ම හම්බන්තොට නගරාධිපතිවරයා ද වහාම පාර්ලිමේන්තු වරප්‍රසාද කමිටුව හමුවට කැඳවන ලෙස එක්සත් ජාතික පක්ෂ මන්ත්‍රීවරුන් දෙදෙනා ඉල්ලා සිටියේය. ඊට ප්‍රතිචාර දක්වමින් කතානායක චමල් රාජපක්ෂ මහතා කියා සිටියේ මේ පිළිබඳ අවධානය යොමුකරන බවයි.", "URL": "https://sinhala.adaderana.lk/news.php?nid=42789", "Category": null, "Parent URL": null}