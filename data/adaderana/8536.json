{"Source": "Adaderana", "Timestamp": "May 21, 2010 11:17 am", "Headline": "මරණ සංඛ්‍යාව 24 දක්වා ඉහළට", "News Content": "දිස්ත්‍රික් කිහිපයකට ඇද හැලෙන ධාරාණිපාත වර්ෂාව හේතුවෙන් මේ වන විට පුද්ගලයින් 24 දෙනෙකු ජිවිතක්ෂයට පත්ව තිබේ. වැඩිම මරණ සංඛ්‍යාවක් ගම්පහ දිස්ත්‍රික්කයෙන් වාර්තා වන අතර එම මරණ සංඛ්‍යාව 7කි. මීට අමතරව පුද්ගලයන් 50 දෙනෙකු පමණ තුවාල ලබා ඇති බව ද වාර්තා වේ. කළුතර‍, කොළඹ, ගම්පහ, රත්නපුර, ගාල්ල, මාතර සහ පුත්තලම යන දිස්ත්‍රික්ක වලට ගංවතුරින් දැඩි හානි සිදුව ඇති බව ආපදා කළමනාකරණ මධ්‍යස්ථානය සඳහන් කළේය. මීට අමතරව කෑගල්ල, කුරුණෑගල, ත්‍රිකුණාමලය සහ අනුරාධපුර යන දිස්ත්‍රික් වලට ද නුවරඑළිය, මහනුවර සහ මන්නාරම යන දිස්ත්‍රික්ක වලටද ගංවතුරෙන් බලපෑම් එල්ල වී තිබේ. මේ වන විට විපතට පත් පුද්ගලයන්ගේ සංඛ්‍යාව පන් ලක්ෂ 24,000ක් වන බව ආපදා කළමනාකරණ මධ්‍යස්ථානය ප්‍රකාශ කළේය. නිවාස 260කට සම්පූර්ණයෙන් හානි සිදුවී ඇති අතර තවත් නිවාස 1,169ක් අර්ධ වශයෙන් හානි සිදුව තිබේ. අවතැන් කඳවුරු 85ක පවුල් 3,683කට අයත් පුද්ගලයන් 17,253 දෙනෙකු රැඳී සිටින බව වාර්තා වේ.", "URL": "https://sinhala.adaderana.lk/news.php?nid=8536", "Category": null, "Parent URL": null}