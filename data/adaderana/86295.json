{"Source": "Adaderana", "Timestamp": "March 25, 2018 11:49 am", "Headline": " බස් රථ රියදුරෙකුට පහර දුන් හනුමා ඇතුළු 4 ක් කූඩුවට", "News Content": "වව්නියාවේ සිට කොළඹ බලා ගමන් කරමින් තිබූ පුද්ගලික බස් රථයක රියදුරෙකුට පහර දී මුදල් සහ ජංගම දුරකථනයක් කොල්ලකෑ බව කියන “හනුමා” ඇතුළු සිව් (04) දෙනෙකුව අත්අඩංගුවට ගෙන ඇති බව වෙන්නප්පුව පොලීසිය කියයි. පහර කෑමට ලක්ව ඇත්තේ නොච්චියාගම - කිනවැල්දෙණිය පදිංචිකරුවෙකු වන බණ්ඩාරලාගේ දසුන් ලක්මාල් නම් අයෙකි. පසුගිය 22 වැනිදා වෙන්නප්පුව - වයික්කාල ප්‍රදේශයේදී මෙම පහර දීම සිදු කර ඇත. වෑන් රථයකින් පැමිණි සිව් (04) දෙනෙකු මාර්ගය හරස් කර තමන් පදවමින් සිටි බස් රථය නවත්වා පහර දුන් බව පැමිණිලිකරු පොලීසියට කර ඇති ප්‍රකාශයේ සඳහන් වේ. තමන් අතර තිබූ රුපියල් 17,500 ක මුදලක් සහ ජංගම දුරකථනයක්ද පහර දීමට පැමිණි අය කොල්ලකෑ බවද පැමිණිලිකරු පොලීසිය හමුවේ පවසා ඇත. සිද්ධියට සම්බන්ධ වෑන් රථයක්ද පොලිස් බාරයට ගෙන තිබේ. පොලීසිය විසින් අත්අඩංගුවට ගෙන ඇත්තේ හලාවත - කොළඹ මාර්ගයේ ධාවනය වන පුද්ගලික බස් රථ සේවකයින් පිරිසක්වය. දුර ගමන් සේවා බස් රථ වලින් අතර මඟදී මඟීන් පටවා ගැනීම සම්බන්ධයෙන් අවස්ථා කීපයකදීම මීට පෙරද ගැටුම් හට ගෙන තිබුණි. අත්අඩංගුවට ගෙන ඇති සැකකරවන් මාරවිල දිසා අධිකරණයට ඉදිරිපත් කිරීමට නියමිතව ඇත. වෙන්නප්පුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=86295", "Category": null, "Parent URL": null}