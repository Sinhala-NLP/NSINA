{"Source": "Adaderana", "Timestamp": "June 20, 2018 03:18 pm", "Headline": "ස්වාමිනාදන් කැබිනට් පත්‍රිකාව ගේන්නේ LTTE සාමාජිකයන්ට හා පවුලේ අයට වන්දි ගෙවන්න ", "News Content": "මියගිය දෙමළ ජනතාව වෙනුවෙන් වන්දි ලබාදීම සඳහා ඩී.එම්. ස්වාමිනාදන් අමාත්‍යවරයා විසින් ඉදිරිපත් කළ කැබිනට් පත්‍රිකාන ඊයේ (19) තෙවන වටත් ප්‍රතික්ෂේප වී ඇති බව ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී මහින්දානන්ද අලුත් ගමගේ මහතා පවසයි. අද (20) කොළඹ පැවති මාධ්‍ය හමුවකට එක් වෙමින් මන්ත්‍රීවරයා මේ බව ප්‍රකාශ කළේය. මෙම කැබිනට් පත්‍රිකාව ඉදිරිපත් කරන්නේ උතුරේ එල්.ටී.ටී.ඊ සාමාජිකයන්ට හා පවුලේ අයවලුන් සඳහා වන්දි ගෙවීමට බවද මන්ත්‍රීවරයා ප්‍රකාශ කළේය. මෙම යෝජනාව ස්වාමිනාදන් අමාත්‍යවරයාගේ යෝජනාවක් නොවන බවත් රනිල් වික්‍රමසිංහ අග්‍රාමාත්‍යවරයා විසින් මීළඟ ජනාධිපතිවණය ඉලක්ක කර ගනිමින් ඉදිරිපත් කළ යෝජනාවක් බවද මහින්දානන්ද අලුත් ගමගේ මහතා ප්‍රකාශ කළේය. මේ අතර මහින්ද අමරවීර අමාත්‍යවරයා විසින් ඊයේ දිනයේ මාධ්‍ය අමතමින් සිදුකළ ප්‍රකාශයට මෙම මාධ්‍ය හමුවට එක්වූ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා ප්‍රතිචාර දැක්වීය. එහිදී මන්ත්‍රීවරයා ප්‍රකාශ කළේ අද වන විට වත්මන් ආණ්ඩුව ජනතාවට කෑමට ගතයුතු දේ ප්‍රකාශ කිරීමේ තත්ත්වයකට පත්ව ඇති බවයි. මේ ආකාරයෙන් වන්දි ගෙවන්නේ මේ රටේ ජනතාව විසින් ගෙවන බදු මුදල් බවත් පසුගිය කාලයේදි අපදා තත්ත්වයන්ගෙන් හානියට පත්වූ අයට වන්දි තවමත් ගෙවා නොමැති බවද විමල් වීරවංශ මහතා පැවසීය. මෙවැනි දේවල් සිදු කරන්නේ \"එක්කෝ මේ ආණ්ඩුවට මොළේ නරක් වෙලා නැත්නම් කොටි ආවේස වෙලා\" යැයිද මන්ත්‍රීවරයා ප්‍රකාශ කළේය. ජනතාව විසින් ආණ්ඩුවට ගෙවන බදුවලින් වැලකී සිට මෙම ක්‍රියාවන් සඳහා විරෝධය දැක්වීම කළ යුතු බව පාර්ලිමේන්තු මන්ත්‍රී විමල් වීරවංශ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=91197", "Category": null, "Parent URL": null}