{"Source": "Adaderana", "Timestamp": "April 23, 2018 03:49 pm", "Headline": "තහනම් පොලිතීන් දන්සැල් සඳහා භාවිතා කරන්න එපා", "News Content": "වෙසක් දිනයට සමගාමීව සංවිධානය වන දන්සැල් සඳහා තහනම් පොලිතීන් නිෂ්පාදන භාවිතා නොකිරීමට දන්සැල් සංවිධායකවරුන්ට උපදෙස් ලබාදෙන ලෙස මධ්‍යම පරිසර අධිකාරිය බුද්ධශාසන අමාත්‍යංශයෙන් සහ ස්වදේශ කටයුතු අමත්‍යංශයෙන් ඉල්ලීමක් කර තිබේ. මෙවර වෙසක් උත්සවය වෙනුවෙන් සංවිධානය වන දන්සැල් තුළ තහනම් පොලිතීන් භාවිතා කරන බවට අනුමාන කළ හැකි තොරතුරු ලැබීම හේතුවෙන් මෙම ඉල්ලීම කළ බව මධ්‍යම පරිසර අධිකාරියේ විමර්ශන අධ්‍යක්ෂ එම්.එස් ගමගේ මහතා සඳහන් කළේය. ඔහු පෙන්වාදෙන්නේ සංවිධායකවරුන් සහ බැතිමතුන් විසින් පොලිතීන් නිෂ්පාදන වෙනුවට පරිසර හිතකාමී නිෂ්පාදන භාවිතා කළ යුතු බවයි. එමෙන්ම තහනම් පොලිතීන් නිෂ්පාදන වැටලීමේ මෙහෙයුම් තවදුරටත් ක්‍රියාත්මක බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=87889", "Category": null, "Parent URL": null}