{"Source": "Adaderana", "Timestamp": "December 2, 2016 10:39 am", "Headline": " බස් වර්ජනයෙන් ගමනා ගමනයට බාධා", "News Content": "පුද්ගලික බස් රථ සේවකයින්ගේ වර්ජනය හේතුවෙන් කොළඹ ඇතළු තදාසන්න ප්‍රදේශවල ගමනා ගමනයට බාධා එල්ල වී තිබේ.ලංකා ගමනා ගමන මණ්ඩලයේ සභාපති රමල් සිරිවර්ධන මහතා ප්‍රකාශ කළේ සෙසු ප්‍රදේශවල තදබදයකින් තොරව ප්‍රවාහන කටයුතු සිදු වන බවයි.ලංගම බස් රථ යොදවා දුර ගමන් සේවා සාර්ථකව ක්‍රියාත්මක කරන අතර එම බස් රථ කොළඹට පැමිණි පසු කෙටි ගමන් වාර යෙදවීමට පියවර ගෙන තිබේ.රමල් සිරිවර්ධන මහතා ප්‍රකාශ කළේ හයිලෙවල් මාර්ගය, ලෝ ලෙවල් මාර්ගය, බත්තරමුල්ල මාර්ගය සහ හොරණ මාර්ගය සඳහා අමතර ලංගම බස් රථ යොදවන බවයි.කොළඹ නගරය ආශ්‍රිතව දෛනිකව පුද්ගලික බස් රථ 4000ක් පමණ ධාවනය වන අතර ලංගම බස් රථ 1000ක් පමණ ධාවනය වෙයි.වර්ජනය හේතුවෙන් සමස්ත මාර්ග පද්ධතිය ආවරණය කිරීමට ලංගම බස් රථ ප්‍රමාණවත් නොවන බව වාර්තා වෙයි.උතුරු පළාතේ දුර ගමන් සේවා හැර අනෙකුත් පුද්ගලික බස් රථ වර්ජනයට සහභාගී වී නොමැත.මේ අතර අද(02) දිනයේ කොළඹ ආශ්‍රිතව කෙටි ගමන් වාර සඳහා විශේෂ දුම්රිය යෙදවීමට ද ශ්‍රී ලංකා දුම්රිය සේවය පියවර ගෙන තිබේ.", "URL": "https://sinhala.adaderana.lk/news.php?nid=66639", "Category": null, "Parent URL": null}