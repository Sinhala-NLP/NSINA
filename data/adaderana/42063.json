{"Source": "Adaderana", "Timestamp": "March 26, 2014 06:47 am", "Headline": " ගෙවල් 17 ක් බින්ද සොරෙක් අත්අඩංගුවේ", "News Content": "ගෙවල් බිඳුම් 17 ක් සිදු කර සැඟවී සිටි බව කියන සැකකරුවෙකු අත්අඩංගුවට ගෙන ඇති බව වෙන්නප්පුව පොලීසිය කියයි. අත්අඩංගුවට ගෙන ඇත්තේ වෙන්නප්පුව - සින්දාත්‍රියේ පදිංචිකරුවෙකු වන 21 හැවිරිදි අයෙකි. මොහු විසින් වෙන්නප්පුව, දංකොටුව සහ කොච්චිකඩේ යන ප්‍රදේශ වල දී මෙම ගෙවල් බිඳුම් සිදු කර ඇත. සොරකම් කරන ලද භාණ්ඩ විවිධ ස්ථාන වලට අලෙවි කර තිබියදී පොලීසිය විසින් සොයා ගෙන ඇති බව අද දෙරණ වාර්තාකරු පවසයි. සොරාගත් උපකරණ අතර ස්වර්ණාභරණ සහ විදුලි උපකරණද වන බවත්, එම භාණ්ඩ වල වටිනාකම රුපියල් ලක්ෂ 15 ට අධික බවත් පොලීසිය කියයි. වෙන්නප්පුව - කම්මල ප්‍රදේශයේ නිවසක් සැකකරු විසින් මෑතකදී බිඳ ඇති අතර එම නිවසේ සවි කර තිබූ ආරක්ෂිත කැමරාවක සියල්ල සටහන් වී තිබී ඇත. ඒ අනුව සිදු කරන ලද විමර්ශනයකින් පසුව සැකකරුව අත්අඩංගුවට ගැනීමට පොලීසිය සමත්වී තිබේ. අත්අඩංගුවට ගෙන ඇති සැකකරු සහ ඔහු විසින් සොරා ගෙන ගොස් අලෙවි කර තිබියදී සොයා ගන්නා ලද දේපළ මාරවිල දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=42063", "Category": null, "Parent URL": null}