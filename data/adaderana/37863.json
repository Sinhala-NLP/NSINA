{"Source": "Adaderana", "Timestamp": "October 2, 2013 04:01 pm", "Headline": "ටී.එන්.ඒ. ප්‍රතිපත්ති ප්‍රකාශනයට එරෙහි පෙත්සම විභාග කරයි ", "News Content": "උතුරු පළාත් සභා මැතිවරණයට ද්‍රවිඩ ජාතික සන්ධානය ඉදිරිපත් කළ මැතිවරණ ප්‍රතිපත්ති ප්‍රකාශයට එරෙහිව ගොනු කළ පෙත්සම් 05ක් අද(02) ශ්‍රේෂ්ඨාධිකරණය හමුවේ විමසා බලන ලදී. අගවිනිසුරු මොහාන් පීරිස්, චන්ද්‍රා ඒකනායක සහ රෝහිනී මාරසිංහ යන විනිසුරු මඩුල්ල හමුවේ මෙම පෙත්සම විභාගයට ගැණුනි. දේශහිතෛෂී ජාතික ව්‍යාපාරයේ සභාපති වෛද්‍ය ගුණදාස අමරසේකර මහතා සහ පූජ්‍ය බෙංගමුවේ නාලක හිමි ඇතුළු 05 දෙනෙකු විසින් මෙම පෙත්සම් ඉදිරි පත් කර තිබුණි. මෙහි දී පෙත්සම්කරුවන් සඳහන් කර තිබුණේ ද්‍රවිඩ ජාතික සන්ධානය ඉදිරිපත් කළ මැතිවරණ ප්‍රතිපත්ති ප්‍රකාශය තුළින් ඔවුන් ජයග්‍රහණය කිරීමෙන් පසු ශ්‍රී ලංකාව තුළ වෙනමම රාජ්‍යයක් පිහිටුවීමට අදහස් කරන බවට ජන්ද දායකයන්ට ඉගිකර තිබු බවයි. එම ප්‍රකාශයට දේශීය හා විදේශීය වශයෙන් පුළුල් ප්‍රචාරයක් දි තිබු බවත්, මෙම තත්ත්වය තුළ ඔවුන් වෙනමම රාජ්‍යක් පිහිටුවීම සඳහා සුදානමක් ඇති බවත් පෙත්සම්කරුවන් අධිකරණය හමුවේ පවසා සිටින ලදී . මේ අතර ද්‍රවිඩ ජාතික සන්ධානය වෙනුවෙන් පෙනීසිටි ජනාධිපති නීතිඥ කේ.කණගඊශ්වරන් මහතා අධිකරණය හමුවේ කියා සිටියේ පෙත්සම්කරුවන්ගේ පෙත්සම් ආණ්ඩුක්‍රම ව්‍යවස්ථාව අනුව පත්වාගෙනයාම අසීරු බවයි. තවද මේ සම්බන්ධයෙන් ද්‍රවිඩ ජාතික සන්ධානය මුලික විරෝධතා සකස් කරමින් සිටින බවද කණගඊශ්වරම් මහතා අධිකරණය හමුවේ පවසා සිටියේය. මෙහිදී අදහස් දැක්වු අගවිනිසුරු මොහාන් පිරිස් මහතා සඳහන් කළේ ද්‍රවිඩ ජාතික සන්ධානයේ මුලික විරෝධය ලියවිල්ලක් මගින් භාර දෙන ලෙසයි. ඒ අනුව මෙම පෙත්සම යළිත් ඔක්තෝම්බර් මස 23 වන දින කැඳවිමට අගවිනිසුරුවරයා තීරණය කරන ලදී.", "URL": "https://sinhala.adaderana.lk/news.php?nid=37863", "Category": null, "Parent URL": null}