{"Source": "Adaderana", "Timestamp": "November 13, 2018 04:48 pm", "Headline": "හක්කපටස් නිසා ජීවිතයත් මරණයත් අතර සටනක්", "News Content": "කුරුණෑගල, ඇහැටුවැව දිවුල්ලනේ ගම්මානයේ හක්කපටස් ආහාරයට ගත් වන අලියෙකු බරපතළ තුවාල ලබා කුඹුරුයායක සිටින බව අද දෙරණ වාර්තාකරු පවසයි. මෙම වන අලියා පසුගියදා රාත්‍රීයේ අලි රංචුවක් සමඟ දිවුල්ලනේ ගම්මානයට වෙත පැමිණ ඇති අතර එම අලි රංචුව එම ප්‍රදේශයේ කුඩා වන රොදකට කොටු වී සිටි බව වාර්තා වෙයි. එලෙස කොටුවී සිටි වන අලීන් සියලු දෙනා පළවා හැරීම සඳහා වනජීවි නිලධාරින් පැමිණ තිබේ. පසුව එම වන අලීන් සියලු දෙනා වනජීවි නිලධාරීන් විසින් පළවා හැරිය අතර එහෙත් එක් වන අලියෙකු කුඹුරුයායේ ආහාර ගනිමින් සිටිනු දැක ඇත. මෙම වන අලියාට ආහාර ගැනීමේ අපහසු තත්ත්වයක් දුටු වනජීවි නිලධාරීන් එම වන අලියා නිර්වින්ධය කර වන අලියාට ප්‍රථිකාර කිරීම ආරම්භ කර තිබේ. මේ වන විට කුරුණැගල වනජීවි පශුවෛද්‍ය ඒකකය විසින් ප්‍රථිකාර කිරීමේ කටයුතු ආරම්භ කර ඇති අතර පශු වෛද්‍ය නිලධාරීන් පවසන්නේ මෙම වන අලියා හක්කපටස් ආහාරයට ගෙන ඇති බවයි.", "URL": "https://sinhala.adaderana.lk/news.php?nid=99149", "Category": null, "Parent URL": null}