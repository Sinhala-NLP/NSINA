{"Source": "Adaderana", "Timestamp": "November 30, 2012 08:43 am", "Headline": "දෝශාභියෝගය ගැන පෙත්සම් අද විභාගයට ගැනෙයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව එල්ල වී ඇති දෝශාභියෝග යෝජනාව සම්බන්ධයෙන් ඉදිරිපත්කර ඇති පෙත්සම් අද (30) විභාගයට ගැනීමට නියමිතය. අභියාචනාධිකරණයට ඉදිරිපත් වූ අදාළ පෙත්සම් ශ්‍රේෂ්ඨාධිකරණයට යොමු කළ අතර ත්‍රිපුද්ගල විනිසුරු මඩුල්ලක් හමුවේ පසුගිය 28 වැනිදා ඒ පිළිබඳ සලකා බැලීම සිදු කෙරිණි. එහෙත් අභියාචනාධිකරණය මගින් පෙත්සම්වලට අදාළ ‍ලිපි ලේඛන ලැබී තිබේ ද යන්න පිළිබඳව මතුවූ ගැටලුවක් හේතුවෙන් පෙත්සම් සලකා බැලීම අද දිනය දක්වා කල් දැමිණි. අගවිනිසුරුවරියට එරෙහිව එල්ල වී ඇති දෝශාභියෝග චෝදනා විභාග කිරීම සඳහා පත්කර ඇති තේරීම් කාරක සභාවේ කටයුතු අත්හිටුවන ලෙස ද මුලික අයිතිවාසිකම් උල්ලංඝණය වී ඇති බව ප්‍රකාශ කරන ලෙස ද ඉල්ලා පෙත්සම් 7 ක් ඉදිරිපත්ව තිබේ.", "URL": "https://sinhala.adaderana.lk/news.php?nid=29593", "Category": null, "Parent URL": null}