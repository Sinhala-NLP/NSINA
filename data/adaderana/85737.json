{"Source": "Adaderana", "Timestamp": "March 15, 2018 12:34 pm", "Headline": "ජනපති ජපානයේ හිරෝෂිමා ප්‍රදේශයේ සංචාරයක", "News Content": "‍ජපානයේ රාජ්‍ය සංචාරයක නිරත ජනාධිපති මෛත්‍රීපාල සිරිසේන මහතා දෙවන ලෝක යුධ සමයේ පරමාණු බෝම්බ ප්‍රහාරයට ලක්වූ හිරෝෂිමා ප්‍රදේශයේ සංචාරයක නිරත වී තිබේ. අද (15) පෙරවරුවේ හිරෝෂිමා නගරයට ගිය ජනාධිපතිවරයා නගරාධිපතිවරයා විසින් පිළිගෙන ඇති අතර ඉන් අනතුරුව හිරෝෂිමා ස්මාරකය වෙත පුෂ්පෝපහාර දැක්වූ ජනාධිපතිවරයා කෞතුකාගාරය නැරඹීමට ද එක් වූ බව ජනාධිපති මාධ්‍ය අංශය සදහන් කළේය. මේ අතර ජනාධිපති මෛත්‍රීපාල සිරිසේන මහතා වෙනුවෙන් ජපාන අග්‍රාමාත්‍ය ෂින්සෝ අබේ මහතා ඊයේ (14) රාත්‍රී ටෝකියෝ නුවර අග්‍රාමාත්‍ය කාර්යාලයේදී විශේෂ භෝජන සංග්‍රහයක් පිරිනමා තිබේ. එහිදී අදහස් දක්වමින් ජපාන අග්‍රාමාත්‍යවරයා ප්‍රකාශ කර ඇත්තේ ජනාධිපති මෛත්‍රීපාල සිරිසේන මහතාගේ නායකත්වය යටතේ නව මුහුණුවරකින් ඉදිරියට පැමිණ ඇති ජපාන - ශ්‍රී ලංකා මිත්‍රත්වය ශක්තිමත් මිත්‍රශීලී මෙන්ම විශ්වසනීය සබැඳියාවක් බවයි. ජපානය සහ ශ්‍රී ලංකාව අතර පවතින ආයෝජන හා සහයෝගීතා වැඩපිළිවෙල තවදුරටත් ශක්තිමත් කරගැනීමට පසුගිය දින කිහිපයේ දෙරට අතර පැවති සාකච්ඡාවලදී එකඟතාවයන් රැසකට එළඹීමට හැකි වූ බව එහිදී ජනාධිපති මෛත්‍රීපාල සිරිසේන මහතා ප්‍රකාශ කර තිබේ. ශ්‍රී ලංකාවේ සංවර්ධනයට සහය ලබාදෙන ප්‍රධාන රටක් ලෙස ජපානය සහ එම ජනතාව පිළිබඳ ශ්‍රී ලංකීය ජනතාව තුළ පවතින්නේ මහත් ගෞරවයක් බව ජනාධිපතිවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=85737", "Category": null, "Parent URL": null}