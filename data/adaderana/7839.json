{"Source": "Adaderana", "Timestamp": "April 17, 2010 08:12 am", "Headline": "අනුරාධපුර ගම් 2කට පොලිස් ආරක්ෂාව", "News Content": "අනුරාධපුර, නොච්චියාගම කොකුන්නෑව සහ රනෝරාව ගම්මාන දෙකේ ආරක්ෂාව සඳහා සියයකට ආසන්න පොලිස් නිලධාරීන් කණ්ඩායමක් යොදවා තිබේ. ‍මෙම ගම්මාන දෙක අතර ඇති වූ ගැටුමකින් පසුව මෙසේ ආරක්ෂාව තර කිරීමට පියවර ගත් බව අනුරාධපුර ජ්‍යෙෂ්ඨ පොලිස් අධිකාරි මර්වින්. ජේ. කරුණාරත්න මහතා ප්‍රකාශ කළේය. අනුරාධපුර, නොච්චියාගම ප්‍රදේශයේ දී පුද්ගලයින් දෙපිරිසක් අතර පසුගිය දා ඇති වූ ගැටුමකින් පුද්ගලයන් 20 දෙනෙකු තුවාල ලබා රෝහල් ගත කරනු ලැබීය. ගැටුමෙන් නිවාස 6 කට, ලොරි 2 කට හා යතුරු පැදි 2 කට හානි සිදු වී ඇති බව පොලිසිය පවසයි. කොකුන්නෑව ගම්මානයේ තරුණයින් පිරිසක් සහ රනෝරාව ගම්මානයේ තරුණයින් පිරිසක් අතර ඇති වූ බහින් බස්වීමක් දුර දිග‍ ගොස් මෙම ගැටුම හට ගෙන ඇති බව නොච්චියාගම පොලිසිය සඳහන් කරයි. ගැටුමට සම්බන්ධ පුද්ගලයින්ට එරෙහිව කඩිනමින් පියවර ගන්නා බව ජ්‍යෙෂ්ඨ පොලිස් අධිකාරි කරුණාරත්න මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=7839", "Category": null, "Parent URL": null}