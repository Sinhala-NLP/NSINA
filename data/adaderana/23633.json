{"Source": "Adaderana", "Timestamp": "April 19, 2012 12:37 pm", "Headline": "අග්නි 5 සාර්ථකව අත්හදා බැලෙයි", "News Content": "අග්නි 5 ලෙස නම් කළ අන්තර් මහාද්වීපික බැලැස්ටික් දිගු දුර මිසයිලය ඉන්දියාව විසින් අද(19) පෙරවරුවේ සාර්ථකව අත්හදා බලා තිබේ. අද පෙරවරු 8 . 5ට පමණ ඉන්දියාවේ ඔරිස්සා ප්‍රාන්තයට අයත් දූපතකින් මිසයිලය යොමු කෙරුණු බව ඉන්දීය වාර්තා පවසයි. කිලෝමීටර 5000 ක දුරක් ගමන් කරන අදාළ මිසයිලය ඉන්දුනීසීයාවට ආසන්න ඉන්දීය සාගරයේ පතිතවීමට සැලසුම් කර තිබුණි. මිසයිලය යොමුකර විනාඩි 20 ට පමණ පසු ඉලක්කය වෙත ගමන් කරනු ඇති බවට ඉන්දීය විද්‍යාඥයින් විශ්වාසය පළ කර තිබුණි. මිසයිලයේ සාර්ථකත්වය ප්‍රකාශ කළ හැකිවන්නේ සියලු දත්ත ලැබීමෙන් අනතුරුව බව ද එම විද්‍යාඥයින් පවසයි. අග්නි වශයෙන් නම් කළ කාණ්ඩය යටතේ මීට පෙර අවසන්වරට ඉන්දියාව අත්හදා බැලුවේ කිලෝමීටර 2000 ක පමණ දුරක් ගමන් කළ හැකි අන්තර් මහාද්වීපික බැලැස්ටික මිසයිලයක්ය. ඉන්දියාව අද අත්හදා බැලූ අග්නි ෆයිව් මිසයිලය කිලෝමීටර 5000 ක දුරක් ගමන්කරන බැවින් චීනය වුව ද ඉලක්ක කර ගත හැකිබවට විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=23633", "Category": null, "Parent URL": null}