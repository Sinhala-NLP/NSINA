{"Source": "Adaderana", "Timestamp": "November 6, 2015 01:18 pm", "Headline": "නිලංගගේ පුටුවේ අලුත් හිමිකරු හිටපු පොලිස් ලොක්කෙක්!", "News Content": "අන්තරායකර ඖෂධ පාලක ජාතික මණ්ඩලයේ නව සභාපතිවරයා වශයෙන් තමා පත්කර ඇති බව හිටපු ජ්‍යෙෂ්ඨ නියෝජ්‍ය පොලිස්පති එච්.එම් සිරිසේන හේරත් මහතා පවසයි. ජනාධිපතිවරයා සහ අග්‍රාමාත්‍යවරයාගෙන් සමන්විත කමිටුවේ තීරණය පරිදි ජනාධිපති ලේකම්වරයා විසින් පසුගිය 03 වනදා සිට ක්‍රියාත්මක වන පරිදි තමා එම තනතුරට පත් කර ඇති බව සිරිසේන හේරත් මහතා ප්‍රකාශ කළේය. ඒ අනුව අද උදෑසන ඔහු නව තනතුරේ වැඩ භාරගැනිම සඳහා කාර්යාලයට පැමිණිය ද හිටපු සභාපති වෛද්‍ය නිලංග සමරසිංහ මහතා ඉවත්ව නොයාම හේතුවෙන් ගැටළුකාරි තත්ත්වයක් මතුව තිබුණි. මේ සම්බන්ධයෙන් කළ විමසීමකදී වෛද්‍ය නිලංග සමරසිංහ මහතා සඳහන් කළේ තමා ඉවත් කළ බවට නිර්නාමික ෆැක්ස් පණිවුඩයක් ලැබුණ ද එය පිළිගත නොහැකි බවයි. කෙසේ වුවද අන්තරායකර ඖෂධ පාලක ජාතික මණ්ඩලයේ අධ්‍යක්ෂ කේ. ගමගේ මහතා ප්‍රකාශ කළේ අදාල ඉවත් කිරීම සම්බන්ධයෙන් හිටපු සභාපතිවරයා ලිඛිතව දැනුම්වත් කර ඇති බවයි. එමෙන්ම පසුගිය පෙබරවාරි මස 06 වනදා සිට මේ මස 03 වනදා දක්වා හිටපු සභාපතිවරයා කළ සේවාව ඇගයීමට ලක් කර ඇති බවද ඔහු ප්‍රකාශ කළේය. මේ අතර ආයතනයේ නව අධ්‍යක්ෂ මණ්ඩලයට පූජ්‍ය තිනියාවල පාලිත හිමි සහ ශ්‍රී ලාල් ප්‍රනාන්දු මහතා පත් කර ඇති බව ද වාර්තා වේ. අන්තරායකර ඖෂධ පාලක ජාතික මණ්ඩලයේ සභාපතිවරයා ලෙස කටයුතු කළ වෛද්‍ය නිලංග සමරසිංහ මහතා සම්බන්ධයෙන් පසුගිය මැතිවරණ කාලසීමාවේදී වැඩි වශයෙන් කතා බහට ලක්විය. ඒ ඇතැම් දේශපාලනඥයින් මත්ද්‍රව්‍ය ජාවාරම හා සම්බන්ධ බවට ඔහු විසින් කරන ලදැයි කියන ප්‍රකාශ පදනම් කරගනිමිනි. මේ හේතුවෙන් ඔහුට ජීවිත තර්ජන පවා එල්ල වූ බවද වාර්තා විය.", "URL": "https://sinhala.adaderana.lk/news.php?nid=54928", "Category": null, "Parent URL": null}