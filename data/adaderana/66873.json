{"Source": "Adaderana", "Timestamp": "December 9, 2016 10:37 am", "Headline": "දූෂණ විරෝධය ගැන කිසිසේත් සෑහීමට පත්වෙන්න බෑ", "News Content": "බලාපොරොත්තු බිඳවැටුණු, අපේක්ෂා භංග කළ රටක් ලෙස ශ්‍රී ලංකාව අද ජාත්‍යන්තර දුෂණ විරෝධී දිනය සමරන බව නිදහස් හා සාධාරණ මැතිවරණයක් සඳහා වන ජාතික ව්‍යාපාරය හෙවත් කැෆේ සංවිධානය පවසයි.ගෙවී ගිය වසර තුළ දුෂණ මර්දනය සදහා එක්සත් ජාතීන්ගේ නිර්ණායක අනුව යන එකම අලුත් නීතියක් හෝ හඳුන්වාදීමට රජයට නොහැකි වූ බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් නිවේදනයක් නිකුත් කරමින් කියා සිටියි.එකී නිවේදනයේ මෙසේද සඳහන්ය. වත්කම් බැරකම් ප්‍රකාශ නීති කෙටුම්පතක් හෝ 2016 වසරේ දී නීතියක් බවට පත් වූවේ නැත. \"ජාතික විගණන පනත\" පිළිබද බලාපොරොත්තු ඉටු නොවීය. අවම වශයෙන් \"ජාතික ප්‍රසම්පාදන කොමිෂන් සභාවට\" සමාජිකයන් පත් කිරීමට හෝ රජය සමත් නොවීය.\"2016 ශ්‍රී ලංකාව දුෂණ විරෝධී සටනේ අසමත් වූ රාජ්‍යයක් ලෙස සැලකීම නිවැරදි\"ය. දුෂණ විමර්ශනය දැඩි අර්බුදයකට යොමු විය. අල්ලස් හෝ දුෂණ විමර්ශන කොමිෂන් සභාවේ කටයුතු දැඩි විවේචනයට ලක් වූ අතර එහි අධ්‍යක්ෂ ජෙනරාල්වරියට ඉල්ලා අස්වීමට සිදු විය. පොලිස් මුල්‍ය අපරාධ කොට්ඨාශය නඩු 12 ක් පවරා ඇති නමුත් ඔවුන්ගේ කටයුතු ද දැඩි විවේචනයට ලක් වෙමින් තිබේ. විමර්ශන සඳහා දෛනිකව දේශපාලන බලපෑම් එල්ල වන පරිසරයක් ගොඩ නැගී තිබේ. විමර්ශන අවසන් වූ ලිපි ගොණු විමර්ශන නිලධාරීන් අත ය.නීතිපති දෙපාර්තමේන්තුවේ ගොඩ ගැසී ඇති අල්ලස්, දුෂණ වංචා පිළිබද ලිපිගොනු සංඛ්‍යාව 52 ක් හෝ එයට වැඩි සංඛ්‍යාවකි. නව නීතිපතිවරයා පත්වීමෙන් පසුව නඩු පැවරීමේ ක්‍රියාවලිය වේගවත් වනු ඇතැයි අප තැබූ බලාපොරොත්තු වියැකී යමින් තිබේ.මහ බැංකු බැඳුම්කර වංචාව, ගල් අගුරු වංචාව ඇතුළු සිදුවීම් ගණනාවක් මේ වසරේ දී යහපාලන රජය යටතේ කරළියට පැමිණ තිබේ. වත්මන් රජයට එරෙහිව එක පිට එක දුෂණ චෝදනා එල්ල වන පරිසරයක් ගොඩ නැඟෙමින් තිබේ. 2015 ජනාධිපතිවරණ සමයේ සිදු කළ කිසිදු පූර්ව ප්‍රචණ්ඩ ක්‍රියාවකට, මහජන දේපල අයථා පරිහරණයකට, බඩු බෙදීමකට, රාජ්‍ය සම්පත් අවභාවිතයකට එරෙහිව අවම වශයෙන් මුලික විමර්ශනයක් හෝ පවත්වා නඩු පවරන්නට රජය අසමත් වී තිබේ. ප්‍රකට රනුග්ගේ වාර්තාවේ චෝදනා සම්බන්ධයෙන් මුලික විමර්ශනයක් හෝ අවසන් කිරීමට රාජ්‍ය පරිපාලන අමාත්‍යාංශයට හැකිවී නැත.දුෂණ විරෝධී සටනේ ජනමාධ්‍ය සතු වගකීම සුවිශේෂී වේ. අධිකරණ ක්ෂේත්‍රයේ දුෂණ හෙළි කළ මාධ්‍යවේදීන්ට ජාත්‍යන්තර රතු වරෙන්තු නිකුත් කර මාධ්‍ය මර්දනය කරා යන ගමන ඇරඹී ඇති අතර, අපරාධ සිදු කළ පුද්ගලයින්ට දේශපාලන නිදහස තහවුරු වී ඇති රටක් බවට ශ්‍රී ලංකාව පත්ව ඇත.ජාත්‍යන්තර දුෂණ විරෝධී දිනය දවසේ තවත් සාම්ප්‍රදායික පණිවුඩයක් නිකුත් කිරීමට කැෆේ සංවිධානයට හැකියාවක් නොමැති අතර \"පැහැදිලි ලෙසම අප 2016 වසර තුළ අල්ලස, දුෂණය, නාස්තිය පිළිබද සටනෙන් පරාජයට පත්වී ඇත්තෙමු.විධායකය, ව්‍යවස්ථාදායක හා අධිකරණය සෘජු හා අවංක මැදිහත්වීමක් සිදු නොකරන්නේ නම් රාජ්‍ය නිලධාරීන්, දේශපාලනඥයින් ඒ සදහා තම දායකත්වය සපයන්නේ නැතිනම් දුෂණ විරෝධය තවත් එක් සැමරුවක් ලෙස අතීතයට එක්වීම වැළැක්විය නොහැකි වන ඇති බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා ගේ අත්සනින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=66873", "Category": null, "Parent URL": null}