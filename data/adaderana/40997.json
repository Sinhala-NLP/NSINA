{"Source": "Adaderana", "Timestamp": "February 9, 2014 09:27 pm", "Headline": "ජාතික රෝහලට අලුතින් බඳවාගත් හෙද සේවකයින්ට වැටුප් නෑ", "News Content": "කොළඹ ජාතික රෝහලේ හෙද සේවය සඳහා අලුතින් බඳවා ගත් 226 දෙනෙකුට ජනවාරී මස වැටුප (රුපියල් ලක්ෂ 60ක්) ගෙවා නැතැයි රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා අනාවරණය කරයි. ඉකුත් ජනවාරී මස 1 වැනිදා සිට උතුරු පළාතේ යාපනය ඇතුළුව දිවයිනේ රෝහල් කිහිපයකට අලුතින් හෙද නිලධාරීන් 1826ක් ස්ථීර සේවය සඳහා බඳවාගෙන ඇත. ඔවුන්ගෙන් 226 දෙනෙකු අනුයුක්ත කර ඇත්තේ කොළඹ ජාතික රෝහලටය. රජයේ සේවකයින්ට සිය මාසික වැටුප සාමාන්‍යයෙන් 20ත් 25ත් අතර ලැබෙන නමුත් ජාතික රෝහලට බඳවා ගත් එම හෙද නිලධාරීන්ට පමණක් ජනවාරී මස වැටුප් මෙතෙක් ගෙවා නැත. මේවන විට පෙබරවාරී මාසයේද සතියකට ද වඩා කල්ගොස් ඇතැත් ඔවුන්ට පමණක් එසේ වැටුප් ගෙවා නැතැයි සමන් රත්නප්‍රිය මහතා පැවසීය. මේ පිළිබඳව ජාතික රෝහලේ අධ්‍යක්ෂවරයාගෙන් විමසූ විට ඔහු පවසා සිටියේ අදාළ සේවකයින්ගේ වැටුප් ගෙවීම සඳහා වැය වන මුදල (රුපියල් ලක්ෂ 60ක්) නොලැබුණු බව යැයිද රත්නප්‍රිය මහතා සඳහන් කළේය.", "URL": "https://sinhala.adaderana.lk/news.php?nid=40997", "Category": null, "Parent URL": null}