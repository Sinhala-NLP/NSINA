{"Source": "Adaderana", "Timestamp": "January 24, 2013 05:27 pm", "Headline": "ඔස්ට්‍රේලියාවෙන් 1000 ට ආසන්න සංඛ්‍යාවක් හරවා එවලා", "News Content": "නීති විරෝධී ලෙස ඔස්ට්‍රේලියාවට ගොස් සිටි පුද්ගලයින් දහසකට ආසන්න සංඛ්‍යාවක් මේ වන විට ආපසු ශ්‍රී ලංකාවට එවා ඇති බව මෙරට ඔස්ට්‍රේලියානු මහ කොමසාරිස් කාර්යාලය පවසයි. පසුගිය වසරේ අගෝස්තු මාසයේ සිට මේ දක්වා ශ්‍රී ලාංකිකයින් 942 දෙනෙකු එලෙස එවා ඇති බව එම කාර්යාලය සඳහන් කරයි. එම පිරිස අතර ස්වෙච්ඡාවෙන් ශ්‍රී ලංකාවට පැමීනීමට ඉදිරිපත් වූ පුද්ගලයින් 213 දෙනෙකු ද වන බව වාර්තා වේ. ඔස්ට්‍රේලියාවට නීති විරෝධි ක්‍රම මගින් සරණාගත භාවය පතා පැමිණෙන පුද්ගලයින් නැවත ඔවුන්ගේ රටවල් වලට යැවීමට ඔස්ට්‍රේලියානු රජය තීරණය කර තිබුණි. පුද්ගල ජාවාරම්කරුවන් වෙත මුදල් ලබා දෙමින් තම ජීවිත අනතුරට පත් කරමින් සිදු කරන මෙවැනි නීති විරෝධී සංක්‍රමණ වලින් කිසිදු ප්‍රයෝජනයක් අත් නොවන බව ඔස්ට්‍රේලියානු ආගමන හා පුරවැසිභාවය පිළිබඳ අමාත්‍ය ක්‍රිස් බෝවන් පවසයි.", "URL": "https://sinhala.adaderana.lk/news.php?nid=31044", "Category": null, "Parent URL": null}