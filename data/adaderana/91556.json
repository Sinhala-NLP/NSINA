{"Source": "Adaderana", "Timestamp": "June 27, 2018 06:58 am", "Headline": "ජනපති හා අගමැතිගේ පොසොන් පොහෝ දින පණිවුඩ", "News Content": "ජාතියක් ලෙස මුහුණ දී ඇති දැවැන්ත අභියෝග හමුවේ වුවද පසු නොබා නැගී සිටීමට බලවත්ම ශක්තිය උත්පාදනය කර ඇත්තේ නිදන්ගතව ඇති බෞද්ධ විඥ්ඥානය පිහිටෙන් බව ජනාධීපති මෛත්‍රිපාල සිරිසේන මහතා පෙන්වාදෙයි. මනුෂ්‍ය වර්ගයට පමණක් නොව, සතා සිව්පාවාට ද ගහකොල, ඇලදොළ ඇතුළු සමස්ථ පරිසරයට රැකවරණය ලබාදෙන සහජීවන ප්‍රතිපදාවක පිහිටමින් මුළු මහත් විශ්වය හා බැඳුනු ජීවන සම්ප්‍රදායක් වෙත යොමු කරන ලද්දේ බුදු දහමේ ආලෝකයෙන් බව ජනාධිපතිවරයා පවසයි. අදට යෙදෙන පොසොන් පොහොය නිමිත්තෙන් පනිවිඩයක් නිකුත් කරමින් ජනාධිපතිවරයා මේ බව පෙන්වාදෙයි. කයින් හා වදනින් සංවරව මානව ප්‍රජාව ප්‍රමුඛ කරගත් සමස්ත පරිසරයටම යහපතක් උදා කරලීම උදෙසා අද වැනි පොසොන් පොහොය දිනයක අධිෂ්ඨාන කරගත යුතු බවයි ජනාධිපති මෛත්‍රිපාල සිරිසේන මහතා සිය පොසොන් දින පණිවිඩයෙන් පවසන්නේ. මේ අතර නිදහස් නිවහල් චින්තනයට අනුබල දෙන්නා වූ බුදු දහම සාමය , සංහිදියාවට මගක් කොටගනිමින් සමස්ථ ලොව වෙත එහි සැබෑ හරය අත්දකින්නට සැලැස්වීම සෑම දෙනාගේම වගකීමක් බව අග්‍රාමාත්‍ය රනිල් වික්‍රමසිංහ මහතා පෙන්වාදෙයි. මිහිදු මහරහතන් වහන්සේගේ වැඩමකිරීමත් සමග ලංකාවේ පාලනත්‍රන්ත්‍රය කෘෂි වාරි කර්මාන්තය ආදී ක්ෂේත්‍රවල මෙන්ම සමස්ථ සමාජය තුළ පැහැදිලි නවෝදයක් සිදුවූ බව අග්‍රාමාත්‍යවරයා පවසයි. පොසොන් පොහොය දිනය වෙනුවෙන් පණිවිඩයක් නිකුත් කරමින් රනිල් වික්‍රමසිංහ මහතා මේ බව කියා සිටියේය.", "URL": "https://sinhala.adaderana.lk/news.php?nid=91556", "Category": null, "Parent URL": null}