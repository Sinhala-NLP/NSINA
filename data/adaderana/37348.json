{"Source": "Adaderana", "Timestamp": "September 12, 2013 09:19 am", "Headline": " තහනම් ඖෂධ තොගයක් සමඟ පුද්ගලයෙක් රේගු දැලේ  ", "News Content": "නීති විරෝධී ලෙස ඖෂධ තොගයක් මෙරටට ගෙන ඒමට උත්සහ කළ පුද්ගලයෙකු කටුනායක ජාත්‍යන්තර ගුවන්තොටුපළේදී අත්අඩංගුවට ගෙන තිබේ. රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේ අද( 12) අළුයම ඉන්දියාවේ චෙන්නායිහි සිට පැමිණි මගියෙකුගේ ගමන් මළු තුළ තිබී මෙම ඖෂධ තොගය සොයාගත් බවයි. රුපියල් ලක්ෂයක වටිනාකමකින් යුත් ට්‍රැමඩෝල් හයිඩ්‍රොක්ලෝරයිඩ් නැමැති වේදනා නාශක ඖෂධ පෙති 5000 ක් මෙලෙස සොයාගෙන ඇත. අදාළ ඖෂධය බලපත්‍ර නොමැතිව මෙරටට ගෙන ඒම තහනම් බව ලෙස්ලි ගාමිණී මහතා සඳහන් කරයි. මේ අතර නීති විරෝධී ලෙස දුම්වැටි තොගයක් මෙරටට ගෙන ඒමට උත්සහ කළ පුද්ගලයෙකු ගුවන්තොටුපළ රේගුව විසින් අත්අඩංගුවට ගෙන තිබේ. සාජාහි සිට පැමිණි මෙම පුද්ගලයා සතුව තිබී රුපියල් නවලක්ෂ විසිපන්දහසක් පමණ වටිනා දුම්වැටි කාටූන් 185 ක් සොයාගත් බව රේගු මාධ්‍ය ප්‍රකාශක ලෙස්ලි ගාමිණී මහතා සඳහන් කරයි.", "URL": "https://sinhala.adaderana.lk/news.php?nid=37348", "Category": null, "Parent URL": null}