{"Source": "Adaderana", "Timestamp": "June 6, 2016 12:47 pm", "Headline": "UPDATE:රස පරීක්ෂණ-මහේස්ත්‍රාත් පරීක්ෂණ ඇරඹෙයි!පාසල් හෙට ඇරෙයි-තවදුරටත් ආරක්ෂිත කලාපයක්", "News Content": "සාලාව යුධ හමුදා කඳවුරේ සිදු වූ ගිනිගැනීම පිළිබඳ පරීක්ෂා කිරීම සඳහා රජයේ රස පරීක්ෂකවරයා එම ස්ථානයට ගොස් තිබේ.යුධ හමුදාවේ ඉහළ නිලධාරියෙකු සඳහන් කළේ අනතුර සම්බන්ධයෙන් විමර්ශන මේ වන විට ක්‍රියාත්මක වන බවයි.මේ අතර මහේස්ත්‍රාත් පරීක්ෂණයක් ද අද(06) පෙරවරුවේ පවත්වා ඇති බව වාර්තා වෙයි.සාලාව යුධ හමුදා කඳවුරේ සිදු වූ අනතුර හේතුවෙන් රැකියාවලට වාර්තා කිරීමට නොහැකි වූ රජයේ සේවකයින් සම්බන්ධයෙන් සාධාරණ ක්‍රියාමාර්ගයක් ගන්නා බව රාජ්‍ය පරිපාලන හා කළමනාකරණ අමාත්‍ය රංජිත් මද්දුම බණ්ඩාර මහතා පවසයි.අද දෙරණ කළ විමසීමකදී අමාත්‍යවරයා සඳහන් කළේ සිද්ධිය හේතුවෙන් සේවයට වාර්තා කිරීමට නොහැකි වූ රජයේ සේවකයින් සම්බන්ධයෙන් මෙතෙක් තොරතුරු රැස්කිරීමක් සිදු කර නොමැති බවයි.ඊයේ දිනයේ අදාළ ප්‍රදේශයේ බොහෝ පිරිසක් ආරක්ෂක ස්ථානවෙත ගමන් කිරීම හේතුවෙන් ඔවුන්ට රැකියා සඳහා පිටත්වීමට හැකියාවක් ලැබී නොමැත. මේ අතර ආරක්ෂක ප්‍රදේශයෙන් ඉවත් වූ විශාල පිරිසක් අවට ප්‍රදේශවල පොදු ස්ථානවල රැදී සිටින බව වාර්තා වෙයි.එමෙන්ම ගින්න හේතුවෙන් එම කඳවුර අවට කිලෝමිටරයක පමණ සීමාවෙන් ඇතුළත ආරක්ෂක ප්‍රදේශයක් ලෙස තවදුරටත් නම් කර තිබේ.යුධ හමුදාව ප්‍රකාශ කළේ එම සීමාවෙන් පිටත ජනතාවට යළි සිය නිවෙස් වෙත පැමිණිය හැකි බවයි.මේ වන විට යුධ හමුදා කඳවුරේ ගිනි ගැනීම් තත්ත්වය පාලනය කර තිබේ.කෙසේ වුවද අද දෙරණ වාර්තාකරුවන් පැවසුවේ ත්‍රිවිධ හමුදාව සහ පොලීසිය, කඳවුර තුළ සහ අවට ආරක්ෂාව තහවුරු කිරීමේ කටයුතුවල නිරතව සිටින බවයි.සිදු වූ හානි පිළිබඳ මෙතෙක් අනාවරණය වී නොමැත.මේ අතර බලපෑමට ලක් වූ ප්‍රදේශවල ළිං ජලය පානය කිරීමෙන් වළකින ලෙසත් ආගන්තුක කොටස් ස්පර්ශ කිරිමෙන් වළකින ලෙසත් ස්වසනය කිරීමේදී තෙත රෙදි කඩකින් නාසය ආවරණය කර ගන්නා ලෙසත් සෞඛ්‍ය අංශ එම ජනතාවගෙන් ඉල්ලා සිටියි.මේ අතර ඊයේ සිදු වූ අනතුරින් තුවාල ලැබූ පුද්ගලයින් 05 දෙනෙකු රෝහල් කිහිපයක තවදුරටත් නේවාසිකව ප්‍රතිකාර ලබන බව වාර්තා වෙයි.සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා ප්‍රකාශ කළේ තුවාල ලැබූ පුද්ගලයින් 39 දෙනෙකු රෝහල්වලින් ප්‍රතිකාර ලබා පිටව ගොස් ඇති බවයි.අද දිනයේ වසා දැමූ කොට්ඨාස 03ක පාසල් හෙට(07) දිනයේ විවෘත කළ හැකි බව බස්නාහිර පළාත් අධ්‍යාපන අමාත්‍ය රංජිත් සෝමවංශ මහතා පවසයි.සෞඛ්‍ය දෙපාර්තමේන්තුව ඇතුලු අදාළ අංශ සමග ඒ පිළිබඳ සාකච්ඡා කළ බව අමාත්‍යවරයා සඳහන් කළේය.එමෙන්ම ඇති වූ සිද්ධිය පිළිබඳව සාකච්ඡා කිරීම සඳහා අද උදෑසන ආරක්ෂක මණ්ඩල විශේෂ රැස්වීමක්ද පැවැත්වුණි.එමෙන්ම ස්වසනය සම්බන්ධ අපහසුතාවයකට ලක්වූ පුද්ගලයෙකු වෙතොත් වහාම රජයේ රෝහලක් වෙත ගොස් ප්‍රතිකාර ලබා ගන්නා ලෙස සෞඛ්‍ය අමාත්‍යාංශය ඉල්ලීමක් කරයි.ඊයේ(05) ඇති වූ ගින්න හේතුවෙන් ප්‍රදේශයේ දුමාරයක් පැතිරගිය අතර එම වාතය ආඝ්‍රහණය වීමෙන් විවිධ ස්වසන ආබාධ ඇති විය හැකි බව සෞඛ්‍ය අමාත්‍යාංශය පවසයි. එමෙන්ම ඒ සම්බන්ධයෙන් යම් සහයක් ලබා ගැනීමට අවශ්‍ය වේ නම් 011 3 071 073 යන දුරකතන අංකයෙන් සෞඛ්‍ය අමාත්‍යාංශයේ ආපදා පෙර සුදානම් සහ ප්‍රතිචාර ඒකකය ඇමතිය හැකි බව සෞඛ්‍ය අධ්‍යාපන කාර්යාංශය සඳහන් කළේය.", "URL": "https://sinhala.adaderana.lk/news.php?nid=60831", "Category": null, "Parent URL": null}