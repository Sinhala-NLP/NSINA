{"Source": "Adaderana", "Timestamp": "September 25, 2010 08:55 am", "Headline": "වන්නියට සමථ මණ්ඩල පද්ධතියක්", "News Content": "එල්.ටී.ටී.ඊ ග්‍රහණයෙන් මුදාගත් වන්නි ප්‍රදේශයේ සමථ මණ්ඩල පද්ධතියක් ස්ථාපිත කිරීමට පියවර ගෙන තිබේ. අධිකරණ අමාත්‍යාංශයේ උපදෙස් මත අධිකරණ සේවා කොමිසන් සභාව මගින් මෙය ක්‍රියාත්මක කරන බව සඳහන් වේ. ඒ අනුව කිලිනොච්චිය හා මුලතිවු දිස්ත්‍රික්කය ආවරණය වන පරිදි නව සමථ මණ්ඩල පද්ධතිය ස්ථාපිත කෙරෙනු ඇත. එකී සමථ මණ්ඩලවල සාමාජිකයින් ලෙස එම ප්‍ර‍දේශවල වෙසෙන සිවිල් ජනතාව අතරින් පිරිස් පත්කරගැනීමට නියමිතව ඇතැයි සඳහන් වේ. නැවත පදිංචි කිරීම් සිදුකෙරෙන ප්‍රදේශවල සිවිල් පරිපාලනය ශක්තිමත් කිරීමේ පියවරක් වශයෙන් මෙය දියත් කෙරෙන බව අධිකරණ අමාත්‍යාංශය පවසයි. මෙම සමථ මණ්ඩල පද්ධතිය ස්ථාපිත කිරීමෙන් අනතුරුව ප්‍රදේශයේ ජනතාවට සුළු ආරවුල් පිළිබඳ පැමිණිලි වියදමකින් තොරව නිරාකරණය කරගැනීමට හැකිවනු ඇති බව එම අමාත්‍යාංශය පවසයි.", "URL": "https://sinhala.adaderana.lk/news.php?nid=11076", "Category": null, "Parent URL": null}