{"Source": "Adaderana", "Timestamp": "May 11, 2019 08:42 pm", "Headline": "කිසිදු මාධ්‍ය වාරණයක් පනවා නෑ-ප්‍රවෘත්ති දෙපාර්තමේන්තුව කියයි", "News Content": "රජය හෝ රජයේ ප්‍රවෘත්ති දෙපාර්තමේන්තුව කිසිදු ආකාරයක මාධ්‍ය වාරණයක් පනවා නොමැති බව රජයේ ප්‍රවෘත්ති දෙපාර්තමේන්තු අධ්‍යක්ෂවරයා ප්‍රකාශ කර සිටියි. මාධ්‍ය වෙත නිවේදනයක් නිකුත් කරමින් ඒ මහතා මේ බව සඳහන් කර ඇත. පසුගිය 21වැනි දින රට තුළ උද්ගත වු අවාසනාවන්ත තත්ත්වය සමඟ රජයේ ප්‍රවෘත්ති දෙපාර්තමේන්තුව තහවුරු කළ තොරතුරු ජනතාව වෙත ලබාදීම සඳහා රටේ සියලු ජනමාධ්‍ය ආයතන සම්බන්ධීකරණයෙන් පොලිස් සහ ත්‍රිවිධ හමුදා මාධ්‍ය ප්‍රකාශකවරුන් ඇතුළත් වු විධිමත් යාත්ත්‍රණයක් ස්ථාපිත කර ඇති බව එහි සඳහන්ය. එම තොරතුරු ලබාදීමේ ක්‍රමවේදය සම්බන්ධයෙන් මාධ්‍ය ආයතන ප්‍රධානීන්ගේ රැස්වීමක් පසුගියදා රජයේ ප්‍රවෘත්ති දෙපාර්තමේන්තුවේ පවත්වා ඇත. එහිදී රටේ දෛනික ජන ජීවිතය යථාවත් කිරීමට මාධ්‍යෙය් සමාජ වගකීම හා කාර්යභාර්ය පිළිබඳව සාකච්ඡා කර ඇත. එම සාකච්ඡා වලදී රටේ අනවශ්‍ය මහජන කැලඹීම් ඇති වීම වැළැක්වීමට පොලීසිය හා ත්‍රිවිධ හමුදා මාධ්‍ය ප්‍රකාශකවරුන් නිකුත් කරනු ලබන හෝ තහවුරු කළ දර්ශන පමණක් විකාශය කළ යුතු බවට සාකච්ඡා වී ඇති බවත් එම නිවේදනයේ සඳහන්ව ඇත. මේ බව සලකා මාධ්‍ය ආයතන වගකීමෙන් කටයුතු කරනු ඇතැයි තමන් අපේක්ෂා කර සිටින බවද රජයේ ප්‍රවෘත්ති අධ්‍යක්ෂවරයා ප්‍රකාශ කර සිටියි.", "URL": "https://sinhala.adaderana.lk/news.php?nid=109771", "Category": null, "Parent URL": null}