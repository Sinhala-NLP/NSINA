{"Source": "Adaderana", "Timestamp": "August 29, 2011 04:21 pm", "Headline": " බාල පෙට්‍රල් නිසා හානි වූවන්ට වන්දි", "News Content": "බාල පෙට්‍රල් භාවිතයෙන් හානි සිදුවූ සියලුම පාරිභෝගිකයන්ට අදාළ වන්දි මුදල් ගෙවිය යුතු බව ඛනිජ තෙල් කර්මාන්ත අමාත්‍යංශ නිරීක්ෂණ කමිටුව විසින් නිර්දේශ කර තිබේ. සම්මත පටිපාටියෙන් බැහැරව මෙම පෙට්‍රල් මෙට්‍ර්ක් ටොන් 20,000 ක් ගෙන්වා ඇති බවත්,එයින් මෙට්‍ර්ක් ටොන් 513 ක් සෘජුව වෙළඳපළට නිකුත් කර ඇති බවත් බාල පෙට්‍රල් ‍ගෙන්වීමට අදාළව කරුණු සෙවීම සඳහා පත් කරනු ලැබූ කමිටුවේ නිර්දේශ මගින් තහවුරු කර ඇත. ආන්දෝලනයට තුඩුදුන් පෙට‍්‍රල් මෙටි‍්‍රක් ටොන් 20000 සම්බන්ධයෙන් පත්කළ කමිටුවේ වාර්තාව එහි කමිටු සභාපති එම්.එම් ෆර්ඩිනැන්ඩු මහතා ඇතුළු සාමාජිකයින් විසින් ඛනිජතෙල් කර්මාන්ත අමාත්‍ය සුසිල් පේම‍්‍ර ජයන්ත මහතා වෙත අද දින (29) පෙරවරුවේ භාරදුන් බව අමාත්‍යංශය විසින් නිකුත් කළ නිවේදනයක සඳහන් වේ. මෙම සිදුවීමෙන් ඛනිජ තෙල් සංස්ථාවට සිදුවූ මූල්‍යමය පාඩුව නිර්දේශිත පරිදි සැපයුම්කාර සමාගමෙන් අය කරගත යුතු බව හා අය නොවන පාඩුවක් වේනම් එම පාඩුවට වගකිව යුතු නිලධාරීන් ගේ වගකීම් නිශ්චය කර අයකර ගැනීමට කටයුතු කළ යුතු බව කමිටුවේ නිර්දේශයන්හි වැඩිදුරටත් සඳහන් වේ.", "URL": "https://sinhala.adaderana.lk/news.php?nid=18386", "Category": null, "Parent URL": null}