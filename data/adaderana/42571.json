{"Source": "Adaderana", "Timestamp": "April 16, 2014 10:14 am", "Headline": "ඉන්දීය හමුදාව යුද පිටියට ආවේ නෑ - ඒ කතාව අසත්‍යයි", "News Content": "ශ්‍රී ලංකා යුද්ධයේ අවසාන භාගයේ දී ඉන්දීය යුද හමුදාව යුද පිටියේ සිටි බවට පළ වන තොරතුරු අසත්‍ය බව හිටපු හමුදාපති සරත් ෆොන්සේකා මහතා පවසා තිබේ. ඒ පිළිබඳව බී.බී.සී. සිංහල සංදේශය කළ විමසීමකට පිළිතුරු වශයෙන් “කිසිම විදේශීය හමුදාවක් අපේ හමුදාත් එක්ක එකතු වෙලා සටන් බිමේ සටන් කෙරේ නැහැ“ යනුවෙන් හිටපු හමුදාපතිවරයා පවසා ඇත. 2009දී ශ්‍රී ලංකාවේ අවසාන යුද්ධයට ඉන්දියානු හමුදාව සෘජුවම සම්බන්ධ වී සිටි බවට ඉන්දීය ශ්‍රේෂ්ඨාධිකරණයට ගොනු කර ඇති පෙත්සම පිළිබඳව කළ විමසීමකට ප්‍රතිචාර වශයෙන් ඔහු මේ බව පවසා තිබේ. ලෝකයේ බොහෝ රටවලින් තමන්ට අවශ්‍ය බුද්ධි තොරතුරු ලැබුණු බවත් ඇතැම් රටවල් එල්ටීටීඊ සංවිධානයට එරෙහි යුද්ධය අනුමත කළ බවත් සංදේශයට පවසා ඇත. අවසාන යුද පිටියේ සිටි හමුදාවට ඉන්දීය හමුදා නිලධාරියෙකු අණ දෙමින් ක්‍රියා කර ඇති බවට පළ වූ තොරතුර “අමූලික බොරුවක්“ ලෙස ද ඔහු සඳහන් කර තිබේ. කෙසේ නමුත්, ශ්‍රී ලංකාවේ යුද්ධයට ඉන්දියාවෙන් බාධාවක් නො තිබූ බවද හිටපු හමුදාපති සරත් ෆොන්සේකා මහතා පවසා ඇත. පාර්ලිමේන්තුවේ අනුමැතිය නොමැතිව වෙනත් රටකට හමුදා යැවීම ඉන්දීය ආණ්ඩුක්‍රම ව්‍යවස්ථාවට පටහැනි බව දිල්ලි දෙමළ නීතිඥ සංගමයේ ලේකම් රාම් ශංකර් තමන්ගේ පෙත්සමෙන් පෙන්වා දී තිබේ. ශ්‍රී ලංකාවේ යුද පිටියේ ඉන්දීය හමුදා සිටි බවට සාක්ෂි ලැබී ඇති බැවින්, ඒ පිළිබඳව විමර්ශනයට ශ්‍රේෂ්ඨාධිකරණයේ විනිශ්චය සභාවක් පත් කළ යුතු බවත් නීතිඥ රාම් ශංකර් පෙත්සමෙන් ඉල්ලා ඇත.", "URL": "https://sinhala.adaderana.lk/news.php?nid=42571", "Category": null, "Parent URL": null}