{"Source": "Adaderana", "Timestamp": "November 8, 2015 10:34 am", "Headline": "සෝභිත හිමිගේ දේහය පිළිබඳ අවසන් කටයුතු එළඹෙන 12දා!  ", "News Content": "අපවත් වු කෝට්ටේ ශ්‍රී නාගවිහාරයේ වැඩ විසූ සාධාරණ සමාජයක් සඳහා වූ ජනතා ව්‍යාපාරයේ නිර්මාතෘ පූජ්‍ය මාදුළුවාවේ සෝභිත හිමියන්ගේ දේහය පිළිබඳ අවසන් කටයුතු එළඹෙන බ්‍රහස්පතින්දා(12) දින පැවැත්වීමට නියමිතව තිබේ.ඒ අනුව උන්වහන්සේගේ දේහය පිළිබඳ අවසන් කටයුතු පුර්ණ රාජ්‍ය අනුග්‍රහය සහිතව එදින පස්වරු 3.00 ට පාර්ලිමේන්තු ක්‍රීඩාංගණයේදී පැවැත්වෙන බව වාර්තාවෙයි. එසේම පූජ්‍ය සෝභිත හිමියන්ගේ දේහය පිළිබඳ අවසන් කටයුතු සිදුකිරීමට නියමිතව ඇති එළඹෙන 12වන බ්‍රහස්පතින්දා ජාතික ශෝක දිනයක් ලෙස රජය ප්‍රකාශයට පත් කර තිබේ. දැඩි සේ රෝගාතුරු වූ සෝභිත හිමියන් මාලඹෙ පුද්ගලික රෝහලක ප්‍රතිකාර ලබමින් සිටියදී රෝගී තත්ත්වය උත්සන්න වීමෙන් පසුව පසුගිය දින සිංගප්පූරුව බලා කැටුව ගොස් තිබිණි.කෙසේ වෙතත් උන්වහන්සේ අදාළ ‍සිංගපුරු රෝහලේ ප්‍රතිකාර ලබමින් සිටියදී අද අළුයම අභාවප්‍රාප්ත වී ඇති බව සඳහන් වුණි.පූජ්‍ය සෝභිත හිමිගේ දේහය අද පස්වරු 9.15 සිංගප්පුරුවේ සිට ලංකාව බලා පැමිණෙන යූ.එල් 309 දරණ ගුවන් යානයෙන් ගෙන ඒමය නියමිතය.", "URL": "https://sinhala.adaderana.lk/news.php?nid=54956", "Category": null, "Parent URL": null}