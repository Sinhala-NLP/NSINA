{"Source": "Adaderana", "Timestamp": "February 6, 2011 05:22 pm", "Headline": "කොදෙව් පරදා ජය ශ්‍රී ලංකාවටයි", "News Content": "ශ්‍රී ලංකාව සහ බටහිර ඉන්දීය කොදෙව් කණ්ඩායම අතර පැවති තුන්වන එක්දින තරගය ලකුණු 26 න් ජයග්‍රහණය කිරීමට මීට ස්වල්ප මොහොතකට පෙර ශ්‍රී ලංකා කණ්ඩායම සමත්විය. ප්‍රථමයෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ කඩුලු 9 ටලකුණු 277 ක් රැස් කරන ලදී. අද(06) දින එස්.එස්.සී ක්‍රීඩාංගණයේ පැවති මෙම තරගයෙන් කුමාර් සංගක්කාර් ලකුණු 75 ක් රැස් කරගන්නට සමත්වීම විශේෂත්වයකි. අද පැවති තරගයේ කාසිය වාසිය හිමිකරගනු ලැබුවේ බටහිර ඉන්දීය කොදෙව් කණ්ඩායමයි. ඒ අනුව ඔවුන් ප්‍රථමයෙන් පන්දුවට පහරදීම සඳහා ශ්‍රී ලංකා කණ්ඩායමට ආරාධනා කරන ලද අතර එහිදී සුලෙයිමාන් බෙන් පන්දුවාර 10 දී ලකුණු 38 ට කඩුලු 4 ක් දවාගැනීමට සමත්විය. කෙසේ වුවද එයින් අනතුරුව පන්දුවට පහරදීම සඳහා පිටියට පිවිසි බටහිර ඉන්දීය කොදෙව් කණ්ඩායමට ලබාගත හැකි වූයේ ලකුණු 251 ක් පමණි. ඒ අනුව ශ්‍රී ලංකා කණඩායම හා බටහිර ඉන්දීය කොදෙව් කණ්ඩායම අතර පැවති තුන්වන හා අවසාන එක්දින තරගය ජය ගැනීමත් සමග මෙම තරගාවලිය 2-0 ක් ලෙස ජයග්‍රහණය කිරීමට ශ්‍රී ලංකා කණ්ඩායමට හැකිවිය.", "URL": "https://sinhala.adaderana.lk/news.php?nid=14034", "Category": null, "Parent URL": null}