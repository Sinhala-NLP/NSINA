{"Source": "Adaderana", "Timestamp": "November 20, 2017 10:42 am", "Headline": "බොරු ප්‍රචාරවලට රැවටී කළු කඩෙන් තෙල් ගන්න එපා-අමාත්‍යාංශය කියයි", "News Content": "කිසියම් පිරිසක් රට තුළ ඉන්ධන හිඟයක් ඇති බවට ප්‍රචාරය කරමින් සිටින බව ඛනිජ තෙල් සම්පත් සංවර්ධන අමාත්‍යාංශය පවසයි. මෙම තත්ත්වය තුළ පාරිභෝගිකයින් අනවශ්‍ය ලෙස ඉන්ධන පිරවුම්හල් වෙත යමින් ඉන්ධන තොග රැස් කරන බව වාර්තා වන බව ද නිවේදනයක් නිකුත් කරමින් අමාත්‍යාංශ මාධ්‍ය ලේකම් තමීර මංජු මහතා සඳහන් කරයි. කෙසේ නමුත් රට තුළ කිසිම ආකාරයක ඉන්ධන හිඟයක් නොමැති බව අවධාරණය කරන අමාත්‍යාංශය අනවශ්‍ය ලෙස කලබල නොවන ලෙස මහජනතාවගෙන් ඉල්ලා සිටියි. බාහිර පුද්ගලයින්ගෙන් අනවශ්‍ය ලෙස වැඩි මිලට ඉන්ධන මිලදී නොගන්නා ලෙසද අවශ්‍ය තරම් ඉන්ධන තොග අමාත්‍යාංශය සතුව ඇති බැවින් ඉන්ධන පිරවුම්හල්වලින් පමණක් ඉන්ධන ලබා ගන්නා ලෙසද මහජනතාවට දැනුම් දෙයි. එමෙන්ම කිසියම් ගැටළුවක් ඇත්නම් පැය 24 පුරා ක්‍රියාත්මක දුරකතන අංකය 0115 455 130ට අමතන ලෙස ද අමාත්‍යාංශය මහජනතාවට දැනුම් දී තිබේ. මේ අතර ගබඩාවලට පැමිණෙන සියලුම බවුසර්වලට කිසිඳු ප්‍රමාදයකින් තොරව ඉන්ධන ලබා දීමට හැකි බවද මෙම නිවේදනය තුළින් වැඩිදුරටත් දන්වා ඇත.", "URL": "https://sinhala.adaderana.lk/news.php?nid=80221", "Category": null, "Parent URL": null}