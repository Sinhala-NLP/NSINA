{"Source": "Adaderana", "Timestamp": "April 9, 2018 10:09 am", "Headline": "අවුරුද්ද වෙනුවෙන් සතුන් මරන්න ගිනි අවි 2ක්  ළඟ තබා ගත් පුද්ගලයෙක් මාට්ටු", "News Content": "කහල්ල පල්ලේකැලේ අභය භූමියේ සහ කලාවැව් රක්ෂිතයේ වන සතුන් දඩයම් කිරීම සඳහා සූදානම් කර තිබූ මෙරට නිෂ්පාදිත ගිනි අවි දෙකක් සහ පුද්ගලයෙකු සැකපිට ගල්කිරියාගම වනජීවී නිලධාරීන් විසින් ඊයේ (08) පස්වරුවේ අත්අඩංගුවට ගෙන තිබේ. ගල්කිරියාගම වනජීවී කාර්යාලයේ ස්ථානාධිපති වන සත්ව අඩවි ආරක්ෂක ඩී. රාමසිංහ මහත්මාට ලැබුණු තොරතුරක් මත ගල්කිරියාගම කලාගම ප්‍රදේශයේ නිවසක සගවා තිබූ මෙම ගිනි අවි දෙක සොයාගෙන ඇති බව අද දෙරණ වාර්තාකරු පැවසීය. ගිනි අවි 02 අත්අඩංගුවට ගන්නා අවස්ථාව වන විටත් පුපුරණ ද්‍රව්‍ය යොදා සකස් කොට තිබුණු බව වනජීවී නිලධාරීන් පවසයි. සිංහල අලුත් අවුරුදු සැමරීමට වන සතුන් ඝාතනය කිරීම සහ වන අලින් ඝාතනය කිරීම සඳහා මෙම ගිනි අවි යොදා ගන්නා බව වන සත්ව අඩවි ආරක්ෂක රාමසිංහ මහතා සඳහන් කළේය. අත්අඩංගුවට ගත් ගිනි අවි දෙක ම මෙරට නිෂ්පාදිත ඒවා බවත් කිසිදු වීද්‍යාත්මක පදනමකින් තොරව මේවා ඉදිකොට තිබෙන බවත් මේවා පරිහරණය කරන පුද්ගලයන්ගේ ජීවිත පවා දැඩි අවදානම් තත්වයක පවතින බව වනජීවී නිලධාරීන් වැඩිදුරටත් සඳහන් ප්‍රකාශ කරයි. සැකපිට අත්අඩංගුවට ගත් ගිනි අවි ළඟ තබා ගත් බව කියන සැකකරු වනජීවී නිලධාරීන්ට කියා ඇත්තේ මෙම ගිනි අවි දෙක තමන්ගේ නොවන බවත් වෙනත් අයකු තම ගෙවත්තේ සඟවා ගිය අතර ගිනිඅවි දෙකේ ආරක්ෂාව සඳහා තමන් එම ගිනි අවි දෙක තම නිවස තුළ සඟවා තිබූ බවය. සැකකරු කැකිරාව මහේස්ත්‍රාත් අධිකරණයට ඉදිරිපත් කරන බව වනජීවී නිලධාරීහු පැවසීය.", "URL": "https://sinhala.adaderana.lk/news.php?nid=87161", "Category": null, "Parent URL": null}