{"Source": "Adaderana", "Timestamp": "September 30, 2017 08:54 am", "Headline": "විදුලි පාරිභෝගිකයින් මිලියනයක් විදුලි නිෂ්පාදකයින් බවට පත්වේ", "News Content": "විදුලිබල හා පුණර්ජනනීය බලශක්ති අමාත්‍යංශය ක්‍රියාත්මක කර ඇති “සූර්ය බල සංග්‍රාමය“ ව්‍යාපෘතිය සම්බන්ධයෙන් මහජන අදහස් ලබාගැනීමේ වැඩසටහනක් ආරම්භ කිරීමට මහජන උපයෝගීතා කොමිෂන් සභාව තීරණය කර තිබේ. සූර්ය බල සංග්‍රාමය වැඩසටහන තවදුරටත් පුළුල් කිරීමේ අරමුණින් එම තීරණය ගත් බව එම කොමිෂන් සභාවේ ප්‍රකාශකයෙකු සඳහන් කළේය. සූර්ය බල පද්ධති සවි කිරීමේදී පවතින ගැටළු, යෝජනා සම්බන්ධයෙන් මහජන අදහස් ලබාගැනීම මෙහි අරමුණ වී තිබේ. මහජන අදහස් ලබාගැනීමෙන් අනතුරුව සූර්ය බල සංග්‍රාමය ව්‍යාපෘතිය සම්බන්ධයෙන් නිර්දේශ, අමාත්‍යංශය වෙත භාරදීමට කටයුතු කරන බව මහජන උපයෝගීතා කොමිෂන් සභාවේ ප්‍රකාශකයෙකු සඳහන් කළේය. වර්ෂ 2050 වන විට මෙරටට අවශ්‍ය කරන සම්පූර්ණ විදුලි ප්‍රමාණය දේශීය පුණර්ජනනීය මූලාශ්‍රවලින් ලබාගැනීම සූර්ය බල සංග්‍රාමය ව්‍යාපෘතියේ අරමුණ වී තිබේ. විදුලි පාරිභෝගිකයන් ද විදුලි නිෂ්පාදකයන් වශයෙන් විදුලිය ජනන ක්‍රියාවලියට සහභාගී කරගැනීමක්ද මෙහිදී සිදුවේ. එනම් සිය නිවෙස්වල වහල මත ඉදි කෙරෙන කුඩා සූර්ය බලාගාර ප්‍රවර්ධනය කිරීම අදාළ ව්‍යාපෘතිය මගින් සිදු කරනු ඇත. මේ යටතේ විදුලි පාරිභෝගිකයින් මිලියනයක් විදුලි නිෂ්පාදකයින් බවට පත් කිරීම ද සිදුවනු ඇති බව සඳහන්ය.", "URL": "https://sinhala.adaderana.lk/news.php?nid=78174", "Category": null, "Parent URL": null}