{"Source": "Adaderana", "Timestamp": "June 19, 2012 02:44 pm", "Headline": "ජාතික ඖෂධ ප්‍රතිපත්තියක් සම්මත කිරීම හිතාමතා කල් දමනවා", "News Content": "සෞඛ්‍ය අමාත්‍යාංශයේ ඇතැම් ඉහළ නිලධාරීන් ජාතික ඖෂධ ප්‍රතිපත්තියක් සම්මත කිරීම හිතාමතා කල් දමමින් සිටින බව සෞඛ්‍ය සේවා වෘත්තීය සමිති සන්ධානය පවසයි. මේ වන විට රටට අවශ්‍ය ඖෂධ ප්‍රමාණයට වඩා විශාල ප්‍රමාණයක් ඖෂධ වර්ග ගෙන්වන අතර රටට අවශ්‍ය වනුයේ ඖෂධ වර්ග 3000 ක් පමණක් බව එම සන්ධානය සඳහන් කරයි. එහෙත් විවිධ වෙළඳ නාමවලින් ඖෂධ වර්ග 40,000 ක් පමණ රටට ගෙන්වනු ලබන බව එම සන්ධානය පෙන්වාදෙයි. ඒ හරහා අති විශාල මහජන මුදල් ගසාකෑමක් සිදුවන බව ද සෞඛ්‍ය සේවා වෘත්තීය සමිති සන්ධානයේ සභාපති සමන් රත්නප්‍රිය මහතා ප්‍රකාශ කළේය.", "URL": "https://sinhala.adaderana.lk/news.php?nid=25158", "Category": null, "Parent URL": null}