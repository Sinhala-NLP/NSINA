{"Source": "Adaderana", "Timestamp": "June 5, 2013 04:39 pm", "Headline": "සංවර්ධනයේදී පරිසරය ප්‍රමුඛයි", "News Content": "සුරක්ෂිත පරිසරයක් ගොඩනැගීමට ඉටු කළ යුතු සියලු කටයුතු ඉටු කිරීමට රජය බැඳී සිටින බව ජනාධිපති මහින්ද රාජපක්ෂ මහතා පවසයි. ගහකොළ, ඇළදොළ සතා සිව්පාවන් ඇතුළත් පරිසරය අපට අයිති දෙයක් නොව මතු පරපුරට උරුම දෙයක් බව ජනාධිපතිවරයා සදහන් කරයි. පරිසරය ප්‍රවේශමෙන් පරිහරණය කොට එය අනාගත පරපුරට ද දායාද කිරීම ජාතියේ වගකීමක් බව ද ජනාධිපතිවරයා පෙන්වා දෙයි. ලෝක පරිසර දිනයට සමගාමීව අරලියගහ මන්දිරයේ පැවති ලෝක පරිසර දින ජාතික උත්සවය අමතමින් ජනාධිපති මහින්ද රාජපක්ෂ මහතා මෙම අදහස් ප්‍රකාශ කරන ලදි. මෙහි දී වැඩිදුරටත් අදහස් දැක්වූ ජනාධිපතිවරයා සදහන් කළේ සංවර්ධන ව්‍යාපෘති ක්‍රියාත්මක කිරීමේ දී ද නිරන්තරයෙන් පරිසරය සුරැකීමට ප්‍රමුඛත්වය ලබා දෙන බවය.", "URL": "https://sinhala.adaderana.lk/news.php?nid=34661", "Category": null, "Parent URL": null}