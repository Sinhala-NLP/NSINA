{"Source": "Adaderana", "Timestamp": "August 19, 2012 05:38 pm", "Headline": "සීෂෙල්ස් ජනපති හෙට දිවයිනට", "News Content": "තෙදින නිල සංචාරයක් සඳහා සීෂෙල්ස් රාජ්‍යයේ ජනාධිපති ජේම්ස් මිෂෙල් හෙට (20) දිනයේ දිවයිනට පැමිණීමට නියමිතව තිබේ. ජනාධිපති මහින්ද රාජපක්ෂ මහතාගේ ආරාධනයකට අනුව සීෂෙල්ස් ජනාධිපතිවරයා ඇතුළු දූත පිරිස දිවයිනට පැමිණෙන බව විදේශ කටයුතු අමාත්‍යාංශය සඳහන් කළේය. ඉන්දියන් සාගරයේ දූපත් 115කින් සමන්විත සීෂෙල්ස් රාජ්‍යය අප්‍රිකාවට කිලෝමීටර් 1500ක් නැගෙනහිරින් පිහිටා ඇති අතර මැඩගස්කර් දූපතට ඊසාන දෙසින් පිහිටා තිබේ. මහ බ්‍රිතාන්‍යයේ යටත් විජිතයක්ව පැවති සීෂෙල්ස් රාජ්‍ය 1976 වර්ෂයේ දී නිදහස ලබාගෙන ඇත. වර්ග කිලෝමීටර් 451 ක භූමි ප්‍රමාණයකින් යුත් සීෂෙල්ස් රාජ්‍යයේ ජනගහනය 84,000ක් පමණ වන බව සඳහන්ය. සීෂෙල්ස් ජනාධිපතිවරයාගේ මෙරට සංචාරය තුළ දී ජනාධිපති මහින්ද රාජපක්ෂ මහතා සහ ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු රජයේ ඉහළ පෙළේ නිලධාරීන් රැසක් සමඟ සාකච්ඡා පැවැත්වීමට නියමිතය. මෙහිදි දෙරට අතර ගිවිසුම් කිහිපයකට ද අත්සන් තැබීමට නියමිත බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=26713", "Category": null, "Parent URL": null}