{"Source": "Adaderana", "Timestamp": "June 5, 2012 09:43 pm", "Headline": "දළ පූට්ටුවා යළිත් මතුවෙයි-දළ දෙකට මානන පිරිස් වැඩිවෙයි", "News Content": "ඡායා රූ-ජයතිලක බණ්ඩාර ගල්ගමුව ආශ්‍රිතව වසර හත අටක කාලයක සිට වෙසෙන දළපූට්ටුවා නමැති හස්තියා යළි ජීවිත අවදානමකට පත්ව සිටින බව කියැවෙයි. පසුගිය ඉරිදා දිනයේද රාත්‍රීයේ කිසියම් පිරිසක් ඩිෆෙන්ඩර් රථ කිහිපයකින් පැමිණ හස්තියා සිටීදැයි සෝදිසි කර ඇති බවත්,එකී ආරංචියට ප්‍රදේශයේ විහාරස්ථානයක විහාරාධිපති ස්වාමීන්වහන්සේ වන පූජ්‍ය සංගප්පාලියේ අමරවංශ හිමි ඇතුළු ප්‍රදේශවාසීන් පිරිසක් වහා ක්‍රියාත්මකවීම නිසා ඩිෆෙන්ඩර් රථ වලින් පැමිණි උදවිය සිය වාහන යළි හරවා යන්නට ගිය බවත් අද දෙරණ වාර්තාකරු සඳහන් කරයි. දළපූට්ටුවා නමින් හඳුන්වන මෙම හස්තියා ගල්ගමුව,මඩදොඹේ,පාලුකඩවල,උස්ගල සියඹලන්ගමුව යන ප්‍රදේශවල සැරිසරමින් ජීවත් වුවද උගෙන් ප්‍රදේශවාසීන්ට සිදුවන ගැහැට අවම බව කියැවෙයි. මෙම හස්තියාගේ එක් ඇසක් නොපෙනෙන බැවින් වනජීවි නිලධාරීන් විටෙක මැදිහත්වී එකී ඇසට ප්‍රතිකාර කර ඇතත් පසුව අනෙක් ඇසේද සුද මතුවූ තත්ත්වයක් දැකගත හැකි බව ප්‍රදේශවාසීහු පවසති. උගේ ඇස් නොපෙනීම නිසා බොහෝ විට මග වැරදී යම් යම් ගැටලුවලට මුහුණදෙන්නට සිදුවූ අවස්ථාවන් විටෙන් විට ආරංචි වුවද ඌට හානියක් නොකළහොත් උගෙන් හානියක් නොවන බව ප්‍රදේශවාසීන්ගේ විශ්වාසයයි. එහෙත් 2011 වසරේ ඔක්තෝම්බර් 11 වන දින කැකිරාව මඩාටුගම ප්‍රදේශයේදී පාර සොයාගත නොහැකිව මහපාර අයිනේ සිටි හස්තියා පිරිසක් විසින් කෝපගැන්වීම නිසා කුලප්පුවී පාරේ ගමන්කරමින් තිබුණු හා නවතා තිබුණු වාහනවලට පහරදෙන්නට පටන්ගෙන තිබේ.ඒ අනුව රථ වාහන 49 ට හානි සිදුවූ බව වාර්තා විය. කෙසේ වෙතත් එම සිදුවීමෙන් පසු ප්‍රදේශයෙන් අතුරුදහන් වූ දළ පූට්ටුවා යළි සුපුරුදු ප්‍රදේශයේ සැරිසරමින් සිටියද උගේ දළ දෙකට මාන බලන පිරිස් වෙතින් එල්ල වී ඇති තර්ජන සුළුපටු නොවන බව සැබෑය.", "URL": "https://sinhala.adaderana.lk/news.php?nid=24789", "Category": null, "Parent URL": null}