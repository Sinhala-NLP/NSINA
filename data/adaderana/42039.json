{"Source": "Adaderana", "Timestamp": "March 25, 2014 05:34 am", "Headline": "දුරකථනයක් ගැන විමසා දෙලක්ෂ තිස් දහසකට විදලා", "News Content": "පුද්ගලික සත්ත්ව ගොවිපළකට අයත් ලොරියකින් රැගෙන යමින් තිබූ රුපියල් 2,30,000 ක මුදලක් කොල්ල කා පලා ගිය බව කියන සැකකරුවන් දෙදෙනෙකුව අත්අඩංගුවට ගැනීම සදහා පරීක්ෂණ ආරම්භ කර ඇති බව වෙන්නප්පුව පොලීසිය කියයි. ඊයේ (24) වැනිදා සවස 4.00 ට පමණ වෙන්නප්පුව - බ‍ණ්ඩිරිප්පුව ප්‍රදේශයේදී මෙම කොල්ලය සිදුවී ඇත. තමන් බුජ්ජම්පොල සත්ත්ව ගොවිපළේ සිට වෙන්නප්පුවේ පිහිටි ප්‍රධාන කාර්යාලය වෙත ආයතනයට අයත් ලොරියකින් ගමන් කරමින් සිටින විට යතුරු පැදියකින් පැමිණි දෙදෙනෙකු කොල්ලය සිදු කර පලා ගිය බව ලිහිරියාගම - මැල්ලව පදිංචි රම්පටි දේවගේ චන්ද්‍රසිරි (54) යන අය පොලීසියට කර ඇති පැමිණිල්ලේ සදහන් වේ. ගමන් කරමින් තිබූ ලොරිය මුලින්ම නැවැත්වූ කොල්කරුවන් දුරකථනයක් තිබේදැයි තමන්ගෙන් විමසා රියදුරු අසුන අසළ තිබූ මුදල් සහිත බෑගය ඔවුන් විසින් පැහැර ගත් බවත්,කොල්ලකරුවන් ගිනිගල්පොල දෙසට පලා ගිය බවත් පැමිණිළිකරු පොලීසිය හමුවේ වැඩිදුරටත් පවසා ඇත. කොල්ලකරුවන් කව්රුන්ද යන්න පැමිණිලිකරු හදුනාගෙන නැති බව පොලීසිය කියයි. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=42039", "Category": null, "Parent URL": null}