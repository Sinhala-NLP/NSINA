{"Source": "Adaderana", "Timestamp": "May 21, 2013 02:17 pm", "Headline": "උතුරු මැද අධ්‍යාපන ලොක්කන් දූෂිතයින්", "News Content": "උතුරුමැද පළාත් අධ්‍යාපන දෙපාර්තමේන්තුවේ පරිපාලන තනතුරු රැසකට සුදුසුකම් නොමැති හා විවිධ විනය විරෝධී චෝදනාවලට ලක් වූ නිලධාරීන් පත් කර ඇති බවට ලංකා ගුරු සංගමය චෝදනා කරයි. එම පිරිස අතර විභාග වංචා චෝදනාවකට ලක් වූ නිලධාරියෙකු ද වන බව එම සංගමය පෙන්වාදෙයි. එමෙන්ම අදාළ තනතුරු සදහා එම නිලධාරීන් සුදුසුකම් නොලැබූ අය බවද ලංකා ගුරු සංගමය පවසයි. මිහින්තලේ කොට්ඨාස අධ්‍යාපන අධ්‍යක්ෂ ලෙස මූල්‍ය චෝදනා මත වැඩ තහනමට ලක්වූ විදුහල්පතිවරියක, පළාත් විෂය සමගාමී කටයුතු භාර අධ්‍යක්ෂවරයා ලෙස අල්ලස් කොමිසම හමුවේ පැමිණිලි 2ට වගඋත්තරකරුවෙකුව සිටින අනුරාධපුර පළාතේ ශ්‍රී ලංකා ගුරු සේවයේ නිලධාරියෙකු, පළාත් අතිරේක අධ්‍යක්ෂ ලෙස ප්‍රාථමික අංශයට උපකරණ මිලදී ගැනීමේ දී මූල්‍ය වංචාවකට ලක්වූ නිලධාරිණියක ද ඒ අතර වන බව සඳහන්ය. මෙම පත්කිරීම් වහාම නිවැරදි කර අදාළ තනතුර සඳහා සුදුසු නිලධාරීන් පත් කරන ලෙසට ලංකා ගුරු සංගමය ජනාධිපති ලේකම්වරයාගෙන් සහ උතුරුමැද පළාත් ආණ්ඩුකාරවරයාගෙන් ඉල්ලීමක් කරයි.", "URL": "https://sinhala.adaderana.lk/news.php?nid=34269", "Category": null, "Parent URL": null}