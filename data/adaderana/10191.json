{"Source": "Adaderana", "Timestamp": "August 12, 2010 06:34 pm", "Headline": "අත්අඩංගුවට ගත්තේ පොලිස් නිලධාරියෙකුට ගැහුව නිසයි", "News Content": "ප්‍රජාතන්ත්‍රවාදී ජාතික සන්ධානයේ මන්ත්‍රීවරුන් තිදෙනෙකු අත්අඩංගුවට ගනු ලැබුවේ පොලිස් නිලධාරියෙකුට කළ පහරදීමක් සම්බන්ධයෙන් බව දකුණු පළාත් භාර නියෝජ්‍ය පොලිස්පති කිංස්ලි ඒකනායක මහතා පවසයි. ප්‍රජාතන්ත්‍රවාදී ජාතික සන්ධානය ගාල්ල නගරයේ සංවිධානය කළ උද්ඝෝෂණ පාගමනට පොලිසිය විසින් කඳුළු ගෑස් ප්‍රහාරයක් එල්ල කර තිබුණු බවත් එහිදී පොලිසියට ගල්මුල් ප්‍රහාර එල්ල කළ උද්ඝෝෂකයින් දෙදෙනෙකු පොලිසිය විසින් අත්අඩංගුවට ගත් බව ත් ඒකනායක මහතා සඳහන් කළේය. අත්අඩංගුවට ගත් පුද්ගලයින් නිදහස් කරගැනීමට මෙම මන්ත්‍රීවරුන් පිරිස පොලිස් ස්ථානයට ගිය අවස්ථාවේ දී එහි සිටි පොලිස් නිලධාරියෙකු සමග බහින්බස් වීමක් ඇතිවී එම පොලිස් නිලධාරියාට මන්ත්‍රීවරුන් විසින්පහරදුන් බව හෙතෙම කියා සිටියි. අත්අඩංගුවට ගත් මන්ත්‍රීවරුන් අද දිනයේම අධිකරණයට ඉදිරිපත් කිරීමට නියමිත බවද පොලිස් ආරංචි මාර්ග සඳහන් කරයි. අත්අඩංගුවේ පසුවන ජෙනරාල් සරත් ෆොන්සේකා මහතා නිදහස් කරන ලෙසත්,රටේ ප්‍රජාතන්ත්‍රවාදය ස්ථාපිත කරන ලෙසත් ඉල්ලා ප්‍රජාතන්ත්‍රවාදී ජාතික සන්ධානය අද ගාල්ල නගරයේ දී සංවිධානය කර තිබුණු උද්ඝෝෂණ ව්‍යාපාරයකින් අනතුරුව මොවුන් අත්අඩංගුවට ගැනුණි. ගාල්ල, ඕල්කට් ප්‍රතිමාව ඉදිරිපිටින් ආරම්භ කෙරුණු උද්ඝෝෂකයින්ගේ පා ගමන ගාල්ල නගර‍යේ බස්නැවතුම්පොළ ඉදිරිපිටට යෑමට උත්සාහ දරා ඇති බව සඳහන් වේ.. එහිදී පොලිසිය විසින් උද්ඝෝෂණකරුවන් විසුරුවා හැරීමට කඳුළු ගෑස් ප්‍රහාරයක් ද එල්ල කරනු ලැබිණි. \"ප්‍රජාතන්ත්‍රවාදය වෙනුවෙන් ජනතා උද්ඝෝෂණය\" මැයෙන් මෙය සංවිධානය කර තිබු අතර ඊට විජිත හේරත්, අර්ජුන රණතුංග, ලාල්කාන්ත, අනෝමා ‍ෆොන්සේකා යන මහත්ම මහත්මීන් ‍ද මීට සහභාගී වී සිටි බව සඳහන් වේ..", "URL": "https://sinhala.adaderana.lk/news.php?nid=10191", "Category": null, "Parent URL": null}