{"Source": "Adaderana", "Timestamp": "October 10, 2010 02:30 pm", "Headline": "උගත් පාඩම්වලට නැඟෙනහිර උනන්දුයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව වෙත සාක්ෂි ලබාදීම සඳහා නැගෙනහිර පළාතේ ජනතාවගේ දැඩි උනන්දුවක් පවතින බව එම කොමිසම පවසයි. අද පෙරවරුවේ මඩකළපුව ඔට්ටමාවඩි ප්‍රදේශයේ දී රැස්වු අදාළ කොමිසම පුද්ගලයන් පනස් දෙනෙකුගෙන් පමණ සාක්ෂි සටහන් කරගෙන තිබේ. උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාවේ වැඩසටහන් නිලධාරී වරුණ ද සේරම් මහතා කියා සිටියේ 200ක පමණ පිරිසක් සාක්ෂි ලබාදීම සඳහා පැමිණ සිටි බවයි. අද පස්වරුවේ වාකරේ රෝහලේදී කොමිසම රැස්වන අතර ඉන් ඉක්බිතිව පාසිකුඩා සහ කල්කුඩා ගම්මානවල නැවත පදිංචි කළ ජනතාව හමුවීමට නියමිතය. මේ අතර එම කොමිසම යුද ගැටුම් පැවති සමයේදී ‍එල්.ටි.ටි.ඊ. ප්‍රහාරයට ලක්වුණු කාත්තන්කුඩිය මීරා ජුම්මා පල්ලිය ඇතුළු ප්‍රදේශ කිහිපයක දී ඊයේ පැමිණිලි සටහන් කරගෙන තිබේ. මුස්ලිම් ජාතිකයන් මුහුණ දෙන ප්‍රධාන ගැටලුවක් වන ඉඩම්වල හිමිකාරීත්වය සම්බන්ධයෙන් පැමිණිලි රැසක් එහිදි ඉදිරිපත් වී ඇති බව වාර්තා වේ.", "URL": "https://sinhala.adaderana.lk/news.php?nid=11401", "Category": null, "Parent URL": null}