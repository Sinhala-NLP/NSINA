{"Source": "Adaderana", "Timestamp": "July 12, 2015 10:56 am", "Headline": "අවබෝධතා ගිවිසුම අත්සන් තබයි - රාජිත කළුතරින් - පරණවිතාන රත්නපුරෙන් එයි ", "News Content": "යහපාලනය සඳහා වන එක්සත් ජාතික පෙරමුණේ අවබෝධතා ගිවිසුම අරලියග මන්දිරයේ දී අත්සන් කර තිබේ. එක්සත් ජාතික පක්ෂය ජාතික හෙළ උරුමය සහ ශ්‍රී ලංකා නිදහස් පක්ෂයේ කණ්ඩායමක් අදාළ පෙරමුණ සඳහා එක්ව සිටියි. එක්සත් ජාතික පක්ෂයේ නායක රනිල් වික්‍රමසිංහ, අමාත්‍ය පාඨලි චම්පික රණවක, අර්ජුණ රණතුංග ඇතුළු පිරිසක් මෙම අවබෝධතා ගිවිසුමට අත්සන් කර ඇති බව අද දෙරණ වාර්තාකරු සඳහන් කළේය. ඉදිරි පාර්ලිමේන්තු මැතිවරණයට තරග කිරීම සඳහා පක්ෂ අතර එකඟතාවක් ඇති කරගැනීමට යහපාලනය සඳහා වු එක්සත් ජාතික පෙරමුණ පිහිටුවා තිබේ. ඒ අනුව මෙම පෙරමුණ ඉදිරි පාර්ලිමේන්තු මැතිවරණයට “අලියා“ ලකුණ යටතේ තරඟ වැදීමට නියමිතය. ඒ අනුව රාජිත සේනාරත්න කළුතර දිස්ත්‍රික්කයෙන් ද පාඨලි චම්පික රණවක කොළඹ දිස්ත්‍රික්කයෙන් ද අර්ජුණ රණතුංග ගම්පහ දිස්ත්‍රික්කයෙන්ද හිටපු ජනමාධ්‍ය අමාත්‍යාංශ ලේකම් කරුණාරත්න පරණවිතාන රත්නපුර දිස්ත්‍රික්කයෙන් ද එක්සත් ජාතික පෙරමුණ යටතේ “අලියා“ ලකුණින් තරඟවැදීමට නියමිතය.", "URL": "https://sinhala.adaderana.lk/news.php?nid=52592", "Category": null, "Parent URL": null}