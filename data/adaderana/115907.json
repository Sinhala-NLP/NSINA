{"Source": "Adaderana", "Timestamp": "August 6, 2019 07:25 pm", "Headline": "ජීවිත 12 ක් අහිමි වීමේ වගකීම රාජිත සුරාබදු නිලධාරීන්ට පටවයි", "News Content": "මීරිගම පල්ලෙවෙල ප්‍රදේශයේ නීති විරෝධී මත්පැන් පානය කර පිරිසක් මිය යාමේ සිද්ධියට සුරාබදු දෙපාර්තමේන්තුවත්,පල්ලෙවෙල පොලීසියත් වගකිවයුතු බව සෞඛ්‍ය අමාත්‍ය රාජිත සේනාරත්න මහතා පවසයි. සෞඛ්‍ය අමාත්‍යාංශයේ අද(06) පැවති ප්‍රවෘත්ති සාකච්ඡාවකට එක්වෙමින් අමාත්‍යවරයා කියා සිටියේ මෙවන් නීති විරෝධී මත්පැන් නිශ්පාදනාගාර වැටලීමට වගකිවයුතු ආයතන වහා පියවර ගතයුතු බවයි. මීරිගම පල්ලෙවෙල ප්‍රදේශයේ පවත්වාගෙන ගිය නීතිවිරෝධී මත්පැන් නිෂ්පාදනාගාරයක මත්පැන් පානය කොට හදිසියේ රෝගී වීමෙන් මේ වන විට 12 දෙනෙක් මියගොස් තිබේ. රෝහල්ගතව ප්‍රතිකාර ලබන පුද්ගලයන් ගණන 20 දෙනෙකුට අධිකයි. එම නීතීවිරෝධි මත්පැන් නිෂ්පාදනාගාරයේ හිමිකරු මෙන්ම එහි සහායකයෙකු ලබන අගෝස්තු 07 වැනිදා තෙක් රක්ෂිත බන්ධනාගාරගත කර තිබේ. මෙහිදී අදහස් දක්වමින් අමාත්‍යවරයා කියා සිටියේ, හොර මත්පැන් පිළිබඳ පොලීසියට නීතිය ක්‍රියාත්මක කිරීමට බලතල නොමැති බවට පසුගිය කාලයේ තීන්දු ලබා දුන් බවයි. මෙහි සම්පූර්ණ බලතලය සුරාබදු දෙපාර්තමේන්තුව යටතේ පැවති බවද කියා සිටි අමාත්‍යවරයා,එවැනි තත්ත්වයක සුරාබදු නිලධාරීන් මොනවද කළේ යනුවෙන් ද මෙහිදී ප්‍රශ්න කර සිටියේය. පසුගිය කාලය පුරා කෘතිම රා පිළිබඳ ව්‍යවසන තත්ත්වයක් හලාවත ආශ්‍රිතව ඇතිව තිබු බවත් පැවසු අමාත්‍යවරයා, මෙයින් සෞඛ්‍යයට මත්පැන් පානයට වඩා විශාල ප්‍රශ්නයක් ඇති වෙන බවද පැවසීය. මෙවැනි මියයෑම් හා වැටලීම්වලින් රටේ ඇති තත්ත්වය පෙනී යන බවත් පැවසු අමාත්‍යවරයා, පොලීසිය හා සුරාබදු දෙපාර්තමේන්තුව එකතු වෙලා තීරණයක් ගත යුතු බවද කියා සිටියේය. මේ අතර සිංහලේ සංවිධානයේ භික්ෂූන් වහන්සේ පිරිසක් අද රාජගිරියේ සුරාබදු දෙපාර්තමේන්තුවට පැමිණ මීරිගම සිද්ධිය සම්බන්ධයෙන් පැමිණිල්ලක් ඉදිරිපත් කළේය.", "URL": "https://sinhala.adaderana.lk/news.php?nid=115907", "Category": null, "Parent URL": null}