{"Source": "Adaderana", "Timestamp": "February 3, 2012 02:03 pm", "Headline": "ආර්ථික වර්ධන වේගය 8% ක මට්ටමේ පවත්වා ගැනීම ප්‍රශංසනීයයි", "News Content": "ජාත්‍යන්තර මූල්‍ය අරමුදල යටතේ ලබාදෙන ණය ආධාරවල මීළඟ ණය වාරිකය ලබාගැනීම සම්බන්ධයෙන් ශ්‍රී ලංකාව මෙතෙක් සාකච්ඡා කර නොමැති බව ජාත්‍යන්තර මූල්‍ය අරමුදල පවසයි. කෙසේවෙතත් ඊට අවශ්‍ය සමාලෝචනයන් සිදුකිරීමට මූල්‍ය අරමුදල කටයුතු කරන බව එම අරමුදලේ මෙරට නියෝජිත ආචාර්ය බ්‍රයන් එයිට්කන් මහතා සඳහන් කරයි. අමෙරිකානු ඩොලර් බිලයන 2 .6 ක ණය මුදලක් ශ්‍රී ලංකාව විසින් ජාත්‍යන්තර මූල්‍ය අරමුදලෙන් ලබාගැනීමට නියමිත අතර එහි අවසන් වාරිකය වන ඩොලර් මිලියන 800 ක මුදල ලබාගැනීම සඳහා ශ්‍රී ලංකාව මෙතෙක් ඉල්ලීමක් සිදුකර නැත. ශ්‍රී ලංකාවේ ආර්ථික වර්ධන වේගය ප්‍රශස්ථ මට්ටමක පැවතීම සහ විදේශ සංචිත ස්ථාවර මට්ටමක පැවතීම ඊට හේතුවන්නට ඇති බව එයිට්කන් මහතා පෙන්වාදෙයි. උද්ධමන අනුපාතය තනි අංකයක පවත්වා ගැනීමට සහ ආර්ථික වර්ධන වේගය 8% ක මට්ටමේ පවත්වා ගැනීමට රජය සමත් වී ති‍බීම ප්‍රශංසනීය බව ජාත්‍යන්තර මූල්‍ය අරමුදලේ මෙරට නියෝජිත ආචාර්ය බ්‍රයන් එයිට්කන් මහතා අද(03) පැවති මාධ්‍ය හමුවකදී වැඩිදුරටත් සඳහන් කළේය. එමෙන්ම ශ්‍රී ලංකා රුපියලේ අගය 03% න් අවප්‍රමාණය කිරීම සාධනීය පියවරක් බව ද ඔහු පෙන්වා දී තිබේ.", "URL": "https://sinhala.adaderana.lk/news.php?nid=21854", "Category": null, "Parent URL": null}