{"Source": "Adaderana", "Timestamp": "August 13, 2014 02:35 pm", "Headline": " ශ්‍රී ලංකාවේ වෛද්‍ය හා ආචාර්ය උපාධි ඉන්දියාවේ ලාබෙට විකිණෙයි", "News Content": "ශ්‍රී ලංකාවේ වෛද්‍ය හා ආචාර්ය උපාධි ඉන්දියාවේ ඩොලර් 3,500 ක මුදලකට අලෙවි කිරීමට ඇති බව ඉන්දියානු පුවත් සේවා උපුටා දක්වයි. ‘ළමා අයිතිවාසිකම් අරමුදල‘නම් ආයතනයේ විධායක අධ්‍යක්ෂ, වාසුදේව ෂර්මා, තමාගේ කාර්යාලයට පැමිණි පුද්ගලයින් දෙදෙනෙකුගෙන් තොරතුරු විමසීමේදී මේ බැව් අනාවරණය වී ඇති බව The New Indian Express පුවත් සේවය පෙන්වාදෙයි. ඩොලර් 3,500 ක මුදල් ගෙවීමෙන් පසු තමාගේ සමාජ සේවය වෙනුවෙන් ආචාර්ය උපාධියක් ශ්‍රී ලංකාවෙන් ලබාගත හැකි බව ආනන්ද් හා සුරේෂ් යන දෙදෙනා පැවසූ බැව් ෂර්මා කියා සිටියි. විවෘත ජාත්‍යන්තර අනුපූරක වෛද්‍ය විශ්වවිද්‍යාලය(Open International University of Complementary Medicines (OIUCM) යනුවෙන් කොළඹ පවත්නා උසස් ආයතනයකින් මෙම ආචාර්ය උපාධි පිරිනැමූ බව ඔවුන් හෙළිදරව් කර තිබේ. කෙසේ වෙතත් මෙලෙස උපාධි ලබාගත් උදවිය ඉන්දියාවේ කටුචිකිත්සක,හෝමියෝපති,ආයුර්වේද වෛද්‍ය ආදී ක්ෂේත්‍රවල ප්‍රායෝගික පුහුණුවලද නිරත වන බව වාර්තා වේ. ‘විවෘත ජාත්‍යන්තර අනුපූරක වෛද්‍ය විශ්වවිද්‍යාලය‘ පාඨමාලා 11 ක් බැංගලෝරය,මුම්බායි,තමිල්නාඩු හා කේරල යන ප්‍රදේශවල පවත්නා ශාඛා ආයතන මගින්ද පවත්වාගෙන යන බවත්, එක්සත් ජනපදය,චීනය,ඕස්ට්‍රේලියාව,පකිස්ථානය ආදී තවත් රටවල සිටද එකී පාඨමාලා අධ්‍යයනය කළ හැකි බවත් The New Indian Express පුවත් සේවය අනාවරණය කර තිබේ.", "URL": "https://sinhala.adaderana.lk/news.php?nid=45325", "Category": null, "Parent URL": null}