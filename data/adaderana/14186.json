{"Source": "Adaderana", "Timestamp": "February 13, 2011 12:59 pm", "Headline": "ඉන්දීය ප්‍රභූන් ඝාතනය කරන්නට එල්.ටී.ටී.ඊය අරඅඳියි ", "News Content": "එළඹෙන මහා මැතිවරණ සමයේ මැතිවරණ ප්‍රචාරක කටයුතු සඳහා තමිල්නාඩුවට පැමිණෙන ප්‍රභූන් ඝාතනය කිරීමේ එල්.ටී.ටී.ඊ සංවිධානයේ සැලසුමක් ඇතැයි ඉන්දීය මාධ්‍ය අනාවරණය කරයි. ඉන්දීය මධ්‍යම රහස් තොරතුරු කාර්යාංශය මගින් ඒ පිළිබඳ තමිල්නාඩු පොලීසිය දැනුවත් කර ඇති බව සඳහන් වේ. තමිල්නාඩුවට පැමිණ ඇති එල්.ටී.ටී.ඊ සංවිධානයේ පිරිස් දැනට හඳුනා නොගත් ස්ථානයක යළි පුහුණුවීම් ආරම්භ කර ඇති බවත්,ඒ පිළිබඳ අවධානයෙන් සිටින ලෙස ඉන්දීය ස්වදේශ කටයුතු අමාත්‍යංශය විසින් නිවේදනයක් නිකුත් කොට දැනුවත් කර ඇති බවත්\" ද හින්දු\" පුවත්පත තහවුරු කර තිබේ. ඉන්දීය මධ්‍යම රහස් තොරතුරු කාර්යාංශය මගින් තමන්ට එවැනි පණිවිඩ කිහිපයක් ලැබුණු බවත්,ඒවා ලැබුණේ අග්‍රාමාත්‍ය මන් මෝහන් සිං මහතා චෙන්නායි හි සංචාරය කළ වකවානුවේ සහ ලෝක ද්‍රවිඩ සමුළුව පැවති කාලයේ බව ජ්‍යෙෂ්ඨ පොලිස් නිලධාරියෙක් සඳහන් කර තිබේ.", "URL": "https://sinhala.adaderana.lk/news.php?nid=14186", "Category": null, "Parent URL": null}