{"Source": "Adaderana", "Timestamp": "September 23, 2010 11:53 am", "Headline": "මන්ත්‍රීවරයාගේ පහරදීම ගැන සොයයි", "News Content": "වයඹ පළාත් සභා මන්ත්‍රීවරයෙකු සිදුකළ බව කියන පහරදීමක් පිළිබඳ නවගත්තේගම පොලිසිය පරීක්ෂණ ආරම්භ කර තිබේ. අදාළ මන්ත්‍රීවරයාගෙන් පහර කෑ බව කියන පුද්ගලයා මේ වන විට හලාවත මහ රෝහලේ ප්‍රතිකාර ලබමින් සිටින බව සඳහන්ය. නවගත්තේගම, මුල්ලේගම රජමහා විහාරස්ථානයේ ඊයේ පැවති බෝධි පූජා පින්කමකට සහභාගී වීම සඳහා පැමිණ සිටි අවස්ථාවේ අදාළ පළාත් සභා මන්ත්‍රීවරයා තමන්ට පහරදුන් බව සිද්ධියට මුහුණ දුන් අජිත් කුමාර මහතා පවසයි. පසුව පොලිසිය වෙත පැමිණ මේ පිළිබඳ පැමිණිලි කිරීමෙන් පසු රෝහල් ගත වු බව හෙතෙම ප්‍රකාශ කර ඇත. මෙම සිද්ධිය සම්බන්ධයෙන් පැමිණිල්ලක් ලැබී ඇති බව නවගත්තේගම පොලිසියේ නිලධාරියෙකු සඳහන් කළේය.", "URL": "https://sinhala.adaderana.lk/news.php?nid=11041", "Category": null, "Parent URL": null}