{"Source": "Adaderana", "Timestamp": "March 23, 2019 04:53 pm", "Headline": "හලාවත-කොළඹ දුම්රිය මාර්ගයේ තිබී අභිරහස් මළ සිරුරක් හමුවෙයි", "News Content": "අභිරහස් ලෙස මිය ගිය අයෙකුගේ මළ සිරුරක් හලාවත-කොළඹ දුම්රිය මාර්ගයේ තිබී අද (23) සොයා ගෙන ඇත. අද දහවල් මෙම මරළ සිරුර හමු වී ඇති බව හලාවත පොලීසිය ප්‍රකාශ කර සිටියි. මිය ගොස් ඇත්තේ වෙන්නප්පුව-මැද හාල්දඬුවන පදිංචිව සිටි 37 හැවිරිදි අයෙකු බවට හදුනා ගෙන ඇත. තුම්මෝදර-ලුණුවිල දුම්රිය ස්ථාන අතර දුම්රිය මාර්ගයේ තිබී මෙම මළ සිරුර හමුවී තිබේ. මළ සිරුරේ හිසේ පමණක් සුළු තුවාලයක් දක්නට ඇති බැවින් මරණය සිදුවී ඇත්තේ දුම්රියේ ගැටීමෙන්ද යන්න ගැටළුවක් බව පොලීසිය සැක පළ කරන බව අද දෙරණ වාර්තාකරු ප්‍රකාශ කර සිටියි. මාරවිල වැඩ බලන මහේස්ත්‍රාත්වරයා මළ සිරුර තිබූ ස්ථානයට ගොස් මූලික මහේස්ත්‍රාත් පරීක්ෂණ පවත්වා ඇත. අනතුරුව පශ්චාත් මරණ පරීක්ෂණය සඳහා මළ සිරුර මාරවිල මූලික රෝහලේ අධිකරණ වෛද්‍ය නිලධාරීවරයා වෙත යොමු කරන ලෙසද වැඩ බලන මහේස්ත්‍රාත්වරයා වෙන්නප්පුව පොලීසියට නියෝග කර ඇත.", "URL": "https://sinhala.adaderana.lk/news.php?nid=106624", "Category": null, "Parent URL": null}