{"Source": "Adaderana", "Timestamp": "May 11, 2013 05:09 pm", "Headline": "බැකෝ  යන්ත්‍ර චන්ද්‍රිකා වැවට හානියක්", "News Content": "ඇඹිලිපිටිය චන්ද්‍රිකා වැව සංවර්ධනයට බැකෝ යන්ත්‍ර යොදා ගැනීමේදී ඉදිරියේදී වැව් බැම්මට විශාල හානියක් සිදුවිය හැකි බව ගොවීන් පවසයි. චන්ද්‍රිකා වැව අක්කර අඩි 22,420 ක ජල ධාරිතාවකින් සමන්විත වන අතර එමගින් කුඹුරු අක්කර 1802 ක් අස්වද්දනු ලබයි. චන්ද්‍රිකා වැව දීර්ඝ කාලයක් මුළුල්ලේ සංවර්ධනයට ලක් නොවීම හේතුවෙන් මීට වසරකට පමණ පෙර රජය විසින් එහි සංවර්ධන කටයුතු ආරම්භ කරන ලදි. කෙසේ වෙතත් මේ වන විට බැකෝ යන්ත්‍ර යොදා ගනිමින් වැව් බැම්මේ ඇති විශාල ප්‍රමාණයේ ගස් කපා ඉවත් කරන බව ගොවීන් පවසයි. දැනට දිවයින පුරා පවතින වර්ෂා තත්ත්වය ඉදිරියේදී ඇඹිලිපිටිය ප්‍රදේශයට දැඩි බලපෑමක් එල්ල කළහොත් වැව් බැම්ම ඛාදනයට ලක්වීමේ අවදානමක් පවතින බව ගොවීන් කියයි. මෙම තත්ත්වය සම්බන්ධයෙන් ඇඹිලිපිටිය චන්ද්‍රිකා වැවේ ප්‍රධාන වාරිමාර්ග ඉංජිනේරු තිලක් රණසිංහ මහතාගෙන් අද දෙරණ විමසීමක් කළේය. එහිදී ඔහු සඳහන් කළේ විශාල ප්‍රමාණයේ ගස් ඉවත්කල ද වැව් බැම්මට ඉන් කිසිදු හානියක් සිදු නොවන බවයි. වර්ෂා කාලයට ප්‍රථම මෙහි සංවර්ධන කටයුතු අවසන් කරන බව ද වාරිමාර්ග ඉංජිනේරු තිලක් රණසිංහ මහතා සඳහන් කළේය.", "URL": "https://sinhala.adaderana.lk/news.php?nid=34007", "Category": null, "Parent URL": null}