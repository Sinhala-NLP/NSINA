{"Source": "Adaderana", "Timestamp": "July 29, 2019 04:30 pm", "Headline": "ප්‍රංශයෙන් මතුවු ඩයිනෝසර අස්ථිය", "News Content": "නිරිතදිග ප්‍රංශයේ සිදුකළ කැණීමක් අතරතුර ඩයිනෝසර අස්ථියක් හමු වී ඇත. එම වර්ගයේ ඩයිනෝසරයන් මිහිමත වාසය කර ඇත්තේ මීට වසර මිලියන 140 කට පමණ පෙර බව සඳහන්ය. නිරිතදිග ප්‍රංශයේ කැණීම් සිදු කළ විද්‍යාඥයන් පිරිසකට විශාල ඩයිනෝසර කලවා අස්ථියක් හමු වී ඇත. වසර 10 ක් පමණ කාලයක් පුරා එම ප්‍රදේශයේ කැණීම් කටයුතු සිදු කෙරෙමින් පවතින අතර එහි තිබී විවිධාකාර පොසිල හමු වී තිබුණි. හමු වී ඇති කලවා අස්ථිය මීටර් 2ක් පමණ දිගින් යුතුය. මෙය, ශාක කොටස් ආහාරයට ගන්නා සෞරෝපොඩ් නමින් හැඳින්වෙන ඩයිනෝසරයෙකුගේ අස්ථියක් ලෙස සැළකෙන අතර එම ඩයිනෝසරයන් දිගු ගෙලක් සහ වලිගයක් සහිතයි. ජුරාසික් යුගයේ අවසාන කාලයේ ජීවත් වුවා යැයි හඳුනාගෙන ඇති සෞරෝපොඩ් ඩයිනෝසරයන් මෙතෙක් මිහිමත මත විසූ විශාලම සත්ත්ව කොට්ඨාසයක්. මෙම වර්ගයේ ඩයිනෝසරයන් ජීවත් වී තිබෙන්නේ වසර මිලියන 140 කට පමණ පෙර බවත් ඉන් එක් සතෙකු ටොන් 40ත් 50ත් අතර බරකින් යුක්ත වන්නට ඇති බවත් පැරිසියේ, ඉතිහාසය පිළිබඳ ජාතික කෞතුකාගාරයේ රෝනාන් අලාන් පවසයි. පුවත් පත් වාර්තාවක සඳහන් වූ ආකාරයට 2010 වසරේදී එම කැණීම් භූමියෙන් හමුවූ එවැනිම කලවා අස්ථියක් මීටර් 2.2ක පමණ දිගකින් යුක්ත වූ අතර එහි බර කිලෝ ග්‍රෑම් 500 ක්. පසුගියදා හමුවූ අස්ථිය ද ඉවතට ගත් විට ඒ හා සමාන බරක් ගනු ඇතැයි සැළකෙයි. නමුත් එය ඉවතට ගැනීමට සතියක පමණ කාලයක් ගත වනු ඇති. ඒ සඳහා දොඹකරයක් යොදා ගැනීමට නියමිතයි. ප්‍රංශයේ කොන්යැක් නම් නගරයට ආසන්න ශරෝන්ට් නම් ප්‍රදේශයේ විද්‍යාඥයන් 70ක් පමණ මෙම කැණීම් කටයුතු වලට සහභාගී වෙයි. 2010 සිට මේ දක්වා විශේෂ 40කට පමණ අයත් පොසිල 7,500කට වැඩි ප්‍රමාණයක් එම කලාපයෙන් සොයාගෙන ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115292", "Category": null, "Parent URL": null}