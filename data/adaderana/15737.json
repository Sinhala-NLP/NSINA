{"Source": "Adaderana", "Timestamp": "April 27, 2011 12:41 pm", "Headline": "ශ්‍රී ලංකාවට එරෙහිව චැනල්-4 වෙතින් තවත් වීඩියෝවක්", "News Content": "බ්‍රිතාන්‍යයේ චැනල්-4 මාධ්‍ය ආයතනය විසින් ශ්‍රී ලංකාවේ යුද අපරාධ සිදුවූ බව පෙන්නුම් කිරීම සඳහා තවත් ආන්දෝලනාත්මක වීඩියෝ පටයක් එළිදැක්වීමට සූදානම් වන බව විදෙස් මාධ්‍ය උපුටා දක්වයි. මීට පෙරාතුවද යුද්ධයේ අවසාන දින කිහිපය තුළ රජයේ හමුදාවන් විසින් සිදුකළ යුද අපරාධ ඇතුළත් ජංගම දුරකථනයෙන් වීඩියෝ කළ වීඩියෝ පටයක් චැනල්-4 ආයතනය විසින් ප්‍රසිද්ධියට පත් කළ බව බ්‍රිතාන්‍යයේ The Guardian වෙබ් අඩවිය සඳහන් කරයි. හමුදාවන් විසින් සිදුකළ සිවිල් ජනයා සිටින ස්ථානවලට රෝහල්වලට ෂෙල් වෙඩි ප්‍රහාරයන් එල්ල කිරීම,තම ග්‍රහණයට නතුකරගත් කැරලිකාරියන් දූෂ්‍ය කිරීම ආදී යුද අපරාධයන්වලට අදාළ ඡායා රූප හා ලියකියවිලි රැසක්ද මෙම වීඩියෝවේ අන්තර්ගතව ඇති බව සඳහන් වේ. ශ්‍රී ලංකා රජයට යුද සාක්ෂිකරුවන් නැතිව ජනමාධ්‍යවේදී පළවාහැරීමෙන් හා එක්සත් ජාතීන්ගේ නියෝජිතයන් පිටමං කරවීමෙන් යුද්ධ කිරීමට අවශ්‍ය වූ බව නවතම වීඩියෝ චිත්‍රපටයේ අධ්‍යක්ෂ කැලම් මැක්රෝ කියා සිටියි. එසේ වුවද සැටලයිට් තාක්ෂණයේ හා ජංගම දුරකථනවල අපූර්ව බලය පිළිබඳ තැකීමක් නොකළ බැවින් සිදුවූ යුද අපරාධ ලෝකයෙන් වසන් කිරීමට ශ්‍රී ලංකා රජය අසමත්ව ඇති බව කැලම් මැක්රෝ පෙන්වාදෙයි. ගරීත් විලියම්ස් නමැත්තෙකු විසින් සංස්කරණය කරන ලද මෙම නවතම වීඩියෝ චිත්‍රපටය බ්‍රිතාන්‍යයේ අයි.ටී.එන් නිෂ්පාදනයක් ලෙස එහි කර්තෘ මණ්ඩල නිෂ්පාදන අධ්‍යක්ෂ ක්‍රිෂ් ශෝ විසින් ප්‍රසිද්ධියට පත් කරන බව The Guardian වැඩිදුරටත් කියා සිටියි.", "URL": "https://sinhala.adaderana.lk/news.php?nid=15737", "Category": null, "Parent URL": null}