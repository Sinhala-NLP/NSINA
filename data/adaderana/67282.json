{"Source": "Adaderana", "Timestamp": "December 23, 2016 12:26 pm", "Headline": "විශේෂ සංවර්ධන පනත් කෙටුම්පත උතුරෙන් විසිවෙයි", "News Content": "උතුරු පළාත් සභාවේ අනුමැතිය සඳහා යොමුකරන ලද සංවර්ධන විශේෂ විධිවිධාන පනත් කෙටුම්පත ඒකමතිකව ප්‍රතික්ෂේප කර තිබේ.අද (23)පෙරවරුවේ රැස්වුණු උතුරු පළාත් සභාවට ආණ්ඩුකාරවරයා විසින් පළාත් සභාවේ අනුමැතිය ලබාගනු පිණිස මෙම පනත් කෙටුම්පත ඉදිරිපත් කර තිබුණි.එහිදී මෙම පනත් කෙටුම්පතට සහය පළනොකරන බවට වූ යෝජනාවක් ඒමතිකව සම්මතවීම හේතුවෙන් ඡන්ද විමසීමක් නොතබාම පනත් කෙටුම්පත ප්‍රතික්ෂේප කර ඇති බව අද දෙරණ වාර්තාකරු පවසයි.මේ අතර ඊයේ දිනයේ මෙම පනත් කෙටුම්පත ඌව පළාත් සභාවට යොමුකරන ලදුව වැඩි ඡන්ද 4න් පරාජයට පත්කෙරිණි.කෙසේ වෙතත් සංවර්ධන විශේෂ විධිවිධාන පනත් කෙටුම්පත පිළිබඳ අග්‍රාමාත්‍ය රනිල් වික්‍රමසිංහ මහතා සහ පළාත් ප්‍රධාන අමාත්‍යවරුන් අතර සාකච්ඡාවක් අද(23) පස්වරුවේ අරලියගහ මන්දීරයේදී පැවැත්වෙයි.අදාළ පනත මගින් සංවර්ධන වැඩපිළිවෙළට පවතින බාධා ඉවත් කිරීම අපේක්ෂාව බව රජය ප්‍රකාශ කළ ද එමගින් පළාත් සභාවල බලතල තවදුරටත් අඩුවී මධ්‍යම රජයේ කිහිප දෙනෙකුට වැඩි බලයක් හිමිවන බවට මත පළ වී තිබේ.කෙසේ වුවද එම පනත් කෙටුම්පතෙක් සුපිරි බලතල සහිත ඇමතිවරයෙකු පත් කිරීම පිළිබඳව දක්වා නොමැති බව අමාත්‍ය මලික් සමරවික්‍රම මහතා ප්‍රකාශ කර තිබුණි.", "URL": "https://sinhala.adaderana.lk/news.php?nid=67282", "Category": null, "Parent URL": null}