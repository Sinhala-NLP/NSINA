{"Source": "Adaderana", "Timestamp": "May 20, 2016 12:35 pm", "Headline": " හැටන්-මහනුවර මාර්ගය ඇරෙයි-උඩරට දුම්රිය ගමනට තවදුරටත් බාධා", "News Content": "ගිලාබැසීමක් හේතුවෙන් වසා දමා තිබූ හැටන් - මහනුවර ප‍්‍රධාන මාර්ගය රථ වාහන ධාවනය සඳහා යළි විවෘත කර තිබේ.මාර්ගය ප්‍රතිසංස්කරණය කිරීමෙන් පසු එක් මංතීරුවක් පමණක් රථවාහන ධාවනය සඳහා යළි විවෘත කර ඇති බව සඳහන්ය.හැටන් - මහනුවර ප්‍රධාන මාර්ගය නාවලපිටිය මීපිටිය ප්‍රදේශයෙන් ගිලා බැසීම හේතුවෙන් දින දෙකකට පෙර වසා දැමීමට මාර්ග සංවර්ධන අධිකාරිය පියවර ගත්තේය.මාර්ගය සම්පූර්ණයෙන්ම විවෘත කිරීම සඳහා තවත් දින කිහිපයක් ගතවනු ඇති බව මාර්ග සංවර්ධන අධිකාරිය ප්‍රකාශ කර ඇත.මේ අතර පවතින අයහපත් කාලගුණ තත්ත්වය හේතුවෙන් උඩරට දුම්රිය මාර්ගයේ දුම්රිය ගමනාගමන කටයුතු වලට තවදුරටත් බාධා එල්ල වී ඇති බව දුම්රිය දෙපාර්තමේන්තුව පවසයි.දුම්රිය නියෝජ්‍ය ගමනාගමන අධිකාරී වී.එස් පොල්වත්තගේ මහතා සඳහන් කළේ උඩරට දුම්රිය මාර්ගයේ ගිලා බැසීමක් හේතුවෙන් රඹුක්කන සහ මහනුවර අතර දුම්රිය ධාවනය තවදුරටත් සිදු නොකරන බවයි.කෙසේවෙතත් කොළඹ සිට රඹුක්කන දක්වා සහ මහනුවර සිට බදුල්ල දක්වා දුම්රිය ධාවනය සාමාන්‍ය පරිදි සිදුකෙරන බව වී.එස් පොල්වත්තගේ මහතා කියා සිටියි.", "URL": "https://sinhala.adaderana.lk/news.php?nid=60311", "Category": null, "Parent URL": null}