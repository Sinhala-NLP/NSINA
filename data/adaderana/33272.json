{"Source": "Adaderana", "Timestamp": "April 15, 2013 10:57 am", "Headline": "උදයන්ට එල්ල වූ ප්‍රහාරය ගැන රස පරීක්ෂණ වාර්තාවක් කැඳවයි", "News Content": "යාපනයේ පිහිටි උදයන් පුවත්පතේ ප්‍රධාන කාර්යාලයට එල්ල වූ ප්‍රහාරය සම්බන්ධයෙන් රස පරීක්ෂක වාර්තාවක් කැඳවීමට තීරණය කර තිබේ. මේ පිළිබඳව රජයේ රස පරීක්ෂකවරයා වෙත දැනුම් දී ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ඒ අනුව ඉදිරි දින කිහිපය තුළ රජයේ රස පරීක්ෂකවරයා විසින් අදාළ ස්ථානයට ගොස් පරීක්ෂණ පැවැත්වීමට නියමිත බව ද පොලිස් මාධ්‍ය ප්‍රකාශකවරයා පැවසීය. පෙරේදා අළුයම යාපනය කස්තුරියා මාවතේ පිහිටි උදයන් පුවත්පතේ ප්‍රධාන කාර්යාලයට ආයුධ සන්නද්ධව පැමිණි පුද්ගලයින් තිදෙනෙකු විසින් ප්‍රහාරයක් එල්ල කොට තිබිණි. මෙම ප්‍රහාරයෙන් මුද්‍රණ යන්ත්‍ර කිහිපයකට, කඩදාසි තොගයකට සහ බෙදා හැරීම සඳහා සූදානම් කර තිබූ පුවත්පත් රැසකට ද හානි සිදුවිය. මෙම සිද්ධිය සම්බන්ධයෙන් මේ වන විටත් පරීක්ෂණ කණ්ඩායම් 3 ක් පරීක්ෂණ ආරම්භ කොට තිබේ. එහෙත් මේ දක්වාත් මෙම ප්‍රහාරය සම්බන්ධයෙන් කිසිදු පුද්ගලයෙකු අත්අඩංගුවට ගෙන නොමැත. කෙසේ වෙතත් මෙම ප්‍රහාරය සම්බන්ධයෙන් ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා සඳහන් කළේ මෙම ප්‍රහාරය ඔවුන් විසින්ම එල්ල කර ගත් එකක් බවය. මේ අතර උදයන් පුවත්පත් කාර්යාලයට එල්ල වූ ප්‍රහාරය යාපනයේ ජනමතය නිහඬ කර වීමට දැරූ උත්සහයක් බව විදෙස් මාධ්‍ය වෙත අදහස් දක්වමින් ද්‍රවිඩ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා සඳහන් කර ඇත.", "URL": "https://sinhala.adaderana.lk/news.php?nid=33272", "Category": null, "Parent URL": null}