{"Source": "Adaderana", "Timestamp": "February 3, 2017 12:25 am", "Headline": " ඩලස්ට මම එන්න කිව්වා-එයා බෑ කිව්වා ", "News Content": "බණ්ඩාරගම - වල්ගමදී අග්‍රාමාත්‍යවරයා අතින් විවෘත කෙරුණු කර්මාන්ත ශාලාව පැරණි එකක් බවට ඩලස් අලහප්පෙරුම මහතා කළ චෝදනාව යළි බැහැර කළ නියෝජ්‍ය අමාත්‍ය අජිත් පී. පෙරේරා මහතා ඊයේ(02) එහි සංචාරයක නිරත වුණි. ඔහු සඳහන් කළේ අදාළ කර්මාන්ත ශාලාව නිරීක්ෂණය කිරීම සඳහා තමන් අලහප්පෙරුම මහතාට ද ආරාධනා කළ බවයි.බණ්ඩාරගම - වල්ගමදී අග්‍රාමාත්‍යවරයා විවෘත කළේ පසුගිය රජයේ සමයේ සිට පවත්වාගෙන ආ කර්මාන්ත ශාලාවක් බව පසුගියදා පාර්ලිමේන්තු මන්ත්‍රී ඩලස් අලහප්පෙරුම මහතා ප්‍රවෘත්ති සාකච්ඡාවකදී සඳහන් කළේය.ඊට ප්‍රතිචාර දක්වමින් විදුලි බල හා පුනර්ජනනීය බලශක්ති නියෝජ්‍ය අමාත්‍ය අජිත් පී. පෙරේරා මහතා (01) දා ප්‍රවෘත්ති සාකච්ඡාවක් කැඳවමින් පැවසුවේ එය නව කර්මාන්ත ශාලාවක් බවයි.කෙසේ වෙතත් සැබෑ තත්ත්වය නිරීක්ෂණය කිරීම සඳහා අද එහි පැමිණෙන්නැයි නියෝජ්‍ය අමාත්‍යවරයා ඩලස් අලහප්පෙරුම මහතාට ආරාධනාවක් කර තිබුණි. කෙසේ නමුත් කර්මාන්ත ශාලාව බලන්න එන්නැයි පාර්ලිමේන්තු මන්ත්‍රී ඩලස් අලහප්පෙරුම මහතාට ආරධාන කර තමන් එහි පිවිසුම් දොරටුව අසල බුලත් හුරුල්ලක්ද රැගෙන බලා සිටි බවත් ඒ මහතා කියා සිටියේය.නමුත් ඩලස් අලහප්පෙරුම සිය නොපැමිණීම දැන්වූ බවත් පසුව පවසමින් නියෝජ්‍ය අමාත්‍යවරයා මාධ්‍යවේදීන් සමඟ නව කර්මාන්ත ශාලා පරිශ්‍රය වෙත ගිය බවත් වාර්තා වෙයි.පසුව නියෝජ්‍ය අමාත්‍යවරයා නව කර්මාන්තශාලාව සහ පැරණි කර්මාන්තශාලාව නිරීක්ෂණය කිරීමට මාධ්‍යවේදීන්ට අවස්ථාව සළසා දී තිබේ.මේ අතර එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩලස් අලහප්පෙරුම මහතා අද මාධ්‍ය හමුවක් කැඳවමින් නියෝජ්‍ය අමාත්‍ය අජිත් පී. පෙරේරා මහතාට ප්‍රතිචාර දැක්විය. අද පස්වරුවේ විශේෂ ප්‍රකාශයක් කරමින් පාර්ලිමේන්තු මන්ත්‍රී ඩලස් අලහප්පෙරුම මහතා කියා සිටියේ එය පසුගිය ආණ්ඩු සමයේ තමන් විසින් විවෘත කරන ලද්දක් බවයි.", "URL": "https://sinhala.adaderana.lk/news.php?nid=69034", "Category": null, "Parent URL": null}