{"Source": "Adaderana", "Timestamp": "June 21, 2012 11:38 am", "Headline": " සුමන හිමිට එරෙහි නඩුව නොවැම්බර් මස 23 දා සිට විභාග කෙරෙයි", "News Content": "පසුගිය ජනාධිපතිවරණ සමයේ මාලිගාවත්ත, බෝධිරාජාරාම විහාරස්ථානයෙන් පුපුරන ද්‍රව්‍ය ඇතුළු ගිනි අවි හමුවීමේ සිදුවීමට අදාළව පූජ්‍ය ඌවතැන්නේ සුමන හිමි ඇතුළු පස්දෙනකුට එරෙහිව පවරා ඇති නඩුව විභාග කිරීම කොළඹ මහාධිකරණය විසින් කල්දමා තිබේ. අදාළ නඩුව අද(21) කැඳවූ අවස්ථාවේදී පූජ්‍ය ඌවතැන්නේ සුමන හිමි ඇතුළු සැකකරුවන් පස්දෙනා අධිකරණය හමුවේ පෙනී සිටි බව අද දෙරණ අධිකරණ වාර්තාකරු පවසයි. ඒ අනුව මහාධිකරණ විනිසුරු සුනිල් රාජපක්ෂ මහතා නියෝග කරමින් කියා සිටියේ මෙම නඩුව නොවැම්බර් මස 23 වන දින සිට විභාග කරන බවයි. එබැවින් සියලු සාක්ෂිකරුවන්ට එදිනට අධිකරණය හමුවේ පෙනී සිටින ලෙස මහාධිකරණ විනිසුරුවරයා විසින් නොතීසි නිකුත් කරනු ලැබිණි. පසුගිය ජනාධිපතිවරණ සම‍යේ පුපුරන ද්‍රව්‍ය ඇතුළු ගිනි අවි ළඟ තබාගැනීම හා රජය පෙරළීමට කුමන්ත්‍රණ සිදුකිරීම යන චෝදනා යටතේ නීතිපතිවරයා විසින් සැකකරුවන්ට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=25202", "Category": null, "Parent URL": null}