{"Source": "Adaderana", "Timestamp": "January 21, 2019 11:25 am", "Headline": "මහජන සෞඛ්‍ය පරීක්ෂකවරු අද ලෙඩ නිවාඩු", "News Content": "දිවයින පුරා මහජන සෞඛ්‍ය පරික්ෂකවරුන් අද (21) ආරම්භ කර ඇති සංකේත වැඩවර්ජනය හේතුවෙන් පළාත් පාලන ආයතනවල සෞඛ්‍ය අංශයේ රාජකාරි රැසක් අඩාල වී ඇති බව එම පාළාත් පාලන ආයතනවල සේවකයින් පවසයි. මහජන සෞඛ්‍ය පරික්ෂකවරුන් දිනපතා තම පළාත් පාලන ආයතනයේ සෞඛ්‍ය අංශයේ කම්කරුවන් උදැසන පෙරට්ටුවකට කැඳවා දෛනික රාජකාරි කටයුතු ඔහුන් වෙත පවරන අතර මහජන සෞඛ්‍ය පරික්ෂකවරුන්ගේ වැඩ වර්ජනය හේතුවෙන් දෛනික පෙරෙට්ටුව නොපැවැත්වුණු බව පළාත් පාලන ආයතනවල සේවකයින් කියා සිටියේය. මහජන සෞඛ්‍ය පරික්ෂකවරුන් සංකේත වැඩ වර්ජනයක නිරත වී සිටිම හේතුවෙන් සියළුම පළාත් පාලන ආයතනවලින් ටෙන්ඩර් මඟින් ගව මස් අලෙවි කිරීම සඳහා බලපත්‍ර ලබාගෙන ඇති සියළුම ගවමස් වෙළදසැල් අද දින වසා දමා තිබුණි. මහජන සෞඛ්‍ය පරික්ෂකවරුන්ගේ සංගමය ඉල්ලිම් ගණනාවක් මුල් කර ගනිමින් අද දින ආරම්භ කර ඇති මෙම වෘත්තිය සමිති ක්‍රියාමාර්ගය හේතුවෙන් මහජන සෞඛ්‍ය පරික්ෂකවරු අසනිප නිවාඩු දමා මෙම වෘත්තිය සමිති ක්‍රියාවලියේ නිරතව සිටියේය. දැනට මහජන සෞඛ්‍ය පරීක්ෂකවරුන් අධීක්ෂණය කරනු ලබන්නේ සෞඛ්‍ය අමාත්‍යංශයේ සේවය කරන ප්‍රධාන පරිපාලන මහජන සෞඛ්‍ය පරීක්ෂකවරයා විසින් බවත්, නමුත් සෞඛ්‍ය සේවා අධ්‍යක්ෂක ජනරාල්වරයා සහ පරිපාලන මහජන සෞඛ්‍යවරයා අතරට ප්‍රජා වෛද්‍ය විශේෂඥ නමින් වෛද්‍යවරයෙකු පත් කිරීමට රජය සුදානම් වන බව වාර්තා වෙයි. මෙම තත්ත්වය වහාම අත්හිටුවන ලෙස දින 14 කට පෙර සෞඛ්‍ය අමාත්‍යංශයේ ලේකම්වරියට දැනුම් දුන් නමුත්, ඊට නිසි ප්‍රතිචාර නොමැති නිසා 21 වැනිදා දිවයින පුරා සංකේත වැඩ වර්ජනයක් සිදු කරන බවත්, ඊටද ප්‍රතිචාර නොදැක්වුවහොත් දිවයින පුරා වැඩ වර්ජනයක් සහ විරෝධතා ව්‍යාපාරයක් ආරම්භ කරන බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102753", "Category": null, "Parent URL": null}