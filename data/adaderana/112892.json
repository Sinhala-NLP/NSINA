{"Source": "Adaderana", "Timestamp": "June 27, 2019 07:03 pm", "Headline": "මරණ දඬුවම ක්‍රියාත්මක කිරීමේ තීරණයට ජාත්‍යන්තරයේ විරෝධය", "News Content": "ජනාධිපතිවරයා විසින් මරණ දඩුවම ක්‍රියාත්මක කිරීමේ තීරණයට ජාත්‍යන්තරයේ විරෝධය එල්ල වී තිබේ. අද (27) පැවැති මාධ්‍ය හමුවලදී අනාවරණ වූයේ එක්සත් ජාතික පක්ෂය හා ජනපතා විමුක්ති පෙරමුණ ද ඊට විරුද්ධ බවයි. ජනාධිපති මෛත්‍රීපාල සිරිසේන මහතා මරණ දඬුවම ක්‍රියාත්මක කිරිමට ගෙන ඇති තීරණය සම්බන්ධයෙන් මහා බ්‍රිතාන්‍ය විදේශ කාර්යාලය පවසන්නේ, ශ්‍රී ලංකාවෙන් ලැබෙන වාර්තා සම්බන්ධයෙන් ගැඹුරින් අවධානය යොමුකර ඇති බවයි. මීට මාස හයකට පෙර එක්සත් ජාතීන්ගේ සංවිධානය විසින් මරණ දඬුවම ක්‍රියාත්මක නොකිරීමට ගෙන ආ යෝජනාවට ශ්‍රී ලංකාව පක්ෂව ඡන්දය දුන් බවත් එම ස්ථාවරයෙන් ඉවත්වීම සංචාරක ගමනාන්තයක් හා ව්‍යාපාර සඳහා නැගී එන මධ්‍යස්ථානයක් ලෙස ශ්‍රී ලංකාවේ ජාත්‍යන්තර ප්‍රතිරූපයට ගැටලුවක් බවත් මහා බ්‍රිතාන්‍ය විදේශ කාර්යාලය නිකුත් කළ නිවේදනයේ දැක්වේ. එහි වැඩිදුරටත් සඳහන් වන්නේ, ප්‍රතිත්‍රස්ත කටයුතු, ශ්‍රී ලංකාවේ ආරක්ෂාව ඇතුලු විවිධ කරුණු සම්බන්ධයෙන් තම රට ලබාදෙන තාක්ෂණික සහාය ද නැවත සළකා බැලීමට සිදුවන බවයි. මේ අතර ජාත්‍යන්තර ක්ෂාමා සංවිධානය නිවේදනය කළේ, මරණ දඩුවම ක්‍රියාත්මක කිරිමට ජනාධිපතිවරයා ගෙන ඇති සැලසුම් නවතා දමන ලෙසට තම සංවිධානය අවස්ථා කිහිපයකදීම ඉල්ලා ඇති බවයි. මරණ දඩුවම ක්‍රියාත්ම කිරිම තුළින් මත්ද්‍රව්‍ය සම්බන්ධ අපරාධයන්ගෙන් ශ්‍රී ලංකාව මුදවාගත නොහැකි බව ක්ෂමා සංවිධානය සිය නිවේදනය මගින් අවධාරණය කර තිබේ. මේ අතර වර්ජීන් සමූහයේ නිර්මාතෘ සුප්‍රසිද්ධ ව්‍යාපාරික රිච්ර්ඞ් බ‍්‍රැන්සන් ද මරණ දඬුවම ක්‍රියාත්මක කිරීමට ගෙන ඇති තීරණයට සිය අප්‍රසාදය පළකර තිබෙනවා. ටිව්ටර් පණිවිඩයක් නිකුත් කරන බ්‍රැන්සන් පෙන්වා දෙන්නේ, මරණ දඬුවම ප්‍රශ්නවලට විසඳුමක් නොවන බවත් ශ්‍රී ලංකා වැනි සුන්දර රටක දිවි ගෙවෙන ජනතාවට මීට වඩා යහපත් දේ ලැබිය යුතු බවයි. මේ අතර ශ්‍රී ලංකා නීතිඥ සංගමයේ සභාපති ජනාධිපති නීතිඥ කාලිංක ඉන්දතිස්ස මහතා පෙන්වා දෙන්නේ, දුර්වලතා නොමැති පද්ධතියක් තුළ මරණ දඬුවම ක්‍රියාත්මක කළ හැකි වුවත්, අඩුපාඩු ඇති විටදී නිවැරදි මිනිසෙකුට මරණ දඬුවම හිමිවීමේ සම්භාවිතාවක් ඇති බවයි. එනිසා තමා මරණ දඩුවම ක්‍රියාත්මක කිරීමට තමන් තදින්ම විරුද්ධ බව ජනාධිපති ඉන්දතිස්ස මහතා සිය ට්විටර් ගිණුමේ පණිවිඩයක් තබමින් අවධාරණය කර තිබේ.", "URL": "https://sinhala.adaderana.lk/news.php?nid=112892", "Category": null, "Parent URL": null}