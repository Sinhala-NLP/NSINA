{"Source": "Adaderana", "Timestamp": "December 11, 2011 10:24 am", "Headline": "කොල්ලකරුවන් තිදෙනෙක් වරකාපොළදී මාට්ටු", "News Content": "වරකාපොළ නගරයේ සැක කටයුතු ලෙස හැසිරෙමින් සිටි පුද්ගලයන් තිදෙනෙකු අත්අඩංගුවට ගෙන තිබේ. වරකාපොළ පොලිසියේ නිලධාරීන් විසින් ඊයේ අත් අඩංගුවට ගත් මෙම සැකකරුවන්ගෙන් සිදුකළ පරීක්ෂණ වලදී අපරාධ රැසක් සම්බන්ධයෙන් තොරතුරු අනාවරණය වී ඇත. වැලිගම , මාතර සහ කුරුණෑගල ප්‍රදේශවල ආයතන කිහිපයකින් මුදල් කොල්ලකෑමේ සිද්ධීන් වලට අදාළ සැකකරුවන් සම්බන්ධ බව පොලිසිය කියා සිටියි. අත්අඩංගුවට ගන්නා අවස්ථාවේ දී ඔවුන් සතුව තිබු ප්ලාස්ටික් පිස්තෝල දෙකක් ද පොලිස් භාරයට ගෙන තිබේ. මේ අතර ව්‍යාජ රියදුරු බලපත්‍ර ළඟ තබා ගැනීම සහ සකස් කිරීම සම්බන්ධයෙන් වව්නියාව සහ කහටගස්දිගිලිය ප්‍රදේශවලදි අත්අඩංගුවට ගත් සැකකරුවන් රැඳවුම් නියෝග මත වැඩිදුර විමර්ශන පවත්වාගෙන යාමට පොලිසියට අවසර ලැබී තිබේ.", "URL": "https://sinhala.adaderana.lk/news.php?nid=20600", "Category": null, "Parent URL": null}