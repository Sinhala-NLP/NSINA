{"Source": "Adaderana", "Timestamp": "March 14, 2011 09:23 am", "Headline": "බදු අහෝසිය නිසා ආදාය‍ම් දෙපාර්තමේන්තු නිලධාරීන් අමාරුවේ", "News Content": "තොග සහ සිල්ලර වෙළඳාම මත අයකරමින් තිබු ව්‍යාපාර පිරිවැටුම් බද්ද අහෝසි කිරීම හේතුවෙන් පළාත් ආදාය‍ම් දෙපාර්තමේන්තු නිලධාරීන් 95%ක් පමණ දුෂ්කරතාවට පත්ව ඇති බව වාර්තා වේ. මේ වසරේ අය වැය තුළින් අදාළ බද්ද ජාතිය ගොඩනැගීමේ බද්ධ යටතට පත්කර ඇති බව සමස්ත ලංකා පළාත් ආදායමේ සේවා එකමුතුව පවසයි. අදාළ තීරණය හේතුවෙන් තම රැකියා අහිමි වීමේ අවදානමක් මතුව ඇති බව එම සේවකයින් පෙන්වා දෙයි. එසේම අදාළ බදු පරිපාලනය සිදුකළ පළාත් ආදායම් නිලධාරීන් දේශීය ආදායම් දෙපාර්තමේන්තුවට අන්තර්ග්‍රහණය කළ යුතු බවට ද ඔවුන් ඉල්ලීමක් කරයි. මේ අතර දේශීය ආදායම් සේවාවේ බදු නිලධාරීන්, තක්සේරුකරුවන් සහ නියෝජ්‍ය කොමසාරිස්වරුන් අද(14) වෘත්තීය ක්‍රියාමාර්ගයකට යොමුවීමට තිරණය කර තිබේ. පළාත් ආදායම් කාර්යය මණ්ඩල‍ය දේශීය ආදායම් සේවාවට අන්තර්ග්‍රහණය කිරීමට විරෝධය පළ කිරීම ඇතුළු කරුණු කිහිපයක් මුල් කරගනිමින් මෙම වෘත්තීය ක්‍රියාමාර්ගය ගෙන ඇති බව සඳහන්ය.", "URL": "https://sinhala.adaderana.lk/news.php?nid=14828", "Category": null, "Parent URL": null}