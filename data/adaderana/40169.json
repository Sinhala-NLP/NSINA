{"Source": "Adaderana", "Timestamp": "January 7, 2014 04:18 pm", "Headline": "ජාතික රෝහලට ජගත් සහතිකයක්", "News Content": "කොළඹ ජාතික රෝහලේ කණ, නාසය හා උගුර පිළිබඳ ඒකකය අයි.එස්.ඕ. 9001, 2008 තත්ත්ව සහතිකයෙන් පිදුම් ලබා තිබේ. රෝගී සත්කාරක සේවාවන් සැපයීමේ දී එම ඒකකය විසින් ක්‍රියාත්මක කරන ගුණාත්මක කළමනාකරණ පද්ධතිය හේතුවෙන් මෙම තත්ත්ව සහතිකය හිමිව ඇති බව සෞඛ්‍ය අමාත්‍යාංශය සඳහන් කළේය. මේ අතර සාර්ක් කලාපීය රටවල කණ, නාසය හා උගුර පිළිබඳ විශේෂඥ වෛද්‍යවරුන්ගේ නව වන කොංග්‍රසය මගින් අද දිනයේ නිල වෙබ් අඩවියක් අන්තර්ජාලයට මුදාහැරීම ද සිදුකරනු ලැබීය. ශ්‍රී ලංකාවේ කණ, නාසය හා උගුර පිළිබඳ විශේෂඥ වෛද්‍යවරුන්ගේ සංගමය විසින් රෝග වළක්වා ගැනීම, නිශ්චය කිරීම, ප්‍රතිකාර මෙන්ම හිස සහ ගෙල ආශ්‍රිත රෝග සම්බන්ධයෙන් අධ්‍යාපනය ලබාදීම, සන්නිවේදන හා පර්යේෂණ පිළිබඳව ද ප්‍රවර්ධන වැඩසටහනක් පසුගියදා ක්‍රියාත්මක කළේය‍. කණ, නාසය හා උගුර පිළිබඳ නව වන සාර්ක් සම්මේලනය ලබන 09 වැනිදා කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පැවැත්වීමට නියමිතය.", "URL": "https://sinhala.adaderana.lk/news.php?nid=40169", "Category": null, "Parent URL": null}