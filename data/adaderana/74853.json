{"Source": "Adaderana", "Timestamp": "July 4, 2017 11:58 am", "Headline": "අනතුරු 3යි-මරණ 3යි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් තිදෙනෙකු මියගොස් තිබේ.මිරිහාන, කැබිතිගොල්ලෑව සහ කුලියාපිටිය යන ප්‍රදේශවලින් මෙම අනතුරු වාර්තා වන බව පොලීසිය සඳහන් කළේය.ඇඹුල්දෙණිය මාදිවෙල මාර්ගයේ මිරිහාන ප්‍රදේශයේදී ධාවනය වෙමින් තිබූ බස් රථයකින් ඇඳ වැටීමෙන් පුද්ගලයෙකු මියගොස් තිබේ.අදාළ පුද්ගලයා බස් රථයේ ඉදිරිපස දොරෙහි පාපුවරුවේ ගමන් කරමින් සිටියදී ඉන් ඇඳ වැටී ඇති බව පොලීසිය සඳහන් කළේය.අනතුරින් බරපතල තුවාල ලැබූ ඔහු ජයවර්ධනපුර රෝහලට ඇතුළත් කිරීමේදී මියගොස් තිබේ.මේ අතර කැබිතිගොල්ලෑව පදවිය මාර්ගයේ කහටගොල්ලෑව ප්‍රදේශයේදී නවතා තිබූ ලොරි රථයක පිටුපස යතුරුපැදියක් ගැටී අනතුරක් සිදුව තිබේ. අනතුරින් බරපතල තුවාල ලැබූ පැදිකරු සහ පසු පැදිකරු පදවිය රෝහලට ඇතුළත් කිරීමෙන් අනතුරුව පැදිකරු මියගොස් ඇති බව පොලීසිය සඳහන් කළේය.මියගොස් ඇත්තේ කැබිතිගොල්ලෑව ප්‍රදේශයේ පදිංචිව සිටි 32 හැවිරිදි අයෙකි.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන තිබේ.කුලියාපිටිය ප්‍රදේශයේදී ද ලොරි රථයක් සහ යතුරු පැදියක් එකිනෙක ගැටීමෙන් සිදුවූ අනතුරින් යතුරුපැදිකරු මියගොස් තිබේ.මියගොස් ඇත්තේ ගල්පොල, ඉලුක්හේන ප්‍රදේශයේ පදිංචිව සිටි 19 හැවිරිදි තරුණයෙකු වන අතර අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=74853", "Category": null, "Parent URL": null}