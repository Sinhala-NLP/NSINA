{"Source": "Adaderana", "Timestamp": "June 21, 2018 05:06 pm", "Headline": "විමල්ගේ ප්‍රාර්ථනාව යළි එල්.ටී.ටී.ඊ සංවිධානය ඇති කිරීමයි", "News Content": "යුද්ධයෙන් මියගිය පුද්ගලයින් සඳහා වන්දි ලබා දීම සඳහා වන යෝජනාව සම්බද්ධයෙන් විමල් වීරවංශ මන්ත්‍රීවරයා සිදුකරන චෝදනා අසත්‍ය බව එක්සත් ජාතික පක්ෂ පාර්ලිමේන්තු මන්ත්‍රී මුජුබර් රහුමාන් මහතා පවසයි. මන්ත්‍රීවරයා මේ බව සඳහන් කළේ සිරිකොත පක්ෂ මූලස්ථානයේ අද(21) පැවැති මාධ්‍ය හමුවකට එක්වෙමින්. ස්වාමිනාදන් මහතා විසින් ඉදිරිපත් කළ කැබිනට් සංදේශය ප්‍රතික්ශේප නොවුණ බවත් එය1986 ඉදිරිපත් වු චක්‍රලේඛනයක් වන අතර එය සංශෝධනය කර වන්දි ගෙවන ක්‍රමවේදය තවත් වර්ධනය කිරීම එහි අරමුණ බව ද මන්ත්‍රීවරයා මෙහිදී සඳහන් කළේය. කෙසේ නමුත් විමල් වීරවංශ යනු බොරු කීමට දක්ෂයෙක් බවත් ඔහුගේ අවශ්‍යතාවය වන්නේ රට තුළ නැවතත් බෙදීමක් ඇති කර දකුණේ ජනතාවට යුද ඇන්ඳ වීම බවත් පැවසු මන්ත්‍රීවරයා විමල් වීරවංශ මහතා පුනුරුත්තාපනය වී සැප විඳිමින් සිටින බවද පැවසීය. කෙසේ වෙතත් ඔහුගේ ප්‍රාර්ථනය එල්.ටී.ටී.ඊ සංවිධානය නැවත ඇති කිරීම වන බවද වැඩිදුරටත් සඳහන් කළ මුජුබර් රහුමාන් මහතා කෙසේ වෙතත් උතුර දකුණ කියා බෙදීමක් ඇති කිරීම විමල් වීරවංශගේ උවමනාව වුවත් එය පුදුම සහගත බව ද මන්ත්‍රීවරයා මෙහිදී පැවසීය. කෙසේ වෙතත් 2015 දී මෙම ආණ්ඩුවට තිබූ ජනතා ප්‍රසාදය මේ වන විට මදක් අඩුවී ඇති බව පිළිගන්නා කරුණක් බවත් ඉදිරියේ දී එම වැරදි නිවැරදි කර ගනිමින් ඉදිරියට යෑම සිය බලාපොරොත්තුව වන බවත් ඔහු කියා සිටියේය.", "URL": "https://sinhala.adaderana.lk/news.php?nid=91273", "Category": null, "Parent URL": null}