{"Source": "Adaderana", "Timestamp": "October 1, 2017 02:31 pm", "Headline": "ළමයින්ගේ ආරක්ෂාවට ක්‍රියාකාරී සැළැස්මක්", "News Content": "ජාතික ළමා ආරක්ෂක අධිකාරිය සහ ළමා හා කාන්තා කාර්යංශය සමඟ එක්ව ළමයින්ගේ ආරක්ෂාව වෙනුවෙන් ජාතික ක්‍රියාකාරී සැළැස්මක් සැළසුම් කර ඇති බව පොලිස් මූලස්ථානය පවසයි.නිවේදනයක් නිකුත් කරමින් පොලිස් මූලස්ථානය පෙන්වා දෙන්නේ ළමුන්ට ආරක්ෂාව සැපයීම සඳහා ශ්‍රී ලංකා පොලීසිය ඇප කැප වී රාජකාරී කටයුතු සිදුකරන අතර ඔවුන්ගේ ආරක්ෂාව වෙනුවෙන් පෙනී සිටීම සෑම පොලිස් නිලධාරියෙකුගේම වගකීම බවයි.ඒ අනුව කාණ්ඩ තුනක් යටතේ ළමා ආරක්ෂාව වෙනුවෙන් මෙම ජාතික ක්‍රියාකාරී සැළැස්ම ක්‍රියාත්මක කිරීමට නියමිතය.අනාරක්ෂිත තත්ත්වයන් මත සිටින නීතියේ ආරක්ෂාව හා රැකවරණය අවශ්‍ය කරන ළමුන් හඳුනාගෙන ඔවුන් ආරක්ෂිත තත්ත්වයට පත්කිරීම, වින්දිතභාවයට පත්වූ එනම් අපරාධ ගොදුරු බවට පත්වූ ළමුන් සම්බන්ධව දැනට ඇති දත්ත මත පසුවිපරම් සිදුකරමින් එම ළමුන්ගේ වත්මන් තත්ත්වය සොයාබැලීම සහ යම් යම් වැරදි සම්බන්ධයෙන් අධිකරණය හමුවේ වැරදිකරුවන් වූ හෝ අත්අඩංගුවට පත්වූ ළමුන් පිළිබඳව සොයාබැලීම ඊට අයත් වන බව සඳහන්ය.එම කාණ්ඩ 3 යටතට ගැනෙන ළමුන් සම්බන්ධයෙන් වයස අවුරුදු 18 ඉක්මවන තුරු පසුවිපරම් සිදුකරමින් ඔවුන් වඩාත් ආරක්ෂිත තත්ත්වයකට ගෙන ඒම මෙම ජාතික සැළැස්ම හරහා සිදුකිරීමට නියමිත බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=78219", "Category": null, "Parent URL": null}