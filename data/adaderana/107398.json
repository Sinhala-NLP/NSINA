{"Source": "Adaderana", "Timestamp": "April 4, 2019 07:15 pm", "Headline": "පාවෙන බලාගාරවලින් විදුලි අවශ්‍යතාවය සපුරා ගැනීමේ යෝජනාවක් ගැන බටගොඩ කියයි", "News Content": "පාවෙන බලාගාරවලින් මෙරට විදුලි අවශ්‍යතාවය සපුරා ගැනීමේ යෝජනාවක් ලබන සතියේ කැබිනට් අනුමැතිය සඳහා ඉදිරිපත් කරන බව විදුලිබල අමාත්‍යාංශයේ ලේකම් සුරේන් බටගොඩ මහතා පවසා සිටියි. ඩුබායි සහ තුර්කි සමාගම් දෙකක පාවෙන බලාගාරවලින් මෙරට විදුලි අවශ්‍යතාවය සපුරාලීමට දැනටමත් යෝජනා ඉදිරිපත් වී ඇත. වියළි කාලගුණික තත්ත්වයත් සමග දෛනිකව ජාතික විදුලි බල පද්ධතියට අහිමිවී ගොස් ඇති මෙගාවොට් 250ක් පමණ පියවා ගැනීම සඳහා විකල්ප යෝජනය ඉදිරිපත් කරන ලෙසට විදුලි බල අමාත්‍යාංශය පසුගියදා දැන්වීම් පළකර තිබුණි. විදුලිබල අමාත්‍යාංශයේ ලේකම් සුරේන් බටගොඩ මහතා අද දෙරණට ප්‍රකාශ කළේ, ඩුබායි සහ තුර්කි සමාගම් දෙකක් පාවෙන බලාගාරවලින් මෙරට විදුලි අවශ්‍යතාවය සපුරාලීමට යෝජනා ඉදිරිපත් කර ඇති බවය. ඒ අනුව අදාළ සමාගම්වලින් විදුලිය මිලදී ගැනීමට අනුමැතිය ලබාගැනීම සඳහා ලබන සතියේදී කැබිනට් පත්‍රිකාවක් ඉදිරිපත් කිරීමට නියමිත බව බටගොඩ මහතා පවසා සිටියි. ඔහු වැඩිදුරටත් සඳහන් කළේ, කැබිනට් අනුමැතිය හිමිවුවහොත්, පාවෙන බලාගාර දික්ඕවිට ප්‍රෙද්ශයේ ස්ථාපිත කර ජාතික විදුලි පද්ධතියට සම්ප්‍රේශනය කරන බවය.", "URL": "https://sinhala.adaderana.lk/news.php?nid=107398", "Category": null, "Parent URL": null}