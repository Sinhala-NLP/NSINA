{"Source": "Adaderana", "Timestamp": "August 9, 2017 05:29 pm", "Headline": "  ශ්‍රී ලංකාවේ ප්‍රජාතන්ත්‍රවාදී ව්‍යුහය ශක්තිමත් වෙලා-තුර්කි හිටපු අගමැති ", "News Content": "ජනාධිපති මෛත්‍රීපාල සිරිසේන මහතාගේ නායකත්වය යටතේ මෙරට ප්‍රජාතන්ත්‍රවාදී ව්‍යුහය ශක්තිමත් වී ඇති බව තුර්කි ජනරජයේ හිටපු අග්‍රමාත්‍ය මහාචාර්ය අහමට් ඩවුටෝග්ලු මහතා පවසයි.මේ වන විට මෙරට වාර්ගික හා ආගමික සහජීවනය ආදර්ශමත් දේශයක් බවට පත්ව ඇති බව ඔහු පවසයි.දිවයිනට පැමිණ සිටින තුර්කි හිටපු අග්‍රමාත්‍යවරයා අද පෙරවරුවේ ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා මුණගැසී සාකච්ඡා කළේය.එහිදී තුර්කි හිටපු අග්‍රමාත්‍යවරයා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.ත්‍රස්තවාදය මෙන්ම වාර්ගික හා ආගමික අසහනය පිරි ලෝකයේ සංහිඳියාව පිළිබඳ වැදගත් ආදර්ශයක් ශ්‍රී ලංකාව ලෝකයට ලබා දී ඇති බවද හිටපු අග්‍රමාත්‍යවරයා මෙහිදී පවසා තිබේ.එමෙන්ම මෙරට නූතන සාර්ථක විදේශ ප්‍රතිපත්තිය පිළිබඳවද තුර්කි අග්‍රමාත්‍යවරයාගේ පැහැදීමට ලක් වූ බව ජනාධිපති මාධ්‍ය අංශය සඳහන් කළේය.මේ අතර තුර්කි රජය ජාත්‍යන්තර තලයේදී ශ්‍රී ලංකාවට ලබාදෙන සහය පිළිබඳ මෙහිදී සිය ස්තූතිය පළ කළ ජනාධිපතිවරයා දෙරට අතර සහයෝගීතාව, ආයෝජන, වෙළෙඳ, කෘෂිකර්ම හා සංචාරක සේවා යන ක්ෂේත්‍රවලින් තවදුරටත් ශක්තිමත් කර ගැනීම ශ්‍රී ලංකාවේ අරමුණ බවද සඳහන් කළේය.", "URL": "https://sinhala.adaderana.lk/news.php?nid=76139", "Category": null, "Parent URL": null}