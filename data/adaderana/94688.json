{"Source": "Adaderana", "Timestamp": "August 19, 2018 07:13 pm", "Headline": "හොටලයකට පහර දීම සම්බධයෙන් ඇති චෝදනා රංගේ බණ්ඩාර ප්‍රතික්ෂේප කරයි", "News Content": "ආණමඩුව - ආඬිගම ප්‍රදේශයේ පවත්වා ගෙන යන හෝටලයකට ඊයේ (19)රාත්‍රීයේ කඩා වැදුණු පිරිසක් එම හෝටලයේ දේපළ වලට පහරදී දැඩි අලාභ හානි සිදුකර තිබුණි. එලෙස පහරදීමට පැමිණි පුද්ගලයින් රාජ්‍ය අමාත්‍ය පාලිත රංගේ බණ්ඩාර මහතා සමඟ ඔවුන්ගේ ඇති සම්බන්ධය එහිදී තමන්ට ප්‍රකාශ කළ බව හෝටලයේ හිමිකරු පවසා ඇත. ආණමඩුව - ආඬිගම ප්‍රදේශයේ පවත්වා ගෙන යන හෝටලයකට ඊයේ රාත්‍රී 10ට පමණ යතුරු පැදියකින් කඩු සහ පොලු සහිතව පැමිණි සිව්දෙනෙකුගෙන් සමන්විත කණ්ඩායමක් අදාළ හෝටලයේ දේපළ වලට පහරදෙන ආකාරය සීසීටීවී කැමරාවල මෙලෙස සටහන්ව තිබේ. පහරදීමට පැමිණි පුද්ගලයින්ගෙන් අයෙක් රාත්‍රී 9.40 ට පමණ මෙම හෝටලයට පැමිණි බවත් ඔහුගෙන් අය වීමට ඇති මුදලක් සම්බන්ධයෙන් විමසූ විට ඔහු උරණ වූ බවත් හෝටල් හිමිකරු පවසයි. ප්‍රහාරයෙන් හෝටලයේ දේපළ වලට දැඩි අලාභහානි සිදුව ඇති අතර ප්‍රහාරයට පැමිණි කණ්ඩායමේ නායකයා ප්‍රදේශයේ නීතිවිරෝධී මත්පැන් ජාවාරමේ නිරත වන්නෙකු බව හෝටල් හිමිකරු පවසයි. කෙසේවෙතත් එල්ල වන චෝදනාව රාජ්‍ය අමාත්‍ය පාලිත රංගේ බණ්ඩාර මහතා ප්‍රතික්ෂේප කරයි. මේ අතර සිද්ධියට සම්බන්ධ සැකකරුවන් සිව්දෙනාම මේවන විට හඳුනාගෙන ඇති අතර ඔවුන් අත්අඩංගුවට ගැනීම සඳහා පියවර ගනිමින් සිටින බව අද දෙරණ කළ විමසීමකදී ආනමඩුව පොලිසියේ ස්ථානාධිපතිවරයා පැවසුවේය", "URL": "https://sinhala.adaderana.lk/news.php?nid=94688", "Category": null, "Parent URL": null}