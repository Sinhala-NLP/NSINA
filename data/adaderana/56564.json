{"Source": "Adaderana", "Timestamp": "January 23, 2016 09:12 am", "Headline": " වකුගඩු රෝගය නිවාරණයට නෙදර්ලන්තය  සහයවෙයි", "News Content": "ශ්‍රි ලංකාවේ වකුගඩු රෝග නිවාරණය සඳහා සහය දීමට නෙදර්ලන්තය එකඟතාව පළ කර තිබේ.නෙදර්ලන්ත අග්‍රාමාත්‍ය මාර්ක් රුට මහතා අග්‍රාමාත්‍ය රනිල් වික්‍රමසිංහ මහතා හමුවූ අවස්ථාවේදී මෙම එකඟතාව පළ කල බව අග්‍රාමාත්‍ය කාර්යාලය පැවසුවේය.ස්විට්සර්ලන්තයේ දාවෝස් නුවරදී මෙම හමුව සිදුව ඇති බව සඳහන්ය.ශ්‍රී ලංකාවේ ජල කලමනාකරණය සහ වකුගඩු රෝග නිවාරණ කාර්යයේදී ශ්‍රී ලංකාවට නිපුණත්වය සහ විශේෂඥ දැනුම ලබාදීමට නෙදර්ලන්ත අග්‍රාමාත්‍යවරයා එහිදී එකඟතාව පළ කර තිබේ.කෘෂිකර්මය නවීකරණය කොට වැඩි නිෂ්පාදන ඵළදායීතාවයක් ඇතිකිරීම ශ්‍රී ලංකාවේ අරමුණ බවයි අග්‍රාමාත්‍ය රනිල් වික්‍රමසිංහ මහතා නෙදර්ලන්ත අග්‍රාමාත්‍යවරයාට පෙන්වා දී ඇත.එම ඉලක්ක සපුරාගැනීමට ලෝකයේ දෙවන විශාලතම කෘෂි අපනයන රාජ්‍යය වන නෙදර්ලන්තයට අවශ්‍ය සහයෝගය ලබාදිය හැකි බව එරට අග්‍රාමාත්‍ය මාර්ක් රුට මහතා අග්‍රාමාත්‍ය රනිල් වික්‍රමසිංහ මහතාට පැවසූ බව අග්‍රාමාත්‍ය කාර්යාලය පැවසුවේය.", "URL": "https://sinhala.adaderana.lk/news.php?nid=56564", "Category": null, "Parent URL": null}