{"Source": "Adaderana", "Timestamp": "March 8, 2019 05:24 pm", "Headline": "දරු සෙනෙහස වෙනුවෙන් ජීවිතයම කැප කළ අසරණ වියපත් මව", "News Content": "සිය වයෝවෘද භාවයද නොතකා, දහසකුත් එකක් දුෂ්කරතා මධ්‍යයේ තම ආබාධිත දියණියන් දෙදෙනා රැකබලාගන්නා මවක් පිළිබඳව ජාත්‍යන්තර කාන්තා දිනය සමරණ අද(08) දිනයේදී බණ්ඩාරවෙල ප්‍රදේශයෙන් වාර්තාවුණි. ඒ හාලිඇල කන්දෙගෙදර ප්‍රදේශයේ පදිංචි බණ්ඩාර මැණිකා මාතාව ගැනයි. උපතින්ම දෑස් නොපෙනෙන දියණියන් තිදෙනෙකුගේ මවක් වු ඇය මේ වන විට 87 හැවිරිදි වියේ පසුවෙයි. සිය සැමියා මිය යාමත් සමඟ නිවසේ සියලු බර ඇගේ කරමතට වැටෙද්දී ඇගේ වැඩිමල් දියණියද අකාලයේ මියයන්නේ ඇය තවත් අසරණ භාවයට පත් කරමින්ය. තේ දළු නෙළීමෙන් ලැබෙන සුළු මුදලකින් සිය ජීවනෝපාය සරිකරගන්නා ඇය දෑස් නොපෙනෙන තම දියණියන් දෙදෙනා රැක බලාගන්නේ මහත් සෙනෙහසකින් යුක්තවයි. නමුත් ඇගේ වයෝවෘධ භාවය හා ආර්ථික දුෂ්කරතා හේතුවෙන් ඇය මේවන විට මහත්සේ පීඩාවට පත්ව සිටිනවා. ජීවත්වීම සදහා මහත් වෙහෙසත් දරන මෙම පවුලට සමෘද්ධි දීමනාව ලෙස රුපියල් 2000 මුදලක් සහ වැඩිහිටි දීමනාව ලෙස ලැබෙන රුපියල් 2000ක මුදල ප්‍රමාණවත් වන්නේ නැති තරම්ය. මොවුන් ජීවත් වන කුඩා නිවසද දැඩිලෙස අබලන්ව පවතින අතර යම් කිසිවෙක්ගේ උපකාරයක් ඔවුන් වෙත හිමිවන්නේ නම් එය අද දින සැමරෙන ජාත්‍යන්තර කාන්තා දිනයට සැබෑ අරුතක් එක්කරුනු ඇත.", "URL": "https://sinhala.adaderana.lk/news.php?nid=105728", "Category": null, "Parent URL": null}