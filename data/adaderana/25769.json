{"Source": "Adaderana", "Timestamp": "July 14, 2012 09:10 am", "Headline": "සරසවි ගැටලු ගැන සෙවීමට ජනාධිපති පරීක්ෂණ කොමිසමක්", "News Content": "විශ්ව විද්‍යාල පද්ධතියේ ඇති සියලු ගැටලු පිළිබඳව සොයාබලා නිර්දේශ ඉදිරිපත් කිරීම සඳහා ජනාධිපති පරීක්ෂණ කොමිසමක් පත්කිරීමට තීරණය කර තිබේ. ජනාධිපති මහින්ද රාජපක්ෂ මහතාගේ අනුමැතිය සහිතව ජනාධිපති ලේකම් ලලිත් වීරතුංග මහතා විසින් එම කොමිසම පත්කිරීමට නියමිත බව ජනාධිපති මාධ්‍ය අංශය සඳහන් කරයි. විශ්ව විද්‍යාල ආචාර්යවරුන් සමග පසුගියදා පැවති සාකච්ඡාවේ දී මේ පිළිබඳව අවධානය යොමු වී ඇති බව සඳහන්ය. විශ්ව විද්‍යාල ආචාර්යවරුන්ගේ වැටුප් ප්‍රශ්නයට අමතරව විශ්ව විද්‍යාල පද්ධතියේ දැනට පවතින ගැටලු පිළිබඳව දීර්ඝ වශයෙන් සොයාබැලීම මෙම කොමි‍සමේ අරමුණ වී ඇත. මේ අතර පසුගිය උසස් පෙළ ප්‍රතිඵල සම්බන්ධව ශ්‍රේෂ්ඨාධිකරණ තීන්දුව මෙතෙක් ක්‍රියාත්මක නොකිරීමට එරෙහිව ලංකා ගුරු සංගමය ශ්‍රේෂ්ඨාධිකරණයට මෝසමක් ඉදිරිපත් කරනු ලැබීය. ඊයේ දහවල් අදාළ මෝසම ගොනු කළ බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා සඳහන් කළේය. උසස් පෙළ ප්‍රතිඵල සම්බන්ධයෙන් ශ්‍රේෂ්ඨාධිකරණය ලබාදුන් තීන්දුවට සති 3 ට ආසන්න කාලයක් ගතවී ඇතත් අධ්‍යාපන බලධාරීන් එම තීන්දුව ක්‍රියාත්මක කිරීමට මෙතෙක් කටයුතු කර නොමැති බව ජෝශප් ස්ටාලින් මහතා පවසයි.", "URL": "https://sinhala.adaderana.lk/news.php?nid=25769", "Category": null, "Parent URL": null}