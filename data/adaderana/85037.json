{"Source": "Adaderana", "Timestamp": "March 1, 2018 08:10 pm", "Headline": "වැස්ස නිසා පීඩාවට පත්වෙලා ඉන්න අනුරාධපුරයේ බඩඉරිගු ගොවීන් ", "News Content": "බහුල වශයෙන් බඩඉරිගු වගා කරන අනුරාධපුර ප්‍රෙද්ශයේ ගොවීන් මේ දිනවල තම අස්වැන්න නෙළමින් සිටින අතර දැඩි පරිශ්‍රමයක් යොදා වගා කළ සිය බඩඉරිගු වගාවේ අස්වැන්න මේ දිනවල ඇදහැළෙන වර්ෂාවත් සමඟ විනාශ වීම හේතුවෙන් තමන් දැඩි ලෙස පීඩාවට පත්ව ඇති බව ගොවීන් පැවසීය. අනුරාධපුර ,හොරොව්පතාන, ගලෙන්බිදුණුවැව ,මැදවච්චිය, කැබිතිගොල්ලෑව, කහටගස්දිගිලිය යන ප්‍රෙද්ශවල ගොවිතැනින් ජීවත් වන ජනතාව ප්‍රධාන වශයෙන් වී සහ බඩඉරිගු වගා කරයි. ප්‍රෙද්ශයේ බහුලව බඩ ඉරිගු වගාවන් සිදු කළද පසුගිය වසර දෙකක පමණ කාලයක සිට බලපෑ නියං තත්වය හේතුවෙන් තම වගාවන් සාර්ථකව සිදු කරගැනීමට ගොවීන්ට නොහැකි විය. බඩඉරිගු වගාවේ අස්වැන්න නෙළන මෙම කාලසීමාවේදී ප්‍රෙද්ශයට වර්ෂාව ලැබීම හේතුවෙන් දැඩි පරිශ්‍රමයකින් වගා කළ බඩඉරිගු අස්වැන්නට හානි සිදුව තිබේ. වැසි රහිත කාළගුණික තත්වය ,වන අලි ගැටලුව ආදී විවිධ දුෂ්කරතා මධ්‍යයේ වගා කළ තම වගාවන් වල අස්වැන්න හෝ නිසි පරිදි ලබා ගැනීමට නොහැකි වීම හේතුවෙන් අනුරාධපුර ප්‍රෙද්ශයේ බඩඉරිගු වගා කළ ගොවීන් දැඩි පීඩාවට පත්ව ඇත. බඩඉරිගු වගා කළ ගොවීන් පවසන්නේ නෙලාගත් අස්වැන්න වියලා ගැනීමට හෝ ගබඩා කරගැනීමට නොහැකි වීම හේතුවෙන් නෙලූ අස්වැන්නෙන්ද නිසි ආදායමක් ලබා ගැනීමට නොහැකි තත්වයකට පත්ව ඇති බවය.", "URL": "https://sinhala.adaderana.lk/news.php?nid=85037", "Category": null, "Parent URL": null}