{"Source": "Adaderana", "Timestamp": "March 16, 2018 03:11 pm", "Headline": "රනිල් එළවන විශ්වාසභංගයට ඒකාබද්ධයෙන් අත්සන් ", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වවාසභංගය යෝජනාව සඳහා අද(16) ඒකාබද්ධයේ පාර්ලිමේන්තු මන්ත්‍රීවරුන් විසින් අත්සන් තබා තිබේ. එහිදී මුලික කරුණු 14 ක් පදනම් කර ගෙන අග්‍රාමාත්‍යවරයාට එරෙහිව මෙම විශ්වාසභංගය ගෙනවිත් ඇත. ඒ තුළින් තව දුරටත් රනිල් වික්‍රමසිංහ මහතාට තව දුරටත් අග්‍රාමාත්‍යවරයා ලෙස ද කැබිනට් අමාත්‍යවරයෙකු ලෙස ද කටයුතු කිරීමේ හැකියාව පිළිබඳ මෙන්ම එතුමා අගමැතිධූරය දරණ ආණ්ඩුවට කටයුතු කිරීමේ හැකියාව පිළිබඳව ද විශ්වාසයක් නොපවතින බවට ද මෙම විශ්වාසභංගයෙන් ඉදිරිපත් සනාථ වෙනු ඇත. මෙහි මුලික කරුණු 12 ක් බැඳුම්කර සිදුවීමට අදාළව ගොණු කර ඇති අතර එහි අවසන් කරුණු 2 ක ලෙස ශ්‍රී ලංකාව තුළ දැවැන්ත ආර්ථික අර්බුදයක් නිර්මාණය කිරීම හා නීතිය හා සාමය පිළිබඳ අමාත්‍යධූරය දරමින් මහනුවර දිස්ත්‍රික්කය තුළ ඇති වුණ නොසනසුන්කාරී තත්ත්වය හමුවේ සිංහල, දෙමළ හා මුස්ලිම් ජනතාවට ආරක්ෂාව සැලසීමට ක්ෂීණක පියවර ගැනීමට අසමත් වීමෙන් ජීවිත සහ දේපල හානි සිදු වීමෙන් ජාතික සමඟියට බරපතළ ලෙස හානි කර, ජාත්‍යන්තර ප්‍රජාව තුළ ශ්‍රී ලංකාවේ ප්‍රතිරූපය කැලැල් කිරීම යන කරුණු මත පදනම් ව අගමැතිවරයාගේ විශ්වාසය පළුදු වු බව ඒකාබද්ධ විපක්ෂය පෙන්වා දෙයි. මෙම විශ්වාසභංගය සඳහා දිනේෂ් ගුණවර්ධන, වාසුදේව නානායක්කාර, චමල් රාජපක්ෂ, විමල් වීරවංශ, උදය ගම්මන්පිල, ඩලස් අලහප්පෙරුම, මහින්ද යාපා අබේවර්ධන, සාලින්ද දිසානායක, රංජිත් සොයිසා, මහින්දානන්ද අලුත්ගමගේ, ජානක වක්කුඹුර, තාරක බාලසූරිය, ඉන්දික අනුරුද්ධ, විමලවීර දිසානායක, බන්දුල ගුණවර්ධන, නිරෝෂන් ප්‍රේමරත්න, ඩී.වී.චානක, නාමල් රාජපක්ෂ, ප්‍රසන්න රණතුංග, රෝහිත අබේගුණවර්ධන, සිසිර ජයකොඩි, පියල් නිශාන්ත ද සිල්වා හා ප්‍රේමලාල් ජයසේකර යන පාර්ලිමේන්තු මන්ත්‍රී විසින් අත්සන් යොදා තිබේ.", "URL": "https://sinhala.adaderana.lk/news.php?nid=85810", "Category": null, "Parent URL": null}