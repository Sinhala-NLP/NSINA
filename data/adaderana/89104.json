{"Source": "Adaderana", "Timestamp": "May 14, 2018 10:45 pm", "Headline": " බහුදින-එක්දින යාත්‍රාවලට ඉන්ධන සහනාධාරය දෙන්න කැබිනට් මණ්ඩල පත්‍රිකාවක් ඉදිරිපත් කරනවා", "News Content": "බහුදින සහ එක්දින ධීවර යාත්‍රා සඳහාද ඉන්ධන සහනාධාරය ලබාදීමට හෙට(15) දිනයේ කැබිනට් මණ්ඩල පත්‍රිකාවක් ඉදිරිපත් කරන බව ධීවර හා ජලජ සම්පත් සංවර්ධන අමාත්‍ය විජිත් විජයමුණි සොයිසා මහතා පවසයි. ඒ අනුව එළැඹෙන 18 වනදා සිට එම ඉන්ධන සහනාධාරය ක්‍රියාත්මක කිරීමට අපේක්ෂා කරන බව අමාත්‍යවරයා අද(14) පැවති මාධ්‍ය හමුවකදී සඳහන් කළේ. මේ අතර ඛනිජ තෙල් සම්පත් සංවර්ධන අමාත්‍යංශය අද නිවේදනයක් නිකුත් කරමින් සඳහන් කළේ ඊයේ රජය නිවේදනය කළ පරිදි භූමිතෙල් සහනාධාරය හිමි ප්‍රතිලාභීන්ගේ ගිනුම්වලට අදාළ සහනාධාර මුදල් කෙලින්ම බැර කිරීමට වැඩපිළිවෙළක් සම්පාදනය කරමින් පවතින බවයි. මේ අතර ඉන්ධන මිල ඉහළ දැමීමට පසුගියදා කැබිනට් මණ්ඩලය ගත් තීරණයෙන් පසු දිවයිනේ ප්‍රදේශ කිහිපයකම ධීවරයන් ඊට එරෙහිව උද්ඝෝෂණවල නිරත වුණි. ඒ භූමිතෙල් පැවති මිලටම ලබා දෙන ලෙස රජයට බලකරමිනි. ඒ අනුව මීගමුව සුළුපන්න ධීවරයින් අද මුහුදුයාමෙන්ද වැළකී සිටියේය. ධීවරයින් මුහුදු නොයෑම නිසා මීගමුව මත්ස්‍ය වෙළෙඳසැලද වසා දමා තිබුණි. මේ අතර හලාවත ඇතුළු වෙරළ තීරයේ ගම්මාන රැසක ධීවරයින්ද අද මුහුදුයාමෙන් වැළකී කළු කොඩි ඔසවා සිය විරෝධය පළ කළේය. ඒ හේතුවෙන් හලාවත ප්‍රධාන මත්ස්‍ය වෙළඳසැල ඇතුළු මත්ස්‍ය වෙළඳසැල් කිහිපයක් වසා දමා තිබූණි.", "URL": "https://sinhala.adaderana.lk/news.php?nid=89104", "Category": null, "Parent URL": null}