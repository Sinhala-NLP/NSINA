{"Source": "Adaderana", "Timestamp": "April 23, 2015 02:00 pm", "Headline": "සිංහ පැටවුන් තිදෙනාට බලු කිරි! ", "News Content": "දෙහිවල ‍ජාතික සත්වෝද්‍යානයේ සකීනා (Sakina)සිංහදෙන විසින් ඊයේ (22) උදෑසන පැටවුන් තිදෙනකු බිහි කළද එකී මව් ධේනුව පැටවුන්ට කිරිදීම ප්‍රතික්ෂේප කිරීම නිසා එම පැටවුන් තිදෙනාට කිරිදීම ගල්කිස්ස ප්‍රදේශයේ බැල්ලියක විසින් සිදු කරන බව දෙහිවල ජාතික සත්වෝද්‍යානයේ නියෝජ්‍ය අධ්‍යක්ෂ අනෝමා ප්‍රියදර්ශනී මහත්මිය පවසයි. ඒ අනුව මේ වන විට එක් පැටවෙකු එම බැල්ලගෙන් කිරි ලබාදීම සඳහා රැගෙන ගොස් ඇති බවත්, ඉතිරි පැටවුන් දෙදෙනා ද එම බැල්ල වෙත ගෙන යාමට කටයුතු යොදා ඇති බවත්, නියෝජ්‍ය අධ්‍යක්ෂවරිය කියයි. 2013 වර්ෂයේ කොරියාවේ සෝල් ග්‍රෑන්ඩ් පාර්ක් (Seoul grand park zoo) සත්වෝද්‍යානයෙන් තෝර් (Thor) සිංහ පිරිමි සතා රැගෙන එනු ලැබූ අතර ජර්මනියේ තියර් පාර්ක් හේගන් බෙක් සත්වෝද්‍යානයෙන් (Tier park Hagenbeck zoo) සකීනා (sakina) නැමති සිංහ ධේනුව රැගෙන එනු ලැබ ඇති අතර ඔවුන්ට දාව මෙම සිංහ පැටවුන් තිදෙනා ඉපිද ඇත.", "URL": "https://sinhala.adaderana.lk/news.php?nid=50846", "Category": null, "Parent URL": null}