{"Source": "Adaderana", "Timestamp": "June 18, 2018 07:24 am", "Headline": "කිරිවෙහෙර විහාරාධිපතිට වෙඩි තැබීමේ සිද්ධිය-ප්‍රධාන සැකකරු ඇතුළු 3ක් රිමාන්ඩ්", "News Content": "කතරගම කිරිවෙහෙර විහාරාධිපති පූජ්‍ය කොබවක ධම්මින්ද හිමියන්ට වෙඩි තැබිමේ සිද්ධියේ ප්‍රධාන සැකකරු ඇතුළු සැකකරුවන් තිදෙනෙකු එළඹෙන 20 වනදා දක්වා රක්ෂිත බන්ධනාගාරගත කර තිබේ. සිද්ධිය සම්බන්ධයෙන් අත්අඩංගුවට ගත් තවත් සැකකරුවන් දෙදෙනෙකුගෙන් පොලීසිය ප්‍රකාශ සටහන් කරගනිමින් සිටින අතර ඔවුන් ද අද(18) දිනයේ තිස්සමහාරාම මහේස්ත්‍රාත් අධිකරණය වෙත ඉදිරිපත් කිරීමට නියමිතයි. ‍කතරගම කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමියන් සහ පූජ්‍ය දීදාපොළ සෝභිත හිමියන් ඉකුත් 12 වනදා රාත්‍රියේ වෙඩි ප්‍රහාරයකට ලක්වුණේ කිරිවෙහෙර චෛත්‍යය අබියසදීයී. සැකකරුවන් පලාගිය මෝටර් රථය කිරිවෙහෙර අසල ගම්මානයක තිබී සොයාගැනුණු අතර ප්‍රදේශයෙන් පලාගොස් සිටි සිද්ධියේ ප්‍රධාන සැකකරු වූ එම විහාරයේ මහසෙන් දේවාලයේ ප්‍රධාන කපුමහතා ලෙස කටයුතු කළ 40 හැවිරිදි අසේල බණ්ඩාර නමැත්තා සොයා පොලිස් මෙහෙයුම් ඇරඹුණි. එම ප්‍රධාන සැකකරු පෙරේදා රාත්‍රියේ සිය සහෝදරියගේ පැපිලියාන ප්‍රදේශයේ පිහිටි නිවසට පැමිණෙමින් සිටියදී තංගල්ල කොට්ඨාස අපරාධ විමර්ශන ඒකකයේ නිලධාරීන් විසින් අත්අඩංගුවට ගෙන තිබුණේ සිද්ධියට සම්බන්ධ තවත් සැකකරුවන් දෙදෙනෙකු ද සමඟයි. එම සැකකරුවන් දෙදෙනා කතරගම පදිංචි නුවන් කුමාර සහ ධනුෂ්ක කුමාර නමැති 24 හැවිරිදි නිවුන් සහෝදරයන් බවයි පොලීසිය සඳහන් කළේය. මේ අතර වෙඩි තැබීම සිදු කළ සැකකරුවන් වන 18 හැවිරිදි කවිෂ්ක දිල්ෂාන් සහ හෂාන් අනුරාධ යන අය ද ඊයේ(17) දහවල් අත්අඩංගුවට ගත් අතර ඔවුන් ද අද දිනයේ තිස්සමහාරාම මහේස්ත්‍රාත් අධිකරණය වෙත ඉදිරිපත් කිරීමට නියමිතයි. කතරගම කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමියන්ට වෙඩි තැබීම සඳහා මහසෙන් දේවාලයේ ප්‍රධාන කපුමහතා ලෙස කටයුතු කළ අසේල බණ්ඩාර නමැත්තා විසින් අදාළ සැකකරුවන් යොදා ගෙන ඇත්තේ රුපියල් ලක්ෂ 30 ක කොන්ත්‍රාත්තුවක් මත බව පොලිස් පරීක්ෂණවලින් අනාවරණ වී තිබේ.", "URL": "https://sinhala.adaderana.lk/news.php?nid=91036", "Category": null, "Parent URL": null}