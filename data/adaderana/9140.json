{"Source": "Adaderana", "Timestamp": "June 21, 2010 03:45 pm", "Headline": "තේ නිපැයුම 50% කින් කඩාවැටිලා -මහින්ද සමරසිංහ", "News Content": "මෙරට තේ නිෂ්පාදනය මේ වන විට 50% කින් පහත වැටී ඇතැයි වැවිලි කර්මාන්ත අමාත්‍ය මහින්ද සමරසිංහ මහතා පවසයි. එය ඉදිරියේ දී තව තවත් කඩා වැටීමේ අවදානමක් පවතින බව ඔහු පෙන්වා දෙයි. ගම්පොල ප්‍රාදේශීය ලේකම් කාර්යාලයේ පැවති කුඩා තේ වතු හිමියන් දැනුවත් කිරීමේ වැඩසටහනකට සහභාගී වෙමින් අමාත්‍යවරයා මේ අදහස් පළ කළේය. තේ කර්මාන්තය රැක ගැනීම සඳහා නව ප්‍රතිපත්ති මාලාවක් මෙන්ම නව නීතී රීතී මාලාවක් ද කඩිනමින් ගෙන ඒමට පියවර ගන්නා බව ඔහු ‍එහි දී වැඩිදුරටත් සඳහන් කළේය. මෙරට තේ වගා කරන භූමි ප්‍රදේශයෙන් 60% ක් පුරා තේ වගා කරන්නේ කුඩා තේ වතු හිමිකරුවන් බවත් ඔවුන් මෙරට තේ නිෂ්පාද‍නයෙන් 75% ක් සිදු කරන බවත් අමාත්‍යවරයා පවසයි. කෙසේ වෙතත් මෙම තේ වගාවෙන් 80% ක් පමණ වසර 60කට වඩා පැරණි බැවින් මේ වන විට එම නිෂ්පාදන වල ගුණාත්මක බව හා ප්‍රමිතිය පිළිබඳව ගැටලු රැසක් උද්ගතව ඇති බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=9140", "Category": null, "Parent URL": null}