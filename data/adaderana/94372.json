{"Source": "Adaderana", "Timestamp": "August 14, 2018 10:55 am", "Headline": "ලෝක ප්‍රවීනයින්ගේ ක්‍රීඩා තරගවලදී ලක් මව රනින් සැරසූ අත් ට්‍රැක්ටර් පදවන්නා", "News Content": "මෙරට මෙන්ම විදෙස් රටවල් වල පැවති ප්‍රවීනයින්ගේ මළල ක්‍රීඩා තරගවලට සහභාගි වී පදක්කම් රැසක් දිනා ඇතත් අත් ට්‍රැක්ටරයක් පදවා ජීවත් වන අපූරු ක්‍රීඩකයෙකු අපට හමු විය. නාත්තන්ඩිය - මරද ප්‍රදේශයේ ජීවත් වන ඔහු හැරිසන් ජයසූරිය වන අතර වයස අවුරුදු 61 ක් වන හෙතෙම දරුවන් තිදෙනෙකුගේ පියෙකි. දරුවන් තිදෙනාම විවාහ වී සිටින අතර,හැරිසන් මහතා මේ වන විට මුණුපුරු මිනිපිරයන් හත් (07) දෙනෙකුගේ සුරතල් බලමින් සිටී. මරද - හොරගොල්ල කනිටු විද්‍යාලයෙන් ප්‍රාථමික අධ්‍යාපනය ලබා ඇති හෙතෙම පසුව මාරවිල ශාන්ත ක්ෂේවියර් මහා විද්‍යාලයෙන් ද්වීතිය අධ්‍යාපනය ලබා ඇත. පාසල් වියේ ක්‍රීඩාවට ඇළුම්කමක් නොදැක්වුවත්,වියපත් වන විට හෙතෙම ක්‍රීඩාවට කැමැත්තක් දක්වා තිබේ. 1997 වසරේ ගමේ පැවති සිංහල අළුත් අවුරුද් උත්සවයක ගම හරහා දිවීමේ තරගයට සහභාගි වී ජය ගෙන ඇති හැරිසන් ජයසූරිය මහතා එතැන් සිට ශ්‍රී ලංකා ප්‍රවීනයින්ගේ මළල ක්‍රීඩා උළෙලට සහභාගි වී ඇත. මීටර් 400,800, 1500,5000 සහ මීටර් 3000 කඩුළු පැන දිවීම ඉසව් වලට තමන් වැඩි කැමැත්තක් දක්වන බව හැරිසන් මහතා කියා සිටියේය. තමන්ගේ ක්‍රීඩා කුසලතාවයන් ගැන හැරිසන් මහතා අප සමග මෙසේ කියා සිටියේය. “මේ වන විට මම රටවල් 04 ක සංචාරය කරලා තිබෙනවා.මුලින්ම 2015 වසරේදී ඉන්දියාවේ පැවති තරගයතට සහභාගි වෙන්න මට අවස්ථාව ලැබුණා.ඉන්දියාවේ ප්‍රාන්ත 06 ක් සහ ශ්‍රී ලංකාව එම තරගාවලියට සහභාගි වුණා.එහිදී මීටර් 800,1500 සහ මීටර් 5000 යන තරග ඉසව් සදහා මම ඉදිරිපත් වුණා.එහිදී රන් පදක්කම් 01 ක් සහ රිදී පදක්ම් 02 ක් ලබා ගැනීමට මට හැකියාව ලැබුණා. 2016 වසරේ සිංගප්පූරුවේ පැවති ආසියාතික මළල ක්‍රීඩා තරගයටත් මම සහභාගි වුණා.එම තරගාවලියට රටවල් 24 ක් සහභාගි වුණා.එහිදීත් මම තරග ඉසව් 03 කට සහභාගි වුණා.මීටර් 2000 කඩුළු පැන දිවීමේ තරගයේදී මම දෙවැනි වුනේ ඉන්දියාවේ ක්‍රීඩකයාට පමණයි.එහිදී අපට වැඩිය පහසුකම් තියන රටවල් වල ක්‍රීඩකයින් පරාජය කරන්න මට හැකි වුණා.එය මගේ ජීවිතයේ වැදගත් අවස්ථාවක්. 2017 අගෝස්තු මස 19 - 20 යන දවස් වල රටවල් 11 ක සහභාගීත්වයෙන් බෲනායි වල පැවති තරගාවලියේදී මට රන් පදක්කම් 03 ක් දිනා ගැනීමට හැකි වුණා.ඒ මීටර් 1500,5000 සහ මීටර් 800 කියන ඉසව් වලින් ජයග්‍රහණය කිරීම නිසා.එම තරගාවලියේ මීටර් 400 X 4 සහාය දිවීමේ තරගයට සහභාගි වෙලා අපේ කණ්ඩායමට තුන් වන ස්ථානය හිමි කර ගන්න හැකියාව ලැබුණා. 2017වසරේ චීනයේ පැවති ආසියාතික මළල ක්‍රීඩා තරගාවලියට සහභාගි වීමට මට අවස්ථාව ලැබුණා. එහිදී මම ඉසව් තුනක් සඳහා සහභාගි වුණා. එම තරග ඉසව් තුනම එකම දිනයේ තිබුනේ. එය මගේ අවාසනාවක්.එදා උදෙන්ම පැවති මීටර් 5000 තරග ඉස්සව්වට මම සහභාගි වුණා.එදිනම පැවති මීටර් 800 සහ මීටර් 2000 කඩුළු පැන දිවීම යන ඉසව් වලින් මට පදක්කමක් ලබා ගැනීමට හැකියාව ලැබුනේ නෑ.එදා තමයි මගේ ක්‍රීඩා ජීවිතයේ කනගාටු දායක දවස බව කියන්න ඕනේ. මෙරට පැවති ප්‍රවීනයිගේ මළල ක්‍රීඩා තරග රැසකට මම සහභාගි වෙලා තියනවා.ඒ සෑම තරග වලදීම කිසියම් පදක්මක් හිමි කර ගැනීමට මට හැකියාව ලැබුණා.පසුගියදා පැවති ලෝක ප්‍රවීනයින්ගේ මළල ක්‍රීඩා උළෙලට ක්‍රීඩකයින් තෝරා ගැනීම සදහා වන තරගාවලියේදීත් මට පදක්කම් කීපයක්ම දිනා ගෙන එම තරගාවලියට සහභාගි වීමට සුදුසුකම් ලබා ගැනීමට හැකියාව ලැබුණා. ලබන සැප්තැම්බර් 04 වැනිදා සිට 16 වැනිදා දක්වා ස්පාංඤ්ඤයේ මලාගා නගරයේදී ප්‍රවීනයින් සදහා වන ලෝ ක මළල ක්‍රීඩා උත්සවය පැවැත්වීමට නියමිතයි.මේ වන විට මම එම තරගාවලියට සහභාගි වීම සදහා සුදුසුකම් ලබා තිබෙනවා.මෙහිදී මම මීටර් 800,මීටර් 1500 සහ මීටර් 2000 බාධක දිවීම යන ඉසව් වලට සහභාගි තරග කරනවා. මා විශ්වාස කරනවා මෙම ඉසව් වලින් අපේ රටට කීර්තියක් අත් කර දෙමින් පදක්කම් කීපයක් දිනා ගැනීමට හැකියාව ලැබෙයි කියා. මෙහිදී මම විශේෂයෙන්ම ස්තූති කළ යුතුයි ශ්‍රී ලංකා මාස්ටර්ස් ආයතනයට. ඔවුන් තමයි ජාත්‍යන්තර තරග වලට සහභාගි වන ක්‍රීඩකයින් තෝරා ගන්නේ.ඒ ආයතනයට මම ස්තූති කරනවා මා වගේ කෙනෙකුට ජාත්‍යන්තර තරග වලට සහභාගි වීමට අවස්ථාව ලබා දීම සම්බන්ධව.එමෙන්ම මම මේ තරග වලට සහභාගි වන බව දැන ගත්තු මාරවිල ව්‍යාපාරික සංගමය විශාල ලෙස සහාය ලබා දුන්නා.ඒ සියළුම දෙනාටත් මගේ බිරිද ඇතුළු පවුලේ අයටත්, අසල්වාසීන්ටත්,කිසියම් ආකාරයකින් මට ශක්තියක් වන සියළුම දෙනාටත් ස්තූති කරන්න කැමතියි.”යැයි පැවසූ හෙතෙම නැවත්ත සිය අත් ට්‍රැක්ටරය පණ ගන්වා ගෙන පිටත්ව ගියේය.ඒ ජීවිතය ගැට ගසා ගැනීම සදහාය.", "URL": "https://sinhala.adaderana.lk/news.php?nid=94372", "Category": null, "Parent URL": null}