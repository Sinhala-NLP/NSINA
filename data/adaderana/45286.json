{"Source": "Adaderana", "Timestamp": "August 12, 2014 07:10 am", "Headline": " ශ්‍රී ලංකාවට එන්න අවසර ඉල්ලුවේ නෑ - පරීක්ෂණය ක්‍රියාත්මකයි", "News Content": "ශ්‍රී ලංකාව සම්බන්ධයෙන් සිදුකරන පරීක්ෂණ සඳහා ශ්‍රී ලංකාවට පැමිණීමේ අවශ්‍යතාවක් නොමැති බව එක්සත් ජාතීන්ගේ මානව හිමිකම් මහකොමසාරිස් නවනීදන් පිල්ලෙයි මහත්මිය පවසයි. ඇය පෙන්වා දෙන්නේ ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් පරීක්ෂණ සිදුකරන කණ්ඩායම ශ්‍රී ලංකාවට පැමිණීම සඳහා ඉල්ලීමක් සිදුකර නොමැති බවයි. රොයිටර් පුවත් සේවය වෙත අදහස් දක්වමින් එක්සත් ජාතීන්ගේ මානව හිමිකම් මහකොමසාරිස් නවනීදන් පිල්ලෙයි මහත්මිය මෙම අදහස් පළ කර තිබේ. පසුගිය මාර්තු මාසයේ ජිනීවාහි පැවති එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් පැවැත්වීම සඳහා වු යෝජනාවක් සම්මත කරගනු ලැබිණි. අදාළ පරීක්ෂණය ශ්‍රී ලංකා රජය විසින් ප්‍රතික්ෂේප කළ අතර ඊට පහසුකම් සැපයීමෙන් ද වැළකී සිටින බව දැනුම් දී තිබිණි. කෙසේ වෙතත් එක්සත් ජාතීන්ගේ සංවිධානය විසින් ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් සොයා බැලීමට 12 දෙනෙකුගෙන් යුත් කණ්ඩායමක් පසුගියදා පත් කරන ලදී. එම කණ්ඩායම විසින් පසුගිය ජුලි මස පළමු වැනිදා සිට ඊට අදාළ පරික්ෂණ කටයුතු ආරම්භ කර ඇති බව නවනීදන් පිල්ලෙයි මහත්මිය පෙන්වා දෙයි. ඔවුන් ශ්‍රී ලංකාව, ඉන්දියාව හෝ තායිලන්තය යන රටවලට ඇතුළු වීම සඳහා අවසර ඉල්ලා ඇති බවට පළ වු මාධ්‍ය වාර්තා ප්‍රතික්ෂේප කරන බවද ඇය කියා සිටියි. ඒ අනුව පරීක්ෂණ කටයුතු සම්මත ප්‍රමිතීන්ට අනුව විනිවිද භාවයකින් යුතුව තහවුරු කළ හැකි සාක්ෂි පදනම් කර ගනිමින් සිදුකරන්නේ නම් අදාළ රටට ඇතුළු වීමේ අවශ්‍යතාවක් නොමැති බව නවනීදන් පිල්ලෙයි මහත්මිය පෙන්වා දෙයි. සිරියාව සහ කොරියාව සම්බන්ධයෙන් සිදුකළ ජාත්‍යන්තර පරීක්ෂණ ද එලෙස සිදුකළ පරික්ෂණ බව ඇය වැඩිදුරටත් පවසා තිබේ. කෙසේ වෙතත් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලය විසින් පත් කළ කමිටුව සිදුකරන පරීක්ෂණවල වාර්තාව ලබන මාර්තු මස ජිනීවා මානව හිමිකම් කවුන්සිලයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=45286", "Category": null, "Parent URL": null}