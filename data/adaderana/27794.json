{"Source": "Adaderana", "Timestamp": "September 27, 2012 03:06 pm", "Headline": "අවදානම ගොඩනැගෙන්නේ මවගේ ගර්භාෂයේ සිට‍යි", "News Content": "බෝනොවන රෝගවලට පුද්ගලයින් ගොදුරුවීමේ අවදානම එම පුද්ගලයා මවගේ ගර්භාෂයේ ජීවත් වන කළල අවස්ථාවේ සිට ගොඩනැගෙන්නක් බව අන්තර්ජාතික වෛද්‍ය පරීක්ෂණවලින් තහවුරු වී ඇති බව සෞඛ්‍ය අමාත්‍යංශය පවසයි. සෞඛ්‍ය අමාත්‍ය මෛත්‍රීපාල සිරිසේන මහතාගේ ඉල්ලීමක් මත ලෝක සෞඛ්‍ය සංවිධානයත් ජපානයේ විශේෂඥයින් පිරිසකුත් මීට අදාළව පසුගිය වසරේ දී ගැබිණි මව්වරුන් ආශ්‍රිතව පරීක්ෂණයක් සිදු කරනු ලැබීය. එම පරීක්ෂණ වාර්තාව පසුගියදා සෞඛ්‍ය අමාත්‍යංශය වෙත භාරදී තිබේ. පරීක්ෂණ වාර්තාවන්ට අනුව මවගේ සිරුරේ කොලෙස්ටරෝල් මට්ටම ඉහළනම් එම කොලෙස්‍ටරෝල් පෙකණිවැල හරහා දරුවාගේ සිරුරට සංක්‍රමණය වන බව පෙන්වා දී ඇති බව සඳහන්ය. ඒ අනුව මවත් දරුවාත් සම්බන්ධ වන පෙකණි‍වැලෙන් ලබාගන්නා රුධිර සාම්පල පරීක්ෂා කිරීමේ දී මේ බව තහවුරු වී ඇත. මේ තත්ත්වය තුළ දරුවා උපදින විට හෘදයාබාධ, දියවැඩියාව, පිළිකා, ආගාතය සහ රුධිර පීඩනය වැනි බෝ නොවන රෝගවලට හේතුවන අවදානම් සාධක සහිතව උපදින බවට තොරතුරු අනාවරණය වී ඇති බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=27794", "Category": null, "Parent URL": null}