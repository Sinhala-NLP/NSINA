{"Source": "Adaderana", "Timestamp": "April 18, 2017 08:04 am", "Headline": "කුණු කන්ද ආශ්‍රිතව අවදානම් කලාප හඳුනාගැනීමේ අවසන් අදියරයට ඇවිත්", "News Content": "මීතොටමුල්ල කසල කන්ද ආශ්‍රිතව අවදානම් කලාප හඳුනාගැනීම මේ වන විට අවසන් අදියරට පැමිණ ඇති බව ගොඩනැඟිලි පර්යේෂණ සංවිධානය පවසයි. නායයෑම සිදුවීමත් සමඟ ජාතික ගොඩනැගිලි පර්යේෂණ සංවිධානය විසින් මීතොටමුල්ල කසල කන්ද ආශ්‍රිතව පවතින තත්ත්වය පිළිබදව සොයා බැලීමට විශේෂ කණ්ඩායමක් යොමුකරනු ලැබීය.ඒ අනුව අදාළ කණ්ඩායම විසින් මේ වන විට අවදානම් කලාප තුනක් හඳුනාගෙන ඇති බව වාර්තාවේ.එම අවදානම් කලාපවල සීමා ලකුණු කිරීමෙන් අනතුරුව යුධ හමුදාව හරහා ජනතාව ඒ පිළිබදව දැනුවත් කිරීමට සැලසුම් කර තිබේ. මේ අතර මීතොටමුල්ල කසලකන්ද නායයෑමෙන් මේ වන විට මියගිය සංඛ්‍යාව 29 දක්වා ඉහළ ගොස් ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.ඊට අමතරව තවත් පුද්ගල පාදයක කොටසක් හමුවී තිබේ.තවදුරටත් අතුරුදන් වු පුද්ගලයින් සෙවීම සඳහා මෙහෙයුම් කටයුතු සිදුකරන බව යුධ හමුදාව සඳහන් කළේය.මීතොටමුල්ල කසලකන්ද නායයෑමෙන් විපතට පත් ජනතාව සඳහා ජපානය විසින් අත්‍යශ්‍ය භාණ්ඩ තොගයක් ආධාර වශයෙන් ලබාදීමට තීරණය කර තිබේ. කූඩාරම්,වතුර බෝතල්, විදුලි ජනන යන්ත්‍ර ඇතුළු උපකරණ හදිසි සහන වැඩපිළිවෙළ යටතේ ලබාදීමට තීරණය කර ඇති බව ජපාන තානාපති කාර්යාලය සඳහන් කළේය. ජයිකා ආයතනය හරහා මෙම ආධාර ලබාදීමට සැලසුම් කර තිබේ.", "URL": "https://sinhala.adaderana.lk/news.php?nid=72172", "Category": null, "Parent URL": null}