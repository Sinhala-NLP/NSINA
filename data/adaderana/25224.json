{"Source": "Adaderana", "Timestamp": "June 22, 2012 07:52 am", "Headline": "අනතුරට පත් යාත්‍රාවෙන් බේරාගත් පිරිස තුළ ලාංකිකයින් නෑ", "News Content": "සරණාගතයින් පිරිසක් රැගත් යාත්‍රාවක් ක්‍රිස්මස් දූපත ආසන්න මුහුදේ පෙරළීමෙන් සිදුවූ අනතුරින් බේරාගත් 110 දෙනා අතර එකදු ශ්‍රී ලාංකිකයෙකු හෝ නොමැති බව ඉන්දුනීසියානු ශ්‍රී ලංකා තානාපති මේජර් ජෙනරාල් නන්ද මල්ලවආරච්චි මහතා පවසයි. ශ්‍රී ලාංකික සරණාගතයින් 200 දෙනකු පමණ රැගත් ඕස්ට්‍රේලියාව බලා සංක්‍රමණය වූ බෝට්ටුවක් ක්‍රිස්මස් දූපත ආසන්නයේදී පෙරළීමෙන් දැවැන්ත මුහුදු අනතුරක් සිදුවූ බවට ඊයේ දිනයේ වාර්තා විය. ඉන්දුනීසියානු හා ඕස්ට්‍රේලියානු බලධාරීන්ගේ මැදිහත්වීමෙන් එයින් 110 දෙනකු බේරාගැනීමට හැකිවූ බව විදෙස් මාධ්‍ය විසින් පසුව අනාවරණය කරන ලදී. එහෙත් එසේ බේරාගනු ලැබූ 110 දෙනාගෙන් සිව්දෙනකුද පසුව ජීවිතක්ෂයට පත්වූ බවත්,ඒ පිරිස් අතර එකදු ශ්‍රී ලාංකිකයෙකු හෝ නොමැති බව මේවන විට තහවුරු වී ඇතැයි නන්ද මල්ලවආරච්චි මහතා සඳහන් කළේය. එහෙත් මෙම අනතුරින් තවත් 75 දෙනකු පමණ අතුරුදහන්වී ඇතැයිද,ඔවුන් ජීවිතක්ෂයට පත්වී ඇත්ද යන්න තාමත් තහවුරු වී නැතැයිද ඔහු කියා සිටියේය. ඒවන විට පැවති මුහුදේ ස්වරූපය,දේශගුණික තත්ත්වය හා නොයෙකුත් හේතු නිසා ඇතැම්විට වෙනත් දිශාවන්ට ගසාගෙන ගොස් මෙහි සිටි සරණාගතයන්ට දිවිගලවාගැනීමට ඉඩප්‍රස්ථාව ඇති බවත්,එබැවින් සෝදිසි මෙහෙයුම් දිගටම සිදුවන බවත් හෙතෙම පෙන්වා දුන්නේය. ඊයේ(21) පස්වරුවේ ක්‍රිස්මස් දූපත ආසන්න මුහුදේ ශ්‍රී ලාංකික සරණාගතයින් රැගත් බෝට්ටුවක් පෙරළීමෙන් අනතුරක් සිදුවූ බව විදෙස් මාධ්‍යය විසින් අනාවරණය කළ අතර අනතුරට පත්වන විට මෙම යාත්‍රාවේ සරණාගතයින් 200 ක් පමණ සි‍ටින්නට ඇති බවට ඕස්ට්‍රේලියානු හා ඉන්දුනීසියානු බලධාරීහු සඳහන් කරති. ඉන්දීය මුහුදු සීමාවේ සිට නාවික සැතපුම් 1200 ක් පමණ උතුරට වෙන්නට හා ප්‍රධාන ඕස්ට්‍රේලියානු දූපතට කිලෝමීටර් 2600 ට දුරින් මෙම යාත්‍රාව අනතුරට ලක්ව ඇති බව වාර්තා විය.", "URL": "https://sinhala.adaderana.lk/news.php?nid=25224", "Category": null, "Parent URL": null}