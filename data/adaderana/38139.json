{"Source": "Adaderana", "Timestamp": "October 14, 2013 04:54 pm", "Headline": "   මාල ගිරව් අල්ලා විකුණන්න ගිය සිව් දෙනෙකුට වැඩවරදියි", "News Content": "නිදැල්ලේ සැරිසරන මාල ගිරවුන් අල්ලා ගෙන අලෙවි කිරීම සඳහා ත්‍රීරෝද රථයකින් රැගෙන යමින් සිටි පුද්ගලයින් සිව් (04) දෙනෙකු සාලියවැව පොලීසිය විසින් අත්අඩංගුවට ගෙන තිබේ. 14 වැනි දින අලුයම සාලියවැව පොලිස් වසමේ පුලියන්කුලම ප්‍රදේශයේදී මෙම වැටලීම සිදු කර ඇත. සැකකරුවන් ගමන් කරමින් සිටි ත්‍රීරෝද රථයේ පෙට්ටි 02 ක සිරකර සිටි මාල ගිරවුන් 24 දෙනෙකුද පොලිස් බාරයට ගෙන ඇති බව අද දෙරණ වාර්තාකරු පවසයි. අත්අඩංගුවට ගෙන ඇති සැකකරුවන් මුන්දලම ප්‍රදේශයේ පදිංචිකරුවන් බව පොලීසිය කියයි. තමන් විසින් අල්ලා ගන්නා මාල ගිරවුන් මීගමුව ප්‍රදේශයට ගෙන ගොස් අලෙවි කිරීම කරන බව සැකකරුවන් පොලීසියට පවසා ඇත. සැකකරුවන් සහ ඔවුන් ගමන් කරමින් සිටි ත්‍රීරෝද රථය පුත්තලම දිසා අධිකරණය වෙත ඉදිරිපත් කිරීමට නියමිතය. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=38139", "Category": null, "Parent URL": null}