{"Source": "Adaderana", "Timestamp": "July 16, 2016 09:18 pm", "Headline": " රෝහලේ සේවකයින් 30ට ඩෙංගු", "News Content": "දකුණු කොළඹ ශික්ෂණ රෝහලේ සේවක මණ්ඩලයේ 30 දෙනෙකු පමණ මේ වන විට ඩෙංගු රෝගය හේතුවෙන් රෝහල්ගත කර ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ඔහු සඳහන් කළේ රෝහලේ ඩෙංගු රෝගීන් 300ක් පමණ මේ වන විට ප්‍රතිකාර ලබමින් සිටින බවයි.රෝහල පවිත්‍ර කිරීමේ කටයුතු, කාණු පද්ධති පිරිසිදු කිරීම සහ දුමායනය කටයුතු අඛණ්ඩව සිදු කරන බව සෞඛ්‍ය සේවා අධ්‍යක්ෂ ජනරාල්වරයා සඳහන් කළේය.සෞඛ්‍ය අධ්‍යාපන කාර්යාංශයේ පැවැති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා මේ බව පැවසීය.මේ අතර තෙදිනක් පුරා පැවැති ජාතික ඩෙංගු මර්දන වැඩසටහනේදී ඩෙංගු මදුරුවන් බෝවන ආකාරයෙන් පරිශ්‍ර පවත්වාගෙන ගිය පුද්ගලයින් 1479 දෙනෙකුට නඩු පැවරීමට කටයුතු කළ බව සෞඛ්‍ය අමාත්‍යාංශය පවසයි.ජාතික ඩෙංගු මර්දන වැඩසටහනේදී පරිශ්‍ර 95,558ක් පරීක්ෂාවට ලක් කළ බව එම අමාත්‍යාංශය සඳහන් කළේය.මෙහිදී මදුරු කීටයන් සහිත පරිශ්‍ර 2378ක් හඳුනාගෙන තිබේ.තවත් පරිශ්‍ර 11,115ක් නිවැරදි කර ගැනීම සඳහා අවස්ථාව ලබාදී ඇති අතර පරිශ්‍ර 4,235කට නොතීසි නිකුත් කිරීමට පියවර ගත් බව සෞඛ්‍ය අමාත්‍යංශය සඳහන් කළේය.මෙහිදී පාසල් 188ක් පරීක්ෂාවට ලක් කර ඇති අතර පාසල් 11කට නොතීසි නිකුත් කිරීමටත් තවත් පාසල් 02කට නඩු පැවරීමටත් පියවර ගෙන තිබේ.", "URL": "https://sinhala.adaderana.lk/news.php?nid=62133", "Category": null, "Parent URL": null}