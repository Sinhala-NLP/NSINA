{"Source": "Adaderana", "Timestamp": "May 27, 2014 04:50 pm", "Headline": "අධිවේගී බස්වල සේවයට අලුතින් සේවක සේවිකාවන් බඳවා ගැනේ", "News Content": "අධිවේගි මාර්ගයන් හි මගී ප්‍රවාහනය සඳහා යොදවා ඇති අධිසුඛෝපභෝගී බස් රථවල සේවය සඳහා නව සේවක සේවිකාවන් බඳවා ගැනීමට ජාතික ගමනා ගමන කොමිෂන් සභාව සැලසුම් කර තිබේ. ඒ අනුව විධිමත් පුහුණුවක් සහිත කොන්දොස්තරවරුන්, කොන්දොස්තරවරියන් සහ රියදුරන් බඳවා ගැනීමට සැලසුම් කර ඇති බව එම කොමිෂන් සභාව නිවේදනය කළේය. බඳවා ගන්නා සේවක සේවිකාවන් විශේෂ පුහුණුවකට යොමුකිරීමෙන් අනතුරුව කොමිෂන් සභාව යටතේ පිහිටුවා ඇති මගි ප්‍රවාහන සමාගම් වලට අනියුක්ත කර බස් රථවල සේවය සඳහා යොමු කරවීමට නියමිතය. ගුණාත්මක මගී ප්‍රවාහන සේවාවක් රට තුළ ස්ථාපිත කිරීමේ එක් පියවරක් ලෙස උසස් විධිමත් පුහුණුවකින් යුතු මෙම සේවක සේවිකාවන් බඳවා ගැනීමට කටයුතු කරන බව ජාතික ගමනා ගමන කොමිෂන් සභාවේ සභාපති රේනුක පෙරේරා මහතා සඳහන් කළේය. අධිසුඛෝපභෝගි බස් රථවල සේවය කිරීමට කැමැත්තක් දක්වන පුද්ගලයින් ජුනි මස 13 වන දිනට පෙර ඒ සඳහා අයඳුම්පත් ඉදිරිපත් කළ යුතු බව ජාතික ගමනාගමන කොමිෂන් සභාව නිවේදනය කළේය.", "URL": "https://sinhala.adaderana.lk/news.php?nid=43517", "Category": null, "Parent URL": null}