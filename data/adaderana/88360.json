{"Source": "Adaderana", "Timestamp": "May 1, 2018 09:35 pm", "Headline": "යාපනයේ රැකියා විරහිත උපාධිධාරීන් විරෝධතාවක", "News Content": "යාපනයේ රැකියා විරහිත උපාධිධාරී සංගමයේ සාමාජික සාමාජිකාවෝ අද (01) උදෑසන උතුරු පළාත් ආණ්ඩුකාර කාර්යාලය ඉදිරිපිටදී විරෝධතාවයක නිරත වූහ. මීට මාස දෙකකට ඉහතදීද මේ සංගමයේ සාමජික සාමාජිකාවෝ උතුරු පළාත් ආණ්ඩුකාර කාර්යාලය ඉදිරිපිටදී උද්ඝෝෂණය කළ අවස්ථාවේදී මාසයක් ඇතුළත ඔවුන්ට රැකියා ලබා දෙන බවට ආණ්ඩුකාර කාර්යාලයෙන් ප්‍රතිඥා ලැබී තිබුණි. මාස දෙකක කාලයක් මේ සම්බන්ධයෙන් බලා සිටියද ඔවුන්ට රැකියා නොලැබුණු නිසා යළිත් වරක් විරෝධතාවයක් දියත් කළ බව එම සංගමයේ නිලධාරීහු කියා සිටියහ. යාපනය පළාතේ පමණක් රැකියා විරහිත උපාධිධාරීන් 3000 කට ආසන්න සංඛ්‍යාවක් සිටින බව පවසන එම සංගමය ගුරු පත්වීම් ඇතුළු රජයේ රැකියා ගණනාවක්ම 2017 වර්ෂයේදී ලබා දුන් අවස්ථාවේදී යාපනයේ හා උතුරේ සෙසු පළාත්වල උපාධිධාරීන්ට ලබා නොදී දකුණු පළාතේ පිරිසට ලබා දී ඇති බවද කියා සිටිති.", "URL": "https://sinhala.adaderana.lk/news.php?nid=88360", "Category": null, "Parent URL": null}