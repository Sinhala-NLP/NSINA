{"Source": "Adaderana", "Timestamp": "May 5, 2019 04:07 pm", "Headline": "මිසයිල කිහිපයක් අත්හදා බැලූ උතුරු කොරියාව", "News Content": "උතුරු කොරියාව විවිධ වර්ගයේ මිසයිල කිහිපයක් අත්හදා බැලීම එරට නායක කිම් ජොන් අන්ගේ අධීක්ෂණයට ලක්ව තිබේ. එරට මාධ්‍ය පවසන්නේ උතුරු කොරියාවට අයත් හොඩෝ අර්ධද්වීපයේ සිට ජපාන මුහුද වෙත කෙටිදුර මිසයිල කිහිපයක් එල්ල කළ බවයි. අමෙරිකාව සමඟ පැවති දෙවන වටයේ සාකච්ඡා අසාර්ථක වීමෙන් පසු හමුදා ශක්තිය ඉහළ නංවන ලෙස උතුරු කොරියානු නායකයා ආරක්ෂක අංශ වෙත දැනුම් දී තිබුණි. මිසයිල අත්හදා බැලීම සම්බන්ධයෙන් අදහස් දක්වන අමෙරිකානු ජනාධිපති ඩොනල්ඩ් ට්‍රම්ප් පවසන්නේ දෙරට අතර යහපත් සබදතාවක් පවත්වාගැනීමේ මාර්ගය උතුරු කොරියානු නායකයා විසින් අවදානමට ලක්නොකරනු ඇති බවයි. ට්විටර් පණිවිඩයක් නිකුත් කරමින් අමෙරිකානු ජනාධිපතිවරයා වැඩිදුරටත් ප්‍රකාශ කර ඇත්තේ උතුරු කොරියානු නායකයා සමඟ තමා සිටින බවයි. එමෙන්ම ඔහු තමන් වෙත දුන් පොරොන්දු කඩනොකරනු ඇති බව ඩොනල්ඩ් ට්‍රම්ප් ප්‍රකාශ කර ඇත්තේය.", "URL": "https://sinhala.adaderana.lk/news.php?nid=109299", "Category": null, "Parent URL": null}