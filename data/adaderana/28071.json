{"Source": "Adaderana", "Timestamp": "October 6, 2012 04:33 pm", "Headline": "විස්සයි විස්සේ ප්‍රේක්ෂක සත්කාරයකට ටී.වී දෙරණ අත්වැල් බැඳගනියි", "News Content": "ශ්‍රී ලංකා කණ්ඩායම හා බටහිර ඉන්දීය කොදෙව් කණ්ඩායම තරගවදින 20/20 ලෝක කුසලාන අවසන් තරඟයේ මෙරට විශාලතම පුළුල් තිරදැක්මක් හෙට දින (07) CH & FC ක්ලබ් පිටියේදී පැවැත්වෙයි. CH & FC ක්ලබ් හා ටී.වී දෙරණ ඒකාබද්ධව සංවිධානය කරනු ලබන මෙම පුළුල් තිරදැක්මට සමගාමීව සැණකෙලි ස්වරූපයේ වැඩසටහන් රැසක්ද ක්‍රියාත්මක කෙරෙන බව සංවිධායක මණ්ඩලය පවසයි. 20/20 ලෝක කුසලාන අවසන් තරඟයට අදාළ සියලුම ප්‍රවේශ පත්‍ර මේවන විට අලෙවි වී අවසානව ඇති බවත්, තවත් ප්‍රවේශ පත්‍ර නොමැති බවත් ජාත්‍යන්තර ක්‍රිකට් කවුන්සිලය අද (06) උදෑසන නිවේදනය කරන ලදී. කෙසේ වෙතත් අවසන් තරගය කෙරෙහි ඉමහත් බලාපොරොත්තු තැබූ කොළඹ අවට ක්‍රිකට් ප්‍රේක්ෂකයින්ට නවමු අත්දැකීමක් තිළිණ කිරීමට සැදී පැහැදී සිටින CH & FC ක්ලබ් හා ටී.වී දෙරණ ඔබ සෑම සියලුදෙනාට හෘදයාංගමව ආරාධනා කර සිටියි. ඒ අනුව හෙට ප.ව 4.00 ට සිය දහස් ගණනක් වන ක්‍රිකට් ලෝලීන්ට CH & FC ක්ලබ් පිටියේ පුළුල්තිර දැක්ම ආරම්භවනු ඇත.", "URL": "https://sinhala.adaderana.lk/news.php?nid=28071", "Category": null, "Parent URL": null}