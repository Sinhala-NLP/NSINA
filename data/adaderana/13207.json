{"Source": "Adaderana", "Timestamp": "January 2, 2011 08:56 am", "Headline": "සරසවි භූමියෙන් පිටවන්නැයි සබරගමු සිසුන්ට දැනුම්දෙයි", "News Content": "සබරගමුව විශ්ව විද්‍යාලය තුළ රැඳී සිටින සිසුන් සියලු දෙනා අද(02) පෙරවරුව වන විට විශ්ව විද්‍යාල භූමියෙන් ඉවත් විය යුතු බව එහි වැඩබලන උපකුලපති මහාචාර්ය එච්. එම්. එස්. ප්‍රියනාත් මහතා පවසයි. නවක වද සිදුවීම් කිහිපයක් මුල් කරගනිමින් විශ්ව විද්‍යාලය ඊයේ(01) වසා දැමීමට තීරණය කළ බව ඔහු සඳහන් කරයි. පළමු වසර ශිෂ්‍යාවන්ට ජ්‍යෙෂ්ඨ සිසුන් විසින් ලබා දුන් නවක වද සම්බන්ධයෙන් පැමිණිලි ලැබී ඇති බව වැඩබලන උපකුලපතිවරයා කියා සිටියේය. කෙසේ වෙතත් ජ්‍යෙෂ්ඨ සිසුන්ගේ දැඩි බලපෑම හේතුවෙන් බොහෝ දෙනෙක් ඒ පිළිබඳ ප්‍රකාශ නොකරන බව හෙතෙම පවසයි. ඇතැම් ශිෂ්‍ය ශිෂ්‍යාවන් නවක වද හේතුවෙන් රෝගී වූ අවස්ථා ද පවතින බව වැඩබලන උපකුලපති මහාචාර්ය එච්. එම්. එස්. ප්‍රියනාත් මහතා කියා සිටියේය. කෙසේ වෙතත් ඊයේ පැවති කිරි ඉතිරවීමේ මංගල්‍යයකට පළමු වසරේ සිසුන් දායක කර ගැනීම හේතුවෙන් විශ්ව විද්‍යාලය වසා දැමීමට පාලකයින් පියවර ගෙන ඇති බව සබරගමු විශ්ව විද්‍යාලයීය මහා ශිෂ්‍ය සංගමයේ සභාපති ධනුෂ්ක දිසානායක පැවසුවේය.", "URL": "https://sinhala.adaderana.lk/news.php?nid=13207", "Category": null, "Parent URL": null}