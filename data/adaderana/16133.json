{"Source": "Adaderana", "Timestamp": "May 16, 2011 12:44 pm", "Headline": "ශ්‍රී ලංකා කණ්ඩායමට එල්ල වූ ප්‍රහාරය -ප්‍රහාරකයෙක් අත්අඩංගුවට ", "News Content": "2009 වසරේ මාර්තු මස 03 වන දින ශ්‍රී ලංකා ක්‍රිකට් කණ්ඩායම ගමන්ගත් බස් රථයට එල්ල වූ ප්‍රහාරයට සම්බන්ධ ත්‍රස්තවාදියෙකු පකිස්ථානයේ ඩේරා ගාසි ඛාන්හිදී අත්අඩංගුවට ගෙන ඇත. පසුගිය මැයි මස 14 වන දින සිදුවූ බැංකු මංකොල්ලයක් සම්බන්ධව සැකකරු අත්අඩංගුවට ගෙන ඇති අතර ප්‍රශ්න කිරීම්වලදී තමන් සහ තම පියා ශ්‍රී ලංකා ක්‍රිකට් කණ්ඩායම ගමන්ගත් බස් රථයට වෙඩි ප්‍රහාරයක් එල්ල කිරීමේ සිද්ධියට සම්බන්ධ වූ බවට පිළිගෙත තිබේ. අදාළ ප්‍රහාරයෙන් පසු අත්අඩංගුවට පත් මෙම පුද්ගලයා වන අද්නන් ඛෝසා සහ ඔහුගේ පියා වන ක්වාරි අර්ෂාද් රටින් පිටවගොස් ඇති බව සඳහන්ය. පසුව මෑතකදී ඔවුන් නැවත ඩුබායිහි සිට පකිස්ථානය වෙත පැමිණ ඇති බව විදෙස් මාධ්‍ය වාර්තා සඳහන් කරයි. ශ්‍රී ලංකා කණ්ඩායමට එල්ල වූ මෙම ප්‍රහාරයෙන් පසුව සිද්ධිය සම්බන්ධව සැකපිට පකිස්ථාන පොලිසිය විසින් සුබෙයිර් නම් ත්‍රස්තවාදියකු අත්අඩංගුවට ගනු ලැබීය. අදාළ ප්‍රහාරයට අද්නන් ඛෝසා ද සම්බන්ධ බව සිදුකළ ප්‍රශ්න කිරීම් වලදී සුබෙයිර් අනාවරණය කළ බව මාධ්‍ය වාර්තා පෙන්වාදෙනු ලැබීය.", "URL": "https://sinhala.adaderana.lk/news.php?nid=16133", "Category": null, "Parent URL": null}