{"Source": "Adaderana", "Timestamp": "January 16, 2018 11:28 am", "Headline": " නාම යෝජනා ප්‍රතික්ෂේප කළ පෙත්සම් 14ක් 19 දා සළකා බැලෙයි", "News Content": "මහරගම නගර සභාව ඇතුළු පළාත් පාලන ආයතන සඳහා ඉදිරිපත් කළ නාමයෝජනා පත්‍ර ප්‍රතික්ෂේප කිරීමට එරෙහිව දේශපාලන පක්ෂ විසින් ඉදිරිපත් කළ පෙත්සම් 14 ක් ලබන 19 වන දා සළකා බලන ලෙස අභියාචනාධිකරණය නියෝග කර තිබේ. අදාළ පෙත්සම් අභියාචනාධිකරණ සභාපති විනිසුරු ප්‍රිති පද්මන් සූරසේන සහ ශ්‍රිරාන් ගුණරත්න යන විනිසුරු මඩුල්ල හමුවේ අද කැඳවනු ලැබීය. එහිදි නීතිපතිවරයා විසින් පෙනීසිටි නියෝජ්‍ය සොලිසිටර් ජෙනරාල් අර්ජුන ඔබේසේකර මහතා අධිකරණය හමුවේ කියා සිටියේ, අදාළ පෙත්සම්වල ස්වභාවය සළකා බැලීමේ දී එය කොටස් 3කට වෙන් කර සළකා බැලිමේ හැකියාව පවතින බවයි. ඒ අනුව සළකා බැලීමේ දිනයක් ඉල්ලා සිටි අතර එහිදී මෙම දිනය ලබා දී ඇත. මහරගම නගර සභාව ඇතුළු පළාත් පාලන ආයතන 14 ක් සඳහා ඉදිරිපත් කළ ශ්‍රී ලංකා පොදු ජන පෙරමුණ හා එක්සත් ජාතික පක්ෂය විසින් අදාළ පෙත්සම් ඉදිරිපත් කර තිබේ.", "URL": "https://sinhala.adaderana.lk/news.php?nid=83051", "Category": null, "Parent URL": null}