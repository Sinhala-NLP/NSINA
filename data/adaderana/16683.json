{"Source": "Adaderana", "Timestamp": "June 11, 2011 09:03 am", "Headline": "පුපුරණ ද්‍රව්‍ය ප්‍රවාහනයට සහයදුන් සැකකරු රඳවාගෙන ප්‍රශ්න කිරීමට අවසර දෙයි", "News Content": "ජාතික ආරක්ෂාවට තර්ජනයක් විය හැකි බවට සැකපිට අත්අඩංගුවට ගන්නා ලද පුද්ගලයෙකු රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය අවසර ලබා දී තිබේ. සැකකරු යාපනය උසාවිය පාරේදී විශේෂ ‍‍පොලිස් කණ්ඩායමක් විසින් පසුගියදා අත්අඩංගුවට ගෙන තිබුණි. අත්අඩංගුවේ පසුවන සැකකරුවන් හෙළිදරව් කළ තොරතුරුවලට අනුව මෙම සැකකරු අත්අඩංගුවට ගත් බව අධිකරණයට වාර්තාවක් ඉදිරිපත් කරමින් පොලිසිය සඳහන් කරනු ලැබීය. යුද්ධය පැවති සමයේ එල්.ටී.ටී.ඊ සංවිධානයට අයත් පුපුරණ ද්‍රව්‍ය කොළඹ ඇතුළු තදාසන්න ප්‍රදේශවල‍ට ප්‍රවාහනය කිරීම සඳහා සැකකරු දායක වී ඇති බවට පරීක්ෂණවල දී අනාවරණය වී ඇති බව රහස් පොලිසිය දැනුම් දෙනු ලැබීය. සැකකරුගෙන් තවදුරටත් ප්‍රශ්න කිරීම් සිදුකළ යුතු බවට පොලිසිය කළ දැනුම් දීම පිළිගත් ‍කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු දින 90 ක කාලයක් රඳවාගෙන ප්‍රශ්න කිරීමට අවසර ලබාදුන්නේය.", "URL": "https://sinhala.adaderana.lk/news.php?nid=16683", "Category": null, "Parent URL": null}