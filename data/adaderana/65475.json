{"Source": "Adaderana", "Timestamp": "October 28, 2016 12:35 pm", "Headline": "අලිමංකඩ සෙනෙහසේ තොටුපළ වෙයි - වියදමින් භාගයක් සිසුන්ගෙන්", "News Content": "යුධ සමයේ විනාශයට පත් වූ අලිමංකඩ දුම්රිය ස්ථානය යළි ඉදිකර ජනතා අයිතියට පත් කිරීම අද සිදු කෙරුණි.අධ්‍යාපන අමාත්‍යාංශයේ මැදිහත්වීමෙන් අලිමංකඩ දුම්රිය ස්ථානය යළි ඉදිකර තිබේ.දිවයිනපුරා පාසල් දරුවන් සහ ගුරුවරුන් විසින් මේ සඳහා මුදල් පරිත්‍යාග කර ඇති බව අධ්‍යාපන අමාත්‍යාංශය සඳහන් කළේය.ඒ අනුව පාසල් දරුවන් සති දෙකක් පුරා තම එදිනෙදා වියදම් වෙනුවෙන් මව්පියන් ලබාදෙන මුදලින් දිනකට රුපියල් 02 බැගින් සහ ගුරුවරුන් රුපියල් 10 බැගින් පරිත්‍යාග කරමින් අලිමංකඩ දුම්රිය ස්ථානය ඉදිකිරීම සඳහා දායකවී ඇති බව සඳහන්ය.එම පරිත්‍යාංගයන්ගෙන් රුපියල් මිලියන10 දශම 5යි 4ක් එක්රැස්වී ඇති අතර ඉතිරි මුදල අධ්‍යාපන අමාත්‍යාංශය විසින් ලබාදී තිබේ.දුම්රිය ස්ථානය ඉදිකිරිම සඳහා වැයවී ඇති මුලු මුදල රුපියල් මිලියන 20යි බව අධ්‍යාපන අමාත්‍යාංශය සඳහන් කළේය.ඒ අනුව “සෙනෙහසේ තොටුපළ“ නමින් අලිමංකඩ දුම්රිය ස්ථානය අද පෙරවරුවේ ජනතා අයිතියට පත් කිරීම සිදු කෙරුණේ අනුරාධපුරයේ සිට පාසල් දරුවන් රැගෙන පැමිණි දුම්රියක් සහ යාපනයේ සිට පාසල් දරුවන් රැගෙන පැමිණි දුම්රියක් අලිමංකඩ දුම්රිය ස්ථානයේ නතර කිරීමෙන් අනතුරුවයි.දුම්රිය ස්ථානය ජනතා අයිතියට පත් කිරිමේ අවස්ථාවට අධ්‍යාපන අමාත්‍ය අකිල විරාජ් කාරියවසම් මහතා ඇතුළු මැති ඇමතිවරුන් පිරිසක් එක්ව සිටියහ.", "URL": "https://sinhala.adaderana.lk/news.php?nid=65475", "Category": null, "Parent URL": null}