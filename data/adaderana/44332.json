{"Source": "Adaderana", "Timestamp": "July 1, 2014 07:09 am", "Headline": "අඹ ගසින් ඇදවැටී සිසුවා මිය යාම - විදුහල්පති අත්අඩංගුවට", "News Content": "පාසල් භූමියේ අඹ ගසකට නැඟි සිසුවෙකු එයින් ඇද වැටී මියයාම සම්බන්ධයෙන් එම පාසලේ විදුහල්පතිවරයා අත්අඩංගුවට ගෙන තිබේ. රත්තොට ප්‍රදේශයේ පාසලක සිසුවෙකු අඹ ගසකින් ඇද වැටීමෙන් පසු මහනුවර මහ රෝහලට ඇතුළත් කර ප්‍රතිකාර ලබමින් සිටිය දී පසුගිය 27 වැනිදා මියගොස් ඇති බව පොලීසිය පවසයි. අඹ කැඩීම සඳහා එම සිසුවා යොමුකර ඇත්තේ අදාළ විදුහල්පතිවරයා විසින් බවට ඒ සම්බන්ධයෙන් සිදුකළ විමර්ශන වලදී අනාවරණය වී තිබේ. ඒ අනුව විදුහල්පතිවරයා ඊයේ අත්අඩංගුවට ගත් බව රත්තොට පොලීසිය සඳහන් කරයි. සිද්ධියෙන් මියගොස් තිබුණේ රත්තොට, මාවුස්සාගොල්ල ප්‍රදේශයේ පදිංචිව සිටි සිසුවෙකි. ඔහු 10 වන ශ්‍රේණියේ ඉගෙනුම ලැබූ 15 හැවිරිදි සිසුවෙකු බව රත්තොට පොලීසිය පවසන අතර සැකකාර විදුහල්පතිවරයා අද මාතලේ මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=44332", "Category": null, "Parent URL": null}