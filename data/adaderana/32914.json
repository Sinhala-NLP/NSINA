{"Source": "Adaderana", "Timestamp": "April 1, 2013 02:57 pm", "Headline": "ෆොන්සේකාගේ ගිනිසිළුව ලාංඡනය සහිත ප්‍රජාතන්ත්‍රවාදී පක්ෂයට මැ.කො.ගේ අනුමැතිය", "News Content": "හිටපු හමුදාපති සරත් ෆොන්සේකා නායකයා ලෙසද, මේජර් ජෙනරාල් සුනිල් සිල්වා සභාපතිවරයා ලෙසද, ආනන්ද මානවඩු ලේකම් ලෙසද ගයා‍ පෙරේරා බස්නායක භාණ්ඩාගාරික වශයෙන්ද සඳහන් ගිනිසිළුව ලාංඡනය සහිතව ප්‍රජාතන්ත්‍රවාදී පක්ෂය පිළිගත් දේශපාලන පක්ෂයක් ලෙස මැතිවරණ කොමසාරිස්වරයා විසින් අද (01) පිළිගෙන තිබේ. සරත් ෆොන්සේකා මහතා විසින් ගිනිසිළුව ලාංඡනය සහිතව පිළිගත් දේශපාලන පක්ෂයක් ලෙස සිය පක්ෂයේ ලියාපදිංචිය තහවුරු කරන ලෙස ඉල්ලා මැතිවරණ කොමසාරිස්වරයාගෙන් ඉල්ලීමක් කර තිබුණි. ඒ අනුව මැතිවරණ කොමසාරිස්වරයා විසින් සරත් ෆොන්සේකාගේ නායකත්වය යටතේ ගිනිසිළුව ලාංඡනය සහිතව ප්‍රජාතන්ත්‍රවාදී පක්ෂය පිළිගත් දේශපාලන පක්ෂයක් ලෙස අනුමැතිය දුන් බව මැතිවරණ මහලේකම් කාර්යාලය කියයි. මානව හිමිකම් කොමිසමේ නිර්දේශ මත අදාළ පක්ෂයට අද දිනයේ අනුමැතිය ලබා දුන් බව මැතිවරණ කොමසාරිස් මහින්ද දේශප්‍රිය මහතා පැවසීය. 2010 වසරෙන් පසු නව දේශපාලන පක්ෂයක් ලියාපදිංචි කළ පළමු අවස්ථාවද මෙය වීම විශේෂත්වයකි.", "URL": "https://sinhala.adaderana.lk/news.php?nid=32914", "Category": null, "Parent URL": null}