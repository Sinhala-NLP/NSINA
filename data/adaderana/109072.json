{"Source": "Adaderana", "Timestamp": "May 2, 2019 10:37 am", "Headline": "රිය අනතුරින් පස් දරු පියා ජීවිතක්ෂයට", "News Content": "සූරියවැව -හම්බන්තොට අඩි 100 මාර්ගයේ ධාවනය වූ ටිපර් රථයක් , පාපැදියක ගැටීමෙන් පුද්ගලයකු ජීවිතක්ෂයට පත්ව තිබේ. අප වාර්තාකරු පැවසුවේ ටිපර් රථයේ රියදුරුට විරෝධය පලකරමින් ප්‍රදේශවාසීන් පිරිසක් එම ස්ථානයේ විරෝධතාවකද නිරතවූ බවයි. ඊයේ පස්වරුවේ සූරියවැව නමඩගස්වැව ප්‍රදේශයේදී මෙම අනතුර සිදුව තිබුණි. ඉන් මියගොස් ඇත්තේ පාපැදියේ ගමන් ගත් 70 හැවිරිදි පස් දරු පියෙක්. අදාල ටිපර් රථය දක්ෂිණ අධිවේගී මාර්ගයේ ඉදිකිරීම් සඳහා චීන සමාගමක් විසින් කුලී පදනම මත ලබාගත් රථයක් බවට පරීක්ෂණවලදී අනාවරණය වී තිබේ. මේ අතර අනතුර සිදුවූ අවස්ථාවේ ටිපර් රථයේ රියදුරු ජංගම දුරකථනය භාවිතා කරමින් පැමිණි බවට චෝදනා කරමින් සහ ඊට එරෙහිව නීතිය නිවැරදිව ක්‍රියාත්මක විය යුතු බවට බලකරමින් ප්‍රදේශවාසීන් පිරිසක් අනතුර සිදුවු ස්ථානයේ විරෝධතාවකද නිරත විය. පසුව සූරියවැව පොලිස් ස්ථානයේ නිලධාරීන් පැමිණ විරෝදතාකරුවන් විසුරුවාහැරීමට කටයුතු කළ අතර අනතුරු සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=109072", "Category": null, "Parent URL": null}