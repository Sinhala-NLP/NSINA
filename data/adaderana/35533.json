{"Source": "Adaderana", "Timestamp": "July 6, 2013 12:33 pm", "Headline": "හෙද විද්‍යාල නියෝජ්‍ය අධ්‍යක්ෂවරු යටතට ගන්න", "News Content": "දිවයින පුරා පිහිටි සියලුම හෙඳ පුහුණු විද්‍යාල සෞඛ්‍ය අමාත්‍යංශයේ නියෝජ්‍ය අධ්‍යක්ෂ ජනරාල්වරු දෙදෙනෙකු යටතට පත්කරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා සෞඛ්‍ය ලේකම්වරයාට උපදෙස් ලබාදී තිබේ. දැනට දිවයින පුරා හෙද පුහුණු විද්‍යාල 18ක් ක්‍රියාත්මක වන අතර දැනට ඒවා පාලනය කරනු ලබන්නේ පළාත් ශික්ෂණ රෝහල් අධ්‍යක්ෂකවරුන් විසිනි. කෙසේ වෙතත් මෙම හෙද අභ්‍යාස විද්‍යාලවල ඉගෙනුම ලබන සිසුවියන්ට අවශ්‍ය මූලික පහසුකම් නොමැති බව වාර්තා වේ. මෙම තත්ත්වය නිරීක්ෂණය කිරීම සඳහා සෞඛ්‍ය අමාත්‍ය මෛත්‍රිපාල සිරිසේන මහතා පසුගිය දා හම්බන්තොට හෙද අභ්‍යාස විද්‍යාලයේ නිරීක්ෂණ චාරිකාවක නිරත වී ඇත. එහිදී තොරතුරු අනාවරණය වී ඇත්තේ මෙම හෙද අභ්‍යාස විද්‍යාල තුළ සිසුවියන්ට අවශ්‍ය මූලික පහසුකම්වත් නොමැති බවයි. ඒ අනුව මෙම හෙද පුහුණු විද්‍යාල වහාම ප්‍රතිසංස්කරණය කරන ලෙස ද සෞඛ්‍ය අමාත්‍යවරයා නිලධාරීන්ට උපදෙස් ලබා දී ඇත. මෙම වසරේ නොවැම්බර් මාසය වන විට අවශ්‍ය අවම පහසුකම්වත් එම විද්‍යාල තුළ ස්ථාපිත කරන ලෙස සෞඛ්‍ය අමාත්‍යවරයා උපදෙස් ලබා දී තිබේ.", "URL": "https://sinhala.adaderana.lk/news.php?nid=35533", "Category": null, "Parent URL": null}