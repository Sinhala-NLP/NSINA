{"Source": "Adaderana", "Timestamp": "September 17, 2013 07:27 am", "Headline": "පැමිණිලි 153 ක් - මැතිවරණ ආරක්ෂාවට පොලීසියෙන් 24,500 ක්", "News Content": "මෙවර පළාත් සභා මැතිවරණයේ ආරක්ෂක කටයුතු සඳහා 24,500ක පොලිස් භට කණ්ඩායමක් යෙදවීමට පොලිස් මූලස්ථානය තීරණය කර තිබේ. මැතිවරණ කටයුතු භාර ජ්‍යේෂ්ඨ නියෝජ්‍ය පොලිස්පති ගාමිණි නවරත්න මහතා කියා සිටියේ මැතිවරණ දිනයේ ඡන්දපොල ආරක්ෂාව, ගණන් කිරීමේ මධ්‍යස්ථානවල ආරක්ෂාව , ඡන්ද පෙට්ටි ප්‍රවාහනයේ ආරක්ෂාව සඳහා වැඩි නිලධාරීන් පිරිසක් යෙදවීමට බලාපොරොත්තු වන බවයි. ඊට අමතරව මාර්ග බාධක යෙදවීමට සහ අවශ්‍යතා මත කැඳවීමට කැරලි මර්දන කණ්ඩායම් ද ස්ථානගත කිරීමට සැලසුම් කර ඇති බව ගාමිණි නවරත්න මහතා සඳහන් කළේය. මේ අතර ඉදිරි පළාත් සභා මැතිවරණයට අදාළව පොලිස් මුලස්ථානය වෙත මේ වන විට පැමිණිලි 153ක් ලැබී තිබේ. ජ්‍යේෂ්ඨ පොලිස්පති ගාමිණි නවරත්න මහතා කියා සිටියේ එම පැමිණි අතරින් 102ක් සුළු පැමිණිලි වන අතර 51ක් මැතිවරණ නීති උල්ලංඝණය කිරීම සම්බන්ධ පැමිණිලි බවයි. මේ වන විට මැතිවරණ නීති උල්ලංඝණය කළ පුද්ගලයින් 129ක් අත්අඩංගුවට ගෙන ඇති අතර වාහන 13ක් ද පොලීසිය භාරයට ගෙන තිබේ.", "URL": "https://sinhala.adaderana.lk/news.php?nid=37460", "Category": null, "Parent URL": null}