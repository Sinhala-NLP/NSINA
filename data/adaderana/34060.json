{"Source": "Adaderana", "Timestamp": "May 13, 2013 04:17 pm", "Headline": "“ම‍හසෙන්” ඉවත්කර ගත්තා", "News Content": "රට, ජාතිය, ආගම සමග තර්කයක් නැති බවත් සුළි කුණාටුව සඳහා යොදා තිබූ “ම‍හසෙන්” නම ඉවත් කරගත් බවත් කාලගුණ විද්‍යා දෙපාර්තමේන්තුව පවසයි. ඒ අනුව ඝර්ම කලාපීය සුළි කුණාටුව ලෙස දැනට මෙය හඳුන්වන බවත් තායිලන්තය විසින් “බිලාන්” යනුවෙන් නමක් හඳුන්වා දී ඇති බවත් එම දෙපාර්තමේන්තුවේ අධ්‍යක්ෂ එස්.ආර්. ජයසේකර මහතා කියයි. “මහසෙන්” ට පසුව ප්‍රියා යන නම ඇති බවද මීට අමතරව “බන්දු” යනුවෙන් ද නමක් ඇති බව කී හෙතෙම සුළි කුණාටු හැඳින්වීම සඳහා සකසා ගත් නාමාවලියක් ඇති බව පවසයි. කෙසේ වුවද සුළි කුණාටු සඳහා කාන්තාවන්ගේ නම් භාවිතා නොකිරීමේ තීරණයක් කලාපීය රටවල් විසින් ගෙන ඇති බවද ඔහු කියයි. මේ අතර පවත්නා සුළි කුණාටු තත්ත්වයෙන් ලංකාවට බලපෑමක් වීමට ඇති ඉඩකඩ අවම බවත් ඉන් ඉන්දියාවට, බංග්ලාදේශයට බලපෑම් සිදුවිය හැකි බවත් හෙතෙම පවසයි. කෙසේ වුවද මුහුද රළු වීම නිසා උතුරු හා නැගෙනහිර ධීවර කටයුතු නොකළ යුතු බවත් අඩුපීඩනයක් සහිත ප්‍රදේශවලට සුළං ඇදී යාම නිසා බස්නාහිර පළාත ආශ්‍රිත සුළං ප්‍රවාහයේ වැඩිබවක් දැකිය හැකි බවද ජයසේකර මහතා කියයි. මේ අතර පවත්නා වර්ෂාපතනයත් සමග හැටන් - නුවරඑළිය මාර්ගය වාහන ගමනාගමනයට සීමා කර ඇතැයි අද දෙරණ වාර්තාකරු කියයි. විකල්ප මාර්ග භාවිතා කරන ලෙස පොලීසිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=34060", "Category": null, "Parent URL": null}