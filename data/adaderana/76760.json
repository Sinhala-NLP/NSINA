{"Source": "Adaderana", "Timestamp": "August 27, 2017 02:11 pm", "Headline": " තවත් බොරු තර්ක එපා! ඡන්දය තියන්න", "News Content": "මැතිවරණය කල්දැමීමට තවදුරටත් ව්‍යාජ තර්ක ඉදිරිපත් නොකොට මේ වසර අවසානයට පෙර පළාත් පාලන මැතිවරණය පැවැත්විය යුතු බව ජවිපෙ නායක අනුර දිසානායක මහතා පවසයි.ඒ මහතා මෙම අදහස් පළ කළේ අද(27) කොළඹදී පැවති මාධ්‍ය හමුවකට එක් වෙමිනි.එහිදී වැඩිදුරටත් අදහස් දැක් වූ ඒ මහතා,පසුගියදා පාර්ලිමේන්තුවේදී සංශෝධනය කොට සම්මත කළේ 2012දී ඉදිරිපත් කොට තිබූ පළාත්පාලන මැතිවරණ පනතයි. 2012දී ගෙන එන ලද පනත එවකට විෂය භාර ඇමති අතාවුල්ලා විසින් ඉදිරිපත් කළත් එය සකස් කරනු ලැබූයේ බැසිල් රාජපක්‍ෂගේ දේශපාලන අරමුණු මුල් කරගනිමිනි. එම නිසාම එම පළාත්පාලන මැතිවරණ ක‍්‍රමයේ විශාල විකෘතියක් තිබුණා. බැසිල් රාජපක්‍ෂලාගේ අරමුණ වූයේ ද්විපක්‍ෂ ක‍්‍රමයකට ඉඩ සලසාදීමයි. ඕනෑම මැතිවරණයකදී සිදුවිය යුත්තේ ජනතාවගේ කැමැත්ත සාධාරණ ලෙස පිළිබිඹු වීමයි. එනම් ඡුන්ද ප‍්‍රමාණයට සමානුපාතිකව ජනතා නියෝජිතයින් පත්වීමයි. නමුත් 2012දී බැසිල් රාජපක්‍ෂලා විසින් සකස් කළ පළාත්පාලන පනත මැතිවරණයක මූලික අරමුණු, මූලික හරය මාරුවූ එකක්. ඒ වගේම ප‍්‍රකාශිත වලංගු සෑම ඡුන්දයකටම සමාන බලයක් හිමි වනවා වෙනුවට දිනන පක්‍ෂයට සුවිශේෂී බලයක් (දෙගුණයක්) හිමිකර දෙනවා.දිනන පක්‍ෂයේ ඡුන්ද 2,4,6 ලෙස ගණන් කරන විට පරාජයට පත්වන පක්‍ෂවල ඡුන්ද ගණන් කරන්නේ 1,2,3 ආකාරයටයි. එවැනි විකෘතියක් පැරණි පනතේ තිබුණා. ඒ නිසා ජනතා විමුක්ති පෙරමුණ ලෙස අපි ඒ පනතට එරෙහිව කටයුතු කළ අතර එවැනි මැතිවරණ ක‍්‍රමයක් තුළ පළාත්පාලන මැතිවරණයට ඉදිරිපත් වනවාද නැද්ද යන්න පවා සළකා බලන බව අපි ප‍්‍රකාශ කළා.පැවති ඡන්ද ක‍්‍රමය, සීමා නීර්ණය, මැතිවරණ යාන්ත‍්‍රණය සම්පූර්ණයෙන්ම සකස්කරගෙන තිබුණේ රාජපක්‍ෂ ආණ්ඩුවට වාසිසහගත ආකාරටයි. එම නිසාම පක්‍ෂවලට සාධාරණ නියෝජනයක් ලබාගත හැකි වන ආකාරයට පනත සංශෝධනය කළ යුතුව තිබුණා. පනත සංශෝධනය කිරීම සඳහා ජනතා විමුක්ති පෙරමුණ විශාල කාර්යභාරයක් කළා. එමගින් යම් ජයග‍්‍රහණයක් ඇතිවී තිබෙනවා. අපි විශ්වස කරන්නේ නැහැ එය සර්ව සම්පූර්ණ ප‍්‍රජාතන්ත‍්‍රවාදය හොඳින්ම තහවුරු වෙන පනතක් කියලා. නමුත් පැවති පනතට වඩා සාධනීය කරුණු නව පනතේ අන්තර්ගත වෙලා තිබෙනවා.නව පනත අනුව යම් පළාත් පාලන ආයතනයක මන්තී‍්‍ර ධුර සංඛ්‍යාව පක්‍ෂයක් ලබාගන්නා ඡුන්ද ප‍්‍රමාණයට සමානුපාතික වෙනවා. එය ඉතාම වැදගත්. ජනතාවගේ කැමැත්ත විකෘති කොට තිබූ පැරණි පනතේ වැරදි කරුණු මෙම නව පනතින් නිවැරදි කොට තිබෙනවා. ඒ වගේම විශාල ආන්දෝලනයකට ලක්වූ මනාප ක‍්‍රමය මුළුමනින්ම නව පනත මඟින් අහෝසි කොට තිබෙනවා. මනාප ක‍්‍රමය නිසා විශාල ලෙස මුදල් වියදම් කිරීම, එකම දේශපාලන පක්‍ෂයේ අපේක්‍ෂකයින් පවා ගහමරා ගැනීම නිසා මනාප ක‍්‍රමය පොදු ජනතාවගේ විරෝධයට ලක්වී තිබුණා. ඒ වගේම ජනතාව තුළ මතයක් තිබුණා, තමන් නියෝජනය කරන කොට්ඨාශයට වගකියන මන්තී‍්‍රවරයෙකු නැහැ කියලා. නව පනත මගින් කොට්ඨාශයට නිශ්චිත මන්තී‍්‍රවරයෙකු හිමිවෙනවා. ඒ වගේම පැවති ඡුන්ද ක‍්‍රමයට අනුව තරඟ වැදීම, නොවැදීම නොසළකා ලැයිස්තුවේ ඉන්න සෑම මන්තී‍්‍රවරයෙකුටම රුපියල් 5,000/-ක ඇප මුදලක් තැන්පත් කළ යුතුව තිබුණා. පැවැති පනතට අනුව මන්තී‍්‍රවරුන් 5,000ක් පමණ තේරී පත්විය යුතුව තිබුණු අතර එක පක්‍ෂයක් රු ලක්‍ෂ 250කට ආසන්න ඇප මුදලක් තැන්පත් කළ යුතුව තිබුණා. නමුත් නව පනත අනුව එම මුදල සාධාරණ ලෙස අඩු කොට තිබෙනවා. ඒ වගේම කොට්ඨාශයකට තරඟ කරන මන්තී‍්‍රවරුන් පමණයි මෙම ඇප මුදල තැන්පත් කළ යුතු වන්නේ.ලෝකයේ මෙන්ම ලංකාවේ සාකච්ඡාවක් මතුවෙලා තිබෙනවා, ජනතා නියෝජිත ආයතනවලට කාන්තා නියෝජනය වැඩිවිය යුතුයි කියලා. අපේ රටේ 50%ක් කාන්තාවන් සිටිනවා. ජනතා නියෝජිත ආයතනවල කාන්තා නියෝජනය සාධාරණ නැහැ කියලා කතාබහක් තිබෙනවා. නව පනතින් කාන්තා නියෝජනයට වැඩි අවස්ථාවක් ලබාදී තිබෙනවා. යම් ප‍්‍රාදේශීය සභාවක තරඟ වදින ලැයිස්තුවෙන් 10%ක්ද තරඟ නොවදින ලැයිස්තුවට තිදෙනෙකු එකතු කොට එම අගයෙන් හරි අඩක් කාන්තා නියෝජනයට අවස්ථාව සළසාදී තිබෙනවා. ඒ අනුව සම්පූර්ණ ලැයිස්තුවේ 30%කට ආසන්න කාන්තා නියෝජනයකට අවස්ථාව තිබෙනවා. කොට්ඨාශවලට තරඟ වැදී ජයග‍්‍රහණය කිරීමට කාන්තාවකට නොහැකි වුවත් සභාවට පත්වන මන්තී‍්‍ර සංඛ්‍යාවෙන් 25%කට ආසන්න හෝ 25% ඉක්මවා යන මන්තී‍්‍ර සංඛ්‍යාවක් සභාව නියෝජනය කිරීමට අවස්ථාව මෙම පනතින් උදාකර දී තිබෙනවා. එම නිසා අපි දකිනවා මෙම නව පනත කාන්තාවන්ගේ දේශපාලනය සඳහා ප‍්‍රගතිගාමී සංශෝධන ඇතුළත්වූ එක්ක බව. එම නිසා යම් අඩුපාඩු මධ්‍යයේ වුවත් පැවති පනතට වඩා යම් ප‍්‍රජාතන්ත‍්‍රවාදී, ප‍්‍රගතිගාමී පළාත්පාලන පනතක් ලෙස අපි මෙය දකිනවා.අනෙක් වැදගත් කාරණය තමයි පළාත්පාලන ආයතනවල ඡුන්ද විමසීම. ඇතැම් පළාත්පාලන ආයතනවල ධුර කාලය 2015 මාර්තු මාසයේ අවසන්වී තිබෙනවා. නමුත් එම ආයතන සඳහා මැතිවරණ පවත්වා සභාවක් පත් නොකොට වසර දෙක හමාරක කාලයක් ගතවෙලා. එම නිසා වහාම මැතිවරණ පවත්වා එම ආයතනවල සභාවන් පහිටුවා සකි‍්‍රය කළයුතුව තිබෙනවා. මොකද, සාමාන්‍ය ජනතාවගේ ජන ජීවිතය හා බැඳුණු රාජකාරින් ඉටුකරගන්නා සමීපතම ආයතනය පළාත්පාලන ආයතනයි. මීට පෙර ආණ්ඩුව මැතිවරණය කල් දැමීමට ඉදිරිපත් කළ තර්කය වූයේ සීමා නිර්ණයේ ගැටලූ සහ පැවති ඡුන්ද ක‍්‍රමයට සංශෝධන ඇතුළත් කිරීමේ ගැටලූයි. නමුත් දැන් නීතිය සම්මත වෙලා තිබෙනවා. තව දුරටත් මැතිවරණය පමා කරන්න ආණ්ඩුවට හේතුවක් නැහැ. මැතිවරණ කොමිසමේ සභාපතිවරයා කිව්වා පනත සම්මත වෙලා කොමිසමට ආවාට පසුව දින 75කින් පසුව මැතිවරණය පවත්වන්න පුළුවන් කියලා. එම නිසා පළාත්පාලන ඇමතිවරයා පළමුවෙන්ම පනතට අදාල ගැසට් පත‍්‍රය නිකුත් කළ යුතුය. කථානායකවරයා පනතට අත්සන් කොට නීත්‍යානුකූල කළ යුතුයි. පසුව මැතිවරණ කොමිසමට මැතිවරණයක් පැවැත්වීමට කරුණු ඉදිරිපත් කළ යුතුයි. පනත, සීමා නීර්ණය සියල්ල සූදානම්. නමුත් ආණ්ඩුවේ මැදිහත්වීම ප‍්‍රමාදයි. එනිසා අපි ආණ්ඩුවට කියනවා, තවත් බොරු තර්ක ඉදිරිපත් නොකර මැතිවරණය මේ වසර අවසන් වීමට පෙර පවත්වන්න කියලා. මැතිවරණ කොමිසමේ සභාපතිවරයා කියලා තිබුණා, දෙසැම්බර් සා. පෙළ විභාගයට පෙර මැතිවරණය පවත්වන්න පුළුවන් කියලා.මේ පනත සම්මත වීමත් සමඟ අපේක්‍ෂාභංගත්වයට පත්වුණ පිරිසක් ඉන්නවා. පැරණි මැතිවරණ පනත වෙනුවෙන් පෙනී සිටි රාජපක්‍ෂ කණ්ඩායමේ අපේක්‍ෂා භංගවෙලා. රාජපක්‍ෂ කණ්ඩායම තමන්ගේ ආණඩු බලය යොදා තමන්ට වාසි ලෙස සකස් කරගත් පනත නැවත සංශෝධනයවීම නිසා ඔවුන් දුර්මුඛ වෙලා. ඔවුන් ඉදිරිපත් කරන ප‍්‍රධාන තර්කයක් තමයි රාජ්‍ය සේවකයින්ට ඡුන්ද බලය අහිමි කළා කියන එක. දේශපාලන පක්‍ෂයක් විදිහට අපි සෑම පුරවැසියෙකුටම දේශපාලනය කිරීමේ අයිතිය පිළිගන්නවා. තමන් දරන තනතුර අනුව දේශපාලනය කිරීමට සීමා නොකළ යුතුයි. නමුත් අපේ රටේ නීතිය අනුව ඡුන්ද ඉල්ලීමට සීමාකම් තිබෙනවා. පොලිස් නිලධාරීන්ට, හමුදා නිලධාරීන්ට, ග‍්‍රාම සේවා නිලධාරීන්ට, මාණ්ඩලික සේවයේ ඇතැම් නිලධාරීන්ට ඡුන්දයට ඉදිරිපත් විය නොහැකියි. මෙම නව පනත මගින් එම සීමාව පුළුල් කොට තිබෙනවා. එම යෝජනාව මුළුමනින්ම ස්වාධීන මැතිවරණ කොමිසමෙන් ඉදිරිපත් කළ යෝජනාවක්. ඊට හේතුව වූයේ පළාත් පාලන මැතිවරණයේදී කුඩා කොට්ඨාශ ඇතිවීමයි. එහි මැතිවරණ බල ප‍්‍රදේශය කොට්ඨාශයකට සීමා වෙනවා.කොට්ඨාශයක් ග‍්‍රාමසේවා කොට්ඨාශයක් හෝ දෙකක් හෝ තුනකට සීමා වෙන්න පුළුවන්. එවැනි කුඩා ඒකකයක් තුළ ග‍්‍රාමසේවා නිළධාරීවරයෙකුට කළ හැකි සුවිශේෂී බලපෑමක් තිබෙනවා. එම නිසා එවැනි රාජ්‍ය සේවකයින්ට සීමා පැනවෙනවා. උදාහරණයක් ලෙස ග‍්‍රාමසේවා කොට්ඨාශයක් මැතිවරණ කොට්ඨාශයක් වෙනවා නම් එම කොට්ඨාශයේ ග‍්‍රාමසේවා නිලධාරිවරයා මැතිවරණයට ඉදිරිපත් වුවහොත් ඔහු තමයි එම කොට්ඨාශයේ මුළු මැතිවරණයේම බලපෑම් කළහැකි පුද්ගලයා වන්නේ. ඡුන්ද නාමලේඛන සකස් කරන මොහොතේ සිටම එම ප‍්‍රදේශයට ඔහුට බලපෑම් කළ හැකියි. එම නිසා වසරක කාලයක් තුළ ඔහු එම ප‍්‍රදේශයේ සේවය කොට තිබේ නම් මැතිවරණයට ඉදිරිපත් වෙන්න බැහැ.රාජපක්‍ෂ කණ්ඩායම රාජ්‍ය සේවකයන්ගේ ඡුන්ද බලය අහිමි කළා කියලා පතුරුවන තර්කය වැරදියි. රාජ්‍ය සේවකයින්ට යම් සීමාවක් පැනවිලා තිබෙන්නේ මෙම මැතිවරණ ක‍්‍රමය කොට්ඨාශ ක‍්‍රමයට පවත්වන නිසයි. එම කොට්ඨාශ තුළ සේවය කරන ඇතැම් රාජ්‍ය සේවකයින් සාමාන්‍ය ජන ජීවිතය සමඟ සෘජුව බැඳුනු රාජකාරින්වල නිරත වන නිසයි. මෙම සීමාවන් පැනවෙන්නේ පළාත් පාලන මැතිවරණය සඳහා පමණයි. පළාත් සභා සහ පාර්ලිමේන්තු මැතිවරණයට එවැනි සීමාවක් ඇතුළත් වෙන්නේ නැහැ. රාජපක්‍ෂ කණ්ඩායමේ කෝපයට හේතු වෙලා තිබෙන්නේ ඔවුන්ට වාසිසහගතව සකස් කරන ලද විකෘති ඡුන්ද ක‍්‍රමය සංශෝධනයට ලක් වීමත් මේ හරහා ඔවුන් බලාපොරොත්තු වනවා යැයි රටට කියූ නමුත් ඇත්තටම බලාපොරොත්තු නොවූ මැතිවරණයක් සඳහා මුහුණ දීමට සිදුවීමත් නිසයි.මාධ්‍යවේදීන් නැගු ප‍්‍රශ්නවලට පිළිතුරු ලබාදෙමින්, විගණන පනත පිළිබඳව,පසුගිය ජනාධිපතිවරණයේදී කතාබහට ලක්වුණු නීතිමය සංශෝධන අතර ප‍්‍රධාන එකක් තමයි විගණන පනත. 19වැනි සංශෝධනයට අනුව විගණන කොමිසම ස්ථාපිත කොට තිබුණත් කොමිසම කි‍්‍රයාත්මක වීම සඳහා අවශ්‍ය පනත සම්මත වෙලා නැහැ. කොමිසමට කාර්යමණ්ඩලයක් පත්කොට තිබුණත් වාහන, වැටුප්, වෙන්කොට තිබුණත් කි‍්‍රයාත්මක වීමට නීතිමය ප‍්‍රතිපාදන නැහැ. තව ටික දවසකින් විගණන කොමිසමත් විගණනයට ලක්කරන්න වෙනවා කාර්යභාරයක් නැතිව වැටුප් ගෙවනවා කියලා. ආණ්ඩුව හිතාමතා පනත සම්මත නොකර ඉන්නවා. විගණන පනත කැබිනට් එකට දැම්මා. ඉන් පසුව ඇමති අනු කමිටුවක් පත් කළා. ඊටත් පසුව චරිත රත්වත්තේගේ සභාපතිත්වයෙන් තවත් කමිටුවක් පත්කළා. මේ සියල්ලෙහි කරුණු පැත්තකට දාලා ආණ්ඩුව පනත සම්මත කිරීම ප‍්‍රමාද කරනවා. අපේ රටේ තිබෙන විගණනය හරියට පශ්චාත් මරණ පරීක්‍ෂණයක් වගෙයි. ව්‍යාපෘතියක් අවසන් වූවාට පසුව සිදුකරන විගණනයෙන් ඵලක් නැහැ. එනිසා යම් ව්‍යාපෘතියක් පිළිබඳව පූර්ව විගණනයක් සිදුකිරීම අත්‍යාවශ්‍ය බවට අපි පෙනී සිටියා. එම සංශෝධන මේ පනතේ අඩංගුවෙලා තිබෙනවා. එනිසා මෙම විගණන පනත විගණනය ශක්තිමත් කළ විගණකාධිපතිවරයාට සුවිශේෂී බලයක් ලබාදුන්, දඩ පැනවීමේ හැකියාව තිබෙන හා නාස්ති කරන ලද හෝ වංචා කරන ලද මුදල් නැවත පවරා ගැනීමේ බලය සහිත පනතක්. එනිසා මෙම පනත සම්මත කරන්න සහාය දෙනවා කියන්නේ වංචාවට-දූෂණයට විරුද්ධයි කියන එකයි. නමුත් මේ පනත වැළැක්වීම මගින් ආණ්ඩුව වංචාවට-දූෂණයට ඉණිමං තනන බව පැහැදිළියි. එනිසා අපි ආණ්ඩුවට බලකරනවා මෙම විගණන පනත වහාම සම්මත කළ යුතුයි කියලා.රාජිත සේනාරත්නට එරෙහි විශ්වාස භංගය,රාජිත සේනාරත්න තමන්ට හිමි අමාත්‍යධූරයේ කාර්ය නිසි පරිදි ඉටු නොකරන බව අපේ හැඟීමයි. ඒ වගේම සයිටම් ගැටලූව සම්බන්ධයෙන් ඔහු නිහඬව සිටිය යුතුයි. මොකද, ඔහුගේ ලේලිය සයිටම් ආයතනයේ අධ්‍යාපනය ලබන නිසා ලබැඳියාවන් අතර ගැටුමක් මතුවෙනවා. ඒ වගේම ඔහුට තිබෙන නොයෙකුත් චෝදනා නිසා ඔහු අමාත්‍ය ධුරයට සුදුසුයි. නමුත් රාජිත සේනාරත්න පමණක්ද ඇමති ධුරයට නුසුදුසු? මේ ආණ්ඩුවේ හැමෝම ඇමතිධුරවලට සුදුසු නැහැ. එනිසා සංගීත පුටු තරඟය වගේ අමාත්‍ය ධුරවලට පුද්ගලයින් මාරු කිරීම නෙවෙයි කළ යුත්තේ. මේ ඇතිවී තිබෙන අර්බුදයට ප‍්‍රධාන හේතුව මේ ආණ්ඩු පවත්වාගෙන යන ආර්ථික ක‍්‍රමයේ අසාර්ථකභාවයයි. එනිසා අපේ රට දියුණු කළ හැකි ආර්ථික ක‍්‍රමයක් මේ රටේ ගොඩනැංවීම සඳහා අපි පෙනී ඉන්නවා. නමුත් එතැනින් මෙහා කෙටිකාලීනව ගත යුතු කි‍්‍රයාමාර්ග තිබෙනවා නම් අපි ඒ වෙනුවෙන් කටයුතු කරනවා. එනිසා රාජිත සේනාරත්නයට එරෙහිව ගෙනෙන විශ්වාසභංගය සඳහා අපි සහාය ලබා දෙනවා.20වන සංශෝධනය පිළිබඳව,පළාත් සභා මැතිවරණය කඩින් කඩ නොපවත්වා එක් වරකදී පැවැත්විය යුතුය යන්න පිළිබඳව අප සාකච්ඡාවක ඉන්නවා. රාජපක්‍ෂ ආණ්ඩුව කාලයේ සිදුකළේ ඔවුන්ට වාසිසහගත ලෙස පළාත් සභා කඩින්කඩ පැවැත්වීමයි. නමුත් අපි ප‍්‍රතිපත්තියක් ලෙස පළාත් සභා මැතිවරණය එක් දිනයක පැවැත්විය යුතු බව පිළිගන්නවා. නමුත් ඒ සඳහා ගෙන එනු ලබන පනත පිළිබඳව තීරණයක් ගන්නේ පනතට ඇතුළත් වී තිබෙන කරුණු අනුවයි.", "URL": "https://sinhala.adaderana.lk/news.php?nid=76760", "Category": null, "Parent URL": null}