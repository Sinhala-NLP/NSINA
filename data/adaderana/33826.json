{"Source": "Adaderana", "Timestamp": "May 5, 2013 11:37 am", "Headline": "සචීන්ගෙන් හා බුවනෙකගෙන් ලංකාවට රන්පදක්කමක් ", "News Content": "ශ්‍රී ලංකාවේ සචීන් ඩයස් හා බුවනෙක ගුණතිලක ක්‍රීඩකයින් ඔස්ට්‍රේලියානු කණිෂ්ඨ ශූරතා බැඩ්මින්ටන් තරගාවලියේ පිරිමි යුගල අංශයේ රන් පදක්කම දිනා ගැනීමට සමත්ව තිබේ. වයස අවුරුදු 19න් පහළ මෙම තරගාවලිය ඔස්ට්‍රේලියාවේ වික්ටෝරියා ප්‍රාන්තයේ බල්ලාරට් හි පැවැත්විණ. ඊයේ පැවැති අවසන් පූර්ව තරගයේදී ලකුණු 21-13 ක් හා 21-14ක් වශයෙන් ඔස්ට්‍රේලියානු ක්‍රීඩකයින් පරාජයට පත්කරමින් අවසන් තරගයට සුදුසුකම් ලැබීය. මේ සඳහා ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 14 දෙනෙකු සහභාගී වී සිටියහ. තරගාවලියේ පිරිමි අංශයේ යුගල අවසාන මහා තරගය අද (05) පෙරවරුවේ ඔස්ට්‍රේලියානු කණ්ඩායම සමඟ පැවැත්විණ. ශ්‍රී ලංකාව නියෝජය කරමින් ගාල්ල රිච්මන්ඩ් විද්‍යාලයේ බුවනෙක ගුණතිලක සහ මොරටුව ශාන්ත සෙබස්තියන් විද්‍යාලයේ සචින් ඩයස් මෙම තරගය සඳහා සහභාගී වු බව බැඩ්මින්ටන් සම්මේලනයේ උප සභාපති පරාක්‍රම බස්නායක මහතා සඳහන් කළේය. ඒ අනුව ඔස්ට්‍රේලියානු කණ්ඩායම පරදවා තරගාවලියේ පිරිමි යුගල අංශයේ රන් පදක්කම හිමිකර ගැනීමට ඔවුන් සමත් වී ඇත. එසේම ඔස්ට්‍රේලියානු කණිෂ්ඨ ශූරතා බැඩ්මින්ටන් තරගාවලිය ජය ගැනීම ලබන වසරේ පැවැත්වෙන යොවුන් ඔලිම්පික් තරගාවලියට සුදුසුකම් ලබා ගැනී‍මේදී ක්‍රීඩකයින්ට ලකුණු පිරිනමන තරගාවලියක් ලෙස සැලකෙයි.", "URL": "https://sinhala.adaderana.lk/news.php?nid=33826", "Category": null, "Parent URL": null}