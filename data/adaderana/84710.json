{"Source": "Adaderana", "Timestamp": "February 23, 2018 07:02 am", "Headline": "ගම හදා ගමු ග්‍රාමිය වැඩසටහන ජනාධිපතිගේ  ප්‍රධානත්වයෙන් අද ආරම්භවේ", "News Content": "මතින් නිදහස් රටක් ජාතික වැඩපිළිවෙල යටතේ ක්‍රියාත්මක “ගම හදා ගමු” ග්‍රාමිය වැඩසටහනේ පළමු වැඩසටහන ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද (23) ඇඹිලිපිටිය මහජන ක්‍රිඩාංගණයේදී පැවැත්වීමට නියමිතව ඇත. ප්‍රජා පොලිස් කමිටුවල නියෝජිතයින්, ආරක්ෂක අංශ සහ රාජ්‍ය නිළධාරින් මීට එක්වන අතර මතින් තොර ගමක් යන්න තේමා කර ගනිමින් පාසල් දරුවන් විසින් විවිධ නිර්මාණ මෙහිදී ඉදිරිපත් කිරිමට නියමිතය. සාමකාමී ශ්‍රී ලාංකේය සමාජයක් ස්ථාපිත කිරිම සදහා ග්‍රාමිය ප්‍රජාවගේ දායකත්වය ලබා ගැනිමේ අරමුණින් මෙම වැඩසටහන ක්‍රියාත්මක කරණු ඇත. ඒ යටතේ මෙරට සියලළු ගම්මානවල ප්‍රජා පොලිස් කමිටු මූලික කරගෙන මත්ද්‍රව්‍ය වැටලීම් පුනරුත්තාපන හා නිවාරණ කටයුතු මේ වන විට ආරම්භ කර ඇති බවයි ජනාධිපති මාධ්‍ය අංශය සදහන් කළේය. ගම හදා ගමු වැඩසටහන යටතේ නීති විරෝධි මත්ද්‍රව්‍ය විකිණිම සහ නිෂ්පාදනය අවම කිරීම, ජාවාරම්කරුවන්ට බලපෑම් එල්ල කිරීම, එවැනි කර්මාන්තවල නියැලෙන පුද්ගලයින් වෙනත් රැකියා සඳහා යොමු කිරීම සහ මත්ද්‍රව්‍ය වලට ඇබ්බැහිවූවන් පුනරුත්තාපනය කිරීම මේය මඟින් සිදු කෙරෙනු ඇත.", "URL": "https://sinhala.adaderana.lk/news.php?nid=84710", "Category": null, "Parent URL": null}