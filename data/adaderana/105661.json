{"Source": "Adaderana", "Timestamp": "March 7, 2019 04:04 pm", "Headline": "අපිට හිමි අමෙරිකාවේ මව්වරුන්ට අහිමි වු ප්‍රසූත නිවාඩුව", "News Content": "කාන්තාවන්ට ලබාදෙන ප්‍රසූත නිවාඩු සම්බන්ධයෙන් මේ දිනවලදී ලොව පුරා රටවල කථිකාවක් ගොඩනැගී තිබේ. ඇතැම් රටවල ප්‍රසූත නිවාඩු ප්‍රතිපත්ති සම්බන්ධයෙන් කාන්තාවන් දැඩි කණස්සල්ලෙන් පසුවන බවද සඳහන් වෙයි. මාර්තු 8වන දිනට යෙදී තිබෙන ජාත්‍යන්තර කාන්තා දිනයට සමගාමීව රොයිටර්ස් පුවත් සේවය ලොව පුරා රටවල් කිහිපයක මව්වරුන් රැසක් සමඟ සම්මුඛ සාකච්ඡා පවත්වා තිබුණි. අළුතින් මව් පදවිය ලද කාන්තාවන් බොහෝ පිරිසක් සිය බිළිඳුන් හැරදමා සේවයට වාර්තා කිරීමට සිදුවීම සම්බන්දයෙන් කණස්සල්ලෙන් පසුවන බව එහිදී අනාවරණවී තිබේ. බ්‍රිතාන්‍යය, රුසියාව වැනි රටවල් කිහිපයක් මව්වරුන් සඳහා මාස කිහිපයක හෝ ඇතැම් විට වසර කිහිපයක් ප්‍රසූත නිවාඩු ලබාදෙන බව සඳහන් වෙයි. එහෙත් අමෙරිකාවේ පමණක් ප්‍රසූත නිවාඩු සඳහා ජාතික පදනමක් මත වැටුප් ලබා ගැනීමේ නීත්‍යානුකූල හිමිකමක් නැහැ. අමෙරිකාවේ ටෙක්සාස් ප්‍රාන්තයේ වෙසෙන එක් කාන්තාවක් මෙම සම්මුඛ සාකච්ඡාවේදී සඳහන් කර තිබුණේ ඇයට දරු උපතින් සති අටක් ඇතුළත යළි සේවයට වාර්තා කිරීමට සිදුවූ බවයි. එමෙන්ම නිවාඩු හිමිවූ සති අටෙන් සති කිහිපයක් වැටුප් රහිත බවද ඇය බවසා තිබුණි. මේ අතර ආර්ථික සහයෝගිතාව සහ සංවර්ධනය සඳහා වන සංවිධානය 2016 වර්ෂයේදී නිකුත් කළ වාර්තාවක දැක්වෙන්නේ එම සංවිධානයේ සාමාජික රටවල් මව්වරුන්ට සති 18 වැටුප් සහිත ප්‍රසූත නිවාඩුවක් හිමිකරගත හැකි බවයි. අමෙරිකාව 1961 වර්ෂයේ සිට එම සංවිධානයේ සාමාජිකත්වය උසුලයි.", "URL": "https://sinhala.adaderana.lk/news.php?nid=105661", "Category": null, "Parent URL": null}