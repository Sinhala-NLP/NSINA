{"Source": "Adaderana", "Timestamp": "April 3, 2019 07:58 am", "Headline": "දඹුල්ල නගරයේ රන් මාල කඩපු බක්කා කොටුවෙයි", "News Content": "දඹුල්ල හා අවට නගර ආසන්න හා තදාසන්න ප්‍රදේශවල කාන්තාවන්ගේ ගෙළ බැඳි රන් මාල කඩා ගෙන පලා යන \"බක්කා \" නමින් හඳුන්වන පුද්ගලයෙකු සහ ඔහුගේ ගෝලයකු වූ යතුරුපැදි ධාවකයකු සැකපිට දඹුල්ල පොලීසිය අත්අඩංගුවට ගෙන තිබේ. පසුගියදා දඹුල්ල නගර මධ්‍යයේ යකඩ භාණ්ඩ අලෙවි කරන ස්ථානයක මාර්ගයේ සිටි කාන්තාවගේ රුපියල් හතළිස් දහස් හය සියයක් පමණ වටිනා ගෙළ බැඳි රන් මාලය කඩාගෙන යතුරුපැදියකින් \"බක්කා\" නැමැති පුද්ගලයා සහ ඔහුගේ යතුරුපැදිකරු පලාගොස් ඇතැයි දඹුල්ල පොලිසියට පැමිණිලි ලැබී තිබිණි. ඒ අනුව දඹුල්ල මුලස්ථාන පොලිස් අපරාධ අංශයේ නිලධාරීහු නගර මධ්‍යයේ ඇති ආරක්ෂිත කැමරා පරීක්ෂා කර දින ගණනාවක සිදු කළ මෙහෙයුමකින් පසුව රන් මාල කඩන \"බක්කා \" නැමැති අන්වර්ත නාමයෙන් හඳුන්වන පුද්ගලයා සහ ඔහුගේ යතුරුපැදි ධාවකයා ලෙස හඳුනාගත් පුද්ගලයා යතුරු පැදියද සමඟ අත්අඩංගුවට ගෙන තිබේ. මෙම පුද්ගලයන් පිළිබඳව තවදුරටත් ප්‍රශ්න කිරීමෙන් අනතුරුව දැනට කඩා ඇති රන් මාල පිළිබඳවත් ඒවා උකස් තැබූ ස්ථාන පිළිබඳව ප්‍රශ්න කරමින් සිටින බව මූලස්ථාන පොලිස් පරීක්ෂක සම්පත් වික්‍රමරත්න මහතා පැවසීය.", "URL": "https://sinhala.adaderana.lk/news.php?nid=107257", "Category": null, "Parent URL": null}