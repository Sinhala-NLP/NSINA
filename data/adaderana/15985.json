{"Source": "Adaderana", "Timestamp": "May 9, 2011 12:07 pm", "Headline": "ජල සැපයුම 100% ක් සාර්ථකයිලු-ගැටලු ඇත්නම් මණ්ඩලේ නෙවෙයිලු", "News Content": "කොළඹ අවට ප්‍රදේශ කිහිපයකට අත්හිටුවා තිබූ ජල සැපයුම මේ වන විට 100% ක් යථා තත්ත්වය පත් කර ඇතැයි ජලසම්පාදන හා ජලපවාහන මණ්ඩලය පවසයි. ඊයේ පෙරවරු 7 පමණ වන විට ජල සැපයුම යථා තත්ත්වයට පත් කළ ද ඇතැම් උස් බිම් සහිත ප්‍රදේශ වලට ජලය ලැබීමේ ප්‍රමාද විම් ඇති විය හැකි බව මීට පෙරාතුව ජල සම්පාදන හා ජලාපවහන මණ්ඩලය සඳහන් කර තිබිණි. එසේ වුවද අද(09)වන විටත් ඇතැම් ප්‍රදේශවලට ජල සැපයුම සාර්ථකව සිදුනොවන බවට අද දෙරණ පාඨකයින් විසින් දිගින් දිගටම දැනුම් දුන් හෙයින් මේ පිළිබඳ යළි විමසන්නට අපට සිදුවිය. එහිදී සෑම ප්‍රදේශයකම ජල සැපයුම යථා තත්ත්වයට පත්ව ඇති බවත්,යම් ප්‍රදේශයකට ජලය යථා පරිදි නොලැබේනම් එය මණ්ඩලයේ ගැටලුවක් විය නොහැකි බවත් ජල සම්පාදන හා ජලාපවාහන මණ්ඩලයේ මහජනා සම්බන්ධතා නිලධාරිනී ශිරෝමී කරුණාරත්න මහත්මිය අද දෙරණට කියා සිටියාය. එසේම යම් ප්‍රදේශයක එවැනි ගැටලුවත් උද්ගතව ඇත්නම් ඒ පිළිබඳ නොපමාව ජල සම්පාදන හා ජලාපවාහන මණ්ඩලය දැනුවත් කරන ලෙසද ඇය සඳහන් කළාය. කලටුවාව සිට ජලය රැගෙන එන ප්‍රධාන නල මාර්ගයක සිදු වූ හානියක් හේතුවෙන් ජල සැපයුම පසුගිය සිකුරාදා රාත්‍රියේ සිට අත්හිටුවා තිබුණි. ඒ අනුව රුක්මල්ගම , මත්තේගොඩ , පැලැන්වත්ත , කැස්බෑව , කොහුවල,පන්නිපිටිය,කොට්ටාව යන ප්‍රදේශවල සහ පිළියන්දල සිට බොරලැස්ගමුව දක්වා ප්‍රධාන මාර්ගය සහ අතුරු මාර්ග වල ජල සැපයුම මෙසේ අත්හිටුවීමට පියවර ගෙන තිබුණි.", "URL": "https://sinhala.adaderana.lk/news.php?nid=15985", "Category": null, "Parent URL": null}