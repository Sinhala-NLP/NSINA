{"Source": "Adaderana", "Timestamp": "September 21, 2012 01:12 pm", "Headline": "ජනපතිට විරෝධය පෑ වයිකෝ ඇතුළු 700 ක් අත්අඩංගුවට", "News Content": "ජනාධිපති මහින්ද රාජපක්ෂ මහතා ඉන්දියාවේ සාංචි ප්‍රදේශයේ සිදුකරන සංචාරයට විරෝධය පළ කර උද්ඝෝෂණවල නිරතව සිටි එරට එම්.ඩි.එම්.කේ පක්ෂයේ නායක වයිකෝ ඇතුළු විරෝධතාකරුවන් 700ක් පමණ ඉන්දීය පොලීසිය විසින් අත්අඩංගුවට ගෙන තිබේ. ඉන්දියාවේ සංචාරයක නිරතව සිටින ජනාධිපතිවරයා අද (21) එරට සාංචි ප්‍රදේශයට පැමිණෙන බැවින් වයිකෝ ඇතුළු 1000කට අධික පිරිසක් ඊට විරෝධය පළ කර උද්ඝෝෂණයක් ආරම්භ කරන ලදී. ඒ අනුව ඉන්දියාවේ මධ්‍ය ප්‍රදේශ් හී චින්ද්වර නැමැති ප්‍රදේශයේදී විරෝධතාවයේ නිරතව සිටි පිරිස අත්අඩංගුවට ගැනීමට ඉන්දීය පොලීසිය පියවර ගෙන ඇත. එම්.ඩි.එම්.කේ පක්ෂයේ නායක වයිකෝ ඇතුළු පිරිස් කළු කොඩි රැගෙන විරෝධතාවයට එක්ව ඇතැයි විදෙස් වාර්තා පවසයි. ජනාධිපති මහින්ද රාජපක්ෂ මහතා යුද අපරාධ සිදුකර ඇති බැවින් ඔහුට එරෙහිව නඩු විභාගයක් පැවැත්විය යුතුය යන්න විරෝධතාකරුවන් ප්‍රකාශ කර ඇතැයි එම වාර්තාවල සඳහන්ය. ඉන්දියාවේ සංචාරයක නිරතවන මහින්ද රාජපක්ෂ මහතා එරට සාංචි ප්‍රදේශයේ ඉදිකෙරෙන බෞද්ධ විශ්ව විද්‍යාලයකට මුල් ගල තැබීම සඳහා අද (21) එම ප්‍රදේශයේ සංචාරයක නිරත වෙයි.", "URL": "https://sinhala.adaderana.lk/news.php?nid=27617", "Category": null, "Parent URL": null}