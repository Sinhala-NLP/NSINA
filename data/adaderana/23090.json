{"Source": "Adaderana", "Timestamp": "March 27, 2012 07:39 am", "Headline": " තොණ්ඩමාන් අස්වුණේ නෑ", "News Content": "ලංකා කම්කරු කොංග්‍රසයේ ප්‍රධාන ලේකම්,අමාත්‍ය ආරුමුගම් තොණ්ඩමාන් මහතා සිය අමාත්‍ය ධූරයෙන් ඉල්ලා අස්වූ බවට පළවන මාධ්‍ය වාර්තාවල කිසිදු සත්‍යයක් නැතැයි ලංකා කම්කරු කොංග්‍රසයේ නායක මුත්තු ශිවලිංගම් මහතා පවසයි. අද දෙරණ කළ විමසීමකට පිළිතුරු දෙමින් හෙතෙම කියා සිටියේ ආරුමුගම් තොණ්ඩමාන් මහතා රජයෙන් ඉවත්වූ බවට කටකතා පැතිර යන බවයි. එසේ වුවද ඊයේ සවස අමාත්‍යවරයා ඉල්ලා අස්වෙන්නට තීරණය කර ඇති බවත්,ඊට අදාළ ලිපිය ජනාධිපතිවරයාට යොමුකර ඇති බවත් ලංකා කම්කරු කොංග්‍රසයේ ප්‍රකාශකයෙක් සඳහන් කළේය. තොණ්ඩමාන් මහතාගේ මැතිවරණ බලප්‍රදේශයට අදාළව ක්‍රියාත්මක වන සංවර්ධන ව්‍යාපෘතිවලට මුදල් වෙන්කිරීම සම්බන්ධයෙන් ඇති වූ නොමනාපයක් හේතුවෙන් ජනාධිපතිවරයාට එකී ලිපිය යොමු කළ බවත්,එහෙත් එකී ලිපිය පිළිගැනීම ජනාධිපතිවරයා විසින් ප්‍රතික්ෂේප කර ඇති බවත් හෙතෙම වැඩිදුරටත් කියා සිටියේය. මේ අතර තොන්ඩමන් අමාත්‍යවරයා ජනාධිපති මහින්ද රාජපක්ෂ මහතා වෙත සිය ඉල්ලා අස්වීම සම්බන්ධයෙන් කිසිදු ලිඛිත දැනුම්දීමක් සිදුකර නොමැති බව ජනාධිපති ප්‍රකාශක බන්දුල ජයසේකර මහතා අද දෙරණට ප්‍රකාශ කළේය. ඔහු පෙන්වා දෙන්නේ තොන්ඩමන් අමාත්‍යවරයා ඉල්ලා අස්වන බවට වාර්තා වු පළමු අවස්ථාව ද මෙය නොවන බවයි.", "URL": "https://sinhala.adaderana.lk/news.php?nid=23090", "Category": null, "Parent URL": null}