{"Source": "Adaderana", "Timestamp": "December 16, 2012 11:26 am", "Headline": "අම්පාර හෙල්ලෙන්නේ ඇයි?", "News Content": "අම්පාර ප්‍රදේශයේ ගම්මාන කිහිපයක සිදුවන භූ චලන සම්බන්ධයෙන් සිදුකරන ක්ෂේත්‍ර පරීක්ෂණ පුළුල් කර නිශ්චිත ප්‍රදේශ හඳුනා ගැනීමේ කටයුතු ආරම්භ කර ඇති බව භූ විද්‍යා හා පතල් කැනීම් කාර්යාංශය පවසයි. අදාළ සිදුවීම් වලට හේතුව මෙතෙක් නිශ්චිතව නිගමනය කිරීමට නොහැකි වී ඇති බව එම කාර්යාංශයේ සභාපති ආචාර්ය එන්.පි. විජයානන්ද මහතා සඳහන් කළේය. අම්පාර ප්‍රදේශයේ වඩිනාගල, දේවාලහිඳ, කිවුලේගම ඇතුළු ගම්මාන කිහිපයකින් පසුගිය දිනවල සුළු භූ චලනයන් වාර්තා විය. එහි ආසන්නතම සිදුවීම ඊයේ (15) වාර්තා වු අතර දිනය තුළ අවස්ථා තුනක දී මෙවැනි චලනයන් සිදුවු බව ප්‍රදේශවාසීහූ පැවසූහ. අදාළ භූ චලනයන් වර්ග කිලෝමීටරයක පමණ භූමි ප්‍රදේශයක ඇති වන අතර එම භූමි ප්‍රදේශ නිර්ණය කිරීමේ කටයුතු ආරම්භ කර ඇති බව භූ විද්‍යා හා පතල් කැනීම් කාර්යාංශය පවසයි. ඒ අනුව ඉදිරි සතිය තුළ මෙම චලනයන්ට හේතුව නිශ්චිතව අනාවරණය කරගත හැකි වනු ඇති බව ආචාර්ය එන්.පි. විජයානන්ද මහතා සඳහන් කළේය.", "URL": "https://sinhala.adaderana.lk/news.php?nid=29995", "Category": null, "Parent URL": null}