{"Source": "Adaderana", "Timestamp": "May 3, 2012 05:04 pm", "Headline": "ආණ්ඩුව වක්‍රාකාරව මහපොළ ශිෂ්‍යාධාරය කප්පාදු කරලා", "News Content": "විශ්ව විද්‍යාල ශිෂ්‍යයින්ට ලබාදෙන මහපොළ ශිෂ්‍යාධාරය වක්‍රාකාරව කප්පාදු කිරීමට ආණ්ඩුව කටයුතු කර ඇති බව අන්තර් විශ්ව විද්‍යාලයීය ශිෂ්‍ය බල මණ්ඩලය චෝදනා කරයි. බලධාරීන් විසින් නිකුත් කර ඇති නවතම චක්‍රලේඛයක් හරහා එය සනාථ වන බව එහි කැඳවුම්කරු සංජීව බණ්ඩාර මහතා සඳහන් කළේය. විනය විරෝධී ක්‍රියාවල නිරත වන ශිෂ්‍යයින් සඳහා මහපොළ ශිෂ්‍යාධාරය කප්පාදු කරන ලෙස ඒ මගින් උපදෙස් දී ඇති බව සංජීව බණ්ඩාර මහතා පවසයි. මෙය මහපොළ ශිෂ්‍යාධාර කප්පාදුවේ ආරම්භක පියවරක් ලෙස පෙන්වා දිය හැකි බව ඔහු චෝදනා කරයි. මෙතෙක් ක්‍රියාත්මක වූ ක්‍රමවේදය අඛණ්ඩව පවත්වාගෙන යන ලෙස පමණක් අදාළ චක්‍රලේඛයෙන් සිහිපත් කර ඇති බව මේ සම්බන්ධයෙන් අද දෙරණ උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයන්ත නවරත්න මහතාගෙන් කළ විමසීමක දී ඔහු සඳහන් කළේය.", "URL": "https://sinhala.adaderana.lk/news.php?nid=23998", "Category": null, "Parent URL": null}