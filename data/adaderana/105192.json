{"Source": "Adaderana", "Timestamp": "February 28, 2019 10:40 am", "Headline": "කිරිවෙහෙර වෙඩි තැබීමේ සිද්ධියට සම්බන්ධ පුද්ගලයින් යළි රිමාන්ඩ්", "News Content": "කතරගම කිරිවෙහෙර නාහිමි ඝාතනය කිරීමේ සැලසුම සම්බන්ධයෙන් සිදුකළ සියලු පරික්ෂණයන්ට අදාළ රස පරික්ෂක දෙපාර්තමේන්තුවට යවන ලද නඩු භාණ්ඩ සම්බන්ධයෙන් හා රුධිර සාම්පල් සම්බන්ධ DNA පරීක්ෂණ වාර්තා ලබා ගැනීම සඳහා එම ආයතනවලට පසු විපරම් ලිපි යවන ලෙස තිස්සමහාරාම මහේස්ත්‍රාත් අධිකරණය කතරගම පොලීසියට නියෝග කළේය. තිස්සමහාරාම මහේස්ත්‍රාත් කාංචන මාලා සුසන්තා ගුණසේකර පෙරේරා මහත්මිය ඊයේ(27) අදාළ නියෝගය දුන් බව අද දෙරණ වාර්තාකරු සඳහන් කළේය. සිද්ධිය සම්බන්ධයෙන් කතරගම පොලීසිය මඟින් අත්අඩංගුවට ගෙන සිටින සැකකරුවන් 06 දෙනා මාර්තු මස 13 වන දින දක්වා තව දුරටත් රක්ෂිත බන්ධනාගාරගත කිරීමටද මහේස්ත්‍රාත්වරිය නියෝග කළේය. නඩුවට අදාළව රජයේ රස පරික්ෂකවරයා වෙත යවන ලද පරික්ෂණ සම්බන්ධ සියලු වාර්තා, වෙඩි ප්‍රහාර එල්ල කළ අවස්ථාවේ ගිවි අවි වලින් පිට වූ උණ්ඩ කොටස් සහ නාහිමියන්ගේ ශරිරයෙන් වහනය වු රුධිර සාම්පල DNA වාර්තා සහ සැකකරුවන්ගේ දුරකථන විශ්ලේෂණ වාර්තාවන්ට අදාළ උදෘත කඩිනමින් අධිකරණයට ඉදිරිපත් කරන බව මෙහිදී කතරගම පොලීසිය අධිකරණය හමුවේ ප්‍රකාශ කළේය. මෙලෙස රක්ෂිත බන්ධනාගාර ගත කරන ලද්දේ කතරගම කිරිවෙහෙර මහසෙන් දේවාලයේ හිටපු කපුවකු වන බෝපෙගෙදර අසේල ලක්මාල් බණ්ඩාර සහ එකම පවුලේ නියුන් සොහොයුරන් දෙදෙනෙකු වන ජයවික්‍රම කංකානම්ගේ නුවන් කුමාර සහ ජයවික්‍රම කංකානම්ගේ ධනුෂ්ක්‍, මාරපතිරගේ කවිශ්ක දිල්ශාන් නොහොත් කුරුලූ , ගල්වල ගමගේ අනුරාධ නොහොත් මල්ලි, හේවාවිතානගේ සුගත් නොහොත් රාළහාමි යන සැකකරුවන්ය. කිරි වෙහෙර රජමහ විහාරාධිපති කොබවක ධම්මින්ද හිමියන් ඝාතනය කිරීමට අදාළ නඩුවේ 06 වන සැකකාර හේවාවිතානගේ සුගත් නොහොත් රාළහාමි යන අයගේ බිරිඳ වන කතරගම පදිංචි දීපිකා දිල්හානි වීරරත්න නැමැති අය මුදල් රුපියල් පනස් දහසක් සහ රුපියල් ලක්ෂය බැගින් ශරීර ඇප 05 ක් මත හම්බන්තොට මහාධිකරණ විනිසුරු තාමර තෙන්නකෝන් මහතා විසින් මීට පෙර මුදාහැර තිබුණි. ඇය ඇතුළු සැකකරුවන් 07 දෙනාම මෙදින අධිකරණය හමුවේ පෙනී සිටියේය. කතරගම කිරි වෙහෙර රජමහ විහාරාධිපති කොබවක ධම්මින්ද හිමියන් ඝාතනය කිරීමට සැලසුම් කර වෙඩි ප්‍රහාර එල්ල කිරීමට අදාල නඩුවේ සැකකරුවන් රක්ෂිත බන්ධනාගාරගතව සිටියදීම කිරිවෙහෙර නාහිමියන්ට මරණිය තර්ජන එල්ලකර නිර්නාමික ලිපියක් යොමු කර ඇති බවත් ඒ සම්බන්ධයෙන් වින්දිතයින් ආරක්ෂා කිරිමේ පනත යටතේ පරික්ෂණ සිදු කරන බවත් කතරගම පොලිසිය වැඩිදුර වාර්තාවක් ඉදිරිපත් කරමින් තිස්සමහාරාම මහේස්ත්‍රාත්වරිය හමුවේ කරුණු දැක්වීය. ඇගිලි සලකුණු රෙජිස්ටාර් ලේකම් කාර්යාලය වෙත යවන ලද සැකකරුවන්ගේ අතුල් පතුල් හා ඇගිලි සලකුණු වාර්තාවන් මෙන්ම රජයේ රස පරීක්ෂකවරයා වෙත යවන ලද වෙඩි තැබීම සදහා භාවිතා කළේ යැයි කියන ගල් කටස් වර්ගයේ ගිනි අවිය හා බෝර 12 තුවක්කුව, එයින් නිකුත් වූ උණ්ඩ කොටස්, වෙඩි වදින අවස්ථාවේ නාහිමි ඇද සිටි සිවුර හා ලේ සාම්පල ආදියට අදාළ වාර්තාවන්ද අධිකරණයට ඉදිරිපත් කිරීමට කටුයුතු කරමින් සිටින බව කතරගම පොලීසිය විසින් ඉදිරිපත් කරන ලද වැඩිදුර වාර්තාවේ සදහන් වේ. සියළුම වාර්තා ලබාදෙන ලෙස ඉල්ලමින් ඇගිලි සලකුණු රෙජිස්ට්‍රාර් කාර්යාලය සහ රජයේ රස පරීක්ෂක දෙපාර්තමේන්තුව වෙත දැනටමත් පසු විපරම් ලිපි යවා තිබෙන බවද පොලීසිය අධිකරණයට දැනුම් දුන්නේය. 1996 අංක 22 දරණ ගිනිඅවි සංශෝධන පනතේ 44 (අ) සහ ලංකා දණ්ඩ නිති සංග්‍රහයේ අපරාධ විධිවිධාන පනතේ 300 වන වගන්තිය යටතේ මෙම සැකකරුවන්ට එරෙහිව පොලීසිය චෝදනා ගොනු කර ඇත. පැමිණිලි පාර්ශවය වෙනුවෙන් නීතීඥ රංගිකා අමරවිර මහත්මිය, කතරගම පොලිසියේ සැරයන් මනිමෙල්දුර සමන්, පොලිස් කොස්තාපල් අමරසිරි මෙම කරුණු අධිකරණයට ඉදිරිපත් කළාය. විත්තිකරුවන් වෙනුවෙන් පෙනී සිටි නීතිඥ දීපිකා සමන්මලී මහත්මිය, තම සේවාදායකයින්ට මහාධිකරණයෙන් ඇප ලබා ගැනිම සදහා පොලිස් පරික්ෂණ අවසන් නොවිම ගැටලුවක් බව ප්‍රකාශ කළාය. වෙඩි තැබීම සිදුකල බව කියන සැකකරුවන් දෙදෙනාගෙන් එක් අයෙකු නාහිමියන්ගේ ආරක්ෂාවට යොදවා සිටි ආරක්ෂක නිලධාරින් දෙදෙනෙකු විසින් තිස්සමහාරාම මහේස්ත්‍රාත් අධිකරණයේ දී මීට පෙර හදුනාගැනීමටද සමත් විය. කොබවක ධම්මින්ද හිමියන්ට වෙඩි තැබිමට ගිනි අවි අතැතිව පැමිණි බව කියන මාරපතිරගේ දිල්ෂාන් නොහොත් කුරුලූ නැමැත්තා මෙසේ හදුනා ගෙන තිබේ. මෙසේ හදුනාගනු ලැබූයේ කතරගම පොලිසියට අනුයුක්තව සේවය කරන පොලිස් කොස්තාපල් දිසානායක හා සිවිල් ආරක්ෂක කේ ඒ නිශාන්ත යන නිලධාරින් විසිනි. 2018 ජුනි මස 12 වන දින රාත්‍රී 10.40 ට පමණ කිරි වෙහෙර නාහිමියන් ඇතුලූ තවත් හිමිවරුන් කිහිප නමක් වෙනදා මෙන් කිරිවෙහෙර චෛත්‍යය රාජයානන් වහන්සේ වන්දනා මාන කර ආපසු සංඝාවසයට පැමිණෙමින් සිටියදී විහාරයේ පියගැට පෙළ අසල නුග ගසක් මුල සැගවි සිටි තුවක්කුකරුවන් එල්ල කර වෙඩි පරපෙළහාරයකදි විහාරාධිපති කොබවක ධම්මින්ද හිමියන් තුවාල ලැබීය. කිරි වෙහෙර රජමහා විහාරය ඇතුඑ පංචමහා විහාරයන්හි විහාරාධිපතිත්වය දරණ රුහුණු මාගම් පත්තුවේ ප්‍රධාන සංඝනායක කොඹවක ධම්මින්ද නාහිමි සහ ඒ අසලින් ගමන් කරමින් සිටි කතරගම ජනාධිපති විද්‍යාලයේ ආචාර්ය කිරිවෙහෙර විහාරවාසී වීදාපොල සෝභිත හිමියන්ද මෙම වෙඩි ප්‍රහාරයන්ට ලක්ව බරපතල තුවාල ලබා එදිනම කතරගම රෝහලට ඇතුළත් කරනු ලැබීය. කතරගම රෝහලට ඇතුලත් කරන ලද හිමිවරුන් දෙපල වැඩිදුර ප්‍රතිකාර සදහා තිස්සමහාරාම හා හම්බන්තොට යන රෝහල්වලට මාරු කර යැවූ බවත් හම්බන්තොට මුලික රෝහලේ ප්‍රතිකාර ලබමින් සිටි කිරිවෙහෙර විහාරාධිපති නාහිමියන් ඊට පසු දින ගුවන් හමුදා හෙලිකොප්ටර් යානයකින් කොළඹට රැගෙන ගොස් පෞද්ගලික රෝහලකට ඇතුලත්කර ප්‍රතිකාර ලැබූ බවත් කතරගම පොලීසිය මගින් අධිකරණයට ඉදිරිපත් කරන ලද වැඩිදුර වාර්තාවේ සඳහන් වේ. පළමුවන සැකකාර අසේල බන්ඩාර නැමැත්තා වසර ගණනාවක් කිරිවෙහෙර මහසෙන් දේවාලයේ කපුවකු ලෙස කටයුතු කරමින් සිටියදී මීට වසර දෙකකට පමණ පෙර ඔහු ඉන් ඉවත් කිරීමට කිරිවෙහෙර නාහිමියන් කටයුතු කිරිම නිසා රුපියල් ලක්ෂ 30 ක මුදල් කොන්ත්‍රාත්තුවක් මත නායක හිමියන් ඝාතනය කිරිමට සැලසුම් කර ඇති බව ඔහුගේ පාපොච්චාරණ වලින් හෙලිවන බවද කතරගම පොලීසිය තිස්සමහාරාම මහේස්ත්‍රාත්වරයා ඉදිරියේ කරුණු දැක්වීය. ඔහු විහාරාධිපති හිමියන්ට වෙඩි තැබිමේ සිද්ධිය සම්බන්ධයෙන් අත්අඩංගුවට ගත් 18 හැවිරිදි තරුණයින් දෙදෙනාට මුදල් කොන්ත්‍රාත්තුවක් ලබා දී මනුෂ්‍ය ඝාතනයන්ට තැත් කිරීමේ චෝදනා මතත් සෙසු සැකකරුවන් හා සැකකාරිය මනුෂ්‍ය ඝාතනයක් කිරීමට කුමන්ත්‍රණය කරමින් ඊට ආධාර අනුබල දීමේ චෝදනාව මතත් අධිකරණයට ඉදිරිපත් කර ඇති බව කතරගම පොලීසිය අධිකරණය හමුවේ ප්‍රකාශ කළේය.", "URL": "https://sinhala.adaderana.lk/news.php?nid=105192", "Category": null, "Parent URL": null}