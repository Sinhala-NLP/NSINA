{"Source": "Adaderana", "Timestamp": "June 25, 2012 10:21 pm", "Headline": "දේශීය දැනුමෙන් තිරසාර සංවර්ධනයක් ළඟා කරගත හැකියි", "News Content": "ඉදිරි වසර 15 තුළ මුළු ලෝකයම පුනර්ජනනීය බලශක්තියට වැඩි නැඹුරුවක් පෙන්නුම්කරන බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. ඒ සඳහා අපද පියවර මැනියයුතු බව අමාත්‍යවරයා කියා සිටියේ අද(25) කොළඹ, ගලදාරි හෝටලයේ බෝල්රූම් ශාලාවේ පැවති \"පුනර්ජනනීය බලශක්ති සමුළුව\"ආමන්ත්‍රණය කරමිනි. එහිදී ඔහු මෙසේද කියා සිටියේය. මුළු ලෝකයම මේ වනවිට මුහුණපා සිටින පාරිසරික අර්බුදයට ප්‍රධානතම ගැටලුව වන්නේ ඛනිජ තෙල්, ගල්අඟුරු ආදි පොසිල ඉන්ධන වැඩි වශයෙන් භාවිත කිරීමයි. රටවල සංවර්ධනය වෙනුවෙන් අවශ්‍ය බලශක්ති උත්පාදනය සඳහා වැඩි වශයෙන් පොසිල ඉන්ධන භාවිතයට ගැනේ. මේ තත්ත්වයන් මත ඉදිරියේදී මිනිස් ජීවිතයට අහිතකර බලපෑම් රැසක් එල්ල්විය හැක. මේ වනවිට ශ්‍රී ලංකාවේ සාමාන්‍ය තත්ත්වයන් යටතේ ලැබීමට නියමිත මෝසම් වර්ෂාවන් දෙකම නිසි පරිදි නොලැබීම හේතුවෙන් දැඩි නියං කාලගුණික තත්ත්වයකට මුහුණදෙමින් සිටී. මෝසම් වැස්ස අඩාලවීමත් සමග ශ්‍රී ලංකාවේ ජල විදුලි උත්පාදනයටද බාධා එල්ලවී ඇත. මේ වනවිට රටේ දෛනික බලශක්ති උත්පාදනයෙන් ජල විදුලිය භාවිතයට ගැනෙන්නේ 14%ක් වැනි අඩු අගයකිනි. ඉතිරි අවශ්‍යතාව සම්පූර්ණයෙන්ම ලබාගැනීමට සිදුව ඇත්තේ ගල්අඟුරු සහ ඛනිජතෙල් ආශ්‍රයෙනි. එය දෛනික විදුලිබල අවශ්‍යතාවයෙන් 86%කි. අනාගතයේ පවතින තත්ත්වයන් ගැන පවතින දේශගුණික, කාලගුණික විපර්යාසත් සමග වැඩි විශ්වාසයක් තබාගත නොහැකිය. එහෙයින් පුනර්ජනනීය බලශක්ති ප්‍රභේද ආශ්‍රයෙන් ස්ථාවර බලපද්ධතියක් ගොඩනැඟීමට සැලසුම් සකස්කළ යුතුව ඇත. පසුගියදා නිමාව දුටු රියෝ+20 ජාත්‍යන්තර සමුළුවේදී ලෝක නායකයින්ගේ අවධානය යොමුවූයේද තිරසර සංවර්ධනයක් වෙනුවෙන් හරිත ආර්ථීකය සහ පුනර්ජනනීය බලශක්තිය දෙසට යොමුවීමේ කාලීන අවශ්‍යතාවය පිළිබඳවයි. ඒ අනුව 2015 සිට 2030 දක්වා වසර 15ක කාලයක් එම සංවර්ධන කටයුතු වෙනුවෙන් වෙන්කිරීමට ජාත්‍යන්තරය විසින් තීරණය කර ඇත. මුළු ලෝකයම සූර්ය, සුළං සහ ජීව ඉන්ධන ආශ්‍රිත පුනර්ජනනීය බලශක්තිය මත ගොඩනැගෙන හරිත ආර්ථීකයක් වෙත යොමුවෙද්දී, අප රටද ඒ සඳහා ඉදිරිපත් වියයුතුයි. පුනර්ජනනීය බලශක්ති පද්ධතිය වෙත සම්ප්‍රේෂණය කරද්දී ප්‍රධාන ගැටලු 2කට මුහුණ දෙයි. ඉන් ප්‍රධානතම ගැටලුව වන්නේ අවශ්‍ය වේලාවට බලශක්තිය උත්පාදනය කරගැනීමට ඇති නොහැකියාවයි. සූර්ය ශක්තිය ඇති විටදී, සුළං බලය ඇති අවස්ථා වලදී, බලශක්ති උත්පාදනය කරගත හැකි වුවත්, ඒවා ගබඩා කොට, සම්ප්‍රේෂණය කිරීමේ තාක්ෂණික ගැටළු රැසක් පවතී. එමෙන්ම එම ව්‍යාපෘති සඳහා වන මූලික ආයෝජනය සහ නිෂ්පාදන ක්‍රියාවලියට යන වැඩි වියදම හේතුවෙන් විදුලි ඒකකයක මිල ඉහල අගයක පවතී. එහෙත් ලෝක මට්ටමින් වැඩි වශයෙන් පුනර්ජනනීය බලශක්තිය ප්‍රචලිත කිරීමේ වැඩි තාක්ෂණික ක්‍රමවේදත් වැඩි නිෂ්පාදන ධාරිතාවකුත් ඇතිවීම හේතුවෙන් එම තත්ත්වයන් අවම කරගැනීමට හැකිවනු ඇත. ආයෝජකයින් හට ලැඛෙන ප්‍රතිලාභ වැඩිකර ගැනීමට සහ හරිත බලශක්තිය වැඩි වශයෙන් භාවිතයට යොමුකිරීමට නම් ජාත්‍යන්තර වශයෙන් හරිත තැන්පතු ක්‍රමවේදයක්(Green Interítioíl Bank) සෑම කලාපයකම සෑම රටකම ස්ථාපත කිරීමේ අවශ්‍යතාවක් ඇත.\" සමුළුවට සහභාගීවූ දේශීය සහ විදේශීය වෘත්තිකයන්ගෙන් අමාත්‍ය චම්පික රණවක මහතා ඉල්ලා සිටියේ සමාජයීය ආර්ථීක, මූල්‍ය සහ දේශපාලනික තත්ත්වයන් වටහාගෙන රටට ගැලපෙන, කලාපයට ගැලපෙන සැලසුම් සහ ප්‍රතිපත්ති නිර්මාණය කර ජාත්‍යන්තරයට ඉදිරිපත් කරන ලෙසයි. ඒ අනුව දේශීය තාක්ෂණික දැනුම මත පදනම්වූ තිරසර සංවර්ධනයක් අප රටට ළඟා කරගත හැකි බව හෙතෙම අවධාරණය කළේය.", "URL": "https://sinhala.adaderana.lk/news.php?nid=25314", "Category": null, "Parent URL": null}