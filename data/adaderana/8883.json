{"Source": "Adaderana", "Timestamp": "June 8, 2010 09:29 am", "Headline": "අවසන් තීරණයට කල් දෙයි ", "News Content": "ජෙනරාල් සරත් ෆොන්සේකා මහතා සමග එක්ව රජය පෙරළීමට කුමන්ත්‍රණය කළේ ‍යැයි අත්අඩංගුවට ගෙන ඇප මත මුදාහළ මාධ්‍යවේදී රුවන් වීරකෝන් සම්බන්ධයෙන් අවසන් තීරණයක් ගැනීම සඳහා ශ්‍රේෂ්ඨාධිකරණය නීතිපතිවරයාට කල් ලබා දී තිබේ. සති 6ක කාලයක් ඇතුළත සැකකරු සම්බන්ධයෙන් ගන්නා ක්‍රියාමාර්ග දැනුම් දෙන ලෙස ශ්‍රේෂ්ඨාධිකරණය නීතිපතිවරයාට නියෝග කළේය. තමන් අත්අඩංගුවට ගෙන රඳවා ගැනීමට එරෙහිව රුවන් වීරකෝන් මාධ්‍යවේදියා ඉදිරිපත් කළ මූලික අයිතිවාසිකම් පෙත්සමක් කැඳවූ අවස්ථාවේ දී ශිරානි තිලකවර්ධන මහත්මිය ප්‍රමුඛ ත්‍රිපුද්ගල විනිසුරු මඩුල්ල මෙම නියෝගය ලබාදුන්නේය. රජය‍ පෙරළීමට කුමන්ත්‍රණය කළ බවට එල්ල වන චෝදනා සම්බන්ධයෙන් සිදුකළ පරීක්ෂණ පිළිබඳ වාර්තා නීතිපතිවරයා විසින් අධ්‍යයනය කරමින් සිටින බව එහිදී රජයේ නීතීඥවරයා කියා සිටියේය. පසුව රුවන් වීරකෝන් මහතාට එරෙහිව අධිචෝදනා ඉදිරිපත් කරන්නේ ද නැතහොත් නිදහස් කරන්නේ ද යන්න පිළිබඳ තීරණය කිරීමට නියමිත බව රජයේ නීතීඥවරයා අධිකරණයට දන්වා සිටියේය. අදාළ පෙත්සම යළි ‍අගෝස්තු මස 3 වැනිදා කැඳවීමට නියමිතය.", "URL": "https://sinhala.adaderana.lk/news.php?nid=8883", "Category": null, "Parent URL": null}