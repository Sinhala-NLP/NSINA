{"Source": "Adaderana", "Timestamp": "January 22, 2013 09:26 am", "Headline": "ටයරයක හුළං යයි - සුනඛයෙක් පනියි - රියදුරෝ බේරෙති", "News Content": "දක්ෂිණ අධිවේගී මාර්ගයේ සිදුවු අනතුරු දෙකකින් රියදුරන්ට හානියක් සිදුනොවී මාර්ගයට සුළු අලාභ හානී සිදුව ඇතැයි පොලීසිය පවසයි. ඊයේ (21) රාත්‍රී 8.45ට පමණ භාණ්ඩ පැටවු ලොරියක් 31.4 කිලෝ මීටර් කණුව අසළදී පාර හරහා පෙරළි ගොස් තිබේ. ලොරියේ දකුණු පස ටයරයක හුළං යාම නිසා රියදුරුට එය පාලනය කර ගැනීමට නොහැකි වීමෙන් මෙම අනතුර සිදුව ඇත. කොට්ටාව සිට පින්නදූව දක්වා ධාවනය වෙමින් තිබු ලොරියක් මෙලෙස අනතුරට ලක්ව ඇතැයි පොලීසිය පවසයි. එසේම ඊයේ පෙරවරු 6.40ට පමණ පින්නදූවේ සිට කොට්ටාව දක්වා ධාවනය වෙමින් තිබු මෝටර් රථයක් ආර්. 67.9 කිලෝ මීටර් කණුව අසළදී අනතුරට ලක්ව ඇත්තේ සුනඛයෙකු මාර්ගය හරහා පැනයාම නිසාය. එහිදී රියදුරුට රථයේ වේගය පාලනය කර ගත නොහැකිවීම නිසා එය මාර්ගයේ ආරක්ෂක යකඩ වැටේ වැදී ඇත. ඉන් යකඩ වැටට සුළු හානි සිදුව ඇතැයි ද රියදුරුට තුවාලයක් නැතැයි ද පොලීසිය පවසයි.", "URL": "https://sinhala.adaderana.lk/news.php?nid=30965", "Category": null, "Parent URL": null}