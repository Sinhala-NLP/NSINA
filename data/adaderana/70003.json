{"Source": "Adaderana", "Timestamp": "February 23, 2017 01:32 pm", "Headline": "ආර්ථික තීරණ ගැනීමේදී වෛද්‍ය ප්‍රජාවගේත් අදහස් විමසිය යුතුයි", "News Content": "ආර්ථිකය සම්බන්ධයෙන් තීරණ ගැනීමේදී වෛද්‍ය ප්‍රජාවගේද අදහස් විමසිය යුතු බව රජයේ වෛද්‍ය නිලධාරීන්ගේ සංගමය පවසයි.එම සංගමයේ සභාපති වෛද්‍ය අනුරුද්ධ පාදෙණිය මහතා පවසන්නේ රටේ ආර්ථිකය සම්බන්ධයෙන් ගන්නා ඇතැම් තීරණ හේතුවෙන් ජනතාවගේ සෞඛ්‍යයට අහිතකර බලපෑම් එල්ල වන අවස්ථා පවතින බවයි.කොළඹ පැවති සම්මන්ත්‍රණයකට සහභාගීවෙමින් වෛද්‍ය අනුරුද්ධ පාදෙණිය මහතා මේ බව කියා සිටියේය.මේ අතර උතුරු මැද සහ නැගෙනහිර පළාත් තුළ ක්‍රියාත්මක වෛද්‍ය වර්ජනය පැය 24ක් දක්වා දීර්ඝ කිරීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි.එම සංගමයේ සහකාර ලේකම් වෛද්‍ය හරිත අලුත්ගේ මහතා සඳහන් කළේ බලධාරීන්ගෙන් නිසි ප්‍රතිචාරයක් නොලැබීම හේතුවෙන් වැඩ වර්ජනය හෙට(24) උදෑසන 8.00 දක්වා ක්‍රියාත්මක කිරීමට තීරණය කළ බවයි.මාලඹේ පෞද්ගලික වෛද්‍ය විද්‍යාලයට විරෝධය පළ කරමින් රජයේ වෛද්‍ය නිලධාරීන්ගේ සංගමය අද(23) උදෑසන 8.00 ට අදාළ වැඩවර්ජනය ආරම්භ කරනු ලැබීය.වැඩවර්ජනය හේතුවෙන් උතුරු මැද සහ නැගෙනහිර පළාත්වල රෝහල්වලට ප්‍රතිකාර ලබාගැනීමට පැමිණි රෝගීන්ට දුෂ්කරතා රැසකට මුහුණ පෑමට සිදුවූ බව අද දෙරණ වාර්තාකරුවන් සඳහන් කළේය.", "URL": "https://sinhala.adaderana.lk/news.php?nid=70003", "Category": null, "Parent URL": null}