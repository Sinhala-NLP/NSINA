{"Source": "Adaderana", "Timestamp": "April 18, 2019 05:37 pm", "Headline": "ජනාධිපතිවරණයේ දී එජාපයේ අපේක්ෂකයා ජයග්‍රහණය කරන්න වැඩි ඉඩක් තියෙනවා", "News Content": "ඉදිරි ජනාධිපතිවරණයේදී එක්සත් ජාතික පක්ෂය මඟින් ඉදිරිපත් කරන අපේක්ෂකයා ජයග්‍රහණය කිරීමේ වැඩි ඉඩක් පවතින බව නව සම සමාජ පක්ෂයේ නායක ආචාර්ය වික්‍රමබාහු කරුණාරත්න මහතා පවසයි. අද(18) කොළඹ පැවති මාධ්‍ය හමුවකදී ඒ මහතා මේ අදහස් පළ කළේය. ජනාධිපති තරගය යනු රටේම බලවතා පත් කිරීමේ සටනක් ලෙස පැවති නමුත් අද වන විට එය කප්පාදු වී ගොස් සම්ප්‍රදායික ලෙස රටේ නායකයෙක් පත් කර ගනු ලැබුවත් විශාල බලයක් ඔහුට නොමැති බව ද වික්‍රමබාහු කරුණාරත්න මහතා පැවසීය. මහින්ද රාජපක්ෂ මහතාගේ පිලේ අය සිංහල ජාතියේ අයෙක් ඉදිරිපත් කළ පමණින් මැතිවරණය ජයග්‍රහණය කළ හැකි බව සිතා සිටින බව ද පැවසු කරුණාරත්න මහතා, නුතන දුටුගැමුණු කෙනෙක් ඉදිරිපත් විය යුතුමයි සිතා සිටින බව ද පැවසීය. වත්මන් ජනාධිපතිවරයාත් දෙවැනි වර මැතිවරණයට ඉදිරිපත් වීමට බලාපොරොත්තු වෙන් සිටින බවත් පැවසු ඒ මහතා, අද වන විට සිංහල ජනතාව වෙනුවෙන් අපේක්ෂකයෙක් ඉදිරිපත් කළත් ඡන්දය දිනා ගැනීම ගැටළුවක් බව ද සඳහන් කළේය. අද වන විට සැලකිය යුතු ප්‍රමාණයක් ක්‍රිස්තියානි ආගම නියෝජනය කරන අය සිටින බවත්, ඔවුන්ව පමණක් නොව දෙමළ හා මුස්ලිම් ජනතාවගේ ඡන්ද ලබා ගැනීම ද ඉතා අපහසු බව කරුණාරත්න මහතා මෙහිදී අවධාරණය කර සිිටියේය. එක්සත් ජාතික පක්ෂය තුළත් රනිල් හා සජිත් නම් දෙක ඉදිරියට පැමිණ ඇති බවත්,එජාප අපේක්ෂකයාට දෙමළ හා මුස්ලිම් ඡන්ද ලැබීම නිසා ජයග්‍රහණය කිරීම පහසු වී ඇති බව ද ඔහු සඳහන් කළේය.", "URL": "https://sinhala.adaderana.lk/news.php?nid=108187", "Category": null, "Parent URL": null}