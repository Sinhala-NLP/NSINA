{"Source": "Adaderana", "Timestamp": "January 3, 2011 03:25 pm", "Headline": "කේවල ක්‍රමයෙන් පළාත් මැතිවරණය පවත්වන්නැයි ඉල්ලීමක් ", "News Content": "පළාත් පාලන සංශෝධන පනත සම්මත කර කේවල ක්‍රමය යටතේ ඉදිරි පළාත් මැතිවරණය පවත්වන ලෙස කැෆේ සංවිධානය රජයෙන් ඉල්ලා සිටියි. පළාත් පාලන මැතිවරණය කේවල කොට්ඨාශ ක්‍රමය යටතේ පැවැත්වීමට දේශපාලන පක්ෂ අතර පොදු එකඟතාවක් පවතින බව එම සංවිධානයේ අධ්‍යක්ෂ කීර්ති තෙන්නකෝන් මහතා සඳහන් ක‍ළේය. ඉදිරි මැතිවරණය සමානුපාතික ක්‍රමය යටතේ පැවැත්වීම නියෝජිත ප්‍රජාතන්ත්‍රවාදය එකතැන පල් කිරීමක් බව ඔහු වැඩිදුරටත් පෙන්වා දෙයි. පසුගිය කාලය පුරා සමානුපාතික ක්‍රමය යටතේ ඡන්ද පැවැත්වීම තුළින් ගැටලු රැසක් උද්ගත වූ බව පෙන්වා දෙන කීර්ති තෙන්නකෝන් මහතා, අදාළ නව පනත සම්මත කර කේවල ක්‍රමය යටතේ ඡන්ද පැවැත්වීම සම්බන්ධයෙන් අවධානය යොමු කරන ලෙස රජයෙන් ඉල්ලා සිටියේය.", "URL": "https://sinhala.adaderana.lk/news.php?nid=13244", "Category": null, "Parent URL": null}