{"Source": "Adaderana", "Timestamp": "January 2, 2019 09:09 am", "Headline": "පුලියන්කුලම කැලෑවෙන් ආපු කෙනෙක්- අත්බෝම්බ හා පිස්තෝල දමා පලා යයි", "News Content": "වවුනියාව,පුලියන්කුලම,පූදූර් නාගතම්පිරාන් කෝවිල දක්වා වන මාර්ගයේ ගමන්ගත් පුද්ගලයෙකු පුලියන්කුලම පොලීසිය දැක දමාගිය බෑගයක තිබි අත්බෝම්බ හතරක්,නවීන පිස්තෝලයක්,පිස්තෝල උණ්ඩ තොගයක් සොයාගෙන ඇති බව වවුනියාව ආරක්ෂක අංශ පවසයි. ආරක්ෂක අංශ පැවසූවේ ඊයේ(01) සවස පුලියන්කුලම,පුදූර් නාගතම්පිරාන් කෝවිල මාර්ගයේ නාඳුනන පුද්ගලයෙකු බෑගයක් රැගෙන ගමන් කරන බවට ලද තොරතුරක් මත පුලියන්කුලම පොලිස් ස්ථානාධිපතිවරයා ඇතුළු පිරිසක් පරීක්ෂා කිරීමක් සිදුකිරීමට යාමේදී අදාළ සැකකරු බෑගය දමා කැළෑවට පැන පළාගොස් ඇති බවයි. සොයාගත් අත්බෝම්බ එල්.ටී.ටී.ඊ සංවිධානය නිෂ්පාදිත වර්ග‍යේ අත්බෝම්බ වන බවද පොලීසිය මූලික විමර්ශනයන්ගෙන් අනාවරණය‍ කොටගෙන ඇති අතර, සොයාගත් පිස්තෝලය හා පතරොම් ඉතා නවීන තත්ත්ව‍යේ පවතින බවද ආරක්ෂක අංශ පැවසූහ. සැකකරුගේ ගමන්මල්ල තුළ වේදනානාශක බෙහෙත් පෙති, දත් බුරුසුවක්,දත් බෙහෙත් හා සරම් කිහිපයක් තිබි ඇති බවද ආරක්ෂක අංශ පැවසීය. සැකකරු සොයා පුලියන්කුලම පොලිස් නිලධාරීන්,පුලියන්කුලම පොලිස් විශේෂ කාර්ය බලකා නිලධාරීන්,යුද හමුදා නිලධාරීන් පරීක්ෂණයක් පවත්වයි. පූදුර් ප්‍රදේශය ආශ්‍රිත කැළෑව තුළ පැරණි එල්.ටී.ටී.ඊ කඳවුරු පිහිටා පැවති බව ආරක්ෂක අංශ පවසති.", "URL": "https://sinhala.adaderana.lk/news.php?nid=101667", "Category": null, "Parent URL": null}