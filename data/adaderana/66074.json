{"Source": "Adaderana", "Timestamp": "November 16, 2016 10:33 am", "Headline": "බැංකු ගිණුම්වලින් සල්ලි ඉස්සූ 5ක් අත්අඩංගුවට", "News Content": "බැංකු ගිණුම්වල මුදල් වංචනිකව ලබාගැනීමේ නිරත වූ කාන්තාවන් දෙදෙනෙකු ඇතුළු පුද්ගලයන් පස් දෙනෙකු කටුනායක, ඇවරියවත්ත ප්‍රදේශයේදී අත්අඩංගුවට ගෙන තිබේ.මීගමුව විශේෂ අපරාධ විමර්ශන අංශයේ නිළධාරීන්ට ලද පැමිණිල්ලක් මත අදාළ සැකකරුවන් අත්අඩංගුවට ගෙන ඇති බව පොලිස් මූලස්ථානය සඳහන් කළේය.අදාළ සැකකාරියන් සහ සැකකරුවන් ව්‍යාජ ලෙස හැඳුනුම්පත් සහ ලේඛන සකස් කර බැංකු ගිණුම්වල ඇති මුදල් වංචනිකව ලබාගෙන ඇති බව සඳහන්ය.අත්අඩංගුවට ගෙන ඇත්තේ බදුල්ල,මෝදර, දෙහිවල, නුවරඑළිය සහ කඳාන ප්‍රදේශවල පදිංචිකරුවන් පිරිසක් බව පොලිස් මූලස්ථානය පැවසුවේය.ඔවුන් මීගමුව මහේස්ත්‍රාත් අධිකරණයට ඉදිරිපත් කිරීමට නියමිත අතර මීගමුව විශේෂ අපරාධ විමර්ශන අංශය මගින් මේ පිළිබඳ වැඩිදුර විමර්ශන සිදුකරයි.මේ අතර කේරල ගංජා තොගයක් සමඟ සැකකරුවන් 08 දෙනෙකු වව්නියාව, නොච්චිමොටේ පාලම අසලදී අත්අඩංගුවට ගෙන තිබේ. යාපනයේ සිට වව්නියාව බලා ධාවනය වූ වෑන් රථයක් නවතා පරීක්ෂා කිරීමේදී අදාළ සැකකරුවන් වව්නියාව පොලීසිය මගින් අත්අඩංගුවට ගෙන ඇති බව සඳහන්ය.වෑන් රථය තුළ ඉතා සූක්ෂම ලෙස සඟවා තිබූ කේරල ගංජා කිලෝ ග්‍රෑම් 70ක් පොලීසිය භාරයට ගෙන ඇත.අත්අඩංගුවට ගත් සැකකරුවන් යාපනය ප්‍රදේශයේ පදිංචිකරුවන් වන අතර ඔවුන් ව්වනියාව මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=66074", "Category": null, "Parent URL": null}