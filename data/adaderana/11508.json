{"Source": "Adaderana", "Timestamp": "October 15, 2010 11:22 am", "Headline": "චිලී පතලේ සිරවූ කම්කරුවන් ඉක්මන් සුවය ලබයි", "News Content": "චිලී පතලේ සිට පොළව මතුපිටට පැමිණි පසු රෝහල් ගත ‍කෙරුණු පතල් කම්කරුවන් අතරින් තිදෙනෙකු මේ වන විට ප්‍රතිකාර ලබා රෝහලින් ‍පිටව ගොස් ඇති බව විදෙස් වාර්තා පවසයි. එම තිදෙනාගේ නම් හෙළි කර නොමැති අතර දැඩි ආරක්ෂක රැකවල් මධ්‍යයේ ඔවුන් පිටව ගිය බව එම වාර්තා පවසයි. පතල් කම්කරුවන් වෙත ලබාදුන් ප්‍රතිකාරවලට සාර්ථක ප්‍රතිචාර ලැබී ඇති බැවින් අද(15) දිනය ඇතුළත ඔවුන් සියලු දෙනාට රෝහලෙන් පිටව යාමට හැකිවනු ඇති බවට රෝහල් බලධාරීන් විශ්වාසය පළ කරයි. කෙ‍සේවෙතත් දින ගණනක් ගතවන තුරු මෙම කම්කරුවන්ට අව් කණ්ණාඩි පැළඳීමට සිදුවන බව වෛද්‍යවරුන් පවසයි. පොළව මතුපිටට පැමිණි මෙම කම්කරුවන්ට පැය 48 ට ආසන්න කාලයක් රෝහලේ රැදී සිටීමට සිදුවනු ඇති බවට මීට පෙර සෞඛ්‍ය බලධාරීන් ප්‍රකාශ කර තිබුණ ද ඔවුන්ගේ තත්ත්වය යහපත් බැවින් කඩිනමින් ‍රෝහලෙන් පිටව යාමට හැකිවී තිබේ. කෙසේවෙතත් මෙම පිරිසගේ මානසික සෞඛ්‍ය පිළිබඳ තවදුරටත් අවධානය යොමු කළ යුතු බව එරට සෞඛ්‍ය අංශවල විශ්වාසය වී ඇත.", "URL": "https://sinhala.adaderana.lk/news.php?nid=11508", "Category": null, "Parent URL": null}