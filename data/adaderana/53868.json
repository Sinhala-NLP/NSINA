{"Source": "Adaderana", "Timestamp": "September 15, 2015 02:37 pm", "Headline": "ඒකීය රටක් තුළ බලය බෙදාගන්නේ කෙසේදැයි අවධානය යොමුකරනවා", "News Content": "ඒකීය රටක් තුළ බලය බෙදාගත හැක්කේ කෙසේදැයි සොයාබලමින් සිටින බව අග්‍රාමාත්‍ය රනිල් වික්‍රමසිංහ මහතා පවසයි.ඉන්දියාවේ දෙදින නිල සංචාරයක් ඇරඹු ශ්‍රී ලංකා අග්‍රාමාත්‍යවරයා අද ඉන්දීය අගමැති නරේන්ද්‍ර මෝඩි සමග පැවැති සාකච්ඡාවකින් අනතුරුව පැවැත්වූ ඒකාබද්ධ මාධ්‍ය හමුවකදී මේ බව කියා සිටියේය.කලාපයේ සාමය ස්ථාවරව පවතින බැවින් එය‍ දෙරටේම ඉදිරි ගමනට යහපත් තත්ත්වයක් බව පෙන්වාදුන් අග්‍රාමාත්‍යවරයා ඒ අනූව ආර්ථික, වෙළඳ, ආයෝජන මෙන්ම තාක්ෂණික ක්ෂේත්‍රයේ සංවර්ධනය දෙරටටම වැදගත් බව පෙන්වාදෙන ලදී.ඉන්දියාවෙත් ශ්‍රී ලංකාවෙත් මිත්‍රශීලි සබඳතා ඉතාම ඉහළම මට්ටමකට පැමිණ ඇති අවස්ථාවකදී එය අපට මෙවැනි සාකච්ඡා පැවැත්වීමට වාසිදායක ලෙස බලපා ඇති බවත් පැවසූ අග්‍රාමාත්‍ය රනිල් වික්‍රමසිංහ මහතා ත්‍රස්තවාදය පරාජය කිරීම මෙන්ම ඉන්දීය සාගරයේ ආරක්ෂාව තර කිරීම ගැන කතා කිරීමට ද එය පහසුවී ඇතැයි පෙන්වාදුන්නේය.ශ්‍රී ලංකාවේ වත්මන් රජය ගැනද අදහස් දක්වමින් අග්‍රාමාත්‍යවරයා පවසා සිටියේ 1956 සිට බලය වෙනුවෙන් තරඟ කළ පක්ෂ දෙකක් අද එකම රජයක් ලෙස කටයුතු කරන බවයි.එසේම උතුරු නැගෙනහිර නැවත පදිංචිකිරීම් මෙන්ම ඉදිකිරීම් සඳහා ඉන්දියාව ලබාදුන් සහයට සිය ස්තූතිය පළ කරන බවද අගමැතිවරයා පැවසීය.ඉන්දු - ශ්‍රී ලංකා ධීවර ගැටලුව ගැන අදහස් දක්වමින් අග්‍රාමාත්‍යවරයා කියා සිටියේ මෙම ගැටලුව ඉතා ඉක්මනින් සාකච්ඡා මාර්ගයෙන් විසඳාගත යුතු බවයි.එසේම සංචාරක කර්මාන්තයට බලපා‍න ගැටලු සඳහා ලබන වසර මැද වන විට විසඳුම් ලබාගත හැකි වනු ඇතැයිද අග්‍රාමාත්‍යවරයා පැවසීය.", "URL": "https://sinhala.adaderana.lk/news.php?nid=53868", "Category": null, "Parent URL": null}