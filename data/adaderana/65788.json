{"Source": "Adaderana", "Timestamp": "November 7, 2016 07:45 am", "Headline": "දුම්කොළ පාලනය ගැන සමුළුව අමතා ජනපතිගෙන් අද දේශනයක්", "News Content": "ඉන්දියාවේ නිළ සංචාරයක නිරත ජනාධිපති මෛත්‍රිපාල සිරිසේන මහතා ඉන්දිය ජනාධිපති ප්‍රනාබ් මුඛර්ජි මහතා මුණගැසී සාකච්ඡා කර තිබේ.ඉන්දිය ජනපති නිළ නිවස වන රාෂ්ඨපති භවන්හිදී මෙම හමුව පැවැති බව ජනාධිපති මාධ්‍ය අංශය සඳහන් කළේය.මෙහිදී ජනාධිපතිවරයා ඉන්දිය ජනාධිපතිවරයා විසින් මහත් හරසරින් යුතුව පිළිගනු ලැබූ අතර ඉන් අනතුරුව දෙපාර්ශවය අතර ද්විපාර්ශවික සාකච්ඡා ආරම්භ වී ඇත.ඈත අතීතයේ සිට පැවැත එන ඉන්දු - ශ්‍රී ලංකා සබඳතා ශක්තිමත් බැඳීමකින් ඉදිරියට ගෙනයාම පිළිබඳ එහිදී දෙරටේ නායකයින් දීර්ඝ වශයෙන් කරුණු සාකච්ඡා කළ බව ජනාධිපති මාධ්‍ය අංශය සඳහන් කළේය.අද දිනයේ ආරම්භවීමට නියමිත දුම්කොළ භාවිතය පාලනය සම්බන්ධයෙන් ලෝක සෞඛ්‍ය සංවිධානය විසින් පවත්වනු ලබන විශේෂ සමුළුවට සහභාගීවීම සඳහා ජනාධිපති මෛත්‍රිපාල සිරිසේන මහතා ඇතුළු දූත පිරිස ඊයේ පස්වරුවේ නවදිල්ලි අගනුවර ඉන්ද්‍රරාගාන්ධි ජාත්‍යන්තර ගුවන් තොටුපලෙන් ඉන්දියාවට ළඟා වුණි.මෙහිදී ඉන්දීය රජයේ විශේෂ දූත පිරිසක් විසින් ජනාධිපති මෛත්‍රිපාල සිරිසේන මහතා ඇතුළු දූත පිරිස මහත් හරසරින් යුතුව පිළිගත් අතර එම අවස්ථාවට ඉන්දියාවේ ශ්‍රී ලංකා මහ කොමසාරිස් චිත්‍රාගනි වාගීෂ්වර මහත්මිය ද එක්ව සිටි බව ජනාධිපති මාධ්‍ය අංශය සඳහන් කළේය.ජනාධිපතිවරයා දෙදිනක් ඉන්දියාවේ රැදී සිටීමට නියමිත අතර අද දිනයේ ආරම්භවීමට නියමිත විශේෂ සමුළුවේ ආරම්භක සැසියේදීම ජනාධිපති මෛත්‍රීපාල සිරිසේන මහතා විසින් විශේෂ ප්‍රධාන දේශනය සිදු කිරීමට නියමිතව ඇත.", "URL": "https://sinhala.adaderana.lk/news.php?nid=65788", "Category": null, "Parent URL": null}