{"Source": "Adaderana", "Timestamp": "May 5, 2011 04:57 pm", "Headline": "කේපී සම්බන්ධව එජාපය තේරීම් කාරක සභාවක් ඉල්ලයි    ", "News Content": "එල්.ටී.ටී.ඊ. සංවිධානයේ හිටපු ජාත්‍යන්තර නායකයෙකු වන කුමරන් පද්මනාදන් හෙවත් කේ.පී. සම්බන්ධයෙන් ගෙන ඇති නීතිමය ක්‍රියාමාර්ග පිළිබඳ සොයා බලා වාර්තා ‍කිරීමට තේරීම් කාරක සභාවක් පත්කරන ලෙස එක්සත් ජාතික පක්ෂ මන්ත්‍රීවරුන් පිරිසක් කතානායකවරයාට යෝජනා කර තිබේ. එම පක්ෂයේ මන්ත්‍රීවරුන් 8 දෙනෙකුගේ අත්සනින් යුතුව අදාළ යෝජනාව කතානායකවරයා වෙත ඉදිරිපත් කර ඇති බව වාර්තා වේ. කේ.පී. පිළිබඳ ‍නීතිමය ක්‍රියාමාර්ග ගෙන තිබේද, එසේ නම් ඒ කුමන නීතියක් යටතේ ද නැතහොත් ඔහු පිළිබඳ නීතිය ක්‍රියාත්මක කරන්නේ ද යන්න සොයාබලා වාර්තා කිරීමට තේරීම් කාරක සභාවක් අවශ්‍ය බවට අදාළ යෝජනාවෙන් දන්වා ඇත. රවි කරුණානායක, පාලිත රංගේ බණ්ඩාර, ලක්ෂ්මන් කිරිඇල්ල, ජයලත් ජයවර්ධන ඇතුළු මන්ත්‍රීවරුන් 8 දෙනෙකු විසින් මෙම යෝජනාව ඉදිරිපත් කර තිබුණි.", "URL": "https://sinhala.adaderana.lk/news.php?nid=15908", "Category": null, "Parent URL": null}