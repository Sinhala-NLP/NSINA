{"Source": "Adaderana", "Timestamp": "March 21, 2014 01:19 pm", "Headline": "සෞදි යන්න කූට ලේඛන සැකසු උප ඒජන්තවරියක් දැලේ", "News Content": "ඇඹිලිපිටියේ කතකට සෞදියේ රැකියාවක් සඳහා පිටත්ව යාමට ව්‍යාජ පවුල් පසුබිම් වාර්තාවක් සකස් කළ කොළඹ විදේශ රැකියා නියෝජිත ආයතනයක උප ඒජන්තවරියක් අත්අඩංගුවට ගෙන තිබේ. විදේශ සේවා නියුක්ති කාර්යාංශයේ විශේෂ විමර්ශන ඒකකය මගින් සැකකාරිය ඇඹිලිපිටියේදී අත්අඩංගුවට ගෙන ඇති බව සඳහන්ය. විදේශ රැකියාවක් සඳහා පිටත්ව යාමට අපේක්ෂාවෙන් සිටි කාන්තාවකට, ඇඹිලිපිටිය ප්‍රාදේශීය ලේකම්වරියගේ අත්සන සහ නිල මුද්‍රාව ව්‍යාජ ලෙස යොදා සැකකාරිය විසින් මෙම පවුල් පසුබිම් වාර්තාව සකස් කර ඇති බව විදේශ සේවා නියුක්ති කාර්යාංශය පැවසීය. සිද්ධිය සම්බන්ධයෙන් විදේශ රැකියාව සඳහා පිටත්ව යාමට බලාපොරොත්තුවෙන් සිටි කාන්තාව ද අත්අඩංගුවට ගත් බව එම කාර්යාංශය සඳහන් කළේය. මේ පිළිබඳ විදේශ සේවා නියුක්ති කාර්යාංශය දීර්ඝ විමර්ශනයක් ආරම්භ කර ඇති අතර මෙවැනි ව්‍යාජ ලේඛන සකසා විදේශ රැකියා සඳහා කාන්තාවන් පිටත් කර හරින පුද්ගලයින්ට එරෙහිව දැඩි නීතිමය ක්‍රියාමාර්ග ගන්නා බව අමාත්‍ය ඩිලාන් පෙරේරා මහතා පවසයි.", "URL": "https://sinhala.adaderana.lk/news.php?nid=41962", "Category": null, "Parent URL": null}