{"Source": "Adaderana", "Timestamp": "December 20, 2016 01:35 pm", "Headline": "ජර්මන් අනතුරෙන් ලාංකිකයින්ට හානියක් නැහැ", "News Content": "ජර්මනියේ බර්ලින් නුවර සිදුවූ අනතුරෙන් එරට වෙසෙන ශ්‍රී ලාංකිකයින්ට හානියක් සිදුවී නොමැති බව විදේශ කටයුතු අමාත්‍යංශය පවසයි. අදාළ සිද්ධිය සම්බන්ධයෙන් බර්ලින් නුවර පිහිටි ශ්‍රී ලංකා තානාපති කාර්යාලයෙන් විමසීමක් සිදුකළ අද දෙරණට පිළිතුරු දෙමින් විදේශ කටයුතු අමාත්‍යංශ ප්‍රකාශිකා මහේෂිනී කොළොන්නෙ මහත්මිය මේ බව සඳහන් කළේය. ඊයේ (19) රාත්‍රියේ ජර්මනියේ බර්ලින් නුවර නත්තල් වෙළෙඳපළකට කඩා වැදුණු ලොරි රථයකට යටවීමෙන් පුද්ගලයින් 12 දෙනෙකු ජීවිතක්ෂයට පත්ව තිබේ. එහිදී තවත් පුද්ගලයින් 50 දෙනෙකුට අධික පිරිසක් තුවාල ලබා ඇති බව විදෙස් මාධ්‍ය වාර්තා කළේය. අනතුරෙන් මියගිය පුද්ගලයින්ගේ අනන්‍යතාව මේ වන තෙක් ජර්මානු රජය විසින් ප්‍රකාශයට පත්කර නොමැති බව ද ඇය වැඩිදුරටත් ප්‍රකාශ කර සිටියාය. මේ අතර අදාළ අනතුර සිදුකළ ලොරි රථයේ රියදුරු ආරක්ෂක අංශ විසින් අත්අඩංගුවට ගෙන ඇති අතර එම ලොරි රථය තුළ සිටි පෝලන්ත ජාතික පුද්ගලයෙකු ද අනතුරෙන් මියගොස් ඇත. අත්අඩංගුවට ගත් රියදුරු ඇෆ්ගනිස්ථානයේ හෝ පාකිස්ථානයේ සිට ජර්මනියට පැමිණි සරණාගතයෙකු බවට අනාවරණය වූ බව ජර්මන් ආරක්ෂක අංශ පැවසීය. ලොරි රථයේ හිමිකරු පෝලන්ත ජාතිකයෙකු වන අතර තම රියදුරා ඊයේ පස්වරුවේ සිට අතුරුදන්ව සිටි බව ඔහු විසින් ආරක්ෂක අංශ වෙත ප්‍රකාශ කර තිබුණි. මෙය ත්‍රස්ත ක්‍රියාවක් ද යන්න පිළිබඳ මේ වන තෙක් ප්‍රකාශ කිරීමට හැකියාවක් නොමැති බව අනතුර සම්බන්ධයෙන් අදහස් දක්වමින් ජර්මනියේ අභ්‍යන්තර කටයුතු අමාත්‍ය තෝමස් ද මෙයිසියර් ප්‍රකාශ කර ඇත. කෙසේ වෙතත් අදාළ අනතුර සිතා මතා සිදුකළ දෙයක් බවට සැක පවතින බව ඔහු සඳහන් කර තිබේ.", "URL": "https://sinhala.adaderana.lk/news.php?nid=67200", "Category": null, "Parent URL": null}