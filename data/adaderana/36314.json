{"Source": "Adaderana", "Timestamp": "August 2, 2013 01:48 pm", "Headline": "වැලිවේරි‍යේ වෙඩි තැබීම-පෙරටුගාමීන් හෙළාදකියි", "News Content": "සාමාන්‍ය ජන ජීවිතයට පවා හමුදා මැදිහත්වීම් සිදුකරමින් ආණ්ඩුව මුළු රටම මිලිටරිකරණය කරමින් තිබෙන බවත් එහි ආසන්නම සිදුවීම බීමට පිරිසිදු වතුර ඉල්ලා හඬ නැඟු පුද්ගලයෙකු වැලිවේරියේදී වෙඩි වැදී මියයාම බවත් පෙරටුගාමි සමාජවාදී පක්ෂය ‍පවසයි. ඊයේ සිදුවීම පිළිබඳව මාධ්‍ය නිවේදනයක් නිකුත් කරමින් එම පක්ෂයේ දේශපාලන මණ්ඩලය සඳහන් කරන්නේ රතුපස්වල ජනතාවට එල්ල වූ ආණ්ඩුවේ එම ම්ලේච්ඡ ප‍්‍රහාරය හෙළාදකින බවයි. අගෝස්තු 01 වැනිදා වැලිවේරිය, රතුපස්වල ප‍්‍රදේශයේ ජනතාව කළ උද්ඝෝෂණයකට ආරක්ෂක අංශ විසින් කරන ලද වෙඩි තැබීමකදී එක් අයකු මියගොස් ඇති බවට මේ වන විටත් වාර්තාවන අතර මිය ගිය සංඛ්‍යාව ඊට වඩා වැඩි බවටද ඇතැම් වාර්තා ලැබෙමින් පවතී. සාමාන්‍ය මහජන උද්ඝෝෂණයකට වෙඩි ප‍්‍රහාර එල්ල කරමින් සිදු කළ මෙම ම්ලේච්ඡ ප‍්‍රහාරය අපි දැඩි පිළිකුලෙන් යුතුව හෙළාදකිමු. එම ජනතාව උද්ඝෝෂණය කළේ වැලිවේරිය ප‍්‍රදේශයේ පිහිටා තිබෙන හේලීස් වෙනිග්‍රෝස් සමාගම විසින් ප‍්‍රදේශයේ ජල මූලාශ‍්‍රයන්ට විෂ රසායන වර්ග එකතු කිරීමට හා එමගින් ප‍්‍රදේශයේ ජනතාව රෝගී කිරීමට එරෙහිවය. මීට සති ගණනාවකට පෙර සිට පරිසරය දූෂණය කරන සමාගම වසා දමන්නැයි කළ ඉල්ලීමට කිසිදු යහපත් ප‍්‍රතිචාරයක් නොදැක්වූ ආණ්ඩුව අවසානයේදී උද්ඝෝෂණය මර්දනය කිරීම සදහා ම්ලේච්ඡ ප‍්‍රහාරයක් එල්ල කර තිබේ. මෙම ප‍්‍රහාරයද ඇතුළුව උද්ඝෝෂණය කිරීමේ අයිතිය හා ජනතාවට විෂ රසායනවල අවදානමෙන් තොරව ජීවත්වීමට ඇති අයිතියට එරෙහිව ආණ්ඩුව විසින් සිදු කරනු ලබන මැදිහත්වීම් වළක්වාලීම උදෙසා සියලූ බලවේග පෙළගැසිය යුතු යැයි අපි විශ්වාස කරමු. බැලූ බැල්මට පෙනී යන්නේ මෙම සිදුවීම හා බැදී ඇත්තේ පිරිසිදු ජලය හා හමුදා වෙඩි තැබීම් බවයි. නමුත් ගැඹුරෙහි ඇත්තේ නව ලිබරල් ධනවාදයේ හා මිලිටරිකරණයේ ඛේදවාචකයයි. නව ලිබරල් ධනවාදය මූල්‍ය ප‍්‍රාග්ධනය වෙනුවෙන් ආර්ථිකයේ ඉඩ ලබා දීමට ජන ජීවිත පවා බිල්ලට දෙන අතර මූල්‍ය ප‍්‍රාග්ධන හිමිකාරීන් වෙනුවෙන් සමස්ත සමාජයම පවා, සමස්ථ පරිසරයම පවා අනතුරෙහි හෙළීමට පසුබට නොවේ. ලංකාව තුළ මූල්‍ය ප‍්‍රාග්ධනය හා බැදුණු ව්‍යාපාරිකයකුට අයත් මෙම කර්මාන්ත ශාලාව වසා දැමීම සඳහා සිදුකළ ජනතා ඉල්ලීම් ජීවිත බිලිගන්නා තුරු ඉටු කළේ නැත. මෙයින් හෙළිදරව්වන්නේ පරිසරයට හා ජනජීවිතවලට කවර හානියක් සිදුවුවද ප‍්‍රාග්ධන හිමිකාරීත්වයන් කොන්දේසි විරහිතව ආරක්ෂා කිරීම සඳහා පාලකයන්ගේ ඇති පෙළඹවීමයි. ගෝලීය ප‍්‍රාග්ධන වුවමනාවන් වෙනුවෙන් රට පුරා දියත් වන ක‍්‍රියාවලිය පරිසරයට හා සමාජයට බරපතළ අවදානමක් උද්ගත කර ඇත. රට පුරාම ජලය භාවිතයට ගත නොහැකි තත්ත්වයක් ඇති වෙමින් තිබෙන අතර කලින් සීමිත ප‍්‍රදේශයකට සීමා වූ මෙම ප‍්‍රශ්නය දැන් රට පුරා ව්‍යාප්ත වේ. ඒවාට එරෙහිව රට පුරාම හුදකලා ව්‍යුක්ත අරගලද මතු වේ. ඒවායේ හුදකලාභාවය නිසාම ඒවාට දරුණු මර්දනයක්ද එල්ල වේ. මෙම අරගල සියල්ල ඒකාබද්ධ කිරීමට සහ එයට සහාය පළ කිරීමටත් විකල්ප ක‍්‍රියාමාර්ග සඳහා ප‍්‍රවේශයක් ගැනීමටත් මේ මොහොතේ සමස්ථ සමාජයේ මැදිහත්වීම අවශ්‍ය යැයි අපි සිතමු. එමෙන්ම රටම මිලිටරිකරණය කරමින් තිබෙන අතර සාමාන්‍ය සිවිල් කටයුතුවලට පවා හමුදා මැදිහත් කිරීම් සිදුකිරීම පිළිබඳ උදාහරණ දෛනිකව වාර්තාවේ. රතුපස්වල උදාහරණයද ඒ අතරින් එකක් පමණි. මෙම මිලිටරිකරණය එක් පැත්තකින් ලංකාව වැනි පසුගාමී ආර්ථිකයක් සහිත සමාජයක නව ලිබරල් ධනවාදී ප‍්‍රතිසංස්කරණ දියත් කිරීමේදී මතුවන අනිවාර්ය තත්ත්වයකි. අනෙක් පැත්තෙන් එය වත්මන් රෙජීමය යුදමය සංස්කෘතියක් හරහා ගොඩ නැගීමට තැත්කරන බොනපාට්වාදී පාලනයේ ප‍්‍රතිඵලයකි. එබැවින් මෙවැනි ව්‍යවසන වැළැක්වීම සඳහා වූ දිගු කාලීන පිළිතුර වන්නේ නව ලිබරල් ධනවාදයත් ජනතාවගේ ප‍්‍රජාතන්ත‍්‍රවාදී අයිතීන් උදුරා ගන්නා පාලන ක‍්‍රමයත් වෙනස් කිරීම යැයි අපි විශ්වාස කරමු. රතුපස්වල ජනතාවට එල්ලවූ ප‍්‍රහාරය සිය පීඩාවට එරෙහිව ඉදිරියේදී පැන නැගීමට නියමිත උද්ඝෝෂණවලට කළ අනතුරු ඇඟවීමක් ලෙස දකින අපි එම ප‍්‍රජාතන්ත‍්‍ර විරෝධීත්වය ආරම්භක මොහොතේදීම පරාජය කළ යුතු යැයි සිතමු. මෙම ගැටලූව රතුපස්වල ජනතාවගේ ගැටලූවක් පමණක් නොව, පරිසරය ද ජනජීවිතය ද අනතුරේ හෙළන වත්මන් සමාජ ආර්ථික රටාව විසින් රටේම ජනතාවට එල්ල කළ ප‍්‍රශ්නයකි. එවැනි අරමුණක් ඉලක්ක කරගත් නව ලිබරල් ධනවාදයට හා ඒකාධිපති පාලන ක‍්‍රමයට එරෙහි පුළුල් අරගලයක් වෙනුවෙන් පෙළ ගැසෙන්නැයි අපි ලාංකීය පීඩිත ජනතාවගෙන් ඉල්ලා සිටිමු. වැලිවේරිය අවට ජනතාවට එල්ල කොට තිබෙන මර්දනය වහා හකුළා ගන්නැයි ද උද්ඝෝෂණයට හේතු වූ ජලයට විෂ මිශ‍්‍ර කිරීමේ ක‍්‍රියාවලිය වහා නතර කරන ලෙසද ඔවුන්ගේ ජීවිත සුරක්ෂිතතාව අනතුරේ නොහෙළන්නැයිද අපි බලකර කියා සිටිමු. දේශපාලන මණ්ඩලය පෙරටුගාමී සමාජවාදී පක්ෂය", "URL": "https://sinhala.adaderana.lk/news.php?nid=36314", "Category": null, "Parent URL": null}