{"Source": "Adaderana", "Timestamp": "January 31, 2019 09:29 am", "Headline": " මිඩ්වෙස්ට්හි පොලාර් වෝටෙක්ස් කාලගුණය නිසා හදිසි තත්ත්වයක්- 7ක් ජීවිතක්ෂයට", "News Content": "අමෙරිකාවේ මිඩ්වෙස්ට් කලාපයේ පොලාර් වෝටෙක්ස් නමින් හඳුන්වන කාලගුණික තත්ත්වයක් හටගෙන තිබේ. ඉන් පුද්ගලයන් 7 දෙනෙකු මියගොස් ඇති බව විදෙස් වාර්තා සඳහන් කළේය. උත්තර සහ දක්ෂිණ ධ්‍රැව ආසන්නයේ හටගනු ලබන ඉහළ මට්ටමේ අවපීඩන කලාපයක් හෙවත් පොලාර් වෝටෙක්ස් කාලගුණ තත්ත්වයකින් අමෙරිකාවේ මිඩ්වෙස්ට් කලාපයට දැඩි බලපෑම් එල්ලවී තිබේ. මේ හේතුවෙන් ප්‍රදේශ රැසක උෂ්ණත්වය දැඩි ලෙස පහළ බැස ඇති බව කාලගුණ බලධාරීන් සඳහන් කළේය. චිකාගෝ නගරයේ උෂ්ණත්වය සෙල්සියක් අංශක ඍණ 30 දක්වා පහළ බැස ඇති අතර උතුරු ඩකෝටාහි උෂ්ණත්වය වාර්තා වුණේ සෙල්සියක් අංශක ඍණ 37ක් ලෙසටය. මේ සමඟ විස්කොන්සින්, මිචිගන් සහ ඉලනොයි ප්‍රාන්ත වලට හදිසි තත්ත්වයක් ප්‍රකාශයට පත්කර ඇති අතර පුද්ගලයන්ට සිය නිවෙස් තුළට වී සිටින ලෙසත් බලධාරීන් දැනුම් දී තිබුණි. අයහපත් කාලගුණය හේතුවෙන් නගර රැසක දෛනික කටයුතු ද අඩාල වී ඇත. ඒ හේතුවෙන් මේ වන විට වාර්තාවී ඇති පුද්ගල මරණ සංඛ්‍යාව 7කි. එමෙන්ම කලාපයේ පාසැල් වසා දමා ඇති අතර ගුවන ගමන් වාර රැසක්ද අවලංගු කර ඇති බව සඳහන් වෙයි. අවම උෂ්ණත්වයක් පවතින ප්‍රදේශ වල වෙසෙන ජනතාවට ගැඹුරින් ශ්වසනය නොකරන ලෙසත් කථාබහ අවම කරන ලෙසත් කාලගුණ බලධාරීන් උපදෙස් ලබාදී තිබුණි. පවතින තත්ත්වය සෞඛ්‍යට දැඩි ලෙස අහිතකර බැවින් අවධානයෙන් පසුවන ලෙස ඔවුන් වැඩිදුරටත් පවසා තිබුණි. මේ අතර අයහපත් කාලගුණය මධ්‍යයේ මිචිගන් ප්‍රාන්තයේ මහාමාර්ගයක ධාවනය වෙමින් තිබූ රථවාහන කිහිපයක් එකිනෙක ගැටී අනතුරක් ද සිදුව තිබුණි.", "URL": "https://sinhala.adaderana.lk/news.php?nid=103414", "Category": null, "Parent URL": null}