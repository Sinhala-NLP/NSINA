{"Source": "Adaderana", "Timestamp": "November 7, 2011 09:46 am", "Headline": "මහනුවර -මැදවල පාරේ බස් වර්ජනයක් ", "News Content": "මාර්ග අංක 603 මහනුවර - මැදවල මාර්ගයේ පෞද්ගලික බස් රථ හිමියන් මේ වන විට වර්ජනයක නිරත වේ. අයථා බස් රථ බලපත්‍රයක් ලබා දීමට විරෝධය පළකරමින් මෙසේ වර්ජනයට අවතීර්ණ වූ බව මැදවල බස් රථ හිමියන්ගේ සංගමයේ සභාපති නිශ්ශංක ජයතුංග මහතා සඳහන් කළේය. අද(07) දහවල් එම මාර්ගයේ ධාවනය කෙරෙන ලංකා ගමනාගමන මණ්ඩලයට අයත් බස් රථ ද සිය වර්ජනයට සහය පළකිරීමට එකඟත්වය පළ කර ඇතැයි ද ඔහු ප්‍රකාශ කළේය. ආරම්භ කර ඇති වර්ජනය සම්බන්ධයෙන් මධ්‍යම පළාත් මාර්ගස්ථ මගී ප්‍රවාහන අධිකාරියෙන් අද දෙරණ විමසීමක් කරනු ලැබීය. අදාළ වර්ජනය සම්බන්ධයෙන් කිසිවෙකුත් තමා දැනුවත් කර නොමැති බව එහි දී එම අධිකාරියේ සාමාන්‍යාධිකාරි ඩී.ආර් කරුණානායක මහතා සදහන් කළේය. කෙසේවුවත් යම් මාර්ගයකට බස් රථයක් එක්කිරීමේ දී හුදෙක්ම එය සිදු කරන්නේ මගී අවශ්‍යතාව සලකා බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19833", "Category": null, "Parent URL": null}