{"Source": "Adaderana", "Timestamp": "August 21, 2013 10:06 am", "Headline": "පොළොන්නරුවේ රෝහල්වල හෙ‍ට වෙද වර්ජනයක් ", "News Content": "පොළොන්නරුව දිස්ත්‍රික්කයට අයත් සියලු පළාත්සභා රෝහල්වල පැය 24 ක සංකේත වැඩ වර්ජනයක නිරතවීමට රජයේ වෛද්‍ය නිලධාරීන්ගේ සංගමය තීරණය කර තබේ. හෙට(22) පෙරවරු 8.00 සිට මෙම වර්ජනය ක්‍රියාත්මක කෙරෙන බව එම සංගමයේ පොළොන්නරු දිස්ත්‍රික් ලේකම් වෛද්‍ය සංජීව අමරසිංහ මහතා සඳහන් කරයි. හිගුරක්ගොඩ සෞඛ්‍ය නිලධාරී බල ප්‍රදේශය තුළ පරිපාලන මහජන සෞඛ්‍ය පරික්ෂකවරයෙකුගේ විෂමාචාර ක්‍රියා සම්බන්ධයෙන් සෞඛ්‍ය බලධාරීන් නිසි ක්‍රියාමාර්ගයක් නොගැනීමට එරෙහිව මෙම වර්ජනය ක්‍රියාත්මක කරන බව සංජීව අමරසිංහ මහතා පවසයි. චෝදනා රැසක් එල්ලවී ඇති අදාළ මහජන සෞඛ්‍ය පරීක්ෂකවරයා මේ වන විට විමර්ශන කටයුතු සඳහා තාවකාලිකව අනුරාධපුර සෞඛ්‍ය සේවා අධ්‍යක්ෂ කාර්යාලයට අනුයුක්ත කර ඇති බව සඳහන් වෙයි. කෙසේ වෙතත් ඔහු සම්බන්ධයෙන් සෞඛ්‍ය අමාත්‍යංශය වෙත රජයේ වෛද්‍ය නිලධාරීන්ගේ සංගමය විසින් කරුණු වාර්තා කර, දීර්ඝ කාලයක් ගතවුවද ඔහුට එරෙහි පරීක්ෂණ වාර්තා මෙතෙක් ලබාදීමට අමාත්‍යංශය කටයුතු කර නොමැති බව වෛද්‍ය සංජීව අමරසිංහ මහතා පවසයි.", "URL": "https://sinhala.adaderana.lk/news.php?nid=36791", "Category": null, "Parent URL": null}