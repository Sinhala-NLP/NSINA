{"Source": "Adaderana", "Timestamp": "November 17, 2018 11:51 am", "Headline": "දුවගේ ප්‍රේමය නිසා ජීවිතයෙන් වන්දි ගෙවු මවක්", "News Content": "දියණියගේ පෙම්වතා විසින් පහරදී ලිඳකට දමා ඝාතනය කළ හැට හැවිරිදි මවකගේ මළසිරුරක් 16 දින රාත්‍රීයේ ගල්කිරියාගම පොලිසිය සොයාගෙන තිබේ. ගල්කිරියාගම බෝගස්වැව දඹුලු හල්මිල්ලෑව ප්‍රදේශයේ පදිංචි හැට හැවිරිදි තිදරු මවගේ මළ සිරුර නිවසේ සිට මීටර් සියයක් පමණ දුරින් පිහිටි අනාරක්ෂිත ළිඳක තිබී මෙසේ සොයාගත් බව ගල්කිරියාගම පොලිසිය කියයි. සිය සැමියා සමඟ තනිව නිවසේ සිටියදී ඊයේ පස්වරුවේ මෙම කාන්තාව නිවස පිටුපස ලිද ආසන්නයේ දියනාමින් සිටි බවත් පසුව එම ස්ථානයෙන් දියනාමින් සිටි තම බිරිඳ නොමැති නිසා සැමියා බිරිදව සෙවීම ආරම්භ කොට ඇතැයි වාර්තාවේ. ඒ අනුව අසල්වැසියන්ගේ සහාය ඇතිව කළ සොදිසි කිරිමකදී තම බිරිඳගේ සිරුර ළිඳේ තිබි හමුවූ බව ඔහු පොලිසියට ප්‍රකාශ කොට තිබේ. කෙසේ වෙතත් ගල්කිරියාගම පොලිසිය නිලධාරීන් සිදුකළ මූලික පරීක්ෂණවලදී අනාවරණය වී ඇත්තේ මෙම මියගිය කාන්තාවගේ බාල දියණිය යුද හමුදාවෙන් ඉවත් වූ අයෙකු සමඟ ප්‍රේම සම්බන්ධතාවයක් පවත්වාගෙන ගොස් තිබුණු බවත් එම ප්‍රේම සම්බන්ධතාවයට මියගිය කාන්තාව දැඩි ලෙස විරුද්ධ ව සිටි බවය. ඒ අනුව දියණිය වෙනත් ප්‍රදේශයක සඟවා තිබුණු බවද පොලිස් පරීක්ෂණවලදී හෙළිවී තිබේ. දින ගණනාවකට ඉහතදී දියණිය සමඟ සම්බන්ධකම් පැවැත්වූ තරුණයා මෙම නිවසට පැමිණ ගල් මුල් ප්‍රහාරයක් එල්ල කොට ඇති බව ද පොලීසිය කියයි. කෙසේ වෙතත් මෙම ඝාතන සිද්ධිය සම්බන්ධයෙන් දියණිය සමඟ ප්‍රේම සම්බන්ධතා පැවැත්වූ එම තරුණයා අත්අඩංගුවට ගැනීමට පොලීසිය එම නිවසට ගිය ද ඔහු ප්‍රදේශයෙන් පළාගොස් තිබේ. නිවසට ගල්මුල් ප්‍රහාර එල්ල කිරීමත් සමඟ දියණිය ද එම ප්‍රේම සම්බන්ධතාවය අතහැර දැමූ බවද ඥාතීහු පවසති. මියගිය කාන්තාව සහ සැමියා කුලී වැඩ සහ ගොවිතැනක් කරමින් ජීවත්වන අය බව වාර්තා වේ. වැඩිමහල් දියණිය විවාහ වී වෙනත් ප්‍රදේශයක පදිංචි ව සිටින බවද එමෙන්ම මියගිය අයගේ පිරිමි දරුවා වෙනත් ප්‍රදේශයක රැකියාවක නිරතව සිටින බවත් ප්‍රේම සම්බන්ධතාවයට උරණ වීම හේතුවෙන් බාල දියණිය පියාගේ ඥාති නිවසක නවත්වා සිටි බව ද නිවසේ මෙම කාන්තාව සහ සැමියා පමණක් තනිව ජීවත් වූ බව පොලිස් පරීක්ෂණ වලදී හෙළිවී තිබේ. මියගිය කාන්තාවගේ මරණය පිළිබඳව පශ්චාත් මරණ පරීක්ෂණය පැවැත්වීමට නියමිතය. මේ සම්බන්ධයෙන් ගල්කිරියාගම පොලිසියේ ස්ථානාධිපති පොලිස් පරීක්ෂක ඩබ්ලිව් .සී .පෙරේරා මහතාගේ උපදෙස් පරිදි උප පොලිස් පරීක්ෂකවරුන් වන එස්.ජි .එම් . මහින්ද කේ.එල් . චන්ද්රදසේන යන නිලධාරීහු පරීක්ෂණ පවත්යි.", "URL": "https://sinhala.adaderana.lk/news.php?nid=99358", "Category": null, "Parent URL": null}