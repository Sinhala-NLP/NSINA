{"Source": "Adaderana", "Timestamp": "December 18, 2017 01:40 pm", "Headline": "උණක් හින්දා මුලතිව්හි 9ක් මැරිලා", "News Content": "දෙසැම්බර් මාසයේ ගත වූ දින කීපය ඇතුළතදී මුලතිව් දිස්ත්‍රික්කයේ පුද්ගලයින් නව දෙනෙකු උණ රෝගය නිසා මිය යාමත් සමඟම සෞඛ්‍ය අමාත්‍යංශයේ විශේෂඥ වෛද්‍යවරුන් පිරිසක් මුලතිව් ප්‍රදේශයට පැමිණ මේ සම්බන්ධයෙන් පරීක්ෂණ ආරම්භ කොට තිබේ. උණ රෝගය වැළදී මුලතිව් රෝහලට ඇතුළත් කළ රෝගීන්ගෙන් පස් දෙනෙකු මුලතිව් රෝහලේදී මියගොස් ඇති අතර ඉතිරි හතර දෙනා මියගොස් ඇත්තේ ඔවුන්ව යාපනය ශීක්ෂණ රෝහලට ඇතුළත් කිරීමෙන් පසුවය. මෙම උණ රෝගය පිළිබඳව නිශ්චිත තීරණයකට පැමිණීමට නොහැකි බැවින් උතුරු පළාත් සෞඛ්‍ය අධ්‍යක්ෂකවරයා මේ පිළිබඳව සෞඛ්‍ය අමාත්‍යංශයට කරුණු ඉදිරිපත් කිරීමෙන් පසුව මේ ගැන පරීක්ෂණයක් පැවැත්වීමට අමාත්‍යංශයෙන් විශේෂඥ වෛද්‍යවරුන් පිරිසක් මුලතිව් ප්‍රදේශයට 16 දා එවා ඇත. එම විශේෂඥ වෛද්‍ය කණ්ඩායම මේ උණ රෝගය කුමක්දැයි හඳුනා ගැනීම පිණිස පරීක්ෂණ ආරම්භ කොට තිබේ. මුලතිව් රෝහල් ආරංචි මාර්ග පැවසූවේ වෛරස් උණ රෝගයක් මුලතිව් ප‍්‍රදේශය පුරා මේ දිනවල ශිඝ‍්‍රයෙන් ව්‍යප්තවෙමින් පවතින බවයි. අදාළ උණ රෝගය හේතුවෙන් රෝගීන් 100 කට ආසන්න පිරිසක් රෝහල්ගතකොට ඇති බවද රෝහල් ආරංචි මාර්ග පැවසූහ. රෝහල් බළධාරීන් පැවසූවේ ඉන්ෆුලූවෙන්සා වර්ගයට අයත් උණ රෝගයක් එලෙස පැතිර යන බවට තහවුරු වී ඇති අතර, වැඩිහිටි පිරිස් වැඩි පිරිසක් රෝගයෙන් ජීවිතක්ෂයට පත්ව ඇති බවයි. තත්ත්වය පාලනය කිරීම වෙනුවෙන් අවශ්‍ය ක‍්‍රියාමාර්ග ගෙන ඇති බවද රෝහල් ආරංචි මාර්ග පැවසූහ.", "URL": "https://sinhala.adaderana.lk/news.php?nid=81715", "Category": null, "Parent URL": null}