{"Source": "Adaderana", "Timestamp": "May 4, 2016 08:48 am", "Headline": "මීරියබැද්ද ජනයා ජීවත්වෙන්න වෙනත් තැන් ඉල්ලයි", "News Content": "තමන් හට ජීවත්වීම සඳහා වෙනත් ස්ථාන ලබාදෙන ලෙස කොස්ලන්ද, මීරියබැද්ද අවදානම් කලාපයේ ජනතාව ඉල්ලා සිටියි. ඔවුන් පවසන්නේ වසර කිහිපයක සිට මෙම කලාපයේ ජීවත් වන තමන් දැඩි අවදානම් තත්ත්වයක පසුවන බවයි.බදුල්ල දිස්ත්‍රීක්කයට අයත් කොස්ලන්ද, මීරියබැද්ද ප්‍රදේශයේ 2014 ඔක්තෝබර් මස 29 වනදා සිදුවූ නායයාමෙන් පසුව ඒ අවට ප්‍රදේශය අවදානම් කලාපයක් ලෙස ප්‍රකාශයට පත්කෙරුණි.එම නායයෑමෙන් වතු නිවාස පේළි 06ක ජීවත් වූ පවුල් 75කට පමණ, උන් හිටිතැන් අහිමි වූ අතර 39 දෙනෙකු මියගොස් තවත් පිරිසත් අතුරුදන්වූහ.වර්තමානය වන විට එම අවදානම් කලාපයේ පවුල් 90ක් පමණ තවමත් ජීවත් වන බව වාර්තා වේ.මෙම ප්‍රදේශයට විදුලිබලය ලබාදීම අත්හිටුවා ඇති අතර ගමට පිවිසීම සඳහා ඇති මාර්ගයද අබලන් තත්ත්වයක පසුවන බව ප්‍රදේශවාසීන් පවසයි.අවදානම් අවස්ථාවකදී යෑමට ඇති ස්ථානයේ ද කිසිදු පහසුකමක් නොමැති බව සඳහන්ය.එමෙන්ම නායයාමෙන් පසු ප්‍රදේශයේ පිහිටි පාසල ඉවත් කිරීමට බලධාරීන් විසින් පියවර ගැනීම හේතුවෙන් කිලෝ මීටර 03ක් පමණ දුරින් වූ පාසලක් වෙත තම දරුවන් යොමු කිරීමට සිදුව ඇති බවද ප්‍රදේශවාසීන් පවසයි.", "URL": "https://sinhala.adaderana.lk/news.php?nid=59785", "Category": null, "Parent URL": null}