{"Source": "Adaderana", "Timestamp": "March 29, 2019 06:34 am", "Headline": "ජිනීවාහි ශ්‍රී ලංකා තානාපති මෙරටට කැඳවන්න-විපක්ෂයෙන් ඉල්ලීමක්", "News Content": "එක්සත් ජාතීන්ගේ මානව හිමිකම් කොමිසම සමඟ සම වගකීම් දැරීම සඳහා ජනාධිපතිවරයාගේ අනුදැනුමකින් තොරව අත්සන් කළ ජිනීවාහි ශ්‍රී ලංකා තානාපතිවරයා යළි මෙරටට කැඳවන ලෙස විපක්ෂය ජනාධිපතිවරයාගෙන් ඉල්ලීමක් කරයි. ශ්‍රී ලංකා නිදහස් පක්ෂයත්, ශ්‍රී ලංකා පොදුජන පෙරමුණත් ඊයේ(28) පැවැත්වූ මාධ්‍ය හමුවලදී වැඩිදුරටත් ප්‍රකාශ කළේ අදාළ අත්සන් තැබීමට උපදෙස් ලබාදුන් සංහිඳියා කාර්යාංශයේ අධ්‍යක්ෂ ජනරාල් මනෝ තිත්තවැල්ල ද අත්අඩංගුවට ගත යුතු බවයි. මෙහිදී වැඩිදුරටත් අදහස් දක්වමින් පාර්ලිමේන්තු මන්ත්‍රී ජානක වක්කුඹුර මහතා මේ බව පැවසීය. “ජිනීවා හි තානාපති අෂීස් මහතා නැවතත් 30-1 යෝජනාවට අත්සන් කර නැවත වරක් මේ රට පාවාදෙන බව අපි පහුගිය කාලයේ දිගින් දිගටම ප්‍රකාශ කළා. වත්මන් මුදල් ඇමැතිවරයා විදේශ ඇමැතිවරයා සමයේදි මේ යෝජනාව හරහා රට පාවා දෙන බවත් අපි ප්‍රකාශ කළා. දැන් වත්මන් ජනාධිපති මෛත්‍රීපාල සිරිසේන මහතාම ප්‍රකාශ කරනවා රටත් හමුදාවත් ජනතාවත් සියලුදේමත් ජිනීවාවල ඉන්න තානාපතිවරයා පාවාදි ඇති බව. මේක විදේශ කටයුතු අමාත්‍යංශය දන්නෙත් නැහැ. විදේශ කටයුතු ලේකම්වරයා දන්නෙත් නැහැලු. රටේ නායකයා විදියට ජනාධිපතිවරයායි මේ සියලු පත්කිරීම් කරන්නේ. මේ යෝජනාවට අත්සන් කිරිම හරහා රට පාවාදිමක් සිදුවෙන බව අපි කරපු ප්‍රකාශය අද ජනාධිපතිවරයාම ප්‍රකාශ කිරිම හරහා පැහැදිලි වන්නේ පහුගිය කාලය පුරාම අපි කියපු කතාව සත්‍යයක් බවයි. වත්මන් ජනාධීපතිවරයා මේ ප්‍රකාශය කිරීම ගැන අපි සතුටු වෙනවා. එදා ඔස්ට්‍රියාවේ හිටපු තානාපතිවරිය වුනු ප්‍රියානි විජේසේකර මහත්මියව ජනාධිපතිතුමාට පැයගාණක් දුරකථනයෙන් සම්බන්ධ කරගැනීමට නොහැකි වීම හේතුවෙන් නැවත මෙරටට කැදවිමට පියවර ගත්තා. තානාපති කෙනෙක්ට කතා කරන්න බැරි නකම් ඒ තානාපතිගෙන් වැඩක් නැහැ. අද තියෙන්නේ දුරකතනයෙන් සම්බන්ධ කර ගැනීමට නොහැකි වීම වගෙ කාරණයක් නෙවෙයි. රට පාවා දීම සම්බන්ධයෙන් චෝදනාවක්. මේ රටේ රාජ්‍ය නායකයා වගේම පත්කිරිම් සදහා ව්‍යවස්ථාවෙන් බලය තියෙන පුද්ගලයා විදියට ජිනිවා වල ඉන්න මේ තානාපතිවරයාව නැවත මෙරටට කැදවන්න කියලා අපි ඉල්ලා සිටිනවා. තානාපතිවරයා කරපු දේ හෙළාදැකලා, ඔහුට විරුද්ධව අදහස් දැක්වූ ආකාරය අපි දැක්කා. ඒ කථා කරා වගේම රට පාවාදුන් තානාපතිවරයා මෙරටට කැදවා රට වෙනුවෙන් කතා කරන්න පුලුවන් කෙනෙක් ඒ රටේ තානාපති විදියට පත්කරන්න.", "URL": "https://sinhala.adaderana.lk/news.php?nid=106933", "Category": null, "Parent URL": null}