{"Source": "Adaderana", "Timestamp": "January 25, 2018 07:48 am", "Headline": "තැපැල් ඡන්ද සළකුණු කරන දෙවන අදියර අද", "News Content": "පළාත් පාලන ආයතන ඡන්ද විමසීමට අදාළව තැපැල් ඡන්ද සළකුණු කිරීමේ දෙවන අදියර අද (25) ආරම්භ වේ. තැපැල් ඡන්ද අයදුම්කරුවන්ට අද සහ හෙට යන දෙදින තුළ තැපැල් ඡන්ද සළකුණු කිරීම සඳහා අවස්ථාව හිමිව ඇති බව මැතිවරණ කොමිෂන් සභාව සඳහන් කළේය. පළාත් පාලන ආයතන ඡන්ද විමසීමට අදාළව තැපැල් ඡන්ද සළකුණු කිරීමේ පළමු අදියර පසුගිය 22 වන දින ක්‍රියාත්මක වූ අතර එහිදී මැතිවරණ කාර්යාල, දිස්ත්‍රික් ලේකම් කාර්යාල හා පොලිස් ස්ථාන වල තැපැල් ඡන්ද සළකුණු කිරීම සිදු කෙරිණි. සෙසු රජයේ කාර්යාල, අධ්‍යාපන කාර්යාල, පාසල්, ලංගම ඩිපෝ, ආරක්ෂක හමුදා කඳවුරු හා වෙනත් ආයතන වල තැපැල් ඡන්දය සළකුණු කිරීම අද සහ හෙට යන දෙදින සිදුකිරීමට නියමිතය. තැපැල් ඡන්දය සළකුණු කිරීමේදී ඒවා ඡායාරූපගත කිරීම සම්පූර්ණයෙන් තහනම් බව මැතිවරණ කොමිසමේ සභාපති මහින්ද දේශප්‍රිය මහතා සඳහන් කළේය. මේ අතර පළාත් පාලන ආයතන ඡන්ද විමසීමට අදාළව ඡන්ද පෝස්ටර් ඉවත් කිරීමේ කටයුතු සඳහා රුපියල් මිලියන 230ක මුදලක් මැතිවරණ කොමිෂන් සභාව විසින් පොලිස් දෙපාර්තමේන්තුව වෙත ලබාදී තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කලේ පෝස්ටර් ඉවත් කිරීම සඳහා වෙනම කම්කරුවන් යොදවා ඇති බවයි.", "URL": "https://sinhala.adaderana.lk/news.php?nid=83491", "Category": null, "Parent URL": null}