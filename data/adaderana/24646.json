{"Source": "Adaderana", "Timestamp": "May 31, 2012 12:05 pm", "Headline": "හිටපු නීතිපති සාක්ෂියට කැඳවීම අවලංගු කරන්න බෑ", "News Content": "මාධ්‍යවේදී ප්‍රගීත් එක්නැලිගොඩ අතුරුදහන්වීම පිළිබඳව සාක්ෂි විමසීම සඳහා හිටපු නීතිපති මොහාන් පීරිස් මහතා සාක්ෂියට කැඳවීමට හෝමාගම මහේස්ත්‍රාත් අධිකරණය කළ නියෝගය අවලංගු කරන ලෙස ඉල්ලා නීතිපතිවරයා කළ ඉල්ලීමක් අභියාචනාධිකරණය ප්‍රතික්ෂේප කර තිබේ. අතුරුදහන්ව සිටින එක්නැලිගොඩ මහතා විදේශයක සිටින බවට හිටපු නීතිපති මොහාන් පීරිස් මහතා මෑතකදී එක්සත් ජාතීන්ගේ වධහිංසාවලට එරෙහි කමිටුව හමුවේ ප්‍රකාශ කර තිබිණි. ඒ පිළිබඳව ඔහුගෙන් සාක්ෂි විමසීම සඳහා මොහාන් පීරිස් මහතා අධිකරණය හමුවට කැඳවන ලෙස අතුරුදහන්ව සිටින එක්නැලිගොඩ මහතාගේ බිරිඳ හෝමාගම මහේස්ත්‍රාත් අධිකරණයෙන් ඉල්ලීමක් කර ඇත. එම ඉල්ලීම පිළිගත් හෝමාගම මහේස්ත්‍රාත්වරයා හිටපු නීතිපතිවරයා සාක්ෂියට කැඳවීමට නියෝගයක් නිකුත් කළේය. එම නියෝගය අවලංගු කරන ලෙස ඉල්ලා අද(31) දින අධිකරණය හමුවෙහි කරුණු දැක්වූ නීතිපතිවරයා, හිටපු නීතිපතිවරයා රාජකාරි මට්ටමින් කළ ප්‍රකාශයක් සාක්ෂියක් වශයෙන් කැඳවීම ඔහුට කරන හිරිහැරයක් බව සඳහන් කර සිටියේය. පුද්ගලයෙකු සාක්ෂියට කැඳවීම හිරිහැරයක් වන්නේ කෙසේදැයි ප්‍රශ්න කළ අභියාචනාධිකරණ විනිසුරු රංජිත් ද සිල්වා මහතා ජනාධිපතිවරයා හැර අන් ඕනෑම පුද්ගලයෙකු අධිකරණය හමුවට කැඳවීමට මහේස්ත්‍රාත්වරයෙකුට බලය පවතින බව කියා සිටියේය. ඒ අනුව මහේස්ත්‍රාත්වරයාගේ කටයුතුවලට මැදිහත්වීමට අභියාචනාධිකරණය අදහස් නොකරන බව සඳහන් කළ විනිසුරුවරු අනතුරුව නීතිපතිවරයාගේ ඉල්ලීම ඉවත දැමීය. අනතුරුව වැඩිදුර විභාගය ජූලි මස 23 වන දිනට කල් දැමූ අභියාචනාධිකරණය එදිනට මෙම කටයුතුවල ප්‍රගතිය වාර්තා කරන ලෙස ද නීතිපතිවරයාට නියෝග කළේය.", "URL": "https://sinhala.adaderana.lk/news.php?nid=24646", "Category": null, "Parent URL": null}