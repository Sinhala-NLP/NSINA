{"Source": "Adaderana", "Timestamp": "December 30, 2018 12:45 pm", "Headline": "සැමරුමක් සඳහා පාප් වහන්සේ සංචාරයකට ", "News Content": "ශුද්ධෝත්තම පාප් වහන්සේ සංචාරයක් සඳහා පැනමා රාජ්‍යය වෙත පැමිණීමට නියමිත බව විදෙස් මාධ්‍ය වාර්තා කරයි. එරට පැවැත්වෙන සැමරුමක් සඳහා සහභාගී වීම උන්වහන්සේගේ එම සංචාරයේ අරමුණ බවට පත්ව තිබේ. ජනවාරි මාසයේදී පැවැත්වීමට නියමිත ලෝක කතෝලික දේවස්ථාන දිනය සැමරීම වෙනුවෙන් ශුද්ධෝත්තම පාප් වහන්සේ පැනමා රාජ්‍ය වෙත පැමිණීමට නියමිතයි. ඒ සඳහා පාප් වහන්සේගේ සංචාරක නිල රථය වන පොප් මොබයිල් රථය පැනමාව වෙත ගුවනින් එවීමට කටයුතු කර තිබේ. බොගොටෝ නගරයේ සිට එවනු ලැබූ පොප් මොබයිල් රථය ප්‍රවාහන සඳහා කොලොම්බියන් ගුවන් හමුදාවට අයත් යානාවක් යොදාගෙන ඇති බව සඳහන්ය. 2017 වසරේ සැප්තැම්බර් මාසයේදී පාප් වහන්සේ කොලොම්බියාවේ නිල සංචාරයකට එක්වුණු අතර එතැන් පටන් එම රථය එහි ආරක්ෂිතව රඳවා පැවති බවට විදෙස් වාර්තා පවසයි. පැනමාව වෙත ගෙනා රථය ජනවාරි 27 සිට 29වැනිදා දක්වා පැවැත්වෙන ලෝක කතෝලික දේවස්ථාන දිනය සැමරුමේදී පාප් වහන්සේගේ වීදි සංචාර සඳහා යොදාගැනෙනු ඇති.", "URL": "https://sinhala.adaderana.lk/news.php?nid=101528", "Category": null, "Parent URL": null}