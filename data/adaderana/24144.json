{"Source": "Adaderana", "Timestamp": "May 10, 2012 11:26 am", "Headline": " ඔබාමා සමලිංගිකයින්ගේ විවාහක අයිතියි පිළිගනියි", "News Content": "අමෙරිකානු ජනාධිපති බැරක් ඔබාමා සමලිංගික විවාහ සඳහා තම සහය පළ කර ඇති බවත්,ඒ සඳහා අමෙරිකානු එක්සත් ජනපද ජනාධිපතිවරයෙකු ප්‍රසිද්ධියේ තම සහය පළ කළ ප්‍රථම අවස්ථාව මෙය වන බවත් විදෙස් මාධ්‍ය උපුටා දක්වයි. මීට පෙරාතුව උප ජනාධිපති ජෝ බිඩ්න් සම ලිංගික සබඳතා අනුමත කරමින් ප්‍රකාශයක් සිදුකිරීම නිසා ජනාධිපති ඔබාමාට සිය මතය ප්‍රසිද්ධියේ ප්‍රකාශයට පත් කළ යුතු බවට පීඩනයක් එල්ලවෙමින් පැවති බව සඳහන් වේ. දීර්ඝ කාලයක් තිස්සේ තම බිරිඳ හා දරුවන් දෙදෙනා ඇතුළු පවුලේ උදවිය මෙන්ම හිතවතුන් සමග තමන් මේ පිළිබඳ සාකච්ඡා කළ බවත්,සම ලිංගික පිරිමින්ට හා සම ලිංගික ස්ත්‍රීන්ට විවාහවීමට අයිතියක් ඇති බවට තමන් පුද්ගලිකව විශ්වාස කරන බවත් ඔබමා පෙන්වා දී ඇති බව ABC පුවත් සේවය කියා සිටියි. ඉදිරි ජනාධිපතිවරණයේදී ඔබාමාගේ ප්‍රතිවාදයා වන රිපබ්ලිකන් පක්ෂ අපේක්ෂක මිට් රොමිනි සමලිංගික විවාහයන්ට විරෝධය පළ කරන නමුත් අමෙරිකානුවන්ගෙන් 50% ඉක්මවූ පිරිසක් සමලිංගික විවාහයන් නීතිගත කිරීමට සහය පළ කරන බව නවතම ජනමත සමීක්ෂණ අනාවරණවී ඇතැයි සඳහන් වේ.", "URL": "https://sinhala.adaderana.lk/news.php?nid=24144", "Category": null, "Parent URL": null}