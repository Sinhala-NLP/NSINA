{"Source": "Adaderana", "Timestamp": "June 14, 2011 03:06 pm", "Headline": "ලංකාවට මැදිහත්වන්නැයි ජයලලිතා අගමැතිට කියයි", "News Content": "තමිල්නාඩු මහ ඇමතිනී, ඒ. ඩී. එම්. කේ පක්ෂ ප්‍රධානී ජේ. ජයලලිතා මහත්මිය අද(14) දහවල් ඉන්දීය අග්‍රාමාත්‍ය මන්මෝහන් සිං මහතා හමුවී ඇති බව ඉන්දීය මාධ්‍ය වාර්තා පවසයි. අග්‍රාමාත්‍යවරයා සමග පැවති සාකච්ඡාව සුහදශීලීව පැවැත්වුණු බවත්, තමිල්නාඩු රජය හා මධ්‍යම රජය අතර පවතින සබඳතාවය යහපත් බවත් ජයලලිතා මහත්මිය සඳහන් කර තිබේ. ශ්‍රී ලංකාවේ ද්‍රවිඩ ජනතාවගේ පුනරුත්ථාපන කටයුතු නිසි පරිදි සිදුවීම සම්බන්ධව තහවුරු කිරීම සඳහා ඉන්දීය මධ්‍යම රජ‍ය මැදිහත්විය යුතු බව ඇය මෙම සාකච්ඡාවේදී ඉන්දීය අග්‍රාමාත්‍යවරයා වෙත දැනුම් දී ඇති බව සඳහන්ය. එමෙන්ම තමිල්නාඩු ධීවරයින්ට ශ්‍රී ලංකා නාවික හමුදාවෙන් සිදුවන බව කියන ප්‍රහාර සම්බන්ධව ද ඇය මෙහිදී සිය බලවත් අප්‍රසාදය පළකර ඇති බව ඉන්දීය මාධ්‍ය වාර්තා පෙන්වාදෙයි. පසුගියදා තමිල්නාඩු පාර්ලිමේන්තුවේදී ශ්‍රී ලංකාවට එරෙහිව ආර්ථික සම්බාධක පැනවිය යුතු බවට සහ කච්චතිව් දිවයින නැවත ඉන්දියාව වෙත පවරාගත යුතු බවට යෝජනා 02 ක් ද සම්මත කරනු ලැබීය.", "URL": "https://sinhala.adaderana.lk/news.php?nid=16758", "Category": null, "Parent URL": null}