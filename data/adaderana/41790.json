{"Source": "Adaderana", "Timestamp": "March 14, 2014 08:50 am", "Headline": "දරුවන් හැදුවට වැඩක් නෑ - වයසක මව්පියන් වහ බීලා!", "News Content": "තම දරුවන් නොසලකන්නේ යැයි කලකිරී වස පානය කළ වයෝවෘද්ධ යුවළකගෙන් බිරිඳ මියගොස්, ස්වාමි පුරුෂයා පුත්තලම මූලික රෝහලේ ප්‍රතිකාර ලබමින් සිටියි. මිය ගොස් ඇත්තේ නවගත්තේගම - කිරිමැටියාව පදිංචිව සිටි නායක බණ්ඩාරලාගේ බණ්ඩාර මැණිකේ (65) නම්වූ තිදරු මවකි. ඇය සමග වස පානය කළබව කියන ඇයගේ ස්වාමිපුරුෂයා වන බස්නායක මුදියන්සේලාගේ ධර්මදාස (72) යන අය පුත්තලම මූලික රෝහලේ ප්‍රතිකාර ලබමින් සිටී. මිය ගොස් ඇති සහ රෝහල් ගත කර සිටින දෙදෙනා අඹු - සැමියන් වේ. මෙම අඹු - සැමි යුවළට දරුවන් තිදෙනෙකි. ඔවුන් විවාහ වී වෙනමම ජීවත් වන බැවින් වයෝවෘද්ධ යුවළ තනිවම වාසය කර ඇත. දරුවන් අතරින් එක් දරුවෙක් ග්‍රාමසේවා නිලධාරීවරයෙකි. තම දරුවන් තමන් ගැන සොයා නොබලන බවට කලකිරීමට පත්ව ඇති වයෝවෘද්ධ අඹු - සැමියෝ තමන් පදිංචිව සිටි නිවසේදී එකට වස පානය කර ඇත. පසුව අසල්වැසියන් විසින් දෙදෙනාම නවගත්තේගම ප්‍රාදේශීය රෝහලට ඇතුළත් කිරීමෙන් පසුව පුත්තලම මූලික රෝහලට මාරු කර යවා තිබේ. පුත්තලම මූලික රෝහලේදී බිරිඳ මිය ගොස් ඇති අතර ස්වාමිපුරුෂයා තවමත් ප්‍රතිකාර ලබමින් සිටී. ස්වාමි පුරුෂයාගේ තත්ත්වයද බරපතළ බව රෝහල් ආරංචි මාර්ග කියයි.", "URL": "https://sinhala.adaderana.lk/news.php?nid=41790", "Category": null, "Parent URL": null}