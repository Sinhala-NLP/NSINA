{"Source": "Adaderana", "Timestamp": "November 18, 2010 08:15 am", "Headline": "ජනපති දිවුරුම් දීම හෙටයි", "News Content": "ජනාධිපති මහින්ද රාජපක්ෂ මහතා සිය දෙවන ධුර කාලයේ දිවුරුම්දීම හෙට(19) සිදුකෙරෙයි. කොළඹ දී පැවැත්වෙන දිවුරුම්දීමේ උත්සවය සඳහා මේ වන විට සියල්ල සූදානම් කර ඇති බව උත්සව කටයුතු සංවිධායකයින් පවසයි. නව ධුර කාලය සඳහා ජනාධිපතිවරයා දිවුරුම්දීමේ උත්සවයට විදේශීය ආරාධිතයන් 150 දෙනෙකුට වැඩි පිරිසක් සහභාගි වන අතර ඔවුන්ගෙන් බහුතරයක් මේ වන විට ද දිවයිනට පැමිණ සිටියි. 2005 වසරේ පැවති ජනාධිපතිවරණයෙන් ඡන්ද හතළිස් අට ලක්ෂ අසු හත්දහස් එකසිය පනස් දෙකක් සමගින් 50 .29% ප්‍රතිශතයකින් රනිල් වික්‍රමසිංහ මහතා පරදවා ජනපති ධූරයට පත්වීමට මහින්ද රාජපක්ෂ මහතා සමත්විය. දශක තුනක කාලයක් මෙරට පැවති ත්‍රස්තවාදය මෙරටින් තුරන් කිරීම ජනාධිපතිවරයාගේ පළමු ධුර කාලයේ ලැබු වැදගත්ම ජයග්‍රහණය වේ. පළමු ධුර කාලයෙන් මුල් වසර හතර ගතවු පසු ආණ්ඩුක්‍රම ව්‍යවස්ථාවට අනූව යළි ජනතා කැමැත්ත විමසීම සඳහා මැතිවරණයට ඉදිරිපත්වු මහින්ද රාජපක්ෂ මහතා ඉන් විශිෂ්ඨ ජයක් අත්කර ගත්තේය. එහිදී පළමු ධුර කාලයට වඩා ඡන්ද ලක්ෂ 11ක් පමණ ලබාගත් ඒ මහතා 57 .88% ඡන්ද ප්‍රතිශතයකට හිමිකම් කීමට සමත් විය. පසුගිය ජනවාරි මාසයේ මැතිවරණය පැවතිය ද ආණ්ඩුක්‍රම ව්‍යවස්ථාවට අනූව දෙවන ධුර කාලයේ දිවුරුම් දීම නොවැම්බර් මාසයේ දී සිදුකළ හැකි බව ශ්‍රේෂ්ඨාධිකරණය දැනුම් දී ඇත. ඒ අනුව හෙට ජනාධිපති මහින්ද රාජපක්ෂ මහතා ශ්‍රි ලංකා ප්‍රජාත්‍රාන්ත්‍රික සමාජවාදී ජනරජයේ හත්වන වරට පත්වන විධායක ජනාධිපතිවරයා ලෙස දිවුරුම් දෙනු ඇත. ශ්‍රි ලංකාව ආසියාවේ ආශ්චර්යය බවට පත්කිරීම ජනාධිපතිවරයාගේ දෙවන ධුරකාලයේ ප්‍රධානතම අභියෝගය වී තිබේ.", "URL": "https://sinhala.adaderana.lk/news.php?nid=12223", "Category": null, "Parent URL": null}