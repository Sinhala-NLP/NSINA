{"Source": "Adaderana", "Timestamp": "October 17, 2017 01:59 pm", "Headline": "දැවැන්තම ණය අර්බුදය 2025 දී පත්වන නව ආණ්ඩුවකට ", "News Content": "රටේ දැවැන්තම රාජ්‍ය ණය අර්බුදය ඇත්තේ අද නොව 2025 දී බවත් එයට මුහුණ දීමට සිදුවන්නේ අලුතින් බලයට පත්වන ආණ්ඩුවකට බවත් පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද(17) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක් වෙමින් මන්ත්‍රීවරයා මෙම අදහස් පළ කළේය. 2016 අයවැයෙන් සියයට 20 ක් වියදම් නොකිරීම විශාල ගැටළුවක් බවත් එවැනි තත්ත්වයක් තුළ අනාගතයේ දී රට විශාල ණය අර්බුදයකට ලක්වන බවත් පැවසූ ගුණවර්ධන මහතා, ආණ්ඩුව තුළ සිටින ඇතැම් කුමන්ත්‍රණකරුවන් විසින් අගමැතිවරයාත් ජනාධිපතිවරයාත් වැරදි දත්ත ලබා දී මුලා කර ඇති බවත් එහි ප්‍රධානතම වගඋත්තරකරු වන්නේ හිටපු මුදල් ඇමති රවී කරුණානායක මහතා බව ද කියා සිටියේය. කෙසේ වෙතත් අගමැතිවරයා දිගින් දිගටම මහින්ද රාජපක්ෂ මහතා නිසා ණය ගෙවා ගත නොහැකි තත්ත්වයක් ඇති වු බව පවසමින් රට මුලාකරමින් සිටින බව සඳහන් කළේය. 2001-2004 දක්වා රටේ සමස්ථ දළ දේශීය නිෂ්පාදනයෙන් නොපියවු ණය ප්‍රමාණය වැඩි වු බවත් ඒ හේතුවෙන් 2003 දී අංක 3 දරණ මූල්‍ය කළමණාකරණ වගකීම් පනත පාර්ලිමේන්තවට ගෙන යා බවත්, ඒ තුළින් යම් රජයක් අත්තනෝමතික ලෙස ණය ගැනීම වැළැක්වීම සඳහා ණය කළමණාකරණය කිරීමේ වගකීම හිමි වූ බවත් එහි වගකීම මහින්ද රාජපක්ෂ මහතාය 2005 දී හිමි වු බව ද කියා සිටියේය. නමුත් එවැනි තත්ත්වයක් තුළ 2015 දී බලයට පැමිණි යහපාලන ආණ්ඩුව අසීමිත ලෙස බලයට පැමිණි දා සිට ණය ලබා ගෙන ඇති බවත්, එයට මහින්ද රාජපක්ෂ ආණ්ඩුව වගකිව යුතු නොවන බවත් අනාගතයේ දී පත්වන ආණ්ඩුවකට එහි බලපෑම හිමි වන බවත් වැඩිදුරටත් පැවසීය.", "URL": "https://sinhala.adaderana.lk/news.php?nid=78826", "Category": null, "Parent URL": null}