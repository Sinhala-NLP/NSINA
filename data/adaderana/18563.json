{"Source": "Adaderana", "Timestamp": "September 7, 2011 07:10 am", "Headline": "රජයේ වෙදුන්ට හදිසියේ සනීපවෙයි", "News Content": "මාළඹේ පෞද්ගලික වෛද්‍ය විද්‍යාලයට එරෙහිව ක්‍රියාත්මක කිරීමට නියමිතව තිබූ වැඩවර්ජනය සතියකින් කල් දැමීමට තීරණය කළ බව රජයේ වෛද්‍ය නිලධාරීන්ගේ ‍සංගමය පවසයි. සෞඛ්‍ය අමාත්‍යවරයා සමඟ සංගමයේ නියෝජිතයින් ඊයේ(06) පස්වරුවේ පැවති සාකච්ඡාවලින් අනතුරුව මෙම තීරණයට එළඹි බව එම සංගමය නිවේදනයක් නිකුත් කරමින් සඳහන් කරයි. අදාළ සාකච්ඡාව සුබවාදීව අවසන්වීම හේතුවෙන් අද(07) උදෑසන 8 සිට පැය 4ක කාලයක් සිදු කිරීමට තිබූ වර්ජනය කල් දැමීමට තීරණය කළ බව එම සංගමය පවසයි. සෞඛ්‍ය අමාත්‍යවරයා සමඟ පැවති සාකච්ඡාවේ දී කරුණු 5 ක් සම්බන්ධයෙන් එකඟත්වයට පැමිණි බව රජයේ වෛද්‍ය නිලධාරීන්ගේ සංගමය නිකුත් කළ නිවේදනයේ දැක්වෙයි. මේ අතර පෞද්ගලික වෛද්‍ය විද්‍යාල ශ්‍රී ලංකාවට අහිතකර වූවන් නොවන බව මාළඹේ වෛද්‍ය විද්‍යාලයීය දෙමාපිය සංසදයේ සභාපති වෛද්‍ය ටෙරන්ස් ගාමිණි ද සිල්වා මහතා පවසයි. මෙම වෛද්‍ය විද්‍යාලයේ සිසුන්ට රජයේ රෝහල්වල පුහුණුව ලැබීමේ අවස්ථාව ලබා දිය යුතු බව වෛද්‍ය ටෙරන්ස් ගාමිණි ද සිල්වා මහතා කියා සිටියි.", "URL": "https://sinhala.adaderana.lk/news.php?nid=18563", "Category": null, "Parent URL": null}