{"Source": "Adaderana", "Timestamp": "May 17, 2013 09:36 am", "Headline": "කිරිපිටි සාම්පල නැවත පරීක්ෂා කෙරෙයි", "News Content": "නැවත පරීක්ෂාවට ලබා ගත් කිරිපිටි සාම්පල විදෙස් රටවල් 3 ක පරීක්ෂණාගාරවල දී පරීක්ෂා කිරීමට අවශ්‍ය පියවර ගන්නා ලෙස සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා පාරිභෝගික අධිකාරියට උපදෙස් ලබා දී තිබේ. මෙරට තුළ පරිභෝජනය කරන සියලුම ආනයනික කිරිපිටිවල සාම්පල නැවත ලබා ගැනීමේ කටයුතු ඊයේ (17) ආරම්භ කෙරිණි. සෞඛ්‍ය අමාත්‍යංශයේ ආහාර සුරක්ෂිතතා කමිටුවේ ඉල්ලීම මත සමූපකාර හා අභ්‍යන්තර වෙළඳ අමාත්‍යංශ්‍ය මෙම වැඩපිළිවෙළ ක්‍රියාවට නංවයි. මනුෂ්‍ය පරිභෝජනයට නුසුදුසු ඩී.සී.ඩී නැමැති රසායනික සංයෝගය කිරිපිටිවල අඩංගු බවට ලැබුණු තොරතුරු මත මෙම කිරිපිටි පරික්ෂා කිරීම ආරම්භ කළේය. එහෙත් නැවත වරක් කිරිපිටි සාම්පල් ලබා ගෙන වාර්තාවක් ලබා දෙන ලෙස සෞඛ්‍ය අමාත්‍යංශයේ ආහාර සුරක්ෂිතතා කමිටුව දැනුම් දී තිබේ. ඒ අනුව පාරිභෝගික අධිකාරිය සියලුම කිරිපිටිවල සාම්පල් වෙළඳපළෙන් අහඹු ලෙස ලබා ගනිමින් මෙම පරීක්ෂණය සිදු කිරීමට නියමිතය. එමෙන්ම මෙරටට කිරිපිටි ආනයනය කරන සමාගම්වල ද කිරිපිටි සාම්පල් පාරිභෝගික අධිකාරියට ලබාදීමට කටයුතු කරන ලෙස එහි සභාපතිවරයා දැනුම් දී තිබේ.", "URL": "https://sinhala.adaderana.lk/news.php?nid=34158", "Category": null, "Parent URL": null}