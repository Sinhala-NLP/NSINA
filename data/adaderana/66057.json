{"Source": "Adaderana", "Timestamp": "November 15, 2016 04:02 pm", "Headline": "ගැබිණි බිරිය ඝාතනය කළ හමුදාවේ ක්‍රීඩා උපදේශකට මරණ දඬුවම්", "News Content": "තම ගැබිණි බිරිඳට පහරදී ඝාතනය කිරීමේ චෝදනාවට වරදකරු වු යුධ හමුදාවේ හිටපු ක්‍රීඩා උපදේශකවරයෙකුට අනුරාධපුර මහාධිකරණය මරණ දඬුවම නියම කර තිබේ. 2003 වසරේ මාර්තු මාසයේ අදාළ ක්‍රීඩා උපදේශකවරයා විසින් සිය ගැබිණි බිරිඳට පහරදී සිහිසුන් වු පසු වළදමා එම ඝාතනය කර තිබුණි.එම වරදට ඔහුට එරෙහිව නීතිපතිවරයා විසින් අනුරාධපුර මහාධිකරණය හමුවේ අධි චෝදනා ගොනුකර තිබු බව අද දෙරණ වාර්තාකරු සඳහන් කළේය.එම නඩුවේ තීන්දුව ලබාදෙමින් අනුරාධපුර මහාධිකරණය විත්තිකරුට මරණ දඬුවම නියම කර ඇති බව සඳහන්ය.ඝාතනයට ලක්වු කාන්තාවගේ සිරුර සඟවා තැබීමේ වරදට ඔහුට තවත් වසර 7ක බරපතළ වැඩ සහිත සිරදඬුවමක් ද නියම කිරීමට උතුරු මැද පළාත් බද මහාධිකරණ විනිසුරු මංජුල තිලකරත්න මහතා නියෝග කළ බව අද දෙරණ අධිකරණ වාර්තාකරු සඳහන් කළේය.ඊට අමතරව මුදලින් රුපියල් 5000ක දඩයක් ගෙවන ලෙස මහාධිකරණ විනිසුරුවරයා නියම කළ අතර එම දඩ මුදල ගෙවීම විත්තිකරු පැහැර හරින්නේ නම් තවත් මාස තුනක කාලයක් ලිහිල් සිරදඬුවමකට ඔහු යටත් කරන ලෙස මහාධිකරණ විනිසුරුවරයා නියෝග කර ඇත.එලෙස මරණ දඬුවම නියම වුයේ මහවිලච්චිය ගුලුපෙත්තෑව ප්‍රදේශයේ 41 හැවිරිදි යුධ හමුදාවේ හිටපු ක්‍රීඩා උපදේශකවරයෙක්ට බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=66057", "Category": null, "Parent URL": null}