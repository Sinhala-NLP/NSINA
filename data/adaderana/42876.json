{"Source": "Adaderana", "Timestamp": "April 30, 2014 05:33 am", "Headline": "හොරෙන් කජු අහුලන්න ගිහින් වෙඩිකාලා", "News Content": "කජු ඇහිලීම සදහා ගිය අයෙකුට වෙඩි තබා ඝාතනය කිරීමට උත්සහ කළ අයෙකු අත්අඩංගුවට ගැනීම සදහා පරීක්ෂණ ආරම්භ කර ඇති බව පුත්තලම පොලීසිය කියයි. ඊයේ (29) සවස පුත්තලම - සෙම්බන්දළුව ප්‍රදේශයේදී මෙම වෙඩි තැබීම සිදුවී ඇත. සිද්ධියෙන් තුවාල ලබා ඇත්තේ පුත්තලම,මන්නාරම පාර - විලුක පදිංචිකරුවෙකු වන වික්‍රම ප්‍රදීප් වික්‍රම (අවු:23) නම් අයෙකි. වෙඩි වැදීමෙන් තුවාල ලැබූ ඔහු මේ වන විට පුත්තලම මූලික රෝහලේ ප්‍රතිකාර ලබමින් සිටී. තුවාල ලබා රෝහල් ගත කර ඇති අය කජු වත්තකට පැන හොරෙන් කජු අහුලමින් සිටින විට වෙඩි තැබීම සිදුවී ඇති බව පොලීසිය පවසයි. එහෙත් මෙම වෙඩි තැබීම සිදු කර ඇත්තේ කජු වත්තේ මුරකරු විසින්ද නැතිනම් වෙනත් අයෙකු විසින්ද යන්න මෙතෙක් අනාවරණය වී නැති බව පොලීසිය කියයි. වෙඩි තැබූ බව කියන පුද්ගලයා හෝ ගිනි අවිය මෙතෙක් අත්අඩංගුවට ගෙන නැත. පුත්තලම පොලීසිය වැඩිදුර පරීක්ෂණ කරගෙන යයි", "URL": "https://sinhala.adaderana.lk/news.php?nid=42876", "Category": null, "Parent URL": null}