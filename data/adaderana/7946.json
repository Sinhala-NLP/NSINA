{"Source": "Adaderana", "Timestamp": "April 22, 2010 06:03 pm", "Headline": "අනුරාධපුරයේ ස්නායු හා පිළිකා රෝගීන්ට නරක දසාවක්", "News Content": "අනුරාධපුර ශික්ෂණ රෝහලේ ස්නායු ශල්‍ය ඒකකය සහ පිළිකා ශල්‍ය ඒකකය වැසීයාමේ අවදානමක් පවතින බවට රෝහල් කාර්ය මණ්ඩලය අනතුරු අඟවයි. සති දෙකක පමණ කාලයක සිට එම ඒකකවල කටයුතු ඇන හිට ඇති බව සඳහන් වේ. අනුරාධපුර ශික්ෂණ රෝහලේ ස්නායු ශල්‍ය විශේෂඥ වෛද්‍යවරයා සහ පිළිකා ශල්‍ය විශේෂඥ වෛද්‍යවරයා සේවයෙන් ඉවත්ව යාමත් සමග එහි ප්‍රතිකාර කටයුතු ඇන හිට තිබේ. ඉවත්ව ගිය වෛද්‍යවරුන් වෙනුවට වෙනත් වෛද්‍යවරුන් දෙදෙනකු සෞඛ්‍ය අමාත්‍යාංශය විසින් පත්කර නොමැතිවීම හේතුවෙන් මෙම තත්ත්වය හටගෙන ඇති බව වාර්තා වේ. මේ සම්බන්ධයෙන් අද දෙරණ කළ විමසීමක දී අනුරාධපුර ශික්ෂණ රෝහලේ අධ්‍යක්ෂ වෛද්‍ය ඩබ්ලිව්.එම්.ටී.වී. විජේකෝන් මහතා කියා සිටියේ ඉවත්ව ගිය වෛද්‍යවරුන් වෙනුවට වෙනත් වෛද්‍යවරුන් දෙදෙනෙකු පත්කර එවීමට අපහසුතාවයක් පවතින බවයි.", "URL": "https://sinhala.adaderana.lk/news.php?nid=7946", "Category": null, "Parent URL": null}