{"Source": "Adaderana", "Timestamp": "April 1, 2016 12:08 pm", "Headline": "ශ්‍රී ලංකන් පාඩුව බිලියන 128යි - ගොඩගන්න විදේශ සහය අවශ්‍යයි", "News Content": "මේවන විට දෛනිකව පාඩුපිට පාඩු ලබමින් තිබෙන ශ්‍රී ලංකන් එයාර් ලයින් සමාගම ගොඩගැනීමට නම් විදේශ ගුවන් සේවා සමාගමක සහය ලබාගත යුතු බව ජාත්‍යනත්ර වෙළඳ කටයුතු රාජ්‍ය අමාත්‍ය සූජීව සේනසිංහ මහතා පවසයි.ශ්‍රී ලංකන් සමාගම මේවන විට ණය වී ඇති මුදල අමෙරිකානු ඩොලර් බිලියන 1ක් පමණ වන බවද ඒ මහතා පෙන්වාදෙයි.එසේම එම සමාගම දැනට ලබා ඇති රුපියල් බිලියන 128ක පාඩුව දැනට ගෙවීමට ඇති වෙනත් විදේශ ණය හා සැසඳීමේදී සුළු පටු නොවන බැවින් එය දරාගත නොහැකි අගයක් බව ඒ මහතා ඊයේ පැවැති කැබිනට් මාධ්‍ය හමුවේදී මාධ්‍යවේදීන්ගේ ප්‍රශ්න හමුවේ පෙන්වාදුන්නේය.අමෙරිකානු ඩොලර් මිලියන 933ක් ශ්‍රී ලංකන් සමාගම ණය වී සිටින බව රජය පසුගිය සතියේ දී අනාවරණය කළ අතර සැබෑ දත්තයන් මීට වඩා වෙනස් විය හැකි බවද ප්‍රකාශ කර තිබිණ.ශ්‍රී ලංකන් ගුවන් සේවාව නැවත ගොඩගැනීමට අවශ්‍ය බවත්, එය කළ යුත්තේ සෘජුවම විදේශ මුදල් හෝ විදෙස් ගුවන් සමාගමක කළමනාකරණය මගින් බවත්, ඒ මහතා පෙන්වාදුන්නේය.අදාළ කටයුත්ත මාස දෙක තුනක් ඇතුළත සම්පූර්ණ කිරීමට හැකිවෙතැයි ද හෙතෙම විශ්වාසය පළ කළේය.මේ අතර ශ්‍රී ලංකන් ගුවන් සේවය විදේශ ගුවන් සේවා සමාගමක කළමනාකරණය යටතේ පවත්වාගෙන යාම සම්බන්ධයෙන් වන ගිවිසුමකට එළඹීම සඳහා මැදපෙරදිග සමග සාකච්ඡා පවත්වමින් සිටින බවද රජයේ ආරංචි මාර්ග අනාවරණය කරයි.ශ්‍රී ලංකන් එයාර් ලයින් ගුවන් සේවය එමිරේට්ස් ගුවන් සේවය විසින් මීට පෙර කළමනාකරණය ලදුව 2008 වසරේදී එනම් ඉකුත් මහින්ද රාජපක්ෂ ආණ්ඩුව සමයේ එය අවසන් වූයේ එම සමාගම සමග ඇති කරගත් පෞද්ගලික අමනාපයක් නිසා යැයි කියැවෙයි.ඊට හේතුව ලෙස සඳහන් වන්නේ එවකට ලන්ඩනයේ සිට පැමිණි මහින්ද රාජපක්ෂ මහතාගේ පවුලේ සාමාජිකයින් පිරිසකට ගුවන් යානයේ ව්‍යාපාරික පංතියේ ආසන පිරිනැමීම එමිරේට්ස් සමාගම විසින් ප්‍රතික්ෂේප කිරීම බව සඳහන්ය.ඒ අනූව මුදල් ගෙවා ව්‍යාපාරික පංතියේ ආසන වෙන්කර ගෙන සිටි මගීන් ආර්ථික පංතියේ ආසන කරා යවා මහින්ද රාජපක්ෂ මහතාගේ පවුලේ සාමාජිකයින්ට ව්‍යාපාරික ආසන ලබාදීම එහිදී ප්‍රතික්ෂේප කිරීම එමිරේට්ස් සමාගම ශ්‍රී ලංකන් ගුවන් සේවය කළමනාකරණයෙන් ඉවත් කිරීමට හේතුව බව කියැවෙයි.මේ නිසා මහින්ද රාජපක්ෂ මහතා එමිරේට්ස් සමාගමෙන් ශ්‍රී ලංකන් ගුවන් සේවයට පත් කර තිබූ විධායක නිලධාරියා ඉවත් කර ඔහුගේ මස්සිනා වන නිශාන්ත වික්‍රමසිංහ මහතා එම තනතුරට පත්කර ඇත.මේ අතර හිටපු ජනපතිගේ මස්සිනා ශ්‍රී ලංකන් ගුවන් සේවයේ සභාපති ලෙස පත්කළ දා සිට ඔහු තනතුරෙන් ඉවත්වන තුරු එම සමාගමේ සිදුව ඇති දූෂණ වංචා ගැන අල්ලස් කොමිසමෙන් ද පරීක්ෂණයක් ක්‍රියාත්මකය. ඒ.එෆ්.පී පුවත් සේවය.", "URL": "https://sinhala.adaderana.lk/news.php?nid=58816", "Category": null, "Parent URL": null}