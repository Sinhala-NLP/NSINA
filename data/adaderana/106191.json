{"Source": "Adaderana", "Timestamp": "March 17, 2019 06:29 am", "Headline": "වවුනියාව රක්ෂිතයක තිබී ගිනි අවි කොටස් හමුවෙයි", "News Content": "වවුනියාව, කුඩාකච්චකොඩිය රක්ෂිත ප්‍රදේශයේ තිබි ගිනි ‍අවි කොටස් තොගයක් වවුනියාව පොලිස් විශේෂ කාර්ය බළකා නිළධාරීන් විසින් සොයාගෙන ඇති බව වවුනියාව පොලීසිය ප්‍රකාශ කර සිටියි. වවුනියාව පොලීසිය පවසා ඇත්තේ ඊයේ (16) පොලිස් විශේෂ කාර්ය බළකා නිළධාරීන් වෙත ලද තොරතුරක් මත සිදුකළ පරීක්ෂා කිරීමකදී එමි.පි.එම්.ජි.තුවක්කු බැරල් 59 ක්, ටි 56 තුවක්කු බැරල් 05 ක්, එච්.කේ.‍11 ගිනිඅවි බැරල් 02ක්, මිලිමීටර 60 මෝටාර් උණ්ඩ 01ක් ඇතුළු ගිනි අවි කොටස් තොගයක් එලෙස සොයාගෙන ඇති බවය. සොයාගත් ගිනිඅවි කොටස් උර කිහිපයක දමා සඟවා තිබී ඇති අතර, පසුගිය යුධ සමයේ එල් ටී ටී සංවිධානය සිය ප්‍රයෝජනය පිණිස සඟවා ගිය අවි කොටස් වන්නට ඇති බවට ආරක්ෂක අංශ විසින් සැක පළ කරන බව අද දෙරණ වාර්තාකරු සඳහන් කරයි. සොයාගත් ගිනි අවි වවුනියාව මහේස්ත්‍රාත් අධිකරණයට ඉදිරිපත් කිරීමට නියමිත බවද වවුනියාව පොලිසිය පවසා ඇත. සිද්ධිය සම්බන්ධයෙන් වවුනියාව පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=106191", "Category": null, "Parent URL": null}