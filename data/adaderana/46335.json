{"Source": "Adaderana", "Timestamp": "September 26, 2014 08:03 am", "Headline": "සැඩ දියපහරේ සිසුවා සැඟවෙයි", "News Content": "දෙණියාය, බෙවරලිය, කපිලවත්ත ප්‍රදේශයේ දී කුඩා ඇළ පහරකින් එගොඩ වීමට ගිය 12 හැවිරිදි පාසල් සිසුවෙකු දියේ ගිළී මියගොස් තිබේ. පාසල් නිමවී ඉඟුරුහේන ප්‍රදේශයේ පිහිටි තම නිවසට යන අතරවාරයේ එම සිසුවා සහ තවත් සිසුවෙකු කුඩා ඇළ පහරකින් එගොඩ වීමට උත්සාහ කළ අවස්ථාවේ ඊයේ පස්වරුවේ අනතුර සිදුව ඇති බව පොලිසිය පැවසුවේය. අධික වර්ෂාවත් සමග ඇළෙහි සැඩ පහර වැඩී වීම හේතුවෙන් ඔවුන් ගසාගෙන ගොස් ඇති අතර කිලෝමීටරයක් පමණ ඈතින් වූ ඇල්ලකින් ඇඳ වැටීමෙන් එම සිසුවා මියගොස් තිබේ. 16 හැවිරිදි අනෙක් සිසුවා දිවිබේරා ගැනීමට සමත්ව ඇතැත් ඔහු දෙනියාය රෝහලේ නේවාසිකව ප්‍රතිකාර ලබන බව පොලිසිය සඳහන් කළේය. මියගොස් ඇත්තේ දෙණියාය රාජපක්ෂ මහ විදුහලේ 07 ශ්‍රේණියේ ඉගෙනුම ලැබු සිසුවෙකි. ඔහු දෙණියාය කිරිවැල්දොල, ඉගුරුහේන ප්‍රදේශයේ පදිංචිකරුවෙකි. දෙණියාය පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=46335", "Category": null, "Parent URL": null}