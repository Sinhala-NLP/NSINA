{"Source": "Adaderana", "Timestamp": "March 26, 2017 11:19 am", "Headline": "ත්‍රීකුණාමලයේ ඩෙංගු ව්‍යාප්තිය පාලනය වෙලා ", "News Content": "ත්‍රීකුණාමලය දිස්ත්‍රික්කයේ ඩෙංගු රෝග ව්‍යාප්තිය මේ වන විට පාලනය වී ඇති බව නැගෙනහිර පළාත් සෞඛ්‍ය සේවා අධ්‍යක්ෂ කාර්යාලය පවසයි. දිස්ත්‍රික්කයේ ප්‍රාදේශීය සෞඛ්‍ය සේවා කොට්ඨාශ 7ක ඩෙංගු රෝගය ව්‍යාප්ත වී තිබු අතර මේ වන විට එහි පාලනය වීමක් දක්නට ලැබෙන බව නැගෙනහිර පළාත් නියෝජ්‍ය සෞඛ්‍ය සේවා අධ්‍යක්ෂ වෛද්‍ය ඒ.ලදාහරන් මහතා පෙන්වා දී ඇත. සෞඛ්‍ය අමාත්‍යංශයේ මෙහෙයවීමෙන් ක්‍රියාත්මක කර ඇති මදුරු මර්දන වැඩසටහන් ඉදිරි සති දෙක තුළ ඩෙංගු රෝග ව්‍යාප්තිය අවම කරගත හැකි බව ඔහු පෙන්වා දී තිබේ. එම ප්‍රාදේශීය සෞඛ්‍ය සේවා කොට්ඨාස 7න් පසුගිය කාලය තුළ රෝගීන් 2923 දෙනෙකු වාර්තා වී ඇති අතර මරණ 15ක් සිදුව ඇති බව සෞඛ්‍ය අමාත්‍යංශය පවසයි. ඩෙංගු රෝග ව්‍යප්තිය හේතුවෙන් සෞඛ්‍ය අමාත්‍යංශය විසින් පසුගිය 22 වැනිදා සිට ත්‍රීකුණාමලය දිස්ත්‍රික්කයේ මදුරු මර්දන සතියක් ක්‍රියාත්මක කර තිබේ. මදුරු මර්දන සතියේ සිව්වන දිනය වන ඊයේ (26) දිනය වන විට පරිශ්‍ර 17,571ක් පරීක්ෂාවට ලක්කර ඇති අතර එහිදී මදුරු කීටයින් සහිත පරිශ්‍ර 274ක් සොයාගෙන ඇති බව සෞඛ්‍ය අමාත්‍යංශය සඳහන් කළේය. මදුරුවන් බෝ වන පරිදි පරිශ්‍ර පවත්වාගෙන ගිය නිවාස 792කට නොතීසි නිකුත් කිරීමටත් තවත් නිවාස 169කට නඩු පැවරීමටත් එහිදී පියවර ගෙන ඇති බව සඳහන්ය. ‍", "URL": "https://sinhala.adaderana.lk/news.php?nid=71372", "Category": null, "Parent URL": null}