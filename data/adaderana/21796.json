{"Source": "Adaderana", "Timestamp": "February 1, 2012 12:33 pm", "Headline": " හදිසියේ ඉඩම් ඉල්ලන පනත් කෙටුම්පත පරාජය කළ යුතුයි", "News Content": "නාගරික හා රට සැලසුම් පනත් කෙටුම්පත සම්මතවීමට ඉඩ ප්‍රස්ථාව ලබා නොදය යුතු බව ප්‍රජාතන්ත්‍රවාදී ජනතා පෙරමුණේ මහ ලේකම්,බස්නාහිර පළාත් සභා මන්ත්‍රී ,ආචාර්ය නල්ලයියා කුමරගුරුබරන් මහතා පවසයි. මෙම පනත් කෙටුම්පත දැනට ශ්‍රේෂ්ඨාධිකරණ නියෝගයක් අනුව පාර්ලිමේන්තුවට ඉදිරිපත් කිරීමට ප්‍රථම පළාත් සභා අනුමැතිය සඳහා යොමුකර ඇති බව හෙතම සිහිපත් කරයි. බුද්ධ ශාසන හා ආගමික කටයුතු අමාත්‍යංශය විසින් මෙම පනත් කෙටුම්පත පාර්ලිමේන්තුවට ඉදිරිපත් කිරීමට තිබියදී ආණ්ඩුක්‍රම ව්‍යවස්ථාවට එකඟදැයි පිරික්සීම සඳහා ශ්‍රේෂ්ඨාධිකරණයට යොමුකළ අතර එහිදී පළමුව පළාත් සභාවෙන් සම්මතවීමෙන් පසුව පාර්ලිමේන්තුවට ඉදිරිපත් කළ යුතු බව ශ්‍රේෂ්ඨාධිකරණය විසින් තීන්දු කරන ලදී. මේ මස 06 වන දින පළාත් සභා කිහිපයක් රැස්වන බවත්,සෙසු පළාත් සභා 09 වන දින රැස්වීමට නියමිත බවත්,එහිදී අදාළ පනත් කෙටුම්පත පළාත් සභා රැස්වීමට ඉදිරිපත් කෙරෙනු ඇති බවත්,එහිදී එය සම්මත කරනු ලැබුවහොත් ආණ්ඩුකාරවරයා හරහා මධ්‍යම ආණ්ඩුවේ බුද්ධ ශාසන හා ආගමික කටයුතු අමාත්‍යංශයට ඒ බව දැනුම්දෙනු ඇති බවත් ගුරුබරන් මහතා පෙන්වා දුන්නේය. කෙසේ වෙතත් අවසානයේ පාර්ලිමේන්තුවෙන් සම්මතවී මෙම පනත් කෙටුම්පත නීතියක් බවට පත්වුවහොත් ඒ මගින් ආණ්ඩක්‍රම ව්‍යවස්ථාවේ 13 වන ව්‍යවස්ථා සංශෝධනයට අනුව පළාත් සභාවලට පැවරී ඇති යම් ඉඩම් බලයක් වෙත්ද එකී බලය පවා අහෝසිවන බව ඔහු සඳහන් කරයි. ආරක්ෂාව,සංස්කෘතික උරුමයක්,පුණ්‍ය භූමියක් ලෙස නම්කරමින් පළාත් සභාවට අයත් ඕනෑම ඉඩමක් පවරාගැනීමට අමාත්‍යංශයට හැකියාවක් ලැබෙන බවත්,එයින් අනාගතයේ භයානක ප්‍රතිඵලයන් ඇතිවිය හැකි බවත් මහ ලේකම්වරයා අවධාරණය කරයි. මෙම පනත් කෙටුම්පතට අදාළ නීතිය සෘජුවම උතුරු හා නැගෙනහිර පළාත් සභාවලට බලපාන බවත්,ඒ නිසාම නැගෙනහිර පළාත් සභාවෙන් එය පරාජය පත් කිරීම ආරම්භ කළ යුතු බව තමන්ගේ හැඟීම බවත් ඔහු කියා සිටියේය. විටෙක 13 වන ආණ්ඩුක්‍රම ව්‍යවස්ථාවෙන් ඔබ්බට ගිය දේශපාලන විසඳුමක් ලබාදෙන බව පවසන ආණ්ඩුව,13 වන ව්‍යවස්ථා සංශෝධනය තුළින් පවරාඇති බලය පවා යළි උදුරාගැනීමට සැලසුම් කිරීම කනගාටුදායක බව පළාත් සභා මන්ත්‍රී ,ආචාර්ය නල්ලයියා කුමරගුරුබරන් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21796", "Category": null, "Parent URL": null}