{"Source": "Adaderana", "Timestamp": "January 25, 2018 03:33 pm", "Headline": "ගෝඨට එරෙහි තහනම 15 දක්වා දික් වෙයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව පොදු දේපල පනත යටතේ නීතිමය ක්‍රියාමාර්ග ගැනීම වලක්වාලමින් පනවා තිබෙන තහනම් නියෝගය ලබන 15 වන දා දක්වා දීර්ඝ කිරීමට අභියාචනාධිකරණය නියෝගය කර තිබේ. හිටපු ආරක්ෂක ලේකම්වරයා විසින් ඉදිරිපත් කළ රීට් පෙත්සමක් අද යළි සළකා බැලීමෙන් අනතුරුව අභියාචනාධිකරණයේ සභාපති, විනිසුරු සූරසේන මහතා සහ ශ්‍රිරාන් ගුණරත්න යන විනිසුරුවන් විසින් මෙම නියෝගය ලබා දී ඇත. පෙත්සම්කාර ගෝඨාභය රාජපක්ෂ මහතා වෙනුවෙන් අද අධිකරණය හමුවේ කරුණු දැක්වු ජනාධිපති නීතිඥ රෝමේෂ් ද සිල්වා මහතා කියා සිටියේ, මැදමුලන ඩී.ඒ.රාජපක්ෂ කෞතුගාරය ඉදි කිරීමේ දී රජයේ මුදල් රුපියල් මිලියන 81 ක් සාවද්‍ය ලෙස පරිහරණය කළ බවට චෝදනා කරමින් තම සේවා දායකයා අත්අඩංගුවට ගැනීමට පොලිස් මූල්‍ය අපරාධ කොට්ඨාශය සුදානම් වන බවයි. එම චෝදනා මුළුමනින්ම පදනම් විරහිත බව සඳහන් කරන ජනාධිපතිවරයා මෙය මුළුමනින්ම සිවිල් ගනුදෙනුවක් බව කියා සිටියි. ඒ තුළ කිසිදු අපරාධමය නඩු නිමිත්තක් නොමැති බව සඳහන් කරන ජනාධිපති නීතිඥයා එම කාරණය සම්බන්ධයෙන් තම සේවා දායකයා අත්අඩංගුවට ගැනීමට හේතුවක් නොමැති බව ද කියා සිටියේය. කෙසේ වෙතත් පොලීසියට නඩු පැවරීමට අවශ්‍ය නම් අත්අඩංගුවට ගැනීමකින් තොරව ඍජුවම අධිචෝදනා ගොනු කළ හැකි බව ද නීතිඥවරයා පවසා සිටියේය. අනතුරුව වැඩිදුර කරුණු සළකා බැලීම පෙබරවාරි මස 14 වන දා දක්වා කල් තැබිණි.", "URL": "https://sinhala.adaderana.lk/news.php?nid=83517", "Category": null, "Parent URL": null}