{"Source": "Adaderana", "Timestamp": "July 24, 2013 03:02 pm", "Headline": "දයා ඉල්ලා අස්වෙයි - දෑත් ශක්තිමත් කිරීමට පොරොන්දුවෙයි", "News Content": "තමන් ඉදිරි පළාත් සභා මැතිවරණයේදී වයඹ පළාත් සභාව වෙනුවෙන් එක්සත් ජනතා නිදහස් සන්ධානයෙන් තරඟ වදින බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. මීට ස්වල්ප මොහොතකට පෙර පාර්ලිමේන්තුවේදී විශේෂ ප්‍රකාශයකින් කරමින් පාර්ලිමේන්තු මන්ත්‍රී ධූරයෙන් ඉල්ලා අස්වෙමින් හෙතෙම මේ බව කියා සිටියේය. තමා ඉදිරියේදී සන්ධාන ආණ්ඩුවේ ජයග්‍රහණය වෙනුවෙන් ඇප කැපවී ක්‍රියා කරන බව හෙතෙම පාර්ලිමේන්තුවේදී පෙන්වා දුන්නේය. එළඹෙන පළාත් සභා මැතිවරණයේදී දයාසිරි ජයසේකර මහතා වයඹ පළාත් සභාවේ ප්‍රධාන අමාත්‍යධූරය අපේක්ෂකයා ලෙස ඉදිරිපත් වීමේ සුදානමක් ඇති බව මාධ්‍ය මගින් කලක සිට අනාවරණය කරන ලදී. කෙසේ වෙතත් එජාපය හැර ආණ්ඩුවට නොයන බව දයාසිරි ජයසේකර මහතා දිගින් දිගටම පවසා තිබුණි. පසුගිය දිනෙක දයාසිරි ජයසේකර මහතා විපක්ෂනායක රනිල් වික්‍රමසිංහ මහතා ද හමුවී දීර්ඝ ලෙස සාකච්ඡාවක්ද පවත්වා තිබුණු අතර පසුගියදා දයාසිරි මන්ත්‍රීවරයාට හා බුද්ධික පතිරණ යන මන්ත්‍රීවරයාට එරෙහිව පක්ෂය විසින් ගෙන තිබූ විනය පරීක්ෂණ අත්හිටුවීමට ක්‍රියා කරන ලදී. එසේම අද දවසේ මන්ත්‍රීවරයා සමග පඬුවවස්නුවර ප්‍රාදේශීය සභාවේ විපක්ෂ නායක ඇතුළු මන්ත්‍රීවරුන් 6 දෙනකුද ආණ්ඩු පක්ෂයට එක්වන බව නිවේදනය කර තිබේ.", "URL": "https://sinhala.adaderana.lk/news.php?nid=36068", "Category": null, "Parent URL": null}