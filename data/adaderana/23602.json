{"Source": "Adaderana", "Timestamp": "April 18, 2012 11:04 am", "Headline": "නැවත පදිංචි පිරිසෙන් 95% ක් ඉහළ මට්ටමේ පහසුකම් භුක්තිවිඳිනවා", "News Content": "2005 වසරෙන් පසුව අවතැන් වූ පිරිස්වලින් 95% ක පිරිසක් ඔවුන් යුද්ධයට පෙර භුක්ති විඳි පහසුකම්වලට‍ වඩා ඉහළ මට්ටමේ පහසුකම් සහිතව නැවත පදිංචි කිරීමට හැකියාව ලැබුණු බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. ආර්ථික සංවර්ධන අමාත්‍යවරයා මෙම අදහස් පළ කරනු ලැබුවේ ඉන්දියානු පාර්ලිමේන්තු නියෝජිත පිරිස හමුවූ අවස්ථාවේ දීය. අවතැන් වූවන්ගේ ගැටලුව ශ්‍රී ලංකාවට අලුත් දෙයක් නොවන අතර පසුගිය අවුරුදු 30 තුළම එවැනි ප්‍රශ්නවලට මෙරට මුහුණ දුන් බව අමාත්‍යවරයා එහිදී සඳහන් කළේ ය. දැනට නැවත පදිංචිකිරීමට ඉතිරිව ඇත්තේ ඉන්දියාවට සහ අනෙකුත් රටවලට යුද්ධය පැවති සමයේ දී සංක්‍රමණය වූ පිරිස් බව පැවසූ අමාත්‍යවරයා එම පිරිස් ද ඉතා ඉක්මනින් ඔවුන්ගේ මුල් ගම්බිම්වල පදිංචි කිරීමට පියවර ගන්නා බව කියා සිටියේය.", "URL": "https://sinhala.adaderana.lk/news.php?nid=23602", "Category": null, "Parent URL": null}