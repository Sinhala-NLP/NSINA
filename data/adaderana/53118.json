{"Source": "Adaderana", "Timestamp": "August 8, 2015 11:01 am", "Headline": "ජයලලිතාගෙන් මෝඩිට කොන්දේසි?", "News Content": "ශ්‍රී ලංකාව තුළ බලය විමධ්‍යගත කිරීමට කඩිනම් පියවර ගන්නා ලෙස ඉන්දීය අග්‍රාමාත්‍ය නරේන්ද්‍ර මෝඩිගෙන් තමිල්නාඩු මහ ඇමතිනී ජයලලිතා ජයරාම් ඉල්ලීමක් කර තිබේ.පාර්ලිමේන්තුව තුළ පනත් කිහිපයක් සම්මත කර ගැනීම සඳහා සහය ලබා ගැනීමට අග්‍රාමාත්‍යවරයා ජයලලිතා ජයරාම්ගේ නිවසට ගිය අවස්ථාවේ ‍එම ඉල්ලීම කර ඇති බව සඳහන්ය.ඉන්දීය අග්‍රාමාත්‍ය නරේන්ද්‍ර මෝඩි සහ තමිල්නාඩු මහ ඇමතිනි ජයලලිතා ජයරාම් අතර සාකච්ඡාව පැයකට ආසන්න කාලයක් පැවැති බව ඉන්දිය මාධ්‍ය වාර්තා කළේය.ජයලලිතා ජයරාම් එහිදී අග්‍රාමාත්‍යවරයාට දිවා ආහාරය ද පිළිගන්වා ඇත.ශ්‍රී ලංකාවේ සුළුතරයක් වූ දමිල ජනතාව ආරක්ෂා කිරීම සදහා ඉන්දියාව කැපවී ඇති බව ජයලලිතා ජයරාම් අග්‍රාමාත්‍ය නරේන්ද්‍ර මෝඩි වෙත සිහිපත් කර ඇති බව සඳහන්ය.දෙමළ ජනතාවට සුවිශේෂී අනන්‍යතාවක් සහ සංස්කෘතියක් ඇති බව පෙන්වා දී ඇති තමිල්නාඩු ප්‍රධාන අමාත්‍යවරිය 1987 වසරේ ඉන්දු - ලංකා ගිවිසුම තුළින්ද ශ්‍රී ලංකාවේ දෙමළ ජනතාව ආරක්ෂා කිරීම සඳහා කටයුතු කළ බව පෙන්වා දී ඇත.", "URL": "https://sinhala.adaderana.lk/news.php?nid=53118", "Category": null, "Parent URL": null}