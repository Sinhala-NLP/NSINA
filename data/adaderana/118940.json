{"Source": "Adaderana", "Timestamp": "September 12, 2019 01:12 pm", "Headline": "ගින්නකින් කුලියාපිටිය නගරයේ කඩ කාමර 8ක් විනාශයි", "News Content": "ගින්නක් හේතුවෙන් කුලියාපිටිය නගරයේ කඩ කාමර 8ක් ගිනිගෙන තිබූ අතර ඉන් 6ක් මුළුමනින්ම ගිනිබත්ව වී ඇත. ඊයේ (11) රාත්‍රි 8ට පමණ ඇතිව තිබූ මෙම ගින්න හේතුවෙන් පාවහන් අලූත්වැඩියා කරන්නන් හට නගර සභාවෙන් වෙන්කර තාවකාලිකව ඉදිකර තිබූ කඩ කාමර කිහිපයකට දැඩි අලාබ හානි සිදුව තිබූ අතර නගර සභා වාහන අංගනයෙහි ගාල් කර තිබූ ගලි බවුසරයක එන්ජිම කොටසටද හානි සිදුව ඇත. රාත්‍රී කාලයේ එම කඩ කාමරවල රැඳී සිටීම තහනම් වුවත් රොහල්ගතව සිට පැමිණි අයෙකු ඉටිපන්දමක් දල්වා එම ආලෝකයේ ආධාරයෙන් රැය පහන් කිරීමේදී සම් ආශ්‍රිත අමුද්‍රව්‍ය හා වහා ඇවිලෙන ගම් ආදිය හේතුවෙන් ගින්න ඇතිවන්නට ඇතැයි සැක කරති. ගින්නෙන් වූ හානිය මෙතෙක් ගණන් බලා නොමැති අතර ගින්න පිළිබඳව සැලවූ වහාම කුලියාපිටිය නගරසභාව හා කුලියාපිටිය පොලිස්ථානය ජල බවුසර් ආධාරයෙන් ගින්න පැතිරයාම මැඩ පැවැත්වීමට සමත්ව ඇත. තමන් සතු කඩ කාමර වල පුරවා තිබුණේ තම පාරිබෝගිකයින්ට අයත් පාවහන් බෑග් හා කුඩ ආදිය බවත් පැවසූ සේවකයින් තමන් පමණක් නොව ගින්න හේතුවෙන් පාරිබෝගිකයින්ද දැඩි අසරණතත්වයකට පත්ව ඇති බව ප්‍රකාශ කර ඇත. පසුගිය ඉරිදා දිනයේද (08) කුලියාපිටිය නගර මධ්‍යයේ බස් නැවතුම ගොඩනැඟිල්ලක ආපනශාලාවක නොසැලකිල්ල නිසා ගෑස් කාන්දුවක් හේතුවෙන් ඇතිවූ ගින්නෙන්ද කඩ කාමර කිහිපයකට හා බස්නැවතුම්පල ගොඩනැඟිල්ලට දැඩි අලාභ හානි සිදුව තිබිණ. එහි අලාබ හානිය ගණන් බලා හෝ නොමැතිව තිබියදී නැවතත් ගින්නක් ඇතිවීම දැඩි කණගාටුදායක තත්ත්වයක් බව පවසක ප්‍රදේශවාදීන් ඉල්ලා සිටින්නේ කුලියාපිටිය නගරයට ගිණි නිවන ඒකකයක අවශ්‍යතාවය තදින්ම පවතින බවයි.", "URL": "https://sinhala.adaderana.lk/news.php?nid=118940", "Category": null, "Parent URL": null}