{"Source": "Adaderana", "Timestamp": "December 24, 2016 02:44 pm", "Headline": "ධීවරයින් 22ක් අත්අඩංගුවට ගනියි", "News Content": "මන්නාරම, සිලාවතුර සහ සවුත්බාර් ප්‍රදේශයේදී නීති විරෝධී ලෙස ධීවර කටයුතුවල නිරතව සිටි ශ්‍රී ලාංකික ධීවරයින් 22 දෙනෙකු නාවික හමුදාව විසින් අත්අඩංගුවට ගෙන තිබේ. සිලාවතුර මුහුදු ප්‍රදේශයේදී බලපත්‍ර රහිතව නීති විරෝධී ලෙස මුහුදු කූඩැල්ලන් ඇල්ලූ ධීවරයින් 16 දෙනෙකු අත්අඩංගුවට ගෙන ඇත.එහිදී ඩිංගි යාත්‍රා 03ක්, ඔක්සිජන් සිලින්ඩර් 10ක්, පා වරල් යුගල් 04ක්, මුහුනු ආවර්ණ 04ක්, ජී.පී.එස් යන්ත්‍ර 02ක් සහ තහනම් දැල් සහ අල්ලන ලද මුහුදු කූඩැල්ලන් කිලෝග්‍රෑම් 16ක් සිය බාරයට ගත් බව නාවික හමුදාව සඳහන් කළේය.මේ අතර සවුත්බාර් මුහුදු ප්‍රදේශයේදී පුපුරන ද්‍රව්‍ය යොදා ගනිමින් නීති විරෝධී ලෙස මසුන් අල්ලමින් සිටි ධීවරයින් 06 දෙනෙකු නාවික හමුදාව විසින් අත්අඩංගුවට ගෙන තිබේ.ඔවුන් මසුන් ඇල්ලීම සඳහා යොදාගත් ධීවර ආම්පන්න කිහිපයක් එහිදී නාවික හමුදාව ගෙන ඇති බව සඳහන්ය.අත්අඩංගුවට ගත් එම ධීවරයින් වැඩිදුර විමර්ශන සඳහා මන්නාරම ධීවර පරීක්ෂක කාර්යාලය වෙත බාරදුන් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=67325", "Category": null, "Parent URL": null}