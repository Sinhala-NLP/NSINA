{"Source": "Adaderana", "Timestamp": "July 5, 2010 11:19 am", "Headline": "ෆොන්සේකාගේ පෙත්සම ප්‍රතික්ෂේප කරන්නැයි මූලික විරෝධතා", "News Content": "පසුගිය ජනාධිපතිවරණ ප්‍රතිඵලය අවලංගු කරන්නැයි ඉල්ලා ජෙනරාල් සරත් ෆොන්සේකා මහතා විසින් ඉදිරිපත් කර ඇති ‍ඡන්ද පෙත්සම ප්‍රතික්ෂේප කරන ලෙස මුලික විරෝධතා ඉදිරිපත් කර තිබේ. අදාළ පෙත්සමෙන් වගඋත්තරකරුවන් ලෙස නම් කර ඇති ජනාධිපති මහින්ද රාජපක්ෂ මහතා ඇතුළු වගඋත්තරකරුවන් විසින් මෙම මූලික විරෝධතා ඉදිරිපත් කර ඇති බව සඳහන්ය. අදාළ ඡන්ද පෙත්සම අගවිනිසුරු අශෝක ද සිල්වා මහතා ඇතුළු පංච පුද්ගල විනිසුරු මඩුල්ල හමුවේ අද පෙරවරුවේ සලකා බැලුණි. විත්තිකාර පාර්ශවයේ විරෝධතා සඳහා මූලික ප්‍රතිවිරෝධතා දැක්වීමට මාස තුනක කාලයක් අවශ්‍ය බව පෙත්සම්කාර පාර්ශවය අධිකරණයට දන්වා ඇත. එහෙත් මෙය ඉතා වැදගත් නඩුවක් බැවින් කඩිනමින් තීන්දුවක් ලබාදෙන ලෙස එයට විරෝධය දැක්වු විත්තිකාර පාර්ශවයේ නීතීඥවරුන් පෙන්වා දුන්නේ‍ය. ඒ අනුව අදාළ පෙත්සම සැප්තැම්බර් මස 13 ,14 සහ 15 යන දිනවල විභාග කිරීමට ශ්‍රේෂ්ඨාධිකරණය තීරණය කර තිබේ.", "URL": "https://sinhala.adaderana.lk/news.php?nid=9406", "Category": null, "Parent URL": null}