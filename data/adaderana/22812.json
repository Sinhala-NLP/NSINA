{"Source": "Adaderana", "Timestamp": "March 15, 2012 01:38 pm", "Headline": " එක්සත් ජාතීන්ට තොරතුරු දෙන්නේ විපක්ෂයේ මන්ත්‍රීවරුන් දෙන්නෙක්", "News Content": "එක්සත් ජාතීන්ගේ සංවිධානයේ නියෝජිතයින් සිව්දෙනකු වෙනත් ස්වරූපයකින් ලංකාවට පැමිණ සිටින බව ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. රාජ්‍ය තාන්ත්‍රික නොවන ස්වරූපයකින් පැමිණ සිටින මෙම සිව්දෙනාට විපක්ෂයේ මන්ත්‍රීවරුන් දෙදෙනකු විසින් මෙරට සියලු තොරතුරු ලබාදෙමින් සිටින බව හෙතෙම කියා සිටියි. එමගින් රට තවදුරටත් අපකීර්තියට පත්කිරීම මොවුන්ගේ අරමුණ වී ඇතැයි නියෝජ්‍ය අමාත්‍යවරයා කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි. අදාළ මන්ත්‍රීවරුන් දෙදෙනා අසත්‍ය තොරතුරු ලබාදෙන්නේනම් ඔවුන්ට එරෙහිව නීතිමය ක්‍රියාමාර්ගයක් නොගන්නේ මන්දැයි මෙහිදී මාධ්‍යවේදියකු විසින් නඟන ලද ප්‍රශ්නයකට පිළිතුරු දෙමින් ලක්ෂ්මන් යාපා මහතා කියා සිටියේ මේ මොහොතේ එවැනි ක්‍රියාමාර්ගයක් ගතහොත් එයද මානව හිමිකම් උල්ලංඝණය කිරීමක් බවට ජාත්‍යන්තරයට වැරදි ප්‍රචාරයක් ගෙන යා හැකි අවස්ථාවක් වනු ඇති බවයි. එක්සත් ජාතීන් විසින් දරුස්මාන් වාර්තාව පිළිනොගෙන උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ වාර්තාව පිළිගැනීම සම්බන්ධයෙන් තමා සතුටු වන බව නියෝජ්‍ය අමාත්‍යවරයා සඳහන් කළේය. උගත් පාඩම් වාර්තාවේ නිර්දේශ සම්බන්ධයෙන් රජයේ කිසිදු විරෝධයක් නැති බවත්,විරෝධය ඇත්තේ එකී නිර්දේශයන් ක්‍රියාත්මක කළ යුතු බවට මානව හිමිකම් සමුළුවට ගෙන ඒමට යෝජිත යෝජනාවට පමණක් බවත් ඔහු අවධාරණය කළේය. අදාළ නිර්දේශයන් ක්‍රියාත්මක කරන්නේ කෙසේද.?ඊට අදාළ දින වකවානු මොනවාද..?අධීක්ෂණය කරන්නේ කවුරුන්ද යන්න තීරණය කරන්නේ ශ්‍රී ලංකාව මිස වෙනත් රටක් හෝ ජාත්‍යන්තර සංවිධානයක් නොවන බවත්,රජය විරුද්ධ වෙන්නේ ඒ වෙනුවෙන් කරන බලපෑමට බවත් හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=22812", "Category": null, "Parent URL": null}