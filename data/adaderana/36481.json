{"Source": "Adaderana", "Timestamp": "August 8, 2013 03:56 pm", "Headline": "ද්‍රවිඩ අන්තවාදය සිංහල අන්තවාදයට අවි සපයනවා", "News Content": "කොළඹට සීමාවී තිබුණු බලය ගම් මට්ටමට විහිදයන්නේ පළාත් සභා තුළින් බව ලංකා සම සමාජ පක්ෂයේ නායක, ජ්‍යෙෂ්ඨ අමාත්‍ය මහාචාර්ය තිස්ස විතාරණ මහතා පවසයි. පළාත් සභා පිහිටුවනු ලැබූ 13 වන ආණ්ඩු ක්‍රම ව්‍යවස්ථා සංශෝධනයත්, එකී විධිවිධානයන්ට අනුව යුද්ධයෙන් පසුව උතුරේ පවත්වනු ලබන මෙම මැතිවරණයත් වැදගත් සන්ධිස්ථානයක් වන බව අමාත්‍යවරයා සඳහන් කරයි. උතුරේ මාර්ග ගොඩනැඟීම හා යටිතල පහසුකම් ලබාදීම ආණ්ඩුවේ වගකීම වුවද, උතුරේ ජනයාට එය තමන්ගේ අවශ්‍යතා මැනවින් හඳුනන තම නියෝජිතයෙකු හරහා ඉටුකර ගැනීමට අවස්ථාව ලබාදිය යුතුව ඇති බව හෙතෙම කියා සිටියේ අද (08) කොළඹ පැවති මාධ්‍ය හමුවකදීය. වඩා නිදහස් හා සාධාරණ මැතිවරණයක් පැවැත්වීම තුළින් උතුරේ ද්‍රවිඩ වැසියාගේ සිත දිනාගැනීමට ආණ්ඩුවට හැකිවනු ඇති බවද ඔහු සිහිපත් කළේය. එසේ වුවද පළාත් සභාවල බලතල සීමා සහිත බවත් ,නීතිය ක්‍රියාත්මක කිරීමේ මුළු බලයම මධ්‍යම ආණ්ඩුව යටතේ පවතින බවත් , එකී බලතල බෙදාහදා ගැනීමේ ක්‍රමවේදයක් පැවතිය යුතු බවත් විතරණ මහතා අවධාරණය ක‍ළේය. එසේම මෙම මැතිවරණය දෙස සමස්ත ලෝකයේම අවධානය යොමුවී ඇති බැවින් නිදහස් හා සාධාරණ මැතිවරණයක් පැවැත්වීම තුළින් ජාත්‍යන්තර ප්‍රජාවටද වැදගත් පණිවිඩයක් ලබාදිය හැකි බව අමාත්‍යවරයා කියා සිටියේය. එසේ වුවද ද්‍රවිඩ ජාතික සන්ධානය මැතිවරණ වාසි ලබා ගැනීම සඳහා ද්‍රවිඩ අන්තවාදය වපුරමින් සිටින බවත් , එය දකු‍ණේ සිංහල අන්තවාදීන්ට අවි ආයුධ සැපයීමක් බවත් අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36481", "Category": null, "Parent URL": null}