{"Source": "Adaderana", "Timestamp": "December 13, 2012 01:28 pm", "Headline": "ස්වාධීන කමිටුවක් පත් කිරීම තේරීම්කාරක සභාවට අභියෝගයක් නෙවෙයි", "News Content": "අගවිනිසුරුවරියට එරෙහි දෝෂාභියෝගයට අදාළව පත් කිරීමට බලාපොරොත්තු වන ස්වාධීන කමිටුව සඳහා විද්වතුන් කිහිප දෙනෙකු පත්කරන බවත් එම කමිටුව විසින් ලබාදෙන වාර්තාව සැලකිල්ලට ගෙන තමන් අවසන් තීරණයක් ගන්නා බවත් ජනාධිපති මහින්ද රාජපක්ෂ මහතා පවසයි. අද (13) පෙරවරුවේ අරලියගහ මන්දිරයේදී මාධ්‍ය ආයතන ප්‍රධානීන් සමග පැවැති සාකච්ඡාවකදී ජනාධිපතිවරයා මේ බව පැවසුවේය. එසේ තමන් විසින් ස්වාධීන කමිටුවක් පත් කිරීම කිසිසේත් පාර්ලිමේන්තු තේරීම්කාරක සභාවට අභියෝග කිරීමක් නොවන බවද ජනාධිපතිවරයා අවධාරණය කළේය. ඒ අනුව මෙය කිසිසේත් වරදවා වටහා ගත යුතු නැතැයිද පැවැසු මහින්ද රාජපක්ෂ මහතා දෝෂාභියෝගය සම්බන්ධයෙන් සෑම ක්‍රියාමාර්ගයක්ගම ගනු ලැබුවේ ව්‍යවස්ථානුකූලව යැයි පෙන්වාදුන්නේය. කෙසේ වෙතත් මෙම ගැටලුවේදී ස්වාධීන කමිටුවක් පත් කිරීම සම්බන්ධයෙන් ව්‍යවස්ථාවේ කොතැනකවත් සඳහනක් නොමැති බවද පෙන්වාදුන් ජනාධිපතිවරයා එම තීරණය ගනු ලැබුවේ බොහෝ ප්‍රජාතන්ත්‍රවාදී ලෙස සිතීමෙන් යැයි කියා සිටියේය. මේ අතර අගවිනිසුරුවරියට පාර්ලිමේන්තු තේරීම්කාරක සභාවේදී ඇයව අපහසුතාවයට පත්වන ආකාරයේ කිසිදු ක්‍රියාවක් නොකළ බව එම අවස්ථාවට එක්වෙමින් පාර්ලිමේන්තු තේරීම්කාරක සභාවේ සභාපති අමාත්‍ය අනුර ප්‍රියදර්ශන යාපා මහතා පැවසුවේය. අගවිනිසුරුවරියට බොහෝම ඉහළින් සැලකිලි දැක්වු බවත් මේ සම්බන්ධයෙන් විපක්ෂය විසින් එල්ල කරන චෝදනා තරයේ ප්‍රතික්ෂේප කරන බවත් අමාත්‍යවරයා කියා සිටියේය. තේරීම්කාරක සභාවේදී ඇයට උපරිම පහසුකම් සලසා දුන් බවත් ඇය වෙනුවෙන් පෙනී සිටි නීතිඥ රොමේෂ් ද සිල්වා මහතා එම පහසුකම් සම්බන්ධයෙන් ප්‍රසාදය පවා පළ කළේ යැයි ද අනුර ප්‍රියදර්ශන යාපා අමාත්‍යවරයා එහිදී පැවසුවේය. තේරීම්කාරක සභාවේදී කතා කළ කී දෑ පිළිබඳ සැකහැර දැන ගැනීම සඳහා ඉදිරියේදී එහි හඬ පට මාධ්‍යයට නිකුත් කිරීමට පියවර ගන්නා බවද මෙහිදි අවධාරණය කෙරිණ. එසේම අගවිනිසුරුවරිය තේරීම්කාරක සභාවට පැමිණි අවස්ථාවේදී සම්ප්‍රදායට අනුව දිවුරුම්දිය යුතු නමුත් ඇය එසේ දිවුරුම් නොදුන් බවත් තේරීම්කාරක සභාවේ සාමාජිකයින් මාධ්‍ය ආයතන ප්‍රධානීන්ගේ අවධානයට යොමුකරන ලදී. තවද ඇයට ඉදිරිපත් වු චෝදනාවලට පිළිතුරු දීමට ලබාදී ඇති කාලය සම්බන්ධයෙන් විවිධ චෝදනා එල්ල වූ බවත් පළමු හා දෙවන චෝදනාවලට පිළිතුරු ලබාදීමට පමණක් පැය 24 ක් වෙන්කර තිබු බවත් එහිදී ප්‍රකාශ කෙරිණ. අගවිනිසුරුවරිය තේරීම්කාරක සභාවෙන් නැගිට ඉවත්ව නොගියේ නම් මෙම චෝදනා විභාගය තවත් මාසයක කාලයක්වත් ඉදිරියට ඇදෙන බවද තේරීම්කාරක සභාවේ සමාජිකයින් එහිදී පෙන්වාදෙන ලදී. කෙසේ වෙතත් අගවිනිසුරුවරිය තේරීම්කාරක සභාවෙන් නැගිට යාම පවා ව්‍යවස්ථාව උල්ලංඝණය කිරීමක් බව ඔවුහූ අවධාරණය කළෝය. මේ අතර දෝෂාභියෝග චෝදනාව විමර්ශනයට ලක් කිරීම සඳහා පත් කළ තේරීම්කාරක සභාවේ සංයුතිය සම්බන්ධයෙන් ද මෙහිදී මාධ්‍යවේදීන් ප්‍රශ්න කරන ලදී. පාර්ලිමේන්තුවේ ස්ථාවර නියෝගවලට අනූව එකී තේරීම්කාරක සභාව පත් කළ බව එහිදී ප්‍රකාශ කෙරිණ. එසේම වැඩබලන අගවිනිසුරුවරයෙකු පත් කිරීම සම්බන්ධයෙන් තීරණයක් ගෙන ඇත්ද යන්න පිළිබඳව මාධ්‍යවේදීන් විමසන ලදී. වැඩබලන අගවිනිසුරුවරයෙකු පත් කිරීමට හැකි වුවද එහෙත් මෙය ඒ සඳහා අවස්ථාවක් නොවන බවද ජනාධිපති මහින්ද රාජපක්ෂ මහතා පෙන්වාදුන්නේය. මාධ්‍ය ආයතන ප්‍රධානීන් හා ජනාධිපති මහින්ද රාජපක්ෂ මහතා අතර පැවැති මෙම හමුව සඳහා තේරීම්කාරක සභාව නියෝජනය කළ ආණ්ඩු පක්ෂයේ නියෝජිතයින් ද සහභාගි වී සිටියහ.", "URL": "https://sinhala.adaderana.lk/news.php?nid=29927", "Category": null, "Parent URL": null}