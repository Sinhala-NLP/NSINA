{"Source": "Adaderana", "Timestamp": "November 13, 2013 01:30 pm", "Headline": "වෙල්ලමුල්ලවෛකාල් ස්මාරකය කඩා බිඳ දමයි", "News Content": "යුද්ධයේ තීරණාත්මක දින කිහිපයේදී වෙල්ලමුල්ලවෛකාල් ප්‍රදේශයේදී ජීවිතක්ෂයට පත්වූ පිරිස් වෙනුවෙන් තමිල්නාඩුවේ ස්ථාපිත කර තිබුණු ස්මාරකය එරට පොලීසිය විසින් අද (13) කඩාබිඳ දමා ඇති බව ඉන්දීය පුවත් සේවා සඳහන් කරයි. තමිල්නාඩුවේ තංජවූර් ප්‍රදේශයේ ඉදිකර තිබුණු මෙම ස්මාරකය විවෘත කරනු ලැබුවේ ඉකුත් සතියේය. කෙසේ වෙතත් ස්මාරකය කඩා බිඳදැමූ පොලීසිය පවසා ඇත්තේ එකී ඉදිකිරීම නීතිවිරෝධී බවයි. මාර්ග සංවර්ධන දෙපාර්තමේන්තුවට අයත් ඉඩමක අනවසරෙන් ඉදිකර ඇති මෙම ස්මාරකය කඩාබිඳ දමා ඉවත්කිරීමට ඉහළින් නියෝග ලැබී ඇති බව පොලීසිය පවසා තිබේ. මෙම ස්මාරකය බිඳ දැමීමට විරෝධය පෑ තමිල්නාඩු සමස්ත දෙමළ සංසදයේ පී.නැදුමාරන් ඇතුළු පිරිසක් අත්අඩංගුවට ගෙන ඇති බවද ඉන්දීය මාධ්‍ය කියා සිටියි.", "URL": "https://sinhala.adaderana.lk/news.php?nid=38808", "Category": null, "Parent URL": null}