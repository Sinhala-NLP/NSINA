{"Source": "Adaderana", "Timestamp": "January 10, 2013 08:49 am", "Headline": "විවාදය අද සහ හෙට", "News Content": "අගවිනිසුරුවරියට එරෙහිව ඉදිරිපත් කර ඇති දෝශාභියෝගය විමසා බැලූ කාරක සභා වාර්තාව සම්බන්ධයෙන් පාර්ලිමේන්තු විවාදය අද (10) සහ හෙට (11) පැවැත්වීමට නියමිතව තිබේ. ඊයේ පැවැති විශේෂ පක්ෂ නායක රැස්වීමේ දී ඒ පිළිබඳව තීරණය කරනු ලැබීය. විවාදයෙන් අනතුරුව හෙට දින පස්වරුවේ ඒ පිළිබඳ ඡන්ද විමසීම සිදු කරන බව නියෝජ්‍ය කථානායක චන්දිම වීරක්කොඩි මහතා සඳහන් කළේය. කෙසේ වෙතත් අදාළ පාර්ලිමේන්තු විවාදය සඳහා සහභාගී නොවන බව ප්‍රජාතන්ත්‍රවාදී ජාතික සන්ධානය පවසයි. පාර්ලිමේන්තු මන්ත්‍රී අනුර කුමාර දිසානායක මහතා ඊයේ පැවති මාධ්‍ය හමුවකට එක්වෙමින් මෙම අදහස් පළ කළේය. දෝශාභියෝග චෝදනා සම්බන්ධයෙන් පාර්ලිමේන්තුවේ දී අදහස් පළ කීරීමට සියලුම පක්ෂවලට අවස්ථාව හිමිවන බව නියෝජ්‍ය අමාත්‍ය රෝහිත අබේගුණවර්ධන මහතා සඳහන් කළේය. මේ අතර දෙමළ ජාතික සන්ධානය ද දෝෂාභියෝග විවාදය සඳහා සහභාගී වීමට තීරණය කර තිබේ. දෝශාභියෝග විවාදයට සහභාගී වුව ද ඊට එරෙහිව ඡන්දය ප්‍රකාශ කිරීමට තීරණය කර ඇති බව එම පක්ෂයේ පාර්ලිමේන්තු මන්‍ත්‍රී සුරේෂ් ප්‍රේමචන්ද්‍රන් මහතා සඳහන් කළේය. එක්සත් ජාතික පක්ෂය ද දෝශාභියෝග විවාදයට සහභාගී වෙමින් ඊට එරෙහිව ඡන්දය ප්‍රකාශ කරන බව එම පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පැවසීය. දෝශාභියෝගයට පක්ෂව ඡන්දය ලබා දෙන මන්‍ත්‍රීවරුන්ට එරෙ‍හිව නඩු පවරන බව ඊයේ කොළඹ පැවති මාධ්‍ය හමුවකට එක්වෙමින් හෙතෙම සඳහන් කළේය.", "URL": "https://sinhala.adaderana.lk/news.php?nid=30629", "Category": null, "Parent URL": null}