{"Source": "Adaderana", "Timestamp": "October 10, 2017 04:09 pm", "Headline": " ලබන වසරේ සිට ගිලන්රථ සේවය දීප ව්‍යාප්තව ක්‍රියාත්මක කරනවා", "News Content": "ලබන වසරේ සිට ඉන්දීය ගිලන්රථ සේවය දීප ව්‍යාප්තව ක්‍රියාත්මක කිරීමට කටයුතු කරන බව සෞඛ්‍ය අමාත්‍ය රාජිත සේනාරත්න මහතා පවසයි. ඉන්දීය ගිලන්රථ සේවය සඳහා දැනට ගිලන්රථ 88 ක් පමණක් යොදවා ඇති අතර තවත් ගිලන්රථ 250ක් ලබා දීමට ඉන්දීය අග්‍රමාත්‍යවරයා සහයෝගය පළ කළ බව අමාත්‍යවරයා පවසයි. ජාතික අනතුරු නිවාරණ සහ ප්‍රථමාධාර වැඩසටහන යටතේ පාසල් සහ සෞඛ්‍ය වෛද්‍ය නිලධාරී කොට්ඨාසවලට ප්‍රථමාධාර උපකරණ බෙදාදීම වෙනුවෙන් ශ්‍රී ලංකා පදනම් ආයතනයේ පැවති උත්සවයකට එක්වෙමින් අමාත්‍යවරයා මෙම අදහස් පළ කර තිබේ. මෙරට මාර්ගවල පවතින අධික තදබදය හේතුවෙන් හදිසි අනතුරු සේවය ගුවනින් හා ගොඩබිමින් ක්‍රියාත්මක කිරීම අත්‍යවශ්‍ය කරුණක් බවට වර්තමානයේදී පත්ව ඇති බවද අමාත්‍යවරයා සඳහන් කළේය. ඒ සඳහා ජර්මනියේ ස්ටයිගර් පදනම මඟින් හදිසි අනතුරුවලදී භාවිත කිරීම සඳහා හෙලිකොප්ටර් 24ක්, ගිලන්රථ 1025ක් සහ ආපදා රථ 24 ක් ලබාදීමට පොරොන්දු වී ඇති බව රාජිත සේනාරත්න අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=78561", "Category": null, "Parent URL": null}