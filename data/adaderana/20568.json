{"Source": "Adaderana", "Timestamp": "December 9, 2011 12:43 pm", "Headline": "වෙබ් අඩවි තහනමට එරෙහි පෙත්සම සලකාබැලීම කල්යයි", "News Content": "වෙබ් අඩවි 5 ක් තහනම් කිරීමට එරෙහිව නිදහස් මාධ්‍ය ව්‍යාපාරය ‍ගොනු කළ මූලික අයිතිවාසිකම් පෙත්සමක් සලකාබැලීම ජනවාරි මස 24 වැනිදාට කල් තැබීමට ශ්‍රේෂ්ඨාධිකරණය තීරණය කර තිබේ. අදාළ පෙත්සම අද(09) කැඳවූ අවස්ථාවේ නීතිපතිවරයා මූලික විරෝධතාවක් මතුකරමින් මේ ආකාරයේ පෙත්සමක් ගොනු කිරීමට නිදහස් මාධ්‍ය ව්‍යාපාරයට නීතිමය පදනමක් නොමැති බව තර්ක කළේය. ‍එහෙත් මේ පිළිබඳව දීර්ඝ විභාගයක් පැවැත්වීමට අවශ්‍ය බව ප්‍රකාශ කළ ත්‍රිපුද්ගල විනිසුරු මඬුල්ල පෙත්සම් විභාගය ජනවාරි මස 24 වන දින දක්වා කල් තැබීය. කිසිදු විභාගයක් නොපවත්වා වෙබ් අඩවි 05 ක් තහනම් කිරීමට රජයේ ප්‍රවෘත්ති දෙපාර්තමේන්තුව ගත් තීන්දුව නීතියට පටහැනි බව ප්‍රකාශ කරන ලෙස ඉල්ලමින් නිදහස් මාධ්‍ය ව්‍යාපාරය මෙම පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=20568", "Category": null, "Parent URL": null}