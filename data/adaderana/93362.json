{"Source": "Adaderana", "Timestamp": "July 28, 2018 07:25 pm", "Headline": "උතුරේ විනයානුකූල සමාජයක් ගොඩනැගුනේ යුද හමුදාව එහි ගෙන ගිය පාලනය නිසා", "News Content": "විජයකලා මහේෂ්වරන් පවසන ආකාරයට උතුරු පළාතේ විනයානුකූල සමාජයක් ගොඩනැගුනේ දිගු කාලයක් පුරා යුද හමුදාව එහි ගෙන ගිය පාලනය හේතුවෙන් බව හිටපු යුද හමුදාපති ජෙනරල් දයා රත්නායක මහතා පවසයි. 1990 කොකාවිල් යුද පුරාවෘත්තය සැමරුම මැයෙන් අද (28) කොළඹ පැවති උත්සවයකදී ඔහු මේ බව සඳහන් කළේය. උතුරේ සහ දකුණේ සන්නිවේදනය යා කළ කොකාවිල්හි පිහිටි රූපවාහිනි සම්ප්‍රේෂණ කුළුණ 1990 වසරේදී ආරක්ෂා කර ගැනීම සඳහා අවසන් සොල්දාදුවා දක්වා දිවි හිමියෙන් යුද වැදුණු ‍සිංහ රෙජිමේන්තුවේ ලුතිනන් එස්.යු. අලදෙනිය ඇතුළු, රණවිරුවන් 65 දෙනාගේ 28 වැනි ගුණ සමරුව පසුගිය 11 වැනිදාට යෙදී තිබුණි. ඒ වෙනුවෙන් සංවිධාන කළ ගුණ සමරු උත්සවය අද කොළඹදී පැවැත්වුණේ හිටපු යුද හමුදාපති දයාරත්නායක මහතාගේ ප්‍රධානත්වයෙන්.", "URL": "https://sinhala.adaderana.lk/news.php?nid=93362", "Category": null, "Parent URL": null}