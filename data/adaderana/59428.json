{"Source": "Adaderana", "Timestamp": "April 23, 2016 02:14 pm", "Headline": "යුරෝපය මත්ස්‍ය තහනම ඉවත්කිරීම ශ්‍රී ලංකාව ලැබූ ජයග්‍රහණයක්", "News Content": "ජාත්‍යන්තර සහ කලාපීය සම්මතයන්, ගිවිසුම්, එකඟතා සහ ප්‍රඥාප්ති වෙනුවෙන් මෙරට නව පාලනය දක්වන කැපවීම සහ වගවීම පිළිගෙන මත්ස්‍ය තහනම ඉවත් කිරීමට යුරෝපීය සංගමය තීරණය කිරීම අගය කරන බව අග්‍රාමාත්‍ය රනිල් වික්‍රමසිංහ මහතා පවසයි.පසුගිය රජය ජාත්‍යන්තර ගිවිසුම් හා එකඟතා නොතකා කටයුතු කිරීම මත්ස්‍ය තහනම සඳහා බලපෑ ප්‍රධාන හේතුව වූ බව අග්‍රාමාත්‍යවරයා කියයි.පසුගිය රජය නීතිවිරෝධි ධීවර කටයුතු දිරිමත් කළ අතර එහි ප්‍රතිඵලයක් ලෙස ශ්‍රී ලංකාව ජාත්‍යන්තර හා කලාපීය වශයෙන් හුදෙකලා වූ බව අග්‍රාමාත්‍යවරයා පෙන්වාදෙයි.මත්ස්‍ය තහනමත් සමග මෙරටට විශාල විදේශ විනිමය ප්‍රමාණයක් අහිමි වූ අතර ජි.එස්.පී ප්ලස් සහනය ද ඉවත් කිරීම හේතුවෙන් ඇඟළුම් කර්මාන්ත ශාලා වැසී ගොස් තරුණ තරුණියන් දහස් ගණනකට රැකියා අවස්ථා අහිමි වූ බව අග්‍රාමාත්‍යවරයා පවසයි.කෙසේ වෙතත් නව රජය පත්වීමෙන් අනතුරුව ජාත්‍යන්තර හුදෙකලාවෙන් ශ්‍රී ලංකාව මුදා ගැනීමටත් මෙරටට පනවා තිබූ තහංචි ලිහිල් කිරීමට අවශ්‍ය දේශපාලන සමාජිය හා නෛතික පසුබිම සකස් කළ බව අග්‍රාමාත්‍ය රනිල් වික්‍රමසිංහ මහතා කියයි.එහි ප්‍රතිඵලයක් ලෙස යුරෝපීය මත්ස්‍ය තහනම ඉවත් කර ගැනීමට හැකි වූ බවත්, එය දේශිය ධීවර කර්මාන්තයේ සංවර්ධනය වෙනුවෙන් තැබෙන යෝධ පියවරක් බවත්, අග්‍රාමාත්‍යවරයා පෙන්වාදෙයි.", "URL": "https://sinhala.adaderana.lk/news.php?nid=59428", "Category": null, "Parent URL": null}