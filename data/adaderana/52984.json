{"Source": "Adaderana", "Timestamp": "August 1, 2015 03:01 pm", "Headline": "පොලිස් නිලධාරියාගේ වෑන් රථයට 5ක් යටවෙලා - අයෙක් මරුට ", "News Content": "එක්සත් ජනතා නිදහස් සන්ධාන අනුරාධපුර දිස්ත්‍රික් අපේක්ෂක අමාත්‍ය දුමින්ද දිසානායක මහතාගේ ආධාරකරුවෙකු රිය අනතුරකින් ජිවිතක්ෂයට පත්ව තිබේ.අනුරාධපුර රබෑව ප්‍රදේශයේ මැතිවරණ ප්‍රචාරණ කටයුතු වල නිරතව සිටියදී මෙම අනතුර සිදුව ඇති බව පොලිසිය සඳහන් කළේය.මැදවච්චිය සිට අනුරාධපුර දෙසට ධාවනය වූ වෑන් රථයක් එම ස්ථානයේ සිටි පිරිස යටකර පළාගොස් ඇති බව සඳහන්ය.එහිදී බරපතළ තුවාල ලැබූ පිරිමි පුද්ගලයින් 04 දෙනෙකු සහ එක් කාන්තාවක් රෝහල් ගත කර ඇති අතර එක් පිරිමි පුද්ගලයෙකු එහිදි ජිවිතක්ෂයට පත්ව ඇති බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසුවේය.මෙලෙස මියගොස් ඇත්තේ 22 හැවිරිදි තරුණයෙක් බව වාර්තාවෙයි.තුවාල ලෑබුවන්ගෙන් දෙදෙනෙකුගේ තත්ත්වය බරපතළ බවද රෝහල් ආරංචි මාර්ග සඳහන් කළේය.මේ අතර අදාළ වෑන් රථය පදවා ඇත්තේ අනුරාධපුර පොලිසියට අනියුක්තව සේවය කරන ප්‍රධාන පොලිස් පරික්ෂකයෙකු බව ද පොලිස් මාධ්‍ය ප්‍රකාශකවරයා පැවසුවේය.මේ වන විට අදාළ සැකකාර පොලිස් නිලධාරියා මිහින්තලය පොලීසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කර සිටියේය.", "URL": "https://sinhala.adaderana.lk/news.php?nid=52984", "Category": null, "Parent URL": null}