{"Source": "Adaderana", "Timestamp": "May 6, 2010 06:31 am", "Headline": "යුද අධිකරණ දෙකම කල් යයි", "News Content": "ජෙනරාල් සරත් ෆොන්සේකා මහතා ඊයේ පස්වරුවේ පැවති දෙවන යුද අධිකරණය හමුවට පැමිණි බව යුද හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. සරත් ෆොන්සේක‍ා මහතාට එරෙහිව චෝදනා විභාග කිරීම සඳහා පනවන ලද පළමු සහ දෙවන යුද අධිකරණ දෙකම ඊයේ දිනයේ දී රැස්වූ බව ප්‍රසාද් සමරසිංහ මහතා සඳහන් කළේය. උදෑසන 9.30 ට පළමු යුද අධිකරණය රැස්වූ අතර එය නැවත ජුනි පළමුවැනිදා පස්වරු 2.30ට රැස්වීමට එහිදී තීරණය කර ඇත. අසනීප තත්ත්වයෙන් පසුවන බව පවසමින් ජෙනරාල් සරත් ෆොන්සේකා මහතා යුද අධිකරණය හමුවේ පෙනී සිටීම ප්‍රතික්ෂේප කළ අතර ඒ අනුව ඔහුව පරීක්ෂා කිරීම සඳහා විශේෂඥ වෛද්‍යවරයෙකු හා තවත් වෛද්‍යවරයෙකු යොමු කළ බව මේජර් ජෙනරාල් ප්‍රසාද් සමරසිංහ මහතා පැවසුවේය. එහෙත් යුදාධිකරණ‍යේ පෙනී සිටීමට තරම් අයහපත් සෞඛ්‍ය තත්ත්වයක් ජෙනරාල් සරත් ෆොන්සේකා මහතාට නොමැති බව පරීක්ෂණ පැවැත්වූ වෛද්‍යවරුන් තහවුරු කළ බව මේජර් ජෙනරාල් ප්‍රසාද් සමරසිංහ මහතා කියා සිටියේය. ඒ අනුව ජෙනරාල් සරත් ෆොන්සෙ‍්කා මහතාගේ නීතීඥවරුන්ගේ ඉල්ලීම හා උපදෙස් මත දෙවන යුද අධිකරණය හමුවට ජෙනරාල් ‍සරත් ෆොන්සේකා මහතා ගෙනඒමට පියවර ගත් බව හමුදා ම‍ාධ්‍ය ප්‍රකාශකවරයා වැඩිදුරටත් සඳහන් කළේය. දෙවන යුදාධිකරණය එළඹෙන 24 වැනිදා පස්වරු 2.30ට යළි රැස්වීමට තීරණය කර තිබේ.", "URL": "https://sinhala.adaderana.lk/news.php?nid=8202", "Category": null, "Parent URL": null}