{"Source": "Adaderana", "Timestamp": "February 28, 2012 01:44 pm", "Headline": " යුද හමුදා කෝප්‍රල්වරයා දුම්රියේදී කාන්තාවකට අතවර කරලා ", "News Content": "කොළඹ කොටුව සිට මඩකළපුව/ත‍්‍රිකුණාමලය බලා ධාවනය වූ දුම්රියේදී කාන්තාවකට ලිංගික අතවර කළ යුද හමුදා කෝප්‍රල්වරයකු අත්අඩංගුවට ‍ගෙන තිබේ. රාගම දුම්රිය ස්ථානයේදී දුම්රිය ප‍්‍රධාන නියාමක මැදිරියට පිටුපස මැදිරියෙදී මෙම අතවරය සිදුකර ඇති බවත්,ප‍්‍රධාන නියාමක සහ උප නියාමක මෙම සිද්ධිය ගැන සොයා බැලීම නිසා සැකකරු විසින් දුම්රියේ උප නියාමකට පහරදී ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. මෙසේ පහරකෑමට ලක්වූ දුම්රියේ උප නියාමකවරයා රාගම රෝහලේ ප්‍රතිකාර ලබන අතර ඔහුගේ උපැස් යුවලටද අලාභ සිදු කර ඇති බව සඳහන් වේ. මෙම අපරාධය සිදුවන අවස්ථාව වන විට ස්වේච්චා බලසේනා මූලස්ථානයේ බත්තරමුල්ල රාජකාරී නිමවීමෙන් පසුව නිළධාරීන් 01 ක් සහ සෙසු නිළයන් 32 ක් මෙම දුම්රියෙන් මඩකළපුව බලා ගමන් කරමින් සිට ඇත. මෙම සිදුවීම නිසා දුම්රිය පැයක පමණ කාලයක් ප‍්‍රමාද වී ඇති අතර අත්අඩංගුවට ගනු ලැබූ සැකකරු අද දින මීගමුව මහේස්ත‍්‍රාත් අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා සඳහන් කරයි. රාගම පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=22460", "Category": null, "Parent URL": null}