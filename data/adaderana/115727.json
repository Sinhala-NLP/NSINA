{"Source": "Adaderana", "Timestamp": "August 4, 2019 07:55 pm", "Headline": "ජේලර්වරයාට වෙඩි තබු අයුරු CCTV කැමරාවක සටහන් වෙයි", "News Content": "වැලිකඩ බන්ධනාගාර පුහුණු පාසලේ ප්‍රධාන ජේලර්වරයාට වෙඩි තබා ඝාතනය කිරීමේ සිද්ධිය සම්බන්ධයෙන් මෙතෙක් කිසිදු සැකකරුවෙකු අත්අඩංගුවට ගෙන නැත. කෙසේවෙතත් ජේලර්වරයාට වෙඩි තබා පලායන සැකකරුවන්ගේ සී.සී.ටී.වී. මේ වනවිට මාධ්‍යට නිකුත් වී තිබේ. වැලිකඩ බන්ධනාගාර පුහුණු පාසලේ ප්‍රධාන ජේලර්වරයා වූ තිළිණ රුවන් තිහාර ජයරත්න මහතා වෙඩි ප්‍රහාරයට ලක්වන්නේ, අම්බලන්ගොඩ මීටියාගොඩ මාර්ගයේ කුලීගොඩ හංදියේ කොහු කර්මාන්ත ශාලාව අසළදීයි. රාජකාරි කටයුතු නිමවා යතුරුපැදියෙන් සිය නිවසට යමින් සිටි ජේලර්වරයා වෙඩි තබා තිබුණේ යතුරු පැදියකින් පැමිණි තුවක්කුකරුවන් දෙදෙනෙක් විසින්. පොලිසිය පැවසුවේ, වෙඩි වැදීමෙන් තුවාල ලැබු ජේලර්වරයා බලපිටිය රෝහලට ඇතුළත් කරන විටත් මියගොස් සිටි බවයි. වෙඩි තැබීමෙන් පසු සැකකරුවන් පලායන සී.සී.ටී.වී දර්ශන අද (04) මාධ්‍යයට නිකුත් වී තිබුනි. 44 හැවිරිදි තිදරු පියෙකු වූ ඔහු අම්බලන්ගොඩ කුලීගොඩ ෆ්‍රැන්සිස් ද සොයිසා මාවතේ පදිංචිකරුවෙක්. වෙඩි තැබීමෙන් මියගිය ජේලර්වරයා පසුගිය වසරේදී වැඩ තහනමකට ලක්වූ නිලධාරියෙක්. ඒ, 2018 ඔක්තෝබර් 20 වැනිදා පොලිසිය මත්කුඩු බෙදාහරින ස්ථානයක් වැටලීමට ගිය අවස්ථාවේ ජේලර්වරයා සිවිල් ඇදුමින් එම ස්ථානයේ සිටීම හේතුවෙන්. එවක ගාල්ල බන්ධනාගාරයේ ප්‍රධාන ජේලර්වරයාව සිටි ඔහු යළි සේවයේ පිහිටුවනු ලැබුවේ, මීට මාස 4කට පෙරයි. ඒ වැලිකඩ බන්ධනාගාර අභ්‍යාස විද්‍යාලයේ ප්‍රධාන ජේලර්වරයා ලෙසින්.", "URL": "https://sinhala.adaderana.lk/news.php?nid=115727", "Category": null, "Parent URL": null}