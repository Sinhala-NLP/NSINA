{"Source": "Adaderana", "Timestamp": "February 23, 2018 03:26 pm", "Headline": "අර්බුද අස්සේ කැබිනට් සංශෝධනය ඉරිදා පෙරවරුවේ? - නීතිය ෆොන්සේකාට යයිද?", "News Content": "කැබිනට් මණ්ඩල සංශෝධනයක් ඉරිදා(25) පෙරවරුවේ සිදුවිය හැකි බව දේශපාලන ආරංචි මාර්ග සඳහන් කරයි. කෙසේ වෙතත් මෙම සංශෝධනය සඳහා එක්සත් ජාතික පක්ෂය විසින් අමාත්‍යධූර කිහිපයක් වෙනස් කර ඇති බව ද වාර්තා වෙයි. ඒ අනුව අමාත්‍ය කබීර් හෂීම් මහතාගේ රාජ්‍ය ව්‍යවසාය සංවර්ධන අමාත්‍යධූරය අමාත්‍ය ලක්ෂ්මන් කිරිඇල්ල මහතාට හා ඔහු විසින් අමාත්‍යධූරය දැරූ උසස් අධ්‍යාපන හා මහාමාර්ග අමාත්‍යධූරය කබීර් හෂිම් මහතාට ලබා දීමට නියමිත බව ද වාර්තා වී තිබේ. මේ අතර මුදල් අමාත්‍යාංශයේ කිසිදු වෙනසක් සිදු නොවන බව ද දේශපාලන ආරංචි මාර්ග සඳහන් කරයි. මේ අතර අමාත්‍ය සරත් ෆොන්සේකා මහතාට නීතිය හා සාමය පිළිබඳ අමාත්‍යධූරය හිමි වීමට නියමිත බවද වාර්තා වෙයි. කෙසේ නමුත් ශ්‍රී ලංකා නිදහස් පක්ෂයේ හා එක්සත් ජනතා නිදහස් සන්ධානයේ අමාත්‍යවරුන්ගේ ධූරයන් සම්බන්ධයෙන් අප කළ විමසීමක දී ඔවුන් කියා සිටියේ, එවැනි වෙනස් වීමක් තවමත් සිදු කර නොමැති බවයි. ජනාධිපතිවරයා විසින් මෙම කැබිනට් සංශෝධනය සිදුකිරීමට සැලසුම් කර ඇති බව ද වාර්තා වෙයි.", "URL": "https://sinhala.adaderana.lk/news.php?nid=84734", "Category": null, "Parent URL": null}