{"Source": "Adaderana", "Timestamp": "May 24, 2016 04:34 pm", "Headline": "මේ ආණ්ඩුවටත් ආපදා කළමනාකරණයට නිවරදි තක්සේරුවක් නෑ", "News Content": "පැවැති ආණ්ඩුවට වගේම මේ ආණ්ඩුවටත් ආපදා කළමනාකරණය ගැන නිවැරදි තක්සේරුවක් නැති බව ජනතා විමුක්ති පෙරමුණේ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි.2016 වසර සඳහා ආපදා කළමනාකරණයට වෙන්කළ මුදල 2015ට වඩා අඩුකර ඇති බව මන්ත්‍රීවරයා කියා සිටියේ අද(24)බත්තරමුල්ල පක්ෂ මූලස්ථානයේ පැවති මාධ්‍ය හමුවකදීය.විජිත හේරත් මන්ත්‍රීවරයා මෙහිදී මෙසේද කියා සිටියේය.අප රටක් විදියට මීට පෙරත් එනම් 2004 දෙසැම්බර් මාසයේදී සුනාමිය නිසා පීඩාවට පත්වුණා. ඒ වගේම මීරියබැද්ද නාය යාම ඇතුළු කිහිප අවස්ථාවකදී ස්වාභාවික ව්‍යසනවලට මුහුණ දී තිබෙනවා. ඒ සෑම අවස්ථාවකදීම පැවති ආණ්ඩුවත් සහ මේ අවස්ථාවේ පවතින ආණ්ඩුවත් ප‍්‍රකාශ කළා, නැවත මෙවැනි ස්වභාවික ව්‍යසනයක් සිදුවුවහොත් ඊට මුහුණ දෙන්න සූදානම් කියලා. නමුත් අපිට දකින්නට ලැබුණා, පහුගිය ආපදා තත්වය වෙලාවෙත් මේ ආණ්ඩුවේ කිසිම පූර්ව සූදානමක් තිබුණේ නැහැ කියලා. කාලගුණ වාර්තාව දැනගන්න තිබුණ විශේෂ යන්ත‍්‍රය පවා වසර 5ක් පුරාවට කි‍්‍රයාත්මක නැහැ කියලා වාර්තා වුණා. ඒකෙන්ම පැහැදිලි වෙනවා, ආණ්ඩුවට ඒ සම්බන්ධයෙන් කිසිදු සැලැස්මක් තිබුණේ නැහැ කියලා. ස්වභාවික විපත් ඇතිවෙන්නේ ක්‍ෂණිකවයි. ඒ නිසාම මේ ස්වභාවික විපත්වලට මුහුණ දෙන්න ආණ්ඩුව පූර්ව සූදානමක සිටිය යුතුයි. ආණ්ඩුව එවැනි සූදානමක නොසිටීම නිසා මෙම ව්‍යසනය වූ මුල් දිනවල ආණ්ඩුවට මැදිහත් වෙන්න බැරිවුණා. ජනතා විමුක්ති පෙරමුණේ අපි පාර්ලිමේන්තුවේදී අවධාරණය කරලා කිව්වා, ඇතිවී තිබෙන ව්‍යසනය ඉතාම විශාලයි. ඒ නිසා රට තුළ හදිසි ආපදා තත්ත්වයක් ප‍්‍රකාශයට පත්කරන්න කියලා. ඒ වෙලාවේ සභානායක ආණ්ඩුව වෙනුවෙන් ඒ සම්බන්ධයෙන් අවධානය යොමුකරනවා කියලා කිව්වට අද වෙන තෙක් හදිසි තත්වයක් ප‍්‍රකාශයට පත්කළේ නැහැ. මුල් අවස්ථාවේ රජයේ නිලධාරීන්ට මැදිහත් වෙන්න බාධා ඇතිවුණා. චක‍්‍රලේඛයෙන් ප‍්‍රතිපාදන ලැබී තිබුණේ කඳවුරුවල ඉන්න ජනතාව වෙනුවෙන් ආහාර පාන ලබාදීම සඳහායි. වෙනත් ස්ථානවල සිරවී සිටින ජනතාවට අත්‍යාවශ්‍ය ආහාර ද්‍රව්‍ය ලබාදෙන්න නිලධාරීන්ට තීරණ ගැනීමේ හැකියාවක් තිබුණේ නැහැ. විපතට පත් ජනතාව බේරා ගන්න බෝට්ටුවකින් යන්න රජයේ නිලධාරීන්ට ඉන්ධන වියදම් ලබාගන්න ක‍්‍රමවේදයක් තිබුණේ නැහැ. එම නිසා එම බාධාකාරී චක‍්‍රලේඛ නිසා මුල් අවස්ථාවේ රජයේ නිලධාරීන්ට තීරණ ගැනීමේ බලය තිබුණේ නැහැ. ඇතිවී තිබෙන තත්වය සරල නැහැ. එනිසා ක්‍ෂණික මෙහෙයුමක් අවශ්‍යයි. හදිසි ආපදා තත්ත්වයක් ප‍්‍රකාශයට පත්කළා නම් රජයේ නිලධාරීන්ට කි‍්‍රයාත්මක වීමට පහසුයි. නමුත් ආණ්ඩුව ප‍්‍රමාද වෙලා තමයි තීරණ ගත්තේ. දැන් විපතට පත් ප‍්‍රදේශ අධි ආරක්‍ෂක කලාප බවට පත්කරලා. ගොඩකිරීම් කරන්න දෙන්නේ නැහැ කියනවා. මේ අනවසර ගොඩකිරීම් සහ ඉදිකිරීම් පිටුපස දේශපාලනය තිබෙනවා. ආණ්ඩුවත් පරිසරය ගැන හිතනවා නම් මෙවැනි අනවසර ගොඩකිරීම්වලට සහ ඉදිකිරීම්වලට අවසර නොදිය යුතුව තිබුණා. ප‍්‍රමාදවෙලා හරි ආණ්ඩුවට මොළේ පෑදුණු එක ගැන ප‍්‍රසාදයක් තිබෙනවා. මේ ආණ්ඩුව ආපදා කළමනාකරණය සඳහා 2016 වර්ෂය වෙනුවෙන් වෙන්කළ මුදල පසුගිය වර්ෂයට වඩා අඩුයි. 2015 වර්ෂයේ ප‍්‍රාග්ධන වියදම් සඳහා රුපියල් මිලියන 2522ක් වෙන්කර තිබුුණු අතර 2016ට වෙන්කර තිබෙන්නේ 2135යි. පුනරාවර්ථන වියදම් සඳහා 2015ට රු. මිලියන 1543යි. 2016 සඳහා රු. මිලියන 799යි. මේ ආණ්ඩුවට ආපදා තත්වයකට මුහුණ දෙන්න සූදානමක් තිබිලා නැති බව මින් පැහැදිලි වෙනවා. සුනාමි තත්ත්වයෙන් පීඩාවට පත්වූ ජනතාවගේ ප‍්‍රශ්න තවමත් විසඳිලා නැහැ. ඉඩම් අහිමි වූවන්ට ඉඩම් ලබාදුන්නත් ඔවුන්ට ඔප්පු ලබාදීලා නැහැ. ඒ නිසාම දරුවන් පාසැල්වලට ඇතුළත් කිරීමේදී පවා නීත්‍යානුකූල ලියකියවිලි නොමැතිකමින් ඔවුන් තවමත් පීඩා විඳිනවා. එවැනි තත්ත්වයක් තිබියදී මේ ආණ්ඩුව ආපදා කළමනාකරණය සඳහා වෙන්කරන මුදල් කප්පාදු කර තිබෙනවා. මෙම අවස්ථාවේදී මාධ්‍යවේදීන් නැගූ ප‍්‍රශ්නවලට පිළිතුර ලබාදෙමින් විජිත හේරත් මහතා මෙසේද කියා සිටියේය.මේ වනවිට ආපදාවට පත් ජනතාව වෙනුවෙන් ලැබෙන මුදල්, සම්පත්, නිවැරදිව බෙදී නොයාමේ තත්වයක් මතුවෙලා තිබෙනවා. ඇත්තටම විපතට පත් ජනතාවට අත්‍යවශ්‍ය ද්‍රව්‍ය සහ මුදල් ආධාර බෙදා හැරීමට දැනට තිබෙන යාන්ත‍්‍රණය ප‍්‍ර‍්‍රමාණවත් නැහැ. මිලියන 150ක් හෝ ඊට වැඩි මුදලක් විපතට පත්වූවන් වෙනුවෙන් වෙන්කළ පමණින් විසඳුමක් ලැබෙන්නේ නැහැ. ඒ සම්බන්ධයෙන් හොඳ සම්බන්ධීකරණයක් ආණ්ඩුව විසින් සකස් කර විපතට පත්වූවන් සඳහා ආධාර, නිසිආකාරයෙන් ලබාදිය යුතුව තිබෙනවා.ආපදා ඇති නොවීමට නම් ගංගා පිටාර ගැලීම පාලනය කළ යුතු වෙනවා. ඒ සඳහා ගංගා පද්ධතිය පිළිබඳව විද්‍යාත්මක පරීක්‍ෂණයක් ඕනෑ. මේ සඳහා ආණ්ඩුවට දීර්ඝ කාලීන සැලැස්මක් අවශ්‍යයි. 1965 ආරම්භ කළ ජනතා විමුක්ති පෙරමුණ 1970දී හයිඞ් පිටියේදී පළමු රැුලිය පැවැත්වුවා. ඒ වෙලාවේදී අපේ පක්‍ෂයේ නිර්මාතෘ රෝහණ විජේවීර සහෝදරයා අවධාරණය කරලා කිව්වා ලංකාවේ නාය යෑම් වළක්වා ගන්න නම් කඳුකර පද්ධතිය ආරක්‍ෂා කරගත යුතුයි කියලා. තේ වගාව ඇතුළු කඳුකරයේ වගාවන් නිසා ඉදිරියේදී නායයෑම් තත්වයක් ඇතිවෙන්න පුළුවන් කියලා අනාවැකි පළකළේ අපේ පක්‍ෂයේ නායකයායි. සංවර්ධන කටයුතුවලදී වන ඝනත්වය ගංගා පද්ධතිය ගැන සැලකිල්ලට ගත යුතු බව අවධාරණය කළේ අපේ පක්‍ෂයයි. එනිසා කවුරු රට පාලනය කළත් දිගු කාලීන පරිසර සැලැස්මක් අවශ්‍යයි. මහවැලි, කැලණී, කළු ඇතුළු ගංගා පද්ධතියේ ජල ධාරිතාව අඩු කරන්න විකල්ප ක‍්‍රමවේදයක් සකස් කරන්න ආණ්ඩුව දිගුකාලීන සැලැස්මක් සකස්කර ගත යුතුයි. අනවසර ඉදිකිරීම් සහ ගොඩකිරීම් පිළිබඳව නීති-රීති ඕනෑවටත් වඩා තිබෙනවා. නමුත් ඒවා කි‍්‍රයාත්මක නොවීම තමයි ගැටලූව. අනවශ්‍ය ඉදිකිරීම් සිදුකර තිබෙන අයට දඬුවම් දෙන්න ගියොත් තවත් වසර 5-6ක් යන්න පුළුවන්. කළ යුතුව තිබෙන්නේ, දේශපාලන මැදිහත්වීම් මත සිදුකරන අනවසර ගොඩ කිරීම් නවත්වන එකයි.ආපදාවට ලක්වන ප‍්‍රදේශ පිළිබඳව ආණ්ඩුව විද්‍යාත්මක සමීක්‍ෂණයක් කළ යුතුයි. ඒ මගින් ප‍්‍රාදේශීය ලේකම්වරුන් හරහා අවදානම් ප‍්‍රදේශවලින් ජනතාව ඉවත් කළ යුතුයි. ජනතාවට ඉවත් වෙන්න විකල්ප ඉඩම් ලබාදිය යුත්තේ ආණ්ඩුවයි. විකල්ප ස්ථාන ලබා නොදී ජනතාවට ඉවත් වෙන්න කිව්වට එය ප‍්‍රායෝගික නැහැ. මේ ආපදාව වෙනුවෙන් ආණ්ඩුව වෙන්කළේ මිලියන 150යි. මිලියන 150ක් කියන්නේ ඉතාම සොච්චම් මුදලක්. මේ ආණ්ඩුව 2016 සඳහා ආපදා කළමනාකරණයට වෙන් කළේ අඩු මුදලක්. මේ හදිසි තත්ත්වයටත් ආණ්ඩුව සිදුකළ ඇස්තමේන්තුවත් වැරදි එකක්. ඒ නිසයි අපි කිව්වේ මේ ආණ්ඩුව මුල සිටම හිටපු ස්ථාවරය අඩු තක්සේරුවක් කියලා. සතියක් පමණ ගතවුණාට පසුව තමයි මේ ආණ්ඩුව හැම දේම කරන්න පටන් ගත්තේ. තාජුඞීන් ඝාතනය සම්බන්ධයෙන් වගේම අනෙකුත් පරීක්‍ෂණ කටයුතුවල ප‍්‍රමාදයක් තිබෙනවා. තාජුඞීන් ඝාතනය සිදුවී වසර ගණානවක් වෙනවා. ඒ වගේම පරීක්‍ෂණ කටයුතු ආරම්භ කර වසරකට වැඩියි. පරීක්‍ෂණ මෙන්ම වැරදිකරුවන් අත්අඩංගුවට ගැනීමත් ඉබි ගමනේ. ඒ සම්බන්ධයෙන් අත්අඩංගුවට ගත් අනුර සේනානායකගේ කටඋත්තර අනුව ඒ පිටුපස සිටින දේශපාලන බලවතුන් කවුදැයි හෙළිදරව් කර ගන්න පුළුවන්. මොකද, මේ ඝාතන පිටුපස අනිවාර්යයෙන්ම දේශපාලන ලොක්කෙක් හෝ කිහිප දෙනෙක් ඉන්නවා. නැතිව පොලීසියට ඝාතන සිදුකිරීමේ වුවමනාවක් නැහැ. එනිසා අප කියා සිටින්නේ මෙම ඝාතන සහ අපරාධ පිටුපස සිටින දේශපාලකයින් හඳුනාගෙන ඔවුන්ට දඬුවම් ලබාදිය යුතුයි. ඔවුන්ගේ අපරාධ නිලධාරීන් පිට පටවා ඇඟ බේරා ගන්න ඉඩ දියයුතු නැහැ.", "URL": "https://sinhala.adaderana.lk/news.php?nid=60459", "Category": null, "Parent URL": null}