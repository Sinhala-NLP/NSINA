{"Source": "Adaderana", "Timestamp": "August 29, 2018 10:38 am", "Headline": "ලෝටස් පාර තාවකාලිකව වැසෙයි", "News Content": "විරෝධතාවක් හේතුවෙන් කොළඹ ලෝටස් පාර තාවකාලිකව වසා දමා තිබේ. සමස්ත ලංකා පොලිස් රණවිරු යැපෙන්නන්ගේ සංවිධානය විසින් මෙම විරෝධතා පා ගමන සංවිධානය කර ඇති බව සඳහන්ය. ක්‍රියාන්විතයේදී මියගිය පොලිස් රණවිරුවන්ගේ යැපෙන්නන් සඳහා හිමිවිය යුතු හිඟ දීමනාව ලබාදෙන ලෙස ඉල්ලමින් සංවිධානය කර ඇති මෙම විරෝධතා පා ගමන අද පෙරවරු 09.30 ට කොටුව දුම්රියපොල ඉදිරිපිටින් ආරම්භ කර තිබුණි. විරෝධතාකරුවන් ජනාධිපති ලේකම් කාර්යාලය වෙත සංදේශයක් භාරදීම සඳහා ගමන් කිරීමට උත්සාහ කිරීමේදී පොලිසිය විසින් එය වලක්වා ඇති බවයි අද දෙරණ වාර්තාකරු සඳහන් කළේය. ඒ අනුව විරෝධතාකරුවන් 05 දෙනෙකු පමණක් ජනාධිපති කාර්යාලය වෙත යොමු කිරීමට පොලිසිය පියවර ගෙන තිබේ.", "URL": "https://sinhala.adaderana.lk/news.php?nid=95180", "Category": null, "Parent URL": null}