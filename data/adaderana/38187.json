{"Source": "Adaderana", "Timestamp": "October 17, 2013 06:33 am", "Headline": "  සහෝදරයෙක් ගෝඩා සමග අත්අඩංගුවේ - අනෙකා පොලීසිය පහරදුන් බවට රෝහලේ", "News Content": "කසිප්පු නිෂ්පාදනය කරන ස්ථානයක් වැටලීමට ගිය පොලිස් නිලධාරීන්ට පොල්ලකින් පහර දීමට උත්සහ කළ බව කියන සැකකරුවෙකු ගෝඩා තොගයක්ද සමග හලාවත පොලීසිය විසින් අත්අඩංගුවට ගෙන තිබේ. ඒ සමගම පොලිස් නිලධාරින් විසින් තමන්ට පහර දුන්නේ යැයි පවසමින් තවත් අයෙකු ප්‍රතිකාර සදහා හලාවත මහා රෝහලට ඇතුළත් වී ඇති බව අද දෙරණ වාර්තාකරු පවසයි. මෙසේ අත්අඩංගුවට ගෙන සහ රෝහල් ගත කර ඇත්තේ ආරච්චිකට්ටුව - සෙංගල්ඔය පදිංචි සහෝදරයින් දෙදෙනෙකි. ඊයේ (16) සවස මෙම සිද්ධිය සිදුවී ඇත. ආරච්චිකට්ටුව - සෙංගල්ඔය ප්‍රදේශයේ සිදු කරගෙන යන බව කියන මහා පරිමාණයේ කසිප්පු නිෂ්පාදනාගාරයක් වැටලීමට 16 වැනිදා සවස හලාවත පොලීසියේ ප්‍රජා පොලිස් ඒකකයේ නිලධාරීන් කණ්ඩායමක් ගොස් ඇත. වැටලීම සිදු කරන අවස්ථාවේදී එම ස්ථානයේ සිටි බව කියන එක් අයෙක් පොල්ලක් ගෙන පොලිස් නිලධාරීන්ට පහර දීමට උත්සහ කර ඇති අතර පසුව පොලිස් නිලධාරීන් විසින් සැකකරු අත්අඩංගුවට ගෙන ඇත. එහිදී සැකකරු සන්තකයේ තිබු බව කියන කසිප්පු නිපදවීමට ගන්නා ගෝඩා ඩ්රෑම් 4380 ක් අඩංගු බැරල් 02 ක්ද පොලීසිය විසින් අත්අඩංගුවට ගෙන තිබේ. මේ අතර තමන්ට පිරිසක් විසින් පහර දුන් බව පවසමින් ආරච්චිකට්ටුව - සෙංගල්ඔය පදිංචි ජේ.එම්.තුෂාර පුෂ්පකුමාර යන අය ප්‍රතිකාර සදහා හලාවත මහා රෝහලට ඇතුළත් වී ඇත. සිවිල් ඇදුමින් සැරසුණු කණ්ඩායමක් තමන්ට පහර දුන් බවත්,ඔවුන් පොලිස් නිලධාරීන් බව පසුව දැන ගත්තේ යැයි රෝහල් ගත කර සිටින අය රෝහල් පොලීසියට පවසා තිබේ. හලාවත පොලීසීයේ ප්‍රජා පොලිස් ඒකකයේ පොලිස් සැරයන් 62336 වීරසිංහ,පොලිස් කොස්තාපල්වරුන් වන 15917 අජිත්, 63605 දිසානායක, 57870 ගාමිණී,යන නිලධාරීන් මෙම කසිප්පු වැටලීම සදහා ගොස් ඇත. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=38187", "Category": null, "Parent URL": null}