{"Source": "Adaderana", "Timestamp": "February 21, 2011 02:15 pm", "Headline": "තුන්වේල කන ගෙදරකින් අබ මිටක් හොයාගන්න අමාරුයි", "News Content": "තුන්වේල කන ගෙදරකින් අබ මිටක් සොයගැනීම අසීරු වී ඇති බව ශ්‍රී ලංකා නිදහස් පාක්ෂිකයින් පවා පවසන බව එක්සත් ජාතික පක්ෂ මහනුවර දිස්ත්‍රික් පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. තමන් මහනුවර ප්‍රදේශයේ සංචාරයක යෙදෙන අතුරතුර හමුවූ නිදහස් පාක්ෂිකයකු මේ බව ප්‍රකාශ කළ බව ඔහු සඳහන් කරයි. ආණ්ඩුව පවසන සංවර්ධනය සිදුවී තිබේද යන්න නිරීක්ෂණය කිරීම සඳහා තමන් සමග ගම් ප්‍රදේශ වල සංචාරය කිරීමට පැමිණෙන ලෙස මහනුවර දිස්ත්‍රික් ආණ්ඩු පක්ෂ මන්ත්‍රීවරුන්ට ආරාධනා කරන බව ද අද(21) කොළඹ පැවති මාධ්‍ය හමුවකදී අදහස් දක්වමින් කිරිඇල්ල මහතා ප්‍රකාශ කළේය. එමෙන්ම ශ්‍රී ලංකා නිදහස් පාක්ෂිකයන් ඔවුන් සිදුකළ මෝඩකම පිළිබඳව කණගාටුවට පත්වන බවත්, මෙවර ආණ්ඩුවට පාඩමක් උගන්වනු ලබන්නේ එම පාක්ෂිකයන් විසින්ම බවත් කිරිඇල්ල මහතා ප්‍රකාශ කරයි. මැතිවරණ කාලය තුළ ආණ්ඩුව විසින් රාජ්‍ය මාධ්‍ය හා රාජ්‍ය දේපළ අයථා ලෙස පරිහරණය කරන බවටත් හෙතෙම චෝදනා කරයි.", "URL": "https://sinhala.adaderana.lk/news.php?nid=14378", "Category": null, "Parent URL": null}