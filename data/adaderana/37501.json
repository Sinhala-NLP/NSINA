{"Source": "Adaderana", "Timestamp": "September 18, 2013 02:10 pm", "Headline": "ජානක පෙරේරා ඝාතන සැකකරුවන් තවදුරටත් රිමාන්ඩ්", "News Content": "උතුරුමැද පළාත් සභාවේ හිටපු විපක්ෂ නායක මේජර් ජෙනරාල් ජානක පෙරේරා මහතා ඇතුළු පුද්ගලයින් 29 දෙනෙකු මරාගෙන මැරෙන බෝම්බ ප්‍රහාරයකින් ඝාතනය කිරීමේ සිද්ධිය සම්බන්ධයෙන් චෝදනා ලැබ සිටින එල්.ටී.ටී.ඊ සැකකරුවන් දෙදෙනෙකු තවදුරටත් රක්ෂිත බන්ධනාගාර ගතකර තිබේ. අදාළ නඩුව අද කැදවු අවස්ථාවේ දී උතුරුමැද පළාත්බද මහාධිකරණ විනිසුරු සුනන්ද කුමාර රත්නායක මහතා නියොග කළේ සැකකරුවන් ඔක්තෝම්බර් මස 31 වන දින තෙක් රක්ෂිත බන්ධනාගාර ගත කරන ලෙසයි. 2008 වසරේ ඔක්තෝම්බර් මස 08 වන දින මේජර් ජෙනරාල් ජානක පෙරේරා මහතාගේ දේශපාලන පක්ෂ කාර්යාලයකට මරාගෙන මැරෙන බෝම්බ ප්‍රහාරයක් එල්ල වූ අතර එම ප්‍රහාරයෙන් ඔහු ඇතුළු 29 දෙනෙකු ජීවිතක්ෂයට පත් වුණි. මෙම සිද්ධිය සම්බන්ධයෙන් පරීක්ෂණ සිදුකළ අපරාධ පරීක්ෂණ දෙපාර්තමේන්තුව සැකකරුවන් 10 දෙනෙකු අත්අඩංගුවට ගෙන අනුරාධපුර මහේස්ත්‍රාත් අධිකරණයට ඉදිරිපත් කළ අතර එහිදී සැකකරුවන් 08 දෙනෙකු එම චෝදනාවෙන් නිදහස් කර මුදා හැරීමට නියෝග කළේය. කෙසේ වෙතත් සෙසු සැකකරුවන් දෙදෙනා බෝම්බ ප්‍රහාර එල්ල කිරීමේ චෝදනාව සම්බන්ධයෙන් අධිචෝදනා ලබා දැනට වසර 03 ක කාලයක සිට රක්ෂිත බන්ධනාගාර ගත කර සිටී.", "URL": "https://sinhala.adaderana.lk/news.php?nid=37501", "Category": null, "Parent URL": null}