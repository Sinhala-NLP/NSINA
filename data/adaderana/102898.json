{"Source": "Adaderana", "Timestamp": "January 23, 2019 01:09 pm", "Headline": "ජනපතිගෙන් අබාධිත දරුවන්ට තිළිණ", "News Content": "රුවන්වැල්ල ප්‍රදේශයේ පදිංචි දෘෂ්‍යාබාධිත දරුවන් දෙදෙනෙකුගේ සුබසාධන කටයුතු වෙනුවෙන් ජනාධිපති මෛත්‍රීපාල සිරිසේන මහතා විසින් ඊයේ (22) මූල්‍ය පරිත්‍යාගයක් සිදු කළේය. පසුගිය 12වනදා රුවන්වැල්ල ප්‍රදේශයේ පැවති ආගමික උත්සවයකට ජනාධිපතිවරයා සහභාගි වූ අවස්ථාවේ එම දරුවන් දෙදෙනා කළ ඉල්ලීමක් පරිදි සර්පිනාවක් ලබා දීමද මෙහිදී සිදු කර තිබේ. පසුගිය ජනවාරි 12වනදා රුවන්වැල්ල ප්‍රදේශයේ පැවති ආගමික උත්සවයකට ජනාධිපතිවරයා සහභාගිවීමට යන අතරතුර දෘෂ්‍යාබාධිත දරුවන් දෙ‍දෙනෙකු ජනාධිපතිවරයා හමුවී සර්පිනාවක් ලබාදෙන ලෙසට ඉල්ලිමක් කර තිබේ. එහිදී දරුවන්ට වූ පොරොන්දුව අනුව නව සර්පිනාවක් සහ දරුවන්ගේ පවුලේ සුබසාධන කටයුතු සඳහා රුපියල් ලක්ෂ 10ක මූල්‍ය පරිත්‍යාගයක් සිදුකිරීමද ජනාධිපති කාර්යාලයේදී ඊයේ සිදුකෙරුණේය. මේ අතර ඉබ්බාගමුව ප්‍රදේශයේ පදිංචි උපතින් ශ්‍රව්‍යාබාධිත දේශානි දේවින්දි ජයවර්ධන දියණියට ශ්‍රවණාධාර කට්ටලයක් ප්‍රදානය කිරීමද ජනාධිපතිවරයාගේ අතින් ඊයේ සිදු කෙරුණේය. එමෙන්ම , රුවන්වැල්ල ලෙවන්ගම සදානන්දාරාම විහාරස්ථානයේ දහම් පාසලේ අඩුපාඩු සකසා ගැනීම වෙනුවෙන් විහාරාධිපති පූජ්‍ය පෑලියගොඩ සරණතිස්ස ස්වාමීන් වහන්සේ වෙත මුදල් පරිත්‍යාගයක් සිදු කිරීමද ජනාධිපතිවරයාගේ ප්‍රදානත්වයෙන් සිදු කළේය.", "URL": "https://sinhala.adaderana.lk/news.php?nid=102898", "Category": null, "Parent URL": null}