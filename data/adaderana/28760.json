{"Source": "Adaderana", "Timestamp": "October 31, 2012 07:44 am", "Headline": "එ.ජා.ප. රැඩිකල් වැඩක් සම්මත කරගනියි", "News Content": "එක්සත් ජාතික පක්ෂ කෘත්‍යාධිකාරී මණ්ඩලය රැඩිකල් වැඩසටහනක් සම්මත කර ගෙන තිබේ. ඊයේ (30) පස්වරුවේ රැස්වූ පක්ෂයේ කෘත්‍යාධිකාරි මණ්ඩලය අදාළ රැඩිකල් වැඩසටහන සම්මත කර ගත් බව නිවේදනයක් නිකුත් කරමින් ඔවුන් පෙන්වාදෙයි. පවතින ආණ්ඩුව පෙරළා දැමීමට පමණක් සීමා නොවූ සමස්ත ක‍්‍රමය වෙනසකට ලක් කිරීම දක්වා රටට නව දේශපාලන විකල්පයක් ඉදිරිපත් කිරීම මෙම රැඩිකල් වැඩසටහනේ අරමුණ වී ඇත. මෙම රැඩිකල් වැඩසටහනට එකඟවන සියලුම දේශපාලන පක්ෂ, සමිති, සංවිධාන හා පුද්ගලයින් ඒකරාශී කොට එක්සත් ජාතික පක්ෂ නායකත්වය යටතේ ජාතික සංවිධානයක් පිහිටුවීමට ද තීරණය කළ බව එක්සත් ජාතික පක්ෂය නිකුත් කළ නිවේදනයේ වැඩිදුරටත් සඳහන් වේ. මේ අතර පසුගිය 18 වන දින සරත් ෆොන්සේකා මහතාගේ ප‍්‍රධානත්වයෙන් කොළඹ හයිඩ් පාක් හි පැවති ජන රැළිය සඳහා සහභාගි වූ එක්සත් ජාතික පක්ෂයේ සාමාජිකයින් පස්දෙනා සම්බන්ධයෙන් විනය කමිටුවක් පත් කිරීමට ද කෘත්‍යාධිකාරී මණ්ඩල අනුමැතිය හිමිව ඇත.", "URL": "https://sinhala.adaderana.lk/news.php?nid=28760", "Category": null, "Parent URL": null}