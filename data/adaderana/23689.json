{"Source": "Adaderana", "Timestamp": "April 21, 2012 11:10 am", "Headline": "සාකච්ඡා යළි අරඹන්නැයි ඉන්දීය නියෝජිතයින් ඉල්ලයි", "News Content": "උතුරු නැගෙනහිර ගැටලුවට ස්ථිරසාර විසඳුමක් ලබාගැනීම සඳහා වන සාකච්ඡා වහා ආරම්භ විය යුතු බව ඉන්දීය දූත පිරිස අවධාරණය කරයි. සාකච්ඡා යළි ආරම්භ කරන ලෙස ශ්‍රී ලංකා ආණ්ඩුවට සහ දෙමළ ජාතික සන්ධානය ඇතුළු සියලුම දේශපාලන පක්ෂවලට බලකර සිටින බව එම දූත පිරිස අද‍(21) පෙරවරුවේ පවත්වන ලද මාධ්‍ය හමුවක දී සඳහන් කළේය. ස්ථිරසාර විසඳුමකට පැමිණීමේ දී දෙමළ ජාතික සන්ධානය සහය නොදැක්වීම ගැටලුවක් වී ඇති බව මේ අවස්ථාවේ දී දුෂ්කර වී ඇති බව රජයේ පාර්ශවයේ නියෝජිතයින් තමන් වෙත පෙන්වාදුන් බව ද මාධ්‍ය හමුවට එක්වෙමින් ඉන්දීය දූත පිරිස සඳහන් කළේය. එවැනි ගැටලු පවතී නම් සියලු දේශපාලන කණ්ඩායම් එක්රැස් කරගත හැකි මාර්ගයක් සකස් කිරීම රජයේ වගකීම වන බවත් එම වගකීම ඉටු කිරීම සඳහා සහය වීම අනෙකුත් සියලු දේශපාලන පක්ෂවල වගකීම වන බවත් පෙන්වා දුන් බව ඉන්දීය විපක්ෂ නායිකා සුෂ්මා ස්වරාජ් මහත්මිය එහිදී ප්‍රකාශ කර තිබේ. මේ අතර එක්සත් ජාතීන්ගේ මානව හිමිකම් සැසිවාරයේ දී ශ්‍රී ලංකාවට එරෙහිව ඉන්දියාව ඡන්දය ප්‍රකාශ කිරීමට හේතුව කුමක් ද යන්න පිළිබඳ මාධ්‍යවේදියෙකු මෙහිදී ප්‍රශ්න කර සිටියේය. උගත් පාඩම් හා ප්‍රතිසන්ධාන කොමිසමේ වාර්තාව යනු ශ්‍රී ලංකාව විසින් බිහිකරන ලද දරුවෙකු සේ සලකන බැවින් එම දරුවාගේ වැඩීම සඳහා සහය වීම පමණක් ඉන්දියාව විසින් සිදුකළ බව ඊට පිළිතුරු දෙමින් ඉන්දීය විපක්ෂ නායිකාව සඳහන් කළාය. මේ අතර මෙම සංචාරයෙන් තමන් බලාපොරොත්තු වූ දේ සාර්ථක කරගැනීමට හැකියාව ලැබුණු බව ද මාධ්‍ය හමුවට එක්වෙමින් ඉන්දීය නියෝජිත පිරිස වැඩිදුරටත් සඳහන් කර ඇත. දින 05 ක් මෙරට රැදී සිටිමින් දිවයිනේ ප්‍රදේශ රැසක සංචාරය කළ මෙම දූත පිරිස අද දිවයිනෙන් පිටත්ව යාමට නියමිතය.", "URL": "https://sinhala.adaderana.lk/news.php?nid=23689", "Category": null, "Parent URL": null}