{"Source": "Adaderana", "Timestamp": "April 20, 2019 02:09 pm", "Headline": "වැසි ජලය රඳවා ගන්න බැරිව දුක් විඳින නොච්චියාගම ගොවීන්", "News Content": "අනුරාධපුර, නොච්ච්යාගම ඊට්ටිකුලම වැව ජලජ ශාක හා රොන් මඩ තැන්පත්වීම හේතුවෙන් විනාශයට පත්ව තිබේ. ප්‍රදේශවාසීන් පවසන්නේ කොතෙකුත් පැමිණිලි ඉදිරිපත්කළ ද බලධාරීන් නෑසූ කන් ඇතිව සිටින බවයි. නොච්චියාගම ඊට්ටිකුලම ගොවිතැන සිය ප්‍රධාන ජීවනෝපාය කරගත් අනුරාධපුර දිස්ත්‍රික්කයේ තවත් ගම්මානයක්. ප්‍රදේශයේ වී ගොවිතැනට මෙන්ම අනෙකුත් වගාවන්ගේද ප්‍රධාන ජල මූලාශ්‍රය වන්නේ මේ ඊට්ටිකුලම වැවයි. නමුත් මේවන විට වැව සම්පුර්ණයෙන්ම ජපන් ජබර හා රොන් මඩ වලින් වැසී ගොස් කිසිදු ප්‍රායෝජනයක් ගත නොහැකි තත්ත්වයට පත්ව තිබේ. ගම්වාසීන් පවසන්නේ කලක් පැවති වියළි කාලගුණය අවසන් කරමින් වැසි ඇද හැළුනද එම ජලය රඳවා ගැනීමට වැව හැකි වී නොමැති බවයි. මේ හේතුවෙන් සිය වගා කටයුතු සඳහා ප්‍රමාණවත් ජලය ලබා ගැනීම ගැටළුවක් වී ඇති බව ඔවුන් පෙන්වා දෙයි. පවුල් 180 ක් පමණ ජීවත් වන මෙම ගම්මානයේ වැසියන්ගේ එකම ඉල්ලීම වන්නේ කෙසේ හෝ වැව පිළිසකර කරගැනීම සඳහා අවශ්‍ය කඩිනම් සහාය ලබාදෙන ලෙසයි.", "URL": "https://sinhala.adaderana.lk/news.php?nid=108296", "Category": null, "Parent URL": null}