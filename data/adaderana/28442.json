{"Source": "Adaderana", "Timestamp": "October 20, 2012 07:52 am", "Headline": "වැස්සත් ජලාශ පිරිලා නෑ", "News Content": "මධ්‍යම කඳුකරයේ විදුලි බලාගාර ආශ‍්‍රීත ප‍්‍රදේශවලට අධික වර්ෂාපතනයක් පැවතුන ද ජලාශවල ජලමට්ටම සැලකියයුතු මට්ටමකින් ඉහළ ගොස් නොමැති බව ලංකා විදුලි බල මණ්ඩලය පවසයි. මේ වන විට රටේ සමස්ත විදුලි උත්පාදනයෙන් සියයට 20 ක් පමණ ජල විදුලිය මගින් උත්පාදනය කෙරෙන බව එම මණ්ඩලයේ උප සභාපති අනුර විජේපාල මහතා සඳහන් කරයි. සෙසු සියයට 80 ක පමණ ප‍්‍රමාණය ඛණිජ තෙල් සහ ගල් අඟුරු වැනි මූලාශ‍්‍ර මගින් උත්පාදනය කෙරෙන බව හෙතෙම කියා සිටියි. මධ්‍යම කඳුකරයට පවතින වර්ෂාපතනයත් සමග ජලාශවල ජල මට්ටම ක‍්‍රමයෙන් ඉහළ යනු ඇති බව විදුලි බල මණ්ඩලයේ උප සභාපති අනුර විජේපාල මහතා පවසයි. නියඟය පැවති සමයේ ද ජල විදුලි බලාගාර ආශ‍්‍රිත ජලාශවල ජල මටිටම සියයට 13 ත් 20 ත් අතර පැවතුණි. කෙසේ වෙතත් විදුලිය ලබාදීමේ ගැටලුවක් මතුවීමේ අවදානමක් නොමැති බව හෙතෙම පෙන්වාදෙයි.", "URL": "https://sinhala.adaderana.lk/news.php?nid=28442", "Category": null, "Parent URL": null}