{"Source": "Adaderana", "Timestamp": "October 11, 2018 10:04 am", "Headline": "කෝටි 05ක මුදලක් වංචා අයෙක් අත්අඩංගුවට", "News Content": "විදෙස් රැකියා ලබාදෙන බව පවසා ප්‍රදේශ කිහිපයක පුද්ගලයින්ගෙන් රුපියල් කෝටි 05ක පමණ මුදලක් වංචා කළ පුද්ගලයෙකු පානදුර ප්‍රදේශයේදී අත්අඩංගුවට ගෙන තිබේ. පානදුර නීතිය බලගැන්වීමේ ඒකකයේ නිලධාරීන්ට ලද තොරතුරක් මත සිදුකළ විමර්ශනයකදී අත්අඩංගුවට ගත් සැකකරු පානදුර, බණ්ඩාරගම, මතුගම, කළුතර, ඇල්පිටිය, මාතර හා රඹුක්කන යන ප්‍රදේශවල පදිංචිකරුවන් පිරිසකගෙන් මෙම මූදල් වංචාව සිදුකර ඇති බව අනාවරණය වී ඇත. මුදල්වලට අමතරව කුලී පදනම මත වාහන රැගෙන එම වාහන නැවත ලබා නොදී වංචා කළ බවටද සැකකරුට එරෙහිව පැමිණිලි ලැබී තිබේ. එලෙස වංචා කරන ලද මෝටර් රථ 04ක් සහ ජීප් රථයක් සැකකරු සතුව තිබී සොයාගත් බව පොලීසිය පැවසීය. අත්අඩංගුවට ගත් සැකකරු පානදුර, පිංවත්ත ප්‍රදේශයේ පදිංචිකරුවෙකු වන 40 හැවිරිදි මුදලිගේ දොන් සමන්ත නොහොත් ඉතාලි සමන් නැමැති අයෙකු වන අතර ඔහු අද පානදුර මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=97517", "Category": null, "Parent URL": null}