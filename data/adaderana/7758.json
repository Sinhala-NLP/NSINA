{"Source": "Adaderana", "Timestamp": "April 10, 2010 03:28 pm", "Headline": "ඕස්ට්‍රේලියාවේ තීරණයට ක්ෂමාහි විරෝධය", "News Content": "ශ්‍රී ලාංකිකයින්ගේ සහ ඇෆ්ගනිස්ථාන ජාතිකයින්ගේ සරණාගත අයදුම්පත් පිළිබඳ සලකා බැලීම අත්හිටුවීමට ඕස්ට්‍රේලියානු රජය ගෙන ඇති තීරණය සම්බන්ධයෙන් ජාත්‍යන්තර ක්ෂමා ආයතනය විරෝධය පළ කර තිබේ. අදාළ තීරණය ඉතා සාහසික තීරණයක් බව එම සංවිධානය පවසයි. සරණාගතයින් පිළිබඳ එක්සත් ජාතීන්ගේ ගිවිසුමට අනුව ඕස්ට්‍රේලියාවට එවැනි තීරණයකට එළඹීමට නොහැකි බව ජාත්‍යන්තර ක්ෂමා සංවිධානය පෙන්වාදෙයි. අදාළ තීරණයෙන් සරණාගත තත්ත්වය සඳහා අයදුම්කරන පුද්ගලයින්ගේ අයිතිවාසිකම් උල්ලංඝණය වන බව පවසන ජාත්‍යන්තර ක්ෂමා සංවිධානය මේ පිළිබඳ තමන් දැඩි ස්ථාවරයක පසුවන බව වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=7758", "Category": null, "Parent URL": null}