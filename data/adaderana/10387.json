{"Source": "Adaderana", "Timestamp": "August 23, 2010 08:19 am", "Headline": "දෙවන යුද අධිකරණය ඉදිරියට තවත් සාක්ෂිකරුවෝ කැඳවති  ", "News Content": "සරත් ෆොන්සේකා මහතාට එරෙහි දෙවන යුද අධිකරණය යුද හමුදා මූලස්ථානයේදී අද යළි රැස් වේ. අද පස්වරු‍ දෙකට එය ආරම්භ වන බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. යුද හමුදාවට යු‍ද උපකරණ මිලදී ගැනීමේ දී සිදුව ඇතැයි කියන අක්‍රමිකතාවක් සම්බන්ධයෙන් මෙම යුද අධිකරණය කැඳවා තිබේ. අද දිනයේ ඊට අදාළ තවත් සාක්ෂිකරුවන්ගෙන් ප්‍රකාශ සටහන් කර ගැනීමට නියමිතය. සරත් ෆොන්සේකා මහතාට එරෙහි දෙවන යුද අධිකරණය පසුගිය සිකුරාදා රැස්වු අතර එහිදි සිව් වන සාක්ෂිකරුගේ සාක්ෂි විභාගය පැවැත්විණි. මෙම යුද අධිකරණයේ සභාපතිවරයා ලෙස මේජර් ජෙනරාල් එම්. පී. පීරිස් මහතා කටයුතු කරයි. මේජර් ජෙනරාල්වරුන් තිදෙනෙකු එහි සෙසු සාමාජිකයන් ලෙස කටයුතු කරන බව යුද හමුදා මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=10387", "Category": null, "Parent URL": null}