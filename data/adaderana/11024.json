{"Source": "Adaderana", "Timestamp": "September 22, 2010 05:39 pm", "Headline": "  ෆොන්සේකා ගැන සලකා බලන බව මහ නාහිමි අනෝමාට කියයි", "News Content": "සරත් ෆොන්සේකා මහතාට ලබාදී ඇති අධිකරණ තීන්දු සම්බන්ධයෙන් සිව් මහා නාහිමිවරුන් එක්ව සාකච්ඡා කොට තීරණයකට එළඹෙන බව මල්වතු පාර්ශවයේ මහ නාහිමියන් අනෝමා ෆොන්සේකා මහත්මියට දැනුම් දී තිබේ. අද පෙරවරුවේ අනෝමා ෆොන්සේකා මහත්මිය මල්වතු මහ විහාරයට ගිය අවස්ථාවේදී මල්වතු පාර්ශවයේ මහ නායක අති පූජ්‍ය තිත්බටුවාවේ ශ්‍රී සුමංගල නාහිමියන් මේ බව ප්‍රකාශ කර ඇත. අදාළ කරුණ සම්බන්ධයෙන් තීරණයක් ගෙන ඉදිරියේදී ජනාධිපතිවරයා දැනුවත් කරන බව මහ නාහිමියන් එහිදි සඳහන් කර ඇතැයි සඳහන් වේ. සරත් ‍ෆොන්සේකා මහතාට ලබාදී ඇති තීන්දු අසාධාරණ බව මහ නාහිමියන්ට පෙන්වා දුන් ෆොන්සේකා මහත්මිය පසුගිය ජනාධිපතිවරණයට ඉදිරිපත් වීම සිය සැමියා සිදුකළ එකම වරද බව ද ප්‍රකාශ කර තිබේ. මෙම අවස්ථාවට එක්වු ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී විජිත හේරත් මහතා අද දෙරණට මේ පිළිබඳ කරුණු පැහැදිලි කළේය. මේ අතර සරත් ෆොන්සේකා මහතාට ලබා දී ඇති තීන්දු සම්බන්ධයෙන් ලබන දෙවැනිදා අන්තර් පාර්ලිමේන්තු සංගමයේ මානව හිමිකම් කවුන්සිලය දැනුවත් කරන බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී විජිත හේරත් මහතා පවසයි. පොදුරාජ්‍ය මණ්ඩලයීය පාර්ලිමේන්තු සංගමයට ද මේ වන විට කරුණු දක්වා ඇති බව මන්ත්‍රීවරයා වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=11024", "Category": null, "Parent URL": null}