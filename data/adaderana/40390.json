{"Source": "Adaderana", "Timestamp": "January 16, 2014 12:09 pm", "Headline": "විනය විරෝධීනම් ගැලවීමක් නෑ", "News Content": "විනය විරෝධී ලෙස කටයුතු කරන පොලිස් නිලධාරීන්ට කිසිදු ගැලවීමක් නොමැති බව පොලිස්පති එන්.කේ ඉලංගකෝන් මහතා පවසයි. ලැබෙන සෑම පැමිණිල්ලක් සම්බන්ධයෙන්ම නීත්‍යනුකූලව කටයුතු කරන බව හෙතෙම කියා සිටියේ අද(16) කොළඹ,පොලිස් ඇඟිලි සලකුණු කාර්යාලයේ, 2014 වසරට පොලිස් නිලධාරීන්ට ත්‍යාග සහ පොලිස්පති ප්‍රශංසා සහතික පත් ප්‍රදානය කිරීම නිමිත්තෙන් පැවති උත්සවයේදීය. ඒ අනුව මෙවර දක්ෂ හා කාර්යක්ෂමව කටයුතු කළ පොලිස් නිලධාරීන් 367 ට සහ සිවිල් පුද්ගලයින් 14 දෙනෙකුට ත්‍යාග සහ සහතිකපත් ප්‍රදානය කෙරුණු බවත්, ඒ සඳහා 74,76 300 ක පමණ මුදලක් වැය කෙරුණු බවත් පොලිස්පතිවරයා සඳහන් කළේය. පසුගිය වසරවල මෙලෙස ත්‍යාග හා සහතිකපත් ප්‍රදානයන් සඳහා මිලියන 1400 ක පමණ මුදලක් වැයකර ඇතැයිද, නිසි ලෙස රාජකාරිය ඉටුකරනු ලබන පොලිස් නිලධාරීන්ගේ සේවය ඇගයීම සඳහා මෙවැනි ක්‍රියාමාර්ග ගන්නා බවද ඔහු පෙන්වා දුන්නේය. අපරාධ මර්දනය කර ජනතාවට බියෙන් තොරව සාමයෙන් ජීවත්වීමට අවස්ථාව සලසාදීම සඳහා තවදුරටත් පොලීසිය ක්‍රියාකරමින් සිටින බව පොලිස්පති එන්.කේ ඉලංගකෝන් මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40390", "Category": null, "Parent URL": null}