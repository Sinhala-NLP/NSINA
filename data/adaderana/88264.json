{"Source": "Adaderana", "Timestamp": "April 29, 2018 07:01 pm", "Headline": "පක්ෂ ප්‍රතිසන්ධානය ගැන අගමැතිගෙන් විශේෂ නිවේදනයක් ", "News Content": "රුවන් විජේවර්ධන කමිටු වාර්තාවේ සඳහන් යෝජනා ක්‍රියාත්මක කිරීමට ප්‍රතිපත්තිමය වශයෙන් තීන්දුවක් ගෙන ඇති බව එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා පෙන්වාදෙන්නේ ඊට අදාළ ව්‍යවස්ථා සංශෝධනය සිදුකිරීමට ද පියවර ගන්නා බවයි. පක්ෂ ප්‍රතිසංවිධාන ක්‍රියාවලිය සම්බන්ධයෙන් නිවේදනයක් නිකුත් කරමින් අග්‍රාමාත්‍ය රනිල් වික්‍රමසිංහ මහතා මේ බව පෙන්වාදී තිබේ. එක්සත් ජාතික පක්ෂයේ එදිනෙදා මෙහෙයුම් කටයුතු ඉදිරියට ගෙනයමින් පක්ෂ සංවිධානය ශක්තිමක් කරලීමේ කාර්යය සඳහා තරුණ මුහුණු ගණනාවක් අලුතින් එක්වී සිටින බව අග්‍රාමාත්‍යවරයා පවසයි. එම නව නායක පෙළ නියෝජ්‍ය නායක හා උපනායක සමග එක්ව නව ජවයකින් යුතුව නව ප්‍රවේශයකින් ජයග්‍රාහී ගමනකට පදනම සකස් කොට ඒ වෙනුවෙන් කැපවනු ඇති බව අග්‍රාමාත්‍ය රනිල් වික්‍රමසිංහ මහතා පෙන්වා දෙයි. ජයග්‍රාහී ගමන තව තවත් ශක්තිමත් කරනු පිණිස නියෝජ්‍ය නායකයා වෙත නව වගකීම් රැසක් පැවරීමට මෙන්ම ඉදිරියේදී පක්ෂයේ කටයුතු තවදුරටත් විධිමත් හා ක්‍රමවත්ව සිදුකිරීම සඳහා විෂය භාර ලේකම් හා සහකාර ලේකම් තනතුරු කිහිපයක් ස්ථාපිත කිරීමට සැලසුම් කර ඇති බව අග්‍රාමාත්‍යවරයා සඳහන් කළේය. පක්ෂයේ සෑම පාර්ලිමේන්තු මන්ත්‍රීවරයෙකු වෙතම නිශ්චිත වගකීම් පැවරීම සඳහා අවකාශ සැලසෙන නව ආකෘති ක්‍රමවේදයක් සැකසීම පිළිබඳව ද අවධානය යොමුව ඇති බව එක්සත් ජාතික පක්ෂ නායක රනිල් වික්‍රමසිංහ මහතා නිකුත් කළ නිවේදනයේ සඳහන්ය.", "URL": "https://sinhala.adaderana.lk/news.php?nid=88264", "Category": null, "Parent URL": null}