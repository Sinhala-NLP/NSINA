{"Source": "Adaderana", "Timestamp": "April 30, 2018 07:29 am", "Headline": "‍පුද්ගලික අංශයටත් බලපාන විදියට අල්ලස් පනත සංශෝධනය වෙයි?", "News Content": "පෞද්ගලික අංශයටත් බලපැවැත්වෙන පරිදි අල්ලස් පනත සංශෝධනය කිරිමට අල්ලස් කොමිසම තීරණය කර තිබේ. ඒ අනුව ඉදිරියේදී මීට අදාල සංශෝධන එක් කිරිමට නියමිත බව අද දෙරණ සිදු කළ විමසීමකට පිළිතුරු දෙමින් අල්ලස් කොමිසමේ ජ්‍යෙෂ්ඨ නිළධාරියෙකු ප්‍රකාශ කළේය. වර්තමානයේ පවතින අල්ලස් පනත මගින් රාජ්‍ය අංශයේ නිළධාරින්ට පමණක් අල්ලස් නීතිය ක්‍රියාත්මක වෙයි. කෙසේවෙතත් පෞද්ගලික අංශයේ නිළධාරින් සිදු කරන අල්ලස් ලබාගැනිම් පිළිබඳව තම කොමිසමට පැමිණි ඉදිරිපත් වන බව එම නිළධාරියා සඳහන් කළේය. එහෙත් මෙරට දැනට ක්‍රියාත්මක වන අල්ලස් පනතට අනුව පෞද්ගලික අංශයේ නිළධාරියෙකුට එරෙහිව නීතිමය ක්‍රියාමාර්ග ගැනිමට නොහැකිවිම හේතුවෙන් පෞද්ගලික අංශයටත් බලපැවැත්වෙන පරිදි අල්ලස් පනත සංශෝධනය කිරිමට තීරණය කර ඇති බව සඳහන් වෙයි. මේ වන විට විදේශිය රටවල්වල අල්ලස් පනත පෞද්ගලික අංශයටත් බලපැවැත්වෙන පරිදි ක්‍රියාත්මක වන බව එම නිළධාරියා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=88272", "Category": null, "Parent URL": null}