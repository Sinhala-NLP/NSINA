{"Source": "Adaderana", "Timestamp": "May 12, 2014 04:34 pm", "Headline": "සිසුන් සාපෙළ ගණිතය අසමත්වීම ගැන සෙවීමට කමිටුවක්", "News Content": "අපොස සාමාන්‍ය පෙළ ගණිතය විෂය අසමත් වන සිසුන්ගේ ගැටලු සඳහා විසඳුම් සෙවීමට විද්වත් කමිටුවක් පත් කර තිබේ. මේ සඳහා විශ්ව විද්‍යාල මහාචාර්යවරු සහ ආචාර්යවරු ඇතුළු දසදෙනෙකුගෙන් යුත් කමිටුවක් පත් කර ඇති අතර ඔවුන්ට අධ්‍යාපන අමාත්‍යවරයාගේ අත්සනින් යුත් පත්වීම් ලිපි ප්‍රදානය අද අධ්‍යාපන අමාත්‍යාංශයේ දී සිදුකෙරුණි. 1995 වර්ෂයේ දී සිසුන් සියයට 71ක් ගණිතය විෂය අසමත්ව ඇති අතර පසුගිය වසර 15 ඇතුළත සිසුන් දෙලක්ෂ 80,000කට පමණ ගණිත විෂය අසමත්වීම හේතුවෙන් පාසල් අධ්‍යාපනය අහිමි වී ඇත. 2013 වර්ෂය වන විට එය සියයට 42යි දශම හතයි හතක් දක්වා අඩු වුව ද පසුගිය වර්ෂය තුළ ද සිසුන් එක් ලක්ෂ 12,000කට පමණ උසස් පෙළ අධ්‍යාපනය අහිමි වී ඇති බව අධ්‍යාපන අමාත්‍යාංශය සඳහන් කළේය. මේ හේතුවෙන් ග්‍රාමීය සිසුන්ට යහපතක් වන පරිදි අපොස සාමාන්‍ය පෙළ කඩඉමෙන් ඉහළ අධ්‍යාපන මට්ටමක් ලබාගැනීමට අවස්ථාව ලබාදීම උදෙසා මතුව ඇති ගැටලු විමර්ශනය කොට විකල්ප විසඳුම් හා නිර්දේශ ලබාදෙන ලෙස අදාළ කමිටුවට අධ්‍යාපන අමාත්‍යවරයා දැනුම් දී තිබේ.", "URL": "https://sinhala.adaderana.lk/news.php?nid=43162", "Category": null, "Parent URL": null}