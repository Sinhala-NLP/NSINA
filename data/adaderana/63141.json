{"Source": "Adaderana", "Timestamp": "August 17, 2016 10:41 am", "Headline": " ආසියානු ආර්ථික බලවතුන් දැන් සිටම සැලසුම් සකස් කළ යුතුයි", "News Content": "නුදුරු අනාගතයේ දී දකුණු ආසියාව සංවර්ධනාත්මක ආර්ථිකයකට හා විශාල වෙළඳපොළකට උරුමකම් කියන බැවින් එය ඉලක්ක කරගත් කර්මාන්ත, නිෂ්පාදන සහ සේවා සැපයීමට ආසියානු ආර්ථික බලවතුන් දැන් සිටම සැලසුම් සකස් කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි.චීනයේ නිල සංචාරයක නිරතව සිටින අග්‍රාමාත්‍යවරයා ෂෙන්ඡන් නුවර පැවති ව්‍යවසායකයන්ගේ සමුළුව අමතමින් මේ බව ප්‍රකාශ කර තිබේ.චයිනා මර්චන්ට් සමාගම විසින් සංවිධානය කර තිබූ මෙම සමුළුව සඳහා චීනයේ ප්‍රධාන පෙළේ ව්‍යවසායක සමාගම් 30ක නියෝජිතයන් එක්ව සිටි බව සඳහන්ය.ඉන්දීය සාගරය වටා නිර්මාණය වන නව වෙළෙඳපොළ අත්පත් කරගැනීම සඳහා දීර්ඝ කාලීන ක්‍රමවේදයන් ක්‍රියාත්මක කරලීමේ දී ශ්‍රී ලංකාවේ භූගෝලීය පිහිටීම හා ආර්ථික අභිලාෂයන් උපාය මාර්ගික වශයෙන් අතිශය වැදගත් වන බව අග්‍රාමාත්‍යවරයා එහිදී සඳහන් කර ඇත.ඒ අනුව ඒ සියල්ලෙන් ප්‍රයෝජන ගැනීමට ඉදිරිපත් වන ලෙස අග්‍රාමාත්‍ය රනිල් වික්‍රමසිංහ මහතා එම ව්‍යවසායකයින්ගෙන් ඉල්ලීමක් සිදුකර තිබේ.එම සමුළුව අමතමින් අදහස් දක්වා ඇති මෙරට චීන තානාපති යී ෂියැන්ලියැං මහතා සඳහන් කර ඇත්තේ වත්මන් ජනාධිපතිවරයා සහ අගමැතිවරයාගේ මෙහෙයවීමෙන් මේ වන විට ශ්‍රී ලංකාව වැදගත් ආර්ථික තීරණ රැසකට එළඹ ඇති බවයි.ඒ අනුව අගමැතිවරයාගේ මෙම සංචාරය ඔස්සේ චීන - ශ්‍රී ලංකා සම්බන්ධතාවන් සඳහා ඉතා සවිමත් පදනමක් සැකසෙන බව ඔහු ප්‍රකාශ කර තිබේ.එමෙන්ම ශ්‍රී ලංකාවේ ආයෝජන අවස්ථාවන් සඳහා සුදුසු යහපත් පරිසරයක් සැකසෙමින් පවතින බැවින් ශ්‍රී ලංකාවට ගොස් ආයෝජන සඳහා සම්බන්ධ වන ලෙස ද චීන තානාපතිවරයා එම ව්‍යවසායකයන්ගෙන් ඉල්ලීමක් කර ඇති බව අග්‍රාමාත්‍යය කාර්යාලය සඳහන් කළේය.", "URL": "https://sinhala.adaderana.lk/news.php?nid=63141", "Category": null, "Parent URL": null}