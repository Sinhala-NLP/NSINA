{"Source": "Adaderana", "Timestamp": "May 18, 2011 12:37 pm", "Headline": "ක්වෙයිට්හිදී ශ්‍රී ලාංකික කතට දරුවෙක්-දෙදෙනාම මරුට", "News Content": "ක්වෙයිට්හි ගෘහ සේවයේ යෙදී සිටි ශ්‍රී ලාංකික කාන්තාවක සිය හාම්පුතාගේ නිවසේදී සිය බිළිඳියද සමගින් ජීවිතක්ෂයට පත්ව ඇති බව විදෙස් මාධ්‍ය උපුටා දක්වයි. ක්වෙයිට් හි ක්වෙරෙන් දිස්ත්‍රීක්කයේ නිවසක සේවය කරමින් සිටි මෙම කාන්තාව එකී නිවසේදීම දරුවෙකු ප්‍රසූත කර ඇති බවත්,එකී දරු ප්‍රසූතියේදී දැඩි සේ රෝගාතුරු වීමෙන් දෙදෙනාම ජීවිතක්ෂයට පත්ව ඇති බවත්\"\"ඇරැබි ටයිම්ස්\"අද(18) වාර්තා කරයි. ගෙහිමියා විසින් රජයේ හදිසි වෛද්‍යාධාර හා සේවකයෙකු කැඳවා ඇතත් ඔවුන් ළඟාවෙන විටත් මෙම මරණ දෙක සිදුවී තිබුණු බව සඳහන් වේ. මෙම ශ්‍රී ලාංකික කාන්තාවගේ දරු ප්‍රසූති අත්දැකීම ඉතා අසාධ්‍ය වූ බවත්,සිය නිවසේ ‍වෛද්‍ය පහසුකම් නොතිබූ බවත් ගෙහිමියා විසින් එරට පොලීසිය හමුවේ ප්‍රකාශයක් කරමින් සඳහන් කර තිබේ. මළ සිරුර දෙකම මේවන විට පශ්චාත් මරණ පරීක්ෂණ හා අධිකරණමය ක්‍රියා මාර්ග සඳහා යොමු කර ඇති බවත්,නියමිත ආකාරයට මෙම සිදුවීම සම්බන්ධයෙන් ඉදිරි ක්‍රියා මාර්ග ගන්නා බව බලධාරීන් ප්‍රකාශ කර ඇති බවත්\"ඇරැබි ටයිම්ස්\" වැඩිදුරටත් කියා සිටියි.", "URL": "https://sinhala.adaderana.lk/news.php?nid=16171", "Category": null, "Parent URL": null}