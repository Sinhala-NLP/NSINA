{"Source": "Adaderana", "Timestamp": "September 21, 2018 05:57 am", "Headline": "හොරා පොලිස් සෙල්ලම කළ අයෙකු පොලීසියට මාට්ටු", "News Content": "පොලිස් නිලධාරියෙකු ලෙස පෙනී සිටිමින් කාන්තාවක් බිය කර ඇයගෙන් හිස් කොලයකට අත්සන් ලබා ගත් බවට සැක කරන තරුණයෙකු හලාවත පොලීසියේ නිලධාරීන් විසින් අත්අඩංගුවට ගෙන ඇති බව අද දෙරණ වාර්තාකරු පවසයි. ඊයේ(20) සවස මෙම පුද්ගලයා අත්අඩංගුවට ගැනීම සිදු කර ඇත. මෙලෙස අත්අඩංගුවට ගෙන ඇත්තේ හලාවත - කන්ජික්කුලිය, දේවාල වත්ත පදිංචි 29 හැවිරිදි පුද්ගලයෙක් වන අතර ඔහු හලාවත දිනපතා පොළේ එළවළු අලෙවි කරන්නෙකු ලෙස කටයුතු කළ අයෙකි. හලාවත - මල්වත්ත ප්‍රදේශයේ පදිංචිව සිටින කාන්තාවක් විසින් පොලීසියට සිදු කර ඇති පැමිණිල්ලකට අනුව සැකකරුව අත්අඩංගුවට ගෙන ඇත. සැකකරු පැමිණිළිකාර කාන්තාවගේ නිවසට ගොස් පෙනී සිට ඇත්තේ මත්ද්‍රව්‍ය නාශක කාර්යංශයේ නිලධාරියෙකු ලෙසය. නිවසට පැමිණි සැකකරු විදේශ ගත වී සිටින තම සැමියා මීගමුව ප්‍රදේශයේ ස්වර්ණාභරණ අලෙවි සැළක් බිද ඇති බවත් එය තමන් දන්නා බවත් සඳහන් කරමින් ලිපියක් ලබා ලෙන ලෙස ඉල්ලා ඇත. කාන්තාව එම ඉල්ලීම ප්‍රතික්ෂේප කර ඇතත් පසුව බලහත්කාරයෙන්ම ඇයගෙන් හිස් කොලයකට සැකකරු විසින් අත්සන් ලබා ගෙන ගොස් ඇත. මේ සම්බන්ධයෙන් ඇතිවූ සැකය මත අදාළ කාන්තාව සිද්ධිය පොලීසියට දැණුම් දීමට කටයුතු කර ඇති අතර ඒ අනුව එම ස්ථානයට ගොස් ඇති පොලීසිය සැකකරුව අත්අඩංගුවට ගෙන ඇති බව වර්තා වෙයි. කාන්තාව විසින් අත්සන් තබන ලද හිස් කොලයේ සැකකරු විසින් යම් සටහනක් තබා ඇති බවද පොලීසිය කියයි. එම කොලයද පොලිස් බාරයට ගෙන ඇති අතර හලාවත පොලීසිය සිද්ධිය සම්බන්ධයෙන් වැඩිදුර විමර්ශණ කටයුතු කරගෙන යයි. (පුත්තලම-ජූඩ් සමන්ත)", "URL": "https://sinhala.adaderana.lk/news.php?nid=96436", "Category": null, "Parent URL": null}