{"Source": "Adaderana", "Timestamp": "February 26, 2012 08:46 am", "Headline": " දැයට කිරුළෙන් වැසුණු පාසල්වලට විකල්පයක් නෑ", "News Content": "දැයට කිරුළ ප්‍රදර්ශනය සහ නිදහස් උත්සවය පැවැත්වීම හේතුවෙන් උතුරු මැද පළාතේ වසා දැමුණු පාසල් වල හිලව් සැසි පැවැත්වීම සම්බන්ධයෙන් ගැටලු මතු වී තිබේ. පාසල් පැවැත්වෙන කාලය පැය කිහිපයක් දීර්ඝ කිරීම තුළින් අදාළ කාලය පියවා ගැනීමට පියවර ගෙන තිබුණ ද ඒ සඳහා ගුරුවරුන්ගේ විරෝධතා එල්ලවීම හේතුවෙන් අදාළ යෝජනාව ක්‍රියාත්මක කිරීම අත්හිටුවා ඇති බව වාර්තා වේ. මේ සම්බන්ධයෙන් උතුරු මැද පළාත් ප්‍රධාන අමාත්‍ය බර්ටි‍ ප්‍රේමලාල් දිසානායක මහතාගෙන් අද දෙරණ කළ විමසීමකදී ඔහු කියා සිටියේ පාසල් පැවැත්වෙන කාලය දීර්ඝ කිරීමට ඇතැම් ගුරුවරුන් විරුද්ධ වී ඇති බවයි. මේ දරුවන්ගේ අධ්‍යාපනය කාලකණ්ණි නොකොට දරුවන්ට අහිමි වූ අධ්‍යාපන කාලය හිලව් කිරීම සඳහා ගන්නා විකල්ප ක්‍රමවේදය කුමක්දැයි තමන් එම ගුරුවරුන්ගෙන් ප්‍රශ්න කරන බව අමාත්‍ය බර්ටි‍ ප්‍රේමලාල් දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22392", "Category": null, "Parent URL": null}