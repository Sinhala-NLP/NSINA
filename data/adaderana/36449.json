{"Source": "Adaderana", "Timestamp": "August 7, 2013 01:36 pm", "Headline": "සබරගමු සරසවි සිසුන් 2‍ට පහරදීලා ", "News Content": "සබරගමුව විශ්ව විද්‍යාලයේ සිසුන් දෙදෙනෙකුට නාදුනන කණ්ඩායමක් විසින් පහරදී තිබේ. අද(07) අළුයම 1.45ට පමණ මෙම පහරදීම සිදුව ඇති බව සඳහන් වෙයි. පහරකෑමට ලක්වූ මෙම සිසුන් දෙදෙනා සබරගමුව විශ්ව විද්‍යායේ කෘෂි විද්‍යාපීඨයට ආසන්නව පිහිටා තිබෙන නේවාසිකාගාරයක රැදී සිට ඇත. එහි දී ඊයේ රාත්‍රී මෙම නේවාසිකාගාරයට පැමිණි කිසියම් කණ්ඩායමක් මොවුන් දෙදෙනාට එලියට පැමිණෙන ලෙස දන්වා පහර දීම සිදුකර ඇති බව වාර්තා වෙයි. ප්‍රහායෙන් බරපතළ තුවාල ලැබූ මෙම විශ්ව විද්‍යාල සිසුන් දෙදෙනා ප්‍රතිකර සඳහා පඹහින්න රෝලට ඇතුළත් කිරීමෙන් අනතුරුව වැඩිදුර ප්‍රතිකාර සදහා බලංගොඩ මූලික රෝහලට ඇතුළත් කර තිබේ. කෙසේ වෙතත් මේ පිළිබඳව අදාළ සිසුන් දෙදෙනාගේ ඥාතීන් විසින් සමනළවැව පොලිසියේ පැමිණිල්ලක් ද කර ඇති බව සඳහන් වෙයි. සිද්ධිය සම්බන්ධයෙන් කිසිදු පුද්ගලයෙකු මේවන තෙක් අත්අඩංගුවට ගෙන නොමැති අතර සමනළවැව පොලීසිය වැඩිදුර විමර්ශන සිදුකරයි. මේ අතර පසුගිය කාලයපුරාම මෙම සිසුන් දෙදෙනාට ජීවිත තර්ජන පැවති බව සබරගමුව විශ්ව විද්‍යාලයේ සිසුන් අද දෙරණ සමඟ සඳහන් කළේය.", "URL": "https://sinhala.adaderana.lk/news.php?nid=36449", "Category": null, "Parent URL": null}