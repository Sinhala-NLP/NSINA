{"Source": "Adaderana", "Timestamp": "January 28, 2011 02:17 pm", "Headline": "නිදහසට කරුණු දක්වන්නැයි පොලිස්පතිට නොතීසි ", "News Content": "ශ්‍රේෂ්ඨාධිකරණයට අපහාස කිරීමේ චෝදනාව සම්බන්ධයෙන් කරුණු ඉදිරිපත් කිරීම සඳහා අධිකරණය හමුවෙහි පෙනීසිටින මෙන් දන්වා ශ්‍රේෂ්ඨාධිකරණය පොලිස්පතිවරයාට නොතීසි නිකුත්කර තිබේ. වැඩ තහනම‍ට ලක්ව සිටින අම්පාර ජ්‍යොෂ්ඨ පොලිස් අධිකාරී ජේ ආර් ජයවර්ධන විසින් ඉදිරිපත් කළ පෙත්සමක් සලකා බැලීමෙන් අනතුරුව අග්‍ර විනිශ්චයකාර අශෝක ද සිල්වා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ලක් මෙම නොතීසි නිකුත් කරනු ලැබීය. ඒ අනුව පොලිස්පතිවරයාට පෙබරවාරි මස 11 වන දින අධිකරණය හමුවෙහි පෙනීසිටින මෙන් දන්වා අධිකරණය නොතීසි නිකුත්කර තිබේ. වැඩ තහනමට ලක්ව සිටින තමන්ව නැවත සේවයේ පිහිටුවන බවට පොලිස්පතිවරයා විසින් පසුගිය දෙසැම්බර් 01 වන දින ශ්‍රේෂ්ඨාධිකරණයට ප්‍රතිඥාවක් ලබාදුන් බව පෙත්සම්කාර ජ්‍යොෂ්ඨ පොලිස් අධිකාරීවරයා අධිකරණය හමුවෙහි කියා සිටියි. එහෙත් එම ප්‍රතිඥාව උල්ලංඝණය කරමින් පොලිස්පතිවරයා තමන්ව පසුගිය දෙසැම්බර් 24 වන දින නැවත වැඩ තහනමට ලක්කළ බව ඔහු සඳහන් කරයි. මේ තුළින් පොලිස්පතිවරයා ශ්‍රේෂ්ඨාධිකරණයට දුන් පොරොන්දුව කඩකොට ශ්‍රේෂ්ඨාධිකරණයට අපහාස කර ඇති බව පෙත්සම්කාර පොලිස් අධිකාරීවරයා අධිකරණයට පැමිණිලි කර ඇත. එම පැමිණිල්ල සලකා බැලූ ශ්‍රේෂ්ඨාධිකරණය මේ සම්බන්ධව නිදහසට කරුණු දක්වන ලෙස දන්වා පොලිස්පතිවරයා වෙත නොතීසි නිකුත් කර තිබේ.", "URL": "https://sinhala.adaderana.lk/news.php?nid=13814", "Category": null, "Parent URL": null}