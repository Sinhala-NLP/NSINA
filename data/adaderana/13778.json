{"Source": "Adaderana", "Timestamp": "January 27, 2011 08:34 am", "Headline": "මැතිවරණ ප්‍රචාරක කටයුතු උණුසුම් විය හැකියි", "News Content": "මෙවර පළාත් පාලන මැතිවරණයට විශාල අපේක්ෂකයින් සංඛ්‍යාවක් තරග කිරීම හේතුවෙන් මැතිවරණ ප්‍රචාරක කටයුතු යම් උණුසුම් ස්වරූපයක් ගැනීමේ ප්‍රවණතාවක් පවතින බව කැෆේ සංවිධානය පවසයි. මෙවර පහළොස් දහසකට අධික අපේක්ෂකයින් සංඛ්‍යාවක් මැතිවරණය සඳහා ඉදිරිපත්ව සිටින බව එම සංවිධානයේ නියෝජ්‍ය අධ්‍යක්ෂ කීර්ති තෙන්නකෝන් මහතා සඳහන් කළේය. එකම දේශපාලන පක්ෂයේ නියෝජිතයින් අතර ගැටුම් ඇතිවීමේ ප්‍රවණතාවක් ද දක්නට ලැබෙන බව කීර්ති තෙන්නකෝන් මහතා වැඩිදුරටත් ප්‍රකාශ කළේය. මේ අතර මැතිවරණයට අදාළ ප්‍රචාරක කටයුතු පවතින මැතිවරණ නීතියට අනුව ක්‍රියාත්මක කරන ලෙසට පැෆරල් සංවිධානය ද සියලුම දේශපාලන පක්ෂ නායකයින්ගෙන් ඉල්ලා සිටියි. විශේෂයෙන් ‍අපේක්ෂකයින් 20, 000 ට වැඩි පිරිසක් මැතිවරණ ප්‍රචාරණ කටයුතු වල යෙදෙන විට පරිසරයට විශාල හානියක් සිදුවීමේ ඉඩකඩක් පවතින බැවින් පරිසර හිතකාමී ප්‍රචාරණ යාන්ත්‍රණයක් ක්‍රියාත්මක කරන ලෙස ද පැෆරල් සංවිධානයේ නියෝජ්‍ය අධ්‍යක්ෂ රෝහණ හෙට්ටිආරච්චි මහතා ඉල්ලා සිටියි. මැතිවරණය සඳහා ස්වාධීන කණ්ඩායම් ගණනාවක් ඇප මුදල් තැන්පත් කර සිටීම සම්බන්ධයෙන් ද රෝහණ හෙට්ටිආරච්චි මහතා සිය විරෝධය පළ කර සිටියේය. මැතිවරණ නීතියට අනුව සහ ප්‍රජාතන්ත්‍රවාදී මූලධර්මයන්ට අනුව ස්වාධීන කණ්ඩායම් වලට තරගකිරීමේ කිසිදු බාධාවක් නොමැති මුත් මෙසේ ස්වාධීන කණ්ඩායම් විශාල ප්‍රමාණයක් ඉදිරිපත්වීමෙන් විශාල මුදල් හා සම්පත් හානියක් සිදුවන බව ද ඔහු පෙන්වාදුන්නේය. එමෙන්ම අනවශ්‍ය ලෙස ස්වාධීන කණ්ඩායම් තරගවැදීම වැළැක්වීම සඳහා මැතිවරණ දෙපාර්තමේන්තුව විසින් මැතිවරණ නීතිරීති වල යම් වෙනස්කම් සිදුකළ යුතු බව සිය සංවිධානය විශ්වාස කරන බව ද හෙතෙම අවධාරණය කර සිටියේය.", "URL": "https://sinhala.adaderana.lk/news.php?nid=13778", "Category": null, "Parent URL": null}