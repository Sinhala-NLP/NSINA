{"Source": "Adaderana", "Timestamp": "September 12, 2013 04:11 pm", "Headline": " සතුටයි නිදහසයි තියෙන්නේ රාජපක්ෂ රෙජීමයට පමණයි ", "News Content": "2013 වර්ල්ඩ් හැපිනස් ඉන්ඩෙක්ස් වාර්තාව මගින් රටවල් 156 න් ශ්‍රී ලංකාව 137 වන ස්ථානයට පැමිණ ඇති බව පෙන්වා දෙන බවත්, ඒ අනුව සතුටයි නිදහසයි ඇත්තේ රාජපක්ෂ රෙජීමයට පමණක් බවත් එ.ජා.ප. පාර්ලිමේන්තු මන්ත්‍රී හර්ෂ ද සිල්වා මහතා පවසයි. මේ වන විට ශ්‍රී ලංකාව භයානක මුල්‍ය අර්බුදයකට ලක්වෙමින් පවතින බවද අද(12) කොළඹ පැවති මාධ්‍ය හමුවකදී ඔහු පැවසීය. එසේම ජාතික ඉතිරි කිරීමේ බැංකුව 9.25% පොළිය මත ණයක් ලබා ගැනීමට සුදානමින් සිටින බවත්, එය විශ්වාස කළ නොහැකි දෙයක් බවත් ඒ මහතා සඳහන් කර සිටියේය. ඒ අනුව ගිණුම් ලක්ෂ 160ක් ඇති බැංකුවක් මෙසේ ණයක් ගැනීම ඉතා කණගාටුදායක තත්ත්වයක් බවද හෙතෙම පැවසීය. මෙරටේ වැඩියෙන්ම ණය ලබා ගෙන ඇත්තේ 8.25% පොළියට බවත්, එය ලබා ගෙන ඇත්තේද 2007 යුද්ධය තිබෙන පසුබිමක බවත් ඔහු කියා සිටියේය. මෙවන් වූ විශාල පොළියකට ආණ්ඩුව විසින් ණය ලබා ගැනීමෙන් පිළිඹිඹු වන්නේ අති දැවැන්ත වූ මුල්‍යමය ප්‍රශ්නයකට මේ රජය මුහුණ පාමින් සිටින බව හෙතෙම කීවේය. තවද ඉතා වීශාල වූ පොළි පදනම මත ණයක් ලබා ගත් විට එහි බර කරට ගැනීම සිදුවන්නේ මෙ‍රටේ සාමාන්‍ය ජනතාවට බවද ඒ මහතා පැවසීය. මෙරටේ මූල්‍යමය තත්ත්වය ශක්තිමත් බව රජය පෙන්වා දෙන බවත් එසේ ශක්තිමත් නම් මුල්‍යමය ආයතන කඩා නොවැටෙන බවද ඒ මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=37358", "Category": null, "Parent URL": null}