{"Source": "Adaderana", "Timestamp": "April 20, 2012 12:06 pm", "Headline": "ළමා අපයෝජන ගැන පැමිණිලි ඉහළ යයි", "News Content": "මේ වසරේ ගෙවී ගිය කාලයේ දී ළමා අපයෝජන සම්බන්ධව ශ්‍රී ලංකා ළමා උපකාරක සේවයට ලැබෙන පැමිණිලි ඉහළ ගොස් ඇති බව ජාතික ළමා ආරක්ෂක අධිකාරිය පවසයි. ළමා උපකාරක සේවයේ ක්ෂණික දුරකතන ඇමතුම් අංකය වන \"1929\" සඳහා ගෙවී ගිය කාලය ඇතුළත ඇමතුම් 9,446 ක් ලැබී ඇති බව එහි සභාපතිනි අනෝමා දිසානායක මහත්මිය සඳහන් කළාය. ඉන් වැඩිම පැමිණිලි සංඛ්‍යාවක් ළමා අපයෝජන සම්බන්ධයෙන් වන පැමිණිලි වන අතර එම සංඛ්‍යාව 1,361 කි. ඊට අමතරව බරපතල ලිංගික අපයෝජන පිළිබඳ පැමිණිලි 84 ක්, ස්ත්‍රී දූෂණයට අදාළව සහ ළමා විවාහ පිළිබඳ පැමිණිලි 55 ක් ද ළමා උපකාරක සේවය වෙත වාර්තා වී තිබේ. 2011 වසර හා සැසඳීමේ දී මේ වසරේ මුල් මාස 03 ක කාලයේ ළමා උපකාරක සේවයට ලැබී ඇති පැමිණිලිවල වර්ධනය 8% ට ආසන්න බව ජාතික ළමා ආරක්ෂක අධිකාරිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23667", "Category": null, "Parent URL": null}