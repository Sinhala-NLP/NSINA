{"Source": "Adaderana", "Timestamp": "April 10, 2016 06:27 pm", "Headline": "ආණ්ඩුව ඉඳහිට හොඳයි-මිලියන 6000න් බොක්කු කටක්වත් දාලා නෑ ", "News Content": "මේ ආණ්ඩුව ඉඳහිටලා හොඳ වැඩක් කරන බවත්,පසුගියදා අග්‍රාමාත්‍යවරයා චීනයට ගොස් සබඳතා තර කර ගැනීමට කටයුතු කිරීම හොඳ වැඩක් බවත් හිටපු ජනාධිපති,පාර්ලිමේන්තු මන්ත්‍රී මහින්ද රාජපක්ෂ මහතා පවසයි.චීනය සමග තරහ නොවී සුහදව කටයුතු කළ යුතු බව තමන් නිතරම පෙන්වා දුන් බව මහින්ද රාජපක්ෂ මහතා කියා සිටියේ අද(10)අඟුණකොළපැලැස්ස,අලුත්වැව පුරාණ විහාරස්ථානයේ පැවති අක්ෂි සායනයකට හා ඇස් කණ්ණාඩි නොමිලේ බෙදාදීමේ වැඩසටහනකට එක්වෙමින් අනතුරුව මාධ්‍ය වෙත අදහස් දක්වමිනි.චීනය ශ්‍රී ලංකාවට හැමදාමත් උදව් කළ බවත්,චීන ආධාර මත තම පාලන කාලයේදී හම්බන්තොට කර්මාන්ත පුරයක් ආරම්භ කිරීමට සැලසුම් කර තිබුණු බවත් හෙතෙම මෙහිදී සඳහන් කළේය.මෙම ආණ්ඩුව බලයට පැමිණි වහාම එකී ආර්ථික සැලසුම් වහා නතර කළ බවත්,වාහනයක් වුණත් ටික කලක් එකතැන තබා තිබුණහොත් නැති නාස්තිවන බවත්,මේ ආණ්ඩුව සංවර්ධනයට බ්‍රේක් ගසා මේවන විට නතර කර ඇති බවත් ඔහු කියා සිටියේය.කෙසේ වෙතත් ආර්ථිකය කඩා බිඳදමා තම රජය සමයේ කළ කී දෑ පිළිබඳ විවේචනය කර කර සිට දැන් ප්‍රමාදවී හෝ චීනයේ ආධාර ගැනීමට සිදුවී ඇති බවත් රාජපක්ෂ මහතා අවධාරණය කළේය.මිතුරු රටවල් තරහ කරනොගත යුතු බවත්,චීනය එලෙස තරහ කරනොගත යුතු විශේෂ රටක් බවත්,එසේම අසල්වැසියා ලෙස ඉන්දියාවද තරහා කරනොගත යුතු බවත් හෙතෙම කියා සිටියේය.තමන් විසින් ලෝකයේ විවිධ රටවලින් ලබාගත් ණය සම්බන්ධයෙන් විවේචනය කරමින් එම ණය ආධාරවලින් කළ කී දෑ මොනවාදැයි විමසමින් සිටින බව රාජපක්ෂ මහතා පෙන්වා දුන්නේය.තමන් විසින් එකී ණය මුදල් අරගෙන කළ දේවල් රට පුරා දැකගත හැකි බවත්,වත්මන් රජය විසින් ඩොලර් මිලියන 6000 ක ණය අරන් එකදු බොක්කු කටක් හෝ සාදා නොමැති බවත් ඔහු කියා සිටියේය.වී මිල අඩුවන විට හාල් මිලද අඩුවිය යුතුවීම සාමාන්‍ය සිදුවීම වුවද,මේවන විට වී මිල අඩුවී හාල්මිල වැඩිවී ඇතැයි පෙන්වා දුන් රාජපක්ෂ මහතා එසේවී ඇත්තේ වී කොටා සහල් බවට පත්කොට විකුණන වෙළඳ ව්‍යාපාරිකයින්ගේ කටයුතු නිසා බවත්,ඔවුන් කවුරුන්දැයි තමන් කිසිවක් නොකියන බවත් යයි සඳහන් කළේය.", "URL": "https://sinhala.adaderana.lk/news.php?nid=59069", "Category": null, "Parent URL": null}