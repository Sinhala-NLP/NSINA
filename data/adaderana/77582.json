{"Source": "Adaderana", "Timestamp": "September 15, 2017 12:37 pm", "Headline": "දඩ මුදල් එකතු කිරීමේ පිණ්ඩපාත චාරිකාව ඇරඹේ", "News Content": "සිල් රෙදි බෙදාදීමක් සම්බන්ධයෙන් දඬුවමට ලක්වූ ලලිත් වීරතුංග හා අනූෂ පැල්පිට යන දෙදෙනාට අධිකරණයෙන් නියම වූ දඩ මුදල් ගෙවීමට මුදල් එකතු කිරීම සදහා මහා සංඝරත්නය පිණ්ඩපාතයේ වැඩිම අද (15)උදෑසන ආරම්භ විය. කොළඹ ලෝටස් පාරේ සම්බුද්ධාලෝක මහා විහාරයෙදී මහා සංඝරත්නයේ සෙත් පිරිත් සජ්ඣායනා මධ්‍යයේ පිණ්ඩපාත චාරිකාව ඇරඹුනු අතර එම අවස්ථාවට පාර්ලිමේන්තු මන්ත්‍රීවරු ඇතුළු විශාල පිරිසක් සහභාගී වී සිටියහ. රාජ්‍ය සේවකයින් රටට කරපු සේවය අවමානයට ලක් කිරිමට දරන උත්සහාය මහා සංඝරත්නය ලෙස හෙලා දැකීම මෙම පිණ්ඩපාත චාරිකාවේ අරමුණ බව පැපිලියාන සුනේත්‍රාදේවී මහා පිරිවෙනේ පරිවේනාධිපති මැදගොඩ අභයතිස්ස හිමියන් මෙහිදී පැවැසීය. සමාජයේ යහපත වෙනුවෙන් කැපවුණු හොඳ මිනිසුන්ට සිරගත වීමට සිදුවන විට සමාජයට අහිතකර මින්ස්සු ගරු කරන කාලයක් උදා වී තිබෙන බවත් පැවැසූ අභයතිස්ස හිමි ලලිත් සහ අනූෂ යන මහත්වරුන් වරදක් කළා කියා පිළිගෙන මෙය නොකරන බවද කීය.අධිකරණයට අභියාචනයක් ඉදිරිපත් කර තිබියදීත් දඩ ගෙවන්න මුදල් එකතු කරන්නේ මන්දැයි මාධ්‍යවේදියකු ඇසූ පැණයකට පිළිතුරු දුන් අභයතිස්ස හිමියන් කියා සිටියේ ඉදිරි නඩු කටයුතු වෙනුවෙන් විශාල වියදමක් දැරීමට සිදුවන බැවින් මෙම මුදල් ඒ සදහා යෙදවන බවයි.හෙට සහ අනිද්දා යන දින දෙකේද මෙලෙස පිණ්ඩපාතය කරන අතරපිණ්ඩපාතයෙන් ලැබෙන මුදල් \"සිල් රෙදි සිරකරුවන් සුරැකීමේ අරමුදල\" ට බැර කරන බවද උන්වහන්සේ මෙහිදී කියා සිටියේය.", "URL": "https://sinhala.adaderana.lk/news.php?nid=77582", "Category": null, "Parent URL": null}