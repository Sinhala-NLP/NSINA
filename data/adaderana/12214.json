{"Source": "Adaderana", "Timestamp": "November 17, 2010 02:01 pm", "Headline": "නොරොච්චෝලේ විදුලි බලාගාරයේ උඳුන දල්වයි", "News Content": "නොරොච්චෝල ගල් අඟුරු විදුලි බලාගාරයේ උඳුන දැල්වීම අද පෙරවරුවේ යෙදුණු සුබ මොහොතින් සිදුකෙරුණි. පළමු අදියරේ වැඩකටයුතු නිමවීමෙන් පසුව බලාගාරයේ යන්ත්‍ර සූත්‍ර ක්‍රියාත්මක කිරීම විදුලිබල හා බලශක්ති අමාත්‍ය පාඨලී චම්පික රණවක මහතාගේ ප්‍රධානත්වයෙන් සිදුකෙරුණු බව අද දෙරණ වාර්තාකරු සඳහන් කරයි. අද දිනයේ යන්ත්‍ර ක්‍රියාකරවීම ඩීසල් අධාරයෙන් සිදුකෙරුණු අතර බලාගාරය සඳහා අවශ්‍ය ගල් අඟුරු මේ වන විටත් ඉන්දුනීසියාවෙන් ගෙනවිත් තිබේ. මෙට්ට්‍රික් ටොන් හතළිස් දහසක් වන එම ගල් අඟුරු ප්‍රමාණය ගොඩබෑමේ කටයුතු ද අද පෙරවරුවේ ආරම්භ විය. නොරොච්චෝල බලාගාරයේ පළමු අදි‍යර මගින් මෙගාවොට් 300ක ධාරිතාවක් ජාතික විදුලිබල පද්ධතියට එක් කිරීමට අපේක්ෂා කර ඇත.", "URL": "https://sinhala.adaderana.lk/news.php?nid=12214", "Category": null, "Parent URL": null}