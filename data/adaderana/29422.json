{"Source": "Adaderana", "Timestamp": "November 23, 2012 10:44 am", "Headline": "අගවිනිසුරුවරියට එරෙහි චෝදනා විමසුම ඇරඹෙයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝශාභියෝග චෝදනා විමසුම පාර්ලිමේන්තු තේරීම් කාරක සභාව ඉදිරිපිට මීට සුළු මොහොතකට පෙර ආරම්භ කෙරිණි. අගවිනිසුරුවරියට එරෙහිව නඟා ඇති දෝශාභියෝග චෝදනා විමර්ශනය කිරීම සඳහා පත් කළ තේරීම් කාරක සභාවේ විභාග කටයුතු නතර කරන ලෙස ඊයේ (22) පස්වරුවේ ශ්‍රේෂ්ඨාධිකරණය පාර්ලිමේන්තු තේරීම් කාරක සභාවෙන් ඉල්ලීමක් කර තිබිණි. එහෙත් එකී ඉල්ලීම නොතකා දින නියම කරගත් පරිදි අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඇති චෝදනා විමසීම සඳහා අද (23) දින පාර්ලිමේන්තු තේරීම්කාරක සභාව රැස්වනු ඇති බවට නියෝජ්‍ය කතානායක චන්දිම වීරක්කොඩි මහතා නිවේදනය කළේය. ඒ අනුව අද දින අදාළ පාර්ලිමේන්තු තේරීම් කාරක සභාව හමුවේ පෙනී සිටින ලෙස අගවිනිසුරුවරියට ද දැනුම් දී ඇති බව හෙතෙම සඳහන් කළේය. තේරීම් කාරක සභාවේ සභාපති ධුරය දැරූ අනුර ප්‍රියදර්ශන යාපා මහතා පසුගිය දිනවල රෝගාතුරුව සිටි හෙයින් ඔහුගේ පැමිණීම පිළිබඳ විවාදපන්න තත්ත්වයක් උද්ගත වී තිබුණ ද ඔහු ද ඇතුළුව පාර්ලිමේන්තු තේරීම් කාරක සභාවේ සාමාජිකයින් 11 දෙනාම මේ වනවිට ස්වකීය රාජකාරී කටයුතු ආරම්භ කර ඇති බව අද දෙරණ පාර්ලිමේන්තු වාර්තාකරු පවසයි.", "URL": "https://sinhala.adaderana.lk/news.php?nid=29422", "Category": null, "Parent URL": null}