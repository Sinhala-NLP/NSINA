{"Source": "Adaderana", "Timestamp": "January 18, 2015 03:14 pm", "Headline": "ගාල්ල වරායේ නැවක අවි ගබඩාවක් ", "News Content": "ගාල්ල වාරායේ නැංගුරම්ලා තිබියදී සොයා ගත් ආයුධ නෞකාව ඇවන්ගාඩ් නැමැති පුද්ගලික ආරක්ෂක සේවාව මගින් පවත්වගෙන යන නෞකාවක් බව පොලිසිය පවසයි. ගාල්ල වරායේ නවතා ඇති නැවක සැකකටයුතු ආයුධ සහිත බවට පොලිසියට ලැබුණු තොරතුරකට අනුව අදාළ නෞකාව පරීක්ෂා කිරීමට පියවර ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. එහිදි නෞකාව භාර නිලධාරීන් පවසා ‍ඇත්තේ ආරක්ෂක අමාතංශය මගින් ලබා ගත් අවසරයක් මත නෞකාවලට ආරක්ෂාව සැපයීම සඳහා පාවෙන අවිගබඩාවක් ලෙස මෙම නෞකාව පවත්වාගෙන යන බවයි.එම නෞකාව තුළ ටී 56 ගිනි අවි,මැෂින් තුවක්කු , රයිෆල් වැනි ආයුධ තිබෙන බවට තහවුරු කර තිබේ. කෙසේ වෙතත් අදාළ නෞකාව සම්බන්ධයෙන් ගාල්ල දිස්ත්‍රික්ක භාර නියෝජ්‍ය පොලිස්පතිවරයාගේ ප්‍රධානත්වයෙන් පරික්ෂණ පවතවන බව අජිත් රෝහණ මහතා සඳහන් කළේය. මේ අතර මෙම නෞකාව නීත්‍යානුකූලව අවසර ලබා ගත් අයුධ නෞකාවක් බව හිටපු නාවික හමුදාපති සහ සමුද්‍රීය කටයුතු පිළිබද හිටපු ජනාධිපති උපදේශක සෝමතිලක දිසානායක මහතා අද දෙරණට අනාවරණය කර සිටියේය. අදාළ නෞකාව ආරක්ෂක අමාත්‍යංශයේ අනුමැතිය යටතේ පවත්වගෙන යන බවට තමාටද තොරතුරු ලැබී ඇති බව ආරක්ෂක අමාත්‍යංශ ලේකම් බී.එම්.යූ.ඩී බස්නායක මහතාගෙන්ද කළ විමසීමකදී සඳහන් කළේය.", "URL": "https://sinhala.adaderana.lk/news.php?nid=48759", "Category": null, "Parent URL": null}