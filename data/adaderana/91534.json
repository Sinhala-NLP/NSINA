{"Source": "Adaderana", "Timestamp": "June 26, 2018 04:23 pm", "Headline": "තවත් නාවික මෙහෙයුමක්-ජීවිත 11ක් නිරුපද්‍රිතව බේරා ගනියි", "News Content": "බටහිර නාවික විධානයට අනුයුක්ත වේග ප්‍රහාරක යාත්‍රාවන් මඟින් අද (ජුනි 26) අළුයම කොළඹ වරායට නාවික සැතපුම් 11.6 ඔබ්බෙන් වූ මුහුදු ප්‍රදේශයේදී අනතුරට පත් ‘මුතා පයනියර්’ නම් වෙළඳ නෞකාවේ සිටි කපිතාන් ඇතුළු ‍නාවිකයින් 11 දෙනෙකු නිරුපද්‍රිතව බේරා ගැනීමට සමත්ව තිබේ. ඩොමිනිකා ධජය යටතේ යාත්‍රා කරමින් තිබූ මෙම වෙළඳ නෞකාව කපිතාන්වරයා හට පාලනය කර ගත නොහැකිව වම් පසට ඇලවී ඇති බව නාවික හමුදාවට දැනුම් දී ඇත. ඒ අනුව කඩිනමින් ක්‍රියාත්මක වූ නාවික හමුදාව එම නෞකාව වෙත වේග ප්‍රහාරක යාත්‍රා දෙකක් පිටත් කර යැවිමට කටයුතු කර ඇත. ඉන් අනතුරුව නාවික යාත්‍රා මඟින් නෞකාව තුළ සිටි නාවිකයින් ආරක්ෂාකාරී ලෙස මුදවා ගැනීමෙන් පසු කොළඹ වරාය වෙත රැගෙන ඒමට කටයුතු කර තිබේ. නිරුපද්‍රිත ලෙස රැගෙන එනු ලැබූ නාවිකයින් පිරිස අතරට ශ්‍රී ලාංකීකයින් 10 දෙනෙකු සහ එක් ඉන්දුනීසියා ජාතිකයෙකු ඇතුළත් වන අතර, නෞකාවේ කපිතාන් වශයෙන් කටයුතු කරනු ලබන්නේ ශ්‍රී ලාංකීක ජාතීකයෙකු වේ. එමෙන්ම මෙම නෞකාවේ හිමිකරු ඉන්දියානු ජාතිකයෙකු වන අතර, අදාළ නාවිකයින් පිරිස කොළඹ, වරාය පොලිසිය වෙත බාර දීමට නාවික හමුදාව කටයුතු කර තිබේ.", "URL": "https://sinhala.adaderana.lk/news.php?nid=91534", "Category": null, "Parent URL": null}