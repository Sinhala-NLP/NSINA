{"Source": "Adaderana", "Timestamp": "April 4, 2019 07:04 pm", "Headline": "ශ්‍රී ලංකන් ගුවන් සේවය LTTE අරමුදලෙන් ක්‍රියාත්මක ආයතනයකට විකිණීමේ රජයේ සූදානමක් ගැන හෙළිදරව්වක්", "News Content": "ශ්‍රී ලන්කන් ගුවන් සේවය එල්.ටී.ටී.ඊ අරමුදල් සහිතව ක්‍රියාත්මක වන සමාගමකට විකිණීම සඳහා රජය සූදානම් වන බව ශ්‍රී ලන්කන් ගුවන් සමාගමේ සේවකයින් අනාවරණය කරයි. අද (04) පෙරවරුවේ කැඳවු මාධ්‍ය හමුවකට එක්වෙමින් ශ්‍රී ලන්කන් ගුවන් සමාගමේ ශ්‍රී ලංකා නිදහස් සේවක සංගමය සඳහන් කළේ ආණ්ඩුව එවැනි විකිණීමකට සූදානම් වුවහොත් දැඩි වෘත්තීය ක්‍රියාමාර්ගයක් ගන්නා බවය. ශ්‍රී ලන්කන් ගුවන් සේවය එල්.ටී.ටී.ඊ. මුදල් ප්‍රතිපාදන යටතේ ක්‍රියාත්මක වන සමාගමකට විකුණා දැමීම සඳහා වූ කැබිනට් පත්‍රිකාවක් අමාත්‍ය මණ්ඩලය වෙත ඉදිරිපත් කරන බව ශ්‍රී ලන්කන් ගුවන් සේවයේ ශ්‍රී ලංකා නිදහස් සේවක සංගමයේ සභාපති ජනක විජේපතිරත්න මහතා පවසා සිටියි. මේ සඳහා මූලික පියවරක් ලෙස ශ්‍රී ලන්කන් ගුවන් සේවයේ පවතින විවිධ දෙපාර්තමේන්තු අතරින්, වඩාත්ම ලාභදායී දෙපාර්තමේන්තු දෙක වන ශ්‍රී ලංකා කේටරින් සහ සේවා අංශය ශ්‍රී ලන්කන් ගුවන් සේවයෙන් ඉවත් කර එල්.ටී.ටී.ඊ අරමුදල් සහිතව ක්‍රියාත්මක වන සමාගමකට විකුණා දැමීමට පිඹුරුපත් දැනට සකසා ඇති බවත්, මේ හේතුවෙන් ශ්‍රී ලන්කන් ගුවන් සේවය බංකොලොත් භාවයට පත්වන බවත් සභාපතිවරයා පවසයි. ඒ මහතා මේ බව අනාවරණය කරනු ලබන්නේ අද (4) දින කටුනායක ගුවන් තොටුපළ ඉදිරිපිට ඉම්පීරියල් හෝටලයේ පැවති මාධ්‍යවේදීන් දැනුවත් කිරීම සඳහා පැවති ප්‍රවෘත්ති සාකච්ඡාවකදීය. මෙම ප්‍රවෘත්ති සාකච්ඡාව සඳහා ශ්‍රී ලන්කන් ගුවන් සේවයේ ශ්‍රී ලංකා නිදහස් සේවක සංගමයේ නිලධාරීන් මෙන්ම, ශ්‍රී ලන්කන් කේටරින් ආයතනයේ වෘත්තීය සමිති නිලධාරීන් ද එක්ව සිටියේය. එමෙන්ම මේ වනවිට එම සමාගම දැනට ශ්‍රී ලන්කන් ගුවන් සේවයේ සිටින වඩාත් අත්දැකීම් සහිත ගුවන් සේවා නිලධාරීන් පිරිසක් තම ඉදිරි සේවා කටයුතු සඳහා බදවා ගෙන ඇති බවද හෙළිදරව් කළේය. මෙම ගණුදෙනුව පිටුපස 1998 දී ශ්‍රී ලන්කන් ගුවන් සේවය එමිරේට්ස් සමාගමට විකුණා දැමීම සඳහා මුල් වූ රටේ උසස්ම තනතුරක් දැරූ කාන්තාවක් මෙන්ම, වත්මන් මුදල් අමාත්‍යාංශයේ උපදේශකවරයකු ද සිටින බව සභාපතිවරයා අනාවරණය කළේය. වර්තමාන රජය ශ්‍රී ලන්කන් ගුවන් සේවය රැක ගැනීම සහ දියුණු කිරීම සඳහා කිසිවක් නොකළ බවත්, ඒ වෙනුවට පසුගිය රජයේ ක්‍රියාකලාපය විවේචනය කරමින් සිටීම පමණක් සිදු කළ බවත් පවසා සිටියි. මේ නිසා පසුගිය වසර 10ක කාළය තුළ ශ්‍රී ලන්කන් ගුවන් සේවය ලැබූ අලාභය රුපියල් බිලියන 85 ක් බවත් , එහෙත් වත්මන් රජය යටතේ මෙම පසුගිය වසර 4ක අලාභය රුපියල් බිලියන 100ක් බව ඔහු පවසා සිටියි. මෙවැනි විශාල අලාභයක් ලැබීමට ප්‍රධාන වශයෙන් කරුණු 03ක් හේතු වූ බවත් , මෙයින් පළමු වැන්න පසුගිය වසර 4ක කාළය තුළ අමාත්‍යාංශ 04 ක් යටතේ , අමාත්‍යවරුන් 08 යටතේ , විධායක නිලධාරීන් 04 ක් සහ සභාපතිවරුන් 03ක් යටතේ ආයතනය පාලනය කිරීමට සලස්වා තිබීම බවද පෙන්වා දෙනු ලැබීය. දෙවැනි කරුණ වන්නේ පසුගිය රජය සමයේ ශ්‍රී ලන්කන් ගුවන් සේවය සඳහා මිලදී ගැනීමට සැලසුම් කළ පුළුල් බද සහිත නවීනතම ඒ- 350 එයා බස් ගුවන් යානා ගණුදෙනුව අහෝසි කිරීම තුළින් පැරණි ගුවන් යානා ගුවන් සේවයට එක් වූ අතර, ප්‍රංශයේ එයා බස් සමාගමට වන්දි මුදල් ගෙවීමට සිදුවීම බවත් පවසා සිටියි. මීට අමතරව මෙම තත්වයන් හේතුවෙන් ඒ-330 එයා බස් ගුවන් යානා දෙකක් සේවයේ නොයොදවා අතිරික්තව පවතින අතර, එම ගුවන් යානා සඳහා ද ලීසිං වාරික ගෙවීමට සිදු වී ඇති බව ඔහු පෙන්වා දෙයි. එමෙන්ම පැරිස් , ෆ්‍රෑන්ක්පර්ට්, රෝමය වැනි දිගු දුර ගමනාන්ත සඳහා පවත්වා ගෙන ගිය ගුවන් ගමන් සේවා අහෝසි කර දැමූ අතර , ඒ මඟින් ශ්‍රී ලන්කන් ගුවන් සේවයට පමණක් නොව සමස්ථ ශ්‍රී ලංකාවේ සංචාරක ව්‍යාපාරයට ද 50% ක සංචාරකයන්ගේ පැමිණීමේ අඩු වීමක් වාර්තා වන බවද ඒ මහතා පවසා ඇත. මෙහිදී අදහස් දැක්වූ ශ්‍රී ලන්කන් ගුවන් සේවයේ ශ්‍රී ලංකා නිදහස් සේවක සංගමයේ ප්‍රධාන ලේකම් හසන්ත යසරත්න මහතා, ශ්‍රී ලන්කන් ගුවන් සේවය මෙසේ ඉදිරි සතියේ දී රජය විසින් එල්.ටී.ටී.ඊ අරමුදල් සහිතව ක්‍රියාත්මක වන සමාගමක් වෙත විකිණීමට තැත් කළහොත් , තමන් ශ්‍රී ලංකාවට ඇති ජාත්‍යන්තර දොරටුව, එනම් බණ්ඩාරනායක ජාත්‍යන්තර ගුවන් තොටුපළ වසා දැමීමට පසුබට නොවන බව පවසා සිටියි. මේ සඳහා තමන් සමඟ ගුවන් තොටුපළ සහ ගුවන් සේවා සමාගමේ, ශ්‍රී ලන්කන් ගුවන් සේවයේ සහ සිවිල් ගුවන් සේවා අධිකාරීයේ සියලු වෘත්තීය සමිති වලට අනුයුක්ත සේවකයින් 8,000ක් දෙනා ද ඉදිරිපත් වන බවත් පවසා ඇත.", "URL": "https://sinhala.adaderana.lk/news.php?nid=107396", "Category": null, "Parent URL": null}