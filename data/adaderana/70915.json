{"Source": "Adaderana", "Timestamp": "March 15, 2017 02:37 pm", "Headline": "දීප ව්‍යාප්ත වැඩ වර්ජනයකට හෙද සංගමයේ සුදානමක් ", "News Content": "පේදුරු තුඩුවේ සිට දෙවුන්දර තුඩුව දක්වා දීපව්‍යාප්ත වැඩ වර්ජනයක් ආරම්භ කිරීමට අද (15) සවස පැවැත් වෙන හෙද සංගමයේ විධායක සභාවේ දී තීරණයක් ගන්නා බව සමස්ත රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් පවසයි. අද උදෑසන අභයාරාමයේ දී පැවති මාධ්‍ය හමුවට එක් වෙමින් උන් වහන්සේ මේ බව කියා සිටියේ ය. ඉල්ලීම් තුනක් මුල් කරගනිමින් පසුගිය 13 හා 14 යන දෙදින තුළ දිවයිනේ තෝරාගත් රෝහල්වල සිදුකළ ලෙඩ නිවාඩු දැමීමේ වෘත්තීය ක්‍රියාමාර්ගය සාර්ථක වු බව ද මෙහිදී ආනන්ද හිමියන් ප්‍රකාශ කළේ ය. එමෙන්ම මේ සම්බන්ධයෙන් රජය නිසි විසඳුමක් ලබා දෙන තෙක් අඛණ්ඩව වෘත්තීය ක්‍රියාමාර්ග ගැනීමට අද සවස 7 ට පැවැත් වෙන විශේෂ සාකච්ඡාවේ දී තීරණය කරන බව ද ආනන්ද හිමියන් වැඩි දුරටත් පැවසීය. පසුගිය දින දෙක තුළ පැවති වෘත්තීය සමිති ක්‍රියාමාර්ගය සම්බන්ධව සෞඛ්‍ය අමාත්‍ය අමාත්‍යවරයා හා රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා විසින් පවසන ලද කරුණු බොහෝමයක් අසත්‍ය යැයි ද මෙහිදී මුරුත්තෙට්ටුවේ ආනන්ද හිමියන් කියා සිටියේ ය.", "URL": "https://sinhala.adaderana.lk/news.php?nid=70915", "Category": null, "Parent URL": null}