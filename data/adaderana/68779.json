{"Source": "Adaderana", "Timestamp": "January 29, 2017 10:01 am", "Headline": "  මට චෝදනා කළත් ඔප්පු කරගන්න බැරිවෙලා", "News Content": "වත්මන් ආණ්ඩුව තුළ සිදුවූ මහාපරිමාණ දූෂණ අක්‍රමිකතා සම්බන්ධයෙන් පැහැදිලි සාක්ෂි තිබියදී ඔවුන්ට එරෙහිව පොලීසිය නීතිය ක්‍රියාත්මක නොකරන බව පාර්ලිමේන්තු මන්ත්‍රී නාමල් රාජපක්ෂ මහතා පවසයි.මන්ත්‍රීවරයා පෙන්වා දෙන්නේ තමන් ඇතුළු කණ්ඩායම්වලට චෝදනා කළ ද කිසිඳු චෝදනාවක් ඔප්පු කිරීමට ආණ්ඩුවට නොහැකි වී ඇති බවයි.කුරුණෑගල ප්‍රදේශයේ පැවති උත්සවයකදී නාමල් රාජපක්ෂ මහතා මෙම අදහස් පළ කළේය.මේ අතර අමාත්‍ය රාජිත සේනාරත්න මහතා ගාල්ල ප්‍රදේශයේ පැවති ජනහමුවකදී ප්‍රකාශ කළේ වත්මන් ආණ්ඩුව තුළ ද වැරදි සිදුකළ පුද්ගලයන්ට එරෙහිව නීතිය ක්‍රියාත්මක වන බවයි.නියෝජ්‍ය අමාත්‍ය නිශාන්ත මුතුහෙට්ටිගම මහතා එම අවස්ථාවේ දී ප්‍රකාශ කළේ යහපාලන ආණ්ඩුවට ද චෝදනා එල්ල වී ඇති බවයි.කිසිඳු දිනක ෆෙඩරල් ක්‍රමයක් හෝ උතුරු නැගෙනහිර ඒකාබද්ධ කිරීමක් හෝ සිදුනොවන බව අමාත්‍ය මනෝගනේෂන් මහතා පවසයි. අමාත්‍යවරයා පවසන්නේ නව ආණ්ඩුක්‍රම ව්‍යවස්ථාව සම්බන්ධයෙන් විපක්ෂයේ කණ්ඩායම් ගෙන යන ප්‍රචාර අසත්‍ය බවයි.මේ අතර දූෂණයෙන් භීෂණයෙන් තොර රටක් නිර්මාණය කිරීම සඳහා ජනාධිපතිවරයාට තවත් කාලය අවශ්‍ය බව අමාත්‍ය විජිත් විජයමුණි සොයිසා මහතා පවසයි.කුඹුක්කන්ඔය ජලාශයේ ඉදිරි සංවර්ධන කටයුතු ආරම්භ කිරීමේ අවස්ථාවට එක්වෙමින් අමාත්‍යවරයා මේ සම්බන්ධයෙන් අදහස් පළ කළේය.", "URL": "https://sinhala.adaderana.lk/news.php?nid=68779", "Category": null, "Parent URL": null}