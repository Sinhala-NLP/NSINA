{"Source": "Adaderana", "Timestamp": "January 21, 2018 08:08 am", "Headline": "සිංගප්පූරු අගමැති හෙට දිවයිනට - ඉන්දුනීසියා ජනාධිපති 24 දිවයිනට ", "News Content": "සිංගප්පූරු අග්‍රාමාත්‍ය ලී සියෙන් ලුන්ග් මහතා නිල සංචාරයක් සඳහා හෙට දිනයේ දිවයිනට පැමිණීමට නියමිතව තිබේ. ජනාධිපති මෛත්‍රීපාල සිරිසේන මහතාගේ ආරාධනයකට අනුව සිංගප්පූරූ අග්‍රාමාත්‍යවැයා මෙම සංචාරයේ නිරත වන බව විදේශ කටයුතු අමාත්‍යංශය සඳහන් කළේය. ලබන 23 වන දින උදෑසන ජනාධිපති ලේකම් කාර්යාලයේ දී නිල හමුදා උත්තමාචාර සහ ආචාර වෙඩිමුර සහිතව සිංගප්පූරූ අග්‍රාමාත්‍යවරයා පිළි ගැනීමට සැලසුම් කර තිබේ. එහිදි ජනාධිපති මෛත්‍රීපාල සිරිසේන මහතා සහ සිංගප්පුරු අග්‍රාමාත්‍යවරයා අතර ද්වීපාර්ශවික සාකච්ඡා පැවැත්වීමෙන් අනතුරුව දෙරට අතර නිදහස් වෙළෙද ගිවිසුමක් අත්සන් කිරීමට ද නියමිතය. මෙම සංචාය තුළ දී සිංගප්පූරූ අග්‍රාමාත්‍ය ලී සියෙන් ලුන්ග් මහතා අග්‍රාමාත්‍ය රනිල් වික්‍රමසිංහ මහතා ඇතුළු රජයේ ඉහළ පෙළේ නිලධාරීන් සමඟ සාකච්ඡා කිරීමට නියමිත අතර දෙරටේ ව්‍යාපාරිකයින් සහ ආයෝජකයින් සහභාගි වන ව්‍යාපාරික සංසදයකට සහභාගි වීමට ද නියමිතව තිබේ. සිංගප්පූරු අග්‍රාමාත්‍යවරයා ජනවාරි 24 වන දින දක්වා දිවයිනේ රැදී සිටීමට නියමිත අතර සිංගප්පූරූ අග්‍රාමාත්‍යවරයයෙකු මෙරට සංචාරයක නිරත වන්නේ වසර 13කට පසුව වීම විශේෂත්වයකි. මේ අතර ඉන්දුනීසියානු ජනාධිපති ජොකෝ විඩෝඩෝ මහතා නිල සංචාරයක් සඳහා ලබන 24 වන දින දිවයිනට පැමිණීමට නියමිතව තිබේ. ඉන්දුනීසියානු ජනාධිපතිවරයාගේ මෙම සංචාරය තුළ දී දෙරට අතර අවබෝධතා ගිවිසුම් කිහිපයකට අත්සන් තැබීමට නියමිත බව විදේශ කටයුතු අමාත්‍යංශය සඳහන් කළේය. ඉන්දුනීසියානු ජනාධිපතිවරයා මෙම සංචාරය තුළ දී ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ මහතා සමඟ ද්වීපාර්ශවික සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=83290", "Category": null, "Parent URL": null}