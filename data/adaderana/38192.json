{"Source": "Adaderana", "Timestamp": "October 17, 2013 09:32 am", "Headline": "වැලිවේරිය ගැටුමේ වාර්තාව ලබන සතියේ ජනාධිපතිට බාරදෙයි ", "News Content": "වැලිවේරිය රතුපස්වල ප්‍රදේශයේ ඇතිවූ ජල ගැටලුව සම්බන්ධයෙන් වූ වාර්තාව ලබන සතියේ ජනාධිපති මහින්ද රාජපක්ෂ මහතා වෙත බාරදීමට නියමිතව තිබේ. ගම්පහ දිස්ත්‍රික් ලේකම් ඒ.ජේ.රත්නසිරි මහතා සඳහන් කළේ වාර්තාව සකස් කිරීමේ අවසන් කටයුතු මේ වන විට සිදුකරමින් පවතින බවයි. රතුපස්වල ප්‍රදේශයේ ජලය සමබන්ධයෙන් ආයතන 9කින් සිදු කළ පරීක්ෂණ වාර්තා මේ වන විට තමා වෙත ලැබී ඇති බව ගම්පහ දිස්ත්‍රික් ලේකම්වරයා සඳහන් කරයි. අදාළ වාර්තා වලට අනුව එම ප්‍රදේශයේ ජල ගැටලුවට මත භේදයට තුඩුදුන් කර්මාන්තශාලාවෙන් ඍජු බලපෑමක් එල්ල වී නොමැති බව තහවුරු වී තිබේ. ලැබී ඇති සියලුම වාර්තා සැළකිල්ලට ගනිමින් සකස් කරනු ලබන අවසන් වාර්තාව ලබන 25වන දිනට පෙර ජනාධිපති මහින්ද රාජපක්ෂ මහතා වෙත භාර දීමට කටයුතු කරන බව ගම්පහ දිස්ත්‍රික් ලේකම් ඒ.ජේ.රත්නසිරි මහතා සඳහන් කරයි. මේ අතර රතුපස්වල සිද්ධිය සම්බන්ධයෙන් හමුදා නිලධාරීන් පිරිසකගේ සාක්ෂි සටහන් කර ගැනීම අද(17) දිනයේ සිදු කරන බව ශ්‍රි ලංකා මානව හිමිකම් කොමිසම පවසයි. එහි කොමසාරිස් ප්‍රතිභා මහානාමහේවා මහතා සඳහන් කළේ අදාළ සාක්ෂි සටහන් කර ගැනීමෙන් අනතුරුව රතුපස්වල සිද්ධිය සම්බන්ධයෙන් වාර්තාවක් නිකුත් කරන බවයි.", "URL": "https://sinhala.adaderana.lk/news.php?nid=38192", "Category": null, "Parent URL": null}