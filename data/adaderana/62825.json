{"Source": "Adaderana", "Timestamp": "August 6, 2016 08:59 pm", "Headline": "  සැමට සාධාරණ ජීවන විප්ලවයක්!", "News Content": "නූතන වැඩවසම්වාදය පරාජය කර නව නිවාස හා වෘත්තීයමය භාවයක් ජීවිතවලට ලබාදී, මත්කුඩු, පාතාලය හා ගණිකා වෘත්තියෙන් යැපෙන නූගත්, දුප්පත් ජනතාව උගත් ප‍්‍රබුද්ධ බලවේගයක් බවට පත්කරමින් සැමට සාධාරණ ජීවන විප්ලවයක් ඇති කිරීමට කටයුතු කරන බව මහ නගර සහ බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අමාත්‍යවරයා මේ බව සඳහන් කර සිටියේ,කොළඹ මාලිගාවත්ත ප්‍රදේශයේ ඉදිකළ ''සියසෙත සෙවණ'' මහල් නිවාස සංකීර්ණය ජනතා අයිතියට පැවරීමේ උත්සවය අමතමිනි. මෙහිදී නිවාස ඒකක 266ක් ජනතා අයිතියට පත් කෙරුණු අතර මේ සඳහා නාගරික සංවර්ධන අධිකාරිය රුපියල් ලක්ෂ 13,300ක මුදලක් වැය කර තිබේ. තවද, එක් නිවසක් සඳහා නාගරික සංවර්ධන අධිකාරිය වැය කර ඇති මුදල රුපියල් මිලියන 5කි. මෙම නිවසක් වර්ග අඩි 450කින් යුක්ත වන අතර, නිදන කාමර දෙකක්, විසිත්ත කාමරයක්, මුලුතැන් ගෙයක්, සඳළුතලයක් සහ සනීපාරක්ෂක පහසුකම්වලින් සමන්විත වේ.එහිදී වැඩිදුරටත් අදහස් දැක් වූ ඒ මහතා,අද මැද කොළඹට සුභ දවසක්. මෙතෙක් දවස් පැල්පත් වාසීන් හැටියට නින්දාවට, අපහාසයට, සමාජයේ කොන් කිරීමට ලක් වෙච්ච පවුල් 266 කට නව දවසක් හෙට උදෑසන සිට උදා වෙනවා. අපි බෙහෙවින්ම ස්තුතිවන්ත වෙනවා පසුගිය මහින්ද රාජපක්ෂ මැතිතුමාගේ රජය මේ ක‍්‍රියාවලිය ආරම්භ කිරීම ගැන. නමුත් ඒ ක‍්‍රියාවලිය තිරසාරව ඉදිරියට ගෙනයන්න නාගරික සංවර්ධන අධිකාරියට හැකියාවක් තිබුණෙ නෑ. දැන් අපි විධිමත් වැඩපිළිවෙළක් යටතේ ඒ හැකියාව සම්පූර්ණ කරගෙන අපේ අතිගරු ජනාධිපතිතුමා සහ ගරු අග‍්‍රමාත්‍යතුමාගේ නායකත්වයෙන් යුතු මෙම යහපාලන ආණ්ඩුවෙන් මේ ප‍්‍රශ්නය සදහටම විසඳීම සඳහා අපි ඉදිරිපත් වෙලා තිබෙන බව සතුටින් ප‍්‍රකාශ කරන්න ඕන.මිත‍්‍රවරුනි, 2011-2012 කාලවලදී මේ කොළඹ නගරයේ සමාජ සමීක්ෂණයක් කළා. ඒ අවස්ථාවෙදි හෙළි වුණා, 68000 කට අධික ජනතාවක් පැල්පත්වාසීන්, මුඩුක්කුවාසීන් හැටියට අස්ථාවර නිවාසවල ජීවත්වෙන බව. ඒ අයගෙන් 40000 ක් පමණ ඉතාමත්ම කාලකන්නි කියන්න පුළුවන් නිවාස පද්ධතිවල ජීවත් වන බව හෙළි වුණා.මේ රටේ සෑම දිස්ත‍්‍රික්කයකම, සෑම ප‍්‍රාදේශීය ලේකම් කොට්ඨාශයකටම පරිසර ඇමති, විදුලිබල ඇමති හැටියට මම ගිහින් තියෙනව. නමුත් මේ කොළඹ නගරයේ ජීවත්වන මේ වගේ ජීවන තත්ත්වයක් නම් මේ රටේ වන්නි හත්පත්තුවේවත් මම දැකල නෑ. මේ තරම් අසරණ, නූගත්, ජීවන තත්ත්වය පහත් වෙච්ච පිරිසක් අපේ අග නගරයේ ඉන්නව දැකීමත් අපට, මේ රටට අවමානයක්. ඒ නිසා අපි අධිෂ්ඨාන කරගෙන තියෙනව මේ නව රජය මේ ප‍්‍රශ්නය විසඳන්න. ඒ අනුව අපේ ඉලක්කය ඉදිරි වසර කිහිපය තුළ විශේෂයෙන්ම 2020 වන විට අවම වශයෙන් 25000 ක නව නිවාස ඉදි කරන්න. ඒ වගේම 40000 ක නව නිවාස ඉදිකරල අපේ ඇල මාර්ග, විදුලිබල පද්ධති, තෙල් නල පද්ධති ඇතුළු අපේ ආර්ථික වශයෙන් වැදගත් සියළුම ස්ථාන මුදාගෙන අපේ ජනතාවට නව ජීවන තත්ත්වයක් උදාකර දෙන්න.මෙය ජාතික වශයෙන් සිදුකළ යුතු වගකීමක්. උතුරේ නිවාස හදන්න රජය ආයෝජනය කරනව වගේ, දුගී ප‍්‍රදේශවල නිවාස හදන්න ආයෝජනය කරනව වගේ මේක නාගරික සංවර්ධන අධිකාරියට,අපේ අමාත්‍යාංශයට පමණක් භාර දෙන්න බෑ. මේක රුපියල් බිලියන 190 ක යෝධ ව්‍යාපෘතියක්. දැනට මේ සඳහා රජයේ මුදල් ආයෝජනය වෙලා නෑ. ලංකා ඉතිහාසයේ කිසියම් ආයතනයක් සමාජය වෙනුවෙන් කළ ලොකුම මෙහෙවර තමයි නාගරික අධිකාරිය මේ සිදු කරල තියෙන්නෙ. මේ රටේ 100% ක් විදුලි බලය ලබාදෙන්න, වාරිමාර්ග හරහා ගොවීන්ට ජල පහසුකම් ලබාදෙන්න, ජල සම්පාදන ව්‍යාපෘති වලට රජය ප‍්‍රකෝටි ගණනක් වියදම් කරල තියෙනව. සෑම වසරකම පොහොර සහනාධාරයට, සමෘද්ධි සහනාධාරයට අපේ රජයන් බිලියන සිය ගණන් වැය කරනව. නමුත් මේ දුප්පත් පැල්පත් වාසියාගේ ජිවන තත්ත්වය මුදා හරින්න රජය ආයෝජනය කර නෑ.අද මුදල් ඇමතිතුමාගෙන් අපට ඉතාමත්ම සතුටු ආරංචියක් ලැබුණ. අද උදේ අග‍්‍රාමාත්‍යතුමා මේ පිළිබඳව සාකච්ඡාවක් ආරම්භ කළා. ඒ අනුව මේ ව්‍යාපෘතිය සඳහා අවශ්‍ය සියළු ප‍්‍රතිපාදන ලබාදීමට ආණ්ඩුව කටයුතු කරනව. අපි ඉදිරි කාලයේදී බලාපොරොත්තු වෙනව අපේ ජනතාව නැවතත් පැලපත්වාසීන් ලෙස නින්දාවට ගර්හාවට ලක්වෙච්ච යුගයට සදහටම තිත තබා ගෞරවණීය පුරවැසියන් විදියට ජීවත්වීමට අවශ්‍ය පරිසරය ගොඩනගන්න.අපේ ඉලක්කය මේ යකඩ කොන්ක‍්‍රීට් ගෙවල් ගොඩ නැගීම නොවෙයි. මේ 21 වන සියවසේ නූතන වැඩවසම්වාදය තියෙන්නෙ අපේ මේ වතුවල. තාත්තා තී‍්‍රවීල් ඩ‍්‍රයිවර් නම් පුතත් ත‍්‍රීවීල් ඩ‍්‍රයිවර්.අම්ම පේමන්ට් එකේ ව්‍යාපාර කරනව නම් දුවත් පේමන්ට් එකේ ව්‍යාපාර කරනව. පරම්පරාවෙන් පරම්පරාවට, පියාගෙන් පුතාට යන 21 වන සියවසේ නූතන කුල ක‍්‍රමය වැඩවසම්වාදය තියෙන්නෙ අද කොළඹ. එදා අපේ ගම්වල කුල ක‍්‍රමය තිබුණ, ගොවියගෙ පුතා ගොවිකම් කරන, මාළුකාරයගේ පුතා මාළු අල්ලන කුල ක‍්‍රමයක් සිංහල දෙමළ සමාජ දෙකේම තිබුණ. දැන් එවැනි කුල ක‍්‍රමයක් අපේ සමාජයේ දකින්නට නෑ. ඒක අපේ සතුටට කරුණක්.නමුත් අද තාමත් අපි කණගාටුවෙන් උණත් කියන්න ඕන අපේ අග නගරයේ මේ දුගී පැල්පත්වාසීන් 100000 කට අධික පවුල්වල මේ 21 වන සියවසේ නූතන වැඩවසම්වාදය තියෙනව. නූතන කුල ක‍්‍රමයක් ඇති කරල තියෙනව. එයින් අපේ දරුවන් ගලවා ගැනීමයි අපේ අරමුණ. ත‍්‍රීවීල් එළවන රියදුරාගේ දරුවා තවත් ත‍්‍රීවීල් රියදුරෙක් විය යුතු නෑ. පේමන්ට් එකේ ව්‍යාපාර කරන කාන්තාවගේ දියණිය තවත් පේමන්ට් ව්‍යාපාරිකයෙක් විය යුතු නෑ. මේ දරුවන්ට වෛද්‍යවරු, ඉංජිනේරුවන් වීමටත්, අනාගතයේ ගොඩනැගෙන වරාය නගරයේ ප‍්‍රධාන මට්ටමේ ව්‍යවසායකයින් බවට පත් වෙන්න, වෛද්‍ය, ඉංජිනේරු, කළමණාකරණ ක්ෂේත‍්‍රවල ප‍්‍රධාන මට්ටමේ වෘත්තීයවේදීන් වන්නට අපි ඉඩ හසර විවර කළ යුතුයි. අන්න ඒ ජීවන විප්ලවයයි අපි මේ අද මැද කොළඹ මාලිගාවත්තෙන් ආරම්භ කළේ.මේ රටේ නිදහස් අධ්‍යාපන විප්ලවයේ පිහිටෙන් ගම්වල ගොවි දරුවො අද ප‍්‍රබල ස්ථානවලට අද පත්වෙලා තියෙනව. පොළොන්නරුවෙ, අනුරාධපුරේ, හම්බන්තොට දරුවො වෛද්‍ය පීඨවලට සිය දහස් ගණන් යනව. මේ අපේ වතුවල ජීවත්වන ලක්ෂ සංඛ්‍යාත දරුවන්ට කොළඹ වෛද්‍ය විද්‍යාලෙ දොර ඇරිල නෑ. මොරටුවෙ ඉංජිනේරු පීඨයේ දොර ඇරිල නෑ. ජයවර්ධනපුර කළමණාකරණ පීඨයේ දොර ඇරිල නෑ. ඒ අය ඉපදෙන්නෙත් මියයන්නෙත් මේ කාලකන්නි ජීවන චක‍්‍රයට හසුවෙලයි. ඒ නිසා ඔවුන් ගලවා ගැනීමට අපි කැපවෙනවා.කිසිම දේශපාලන භේදයකින් තොරව දුගීකම, අසරණකමට විසඳුම් දෙන නව වැඩපිළිවෙළකුයි මේ නිවාස ක‍්‍රමයත් එක්ක ගොඩ නැගෙන්නෙ. ඉදිරි කාලයේදී මේ නිවාස වලින් වෘත්තීය මට්ටමෙන් ඉහළ පුද්ගලයන්, රැකියා මට්ටමින් ඉහළ පුද්ගලයන්, කලා, ක‍්‍රීඩා කුසලතාවලින් ඉහළ පුද්ගලයන්, ආධ්‍යාත්මික වශයෙන් ඉහළ පුද්ගලයන් සහිත පරිපූර්ණ මිනිස් පරම්පරාවක් කොළඹ නගරයෙන් ගොඩනගා, කොළඹ නගරය ආසියාවේ මහා බලය බවට පත්කරන්නට, ඒ වගේම මෙතෙක් කලක් දිවයිනක් දූපතක් බවට තිබුණු මේ රට මහා දිවයින මහද්වීපයක් බවට පත්කරන්නට අවශ්‍යවන මහජන බලය කොළඹ නගරයෙන් ගොඩ නගන්නට අපි කැපවෙමු කියල ඔබ සැමගෙන් ඉල්ලා සිටින බව අමාත්‍යවරයා වැඩි දුරටත් සඳහන් කර සිටියේය.එහිදී උත්සව සභාව ඇමතූ අග‍්‍රාමාත්‍යවරයා,රාජපක්ෂ රෙජිමය මේ කොළඹ පුංචි මිනිස්සු පන්නල කැසිනෝ ආර්ථිකයක් දාන්න බැලූව. ජනවාරි 08 වන දා ඔබ සියළු දෙනාම එකට එකතු වෙලා රාජපක්ෂ රෙජිමය පන්නල, කැසිනෝ ආර්ථීකය පන්නල ත‍්‍රීරෝද ආර්ථිකය ආරක්ෂා කළා. අපි දැන් හදන්නෙ ත‍්‍රීරෝද ආර්ථිකය තවත් දියුණු කරන මහා නගර සංවර්ධන ව්‍යාපෘතියක් ක‍්‍රියාත්මක කරන්න. යහපාලන ආණ්ඩුවක් බලයට පත්කරන්න මේ පොඩි ජනතාව විශාල මෙහෙයක් ඉටු කළා. ඉන්දියන් සාගරයේ මැද තිබෙන විශාලතම නගරය බවට කොළඹ නගරය පත්කරන්න අපි කටයුතු කරනව. දක්ෂ තරුණ තරුණියන්ට ඉදිරියට යන්න අවස්ථාව උදාකර දෙන අළුත් ආර්ථික රටාවක් ඇති කරන්න ඕන. මේ බස්නාහිර සංවර්ධන කටයුත්ත අපි බාරදීල තියෙන්නෙ චම්පික රණවක ඇමතිතුමාට. එතුමා දක්ෂ ඇමතිවරයෙක්. දැන් එතුමා සැළසුම් සකස් කරල ඒව ක‍්‍රියාත්මක කරනව.කොළඹ අධ්‍යාපන ක‍්‍රමය දියුණු කරන්න ඕන. මේ හැම තැනම කුඩු තියෙනව. ඒක නතර කරන්නෙ නැතුව මේ මොන ගෙයක් හැදුවත් වැඩක් නෑ. පන්සල්, මුස්ලිම් පල්ලි, කතෝලික දේවස්ථාන,කෝවිල් වල ආගමික නායකයන් මේ සඳහා මූලිකත්වය ගෙන කටයුතු කරන්න. ඒ සඳහා අපෙන් ලබාදෙන්න පුළුවන් උපරිම සහය අපි ලබාදෙනවා. කුඩු සම්පූර්ණයෙන්ම ඉවත් කොට මේ නගරය බේරාගත යුතුයි. ඒ අතරතුර චම්පික රණවක ඇමතිතුමයි, මුදල් ඇමතිතුමයි, මේ ආර්ථිකයයි මේ නගරය ගොඩ නගාවි. වත්මන් ජනාධිපතිතුමාගේ නායකත්වය යටතේ මේ වසර අවසාන වීමට ප‍්‍රථම රජයේ ඉඩම්වල සිටින ග‍්‍රාමීය ජනතාවට සින්නක්කර ඔප්පු ලබාදීමට ක‍්‍රියා කරනවා. සෑම දරුවෙකුම අවුරුදු 13 ක අධ්‍යාපනයක් ලබාදීමට සැළසුම් සකස් කරමින් තියෙනව. ඓතිහාසික ගමනක් යෑමට ජාතික ආණ්ඩුව ආරක්ෂා කිරීමට ඔබ හැමදෙනාම කටයුතු කරන්න කියල ඉල්ලා සිටිනව.", "URL": "https://sinhala.adaderana.lk/news.php?nid=62825", "Category": null, "Parent URL": null}