{"Source": "Adaderana", "Timestamp": "March 4, 2017 01:02 pm", "Headline": "රටේ ආරක්ෂාව බිඳ වැටී නෑ", "News Content": "රටේ ආරක්ෂාව කිසිඳු ආකාරයකින් බිඳ වැටී නොමැති බව නියෝජ්‍ය පොලිස්පති පොලිස් මාධ්‍ය ප්‍රකාශක ප්‍රියන්ත ජයකොඩි මහතා පවසයි. පසුගිය දිනවල ඇති වූ සිද්ධීන් සම්බන්ධයෙන් මාධ්‍ය දැනුවත් කරමින් රජයේ ප්‍රවෘත්ති දෙපාර්තමේන්තුවේ ඊයේ (03) පැවති මාධ්‍ය හමුවේදී ඒ මහතා මේ බව සඳහන් කළේය. ප්‍රධාන අපරාධ 90%කින් විසඳීමට පොලීසියට හැකි වූ බව පෙන්වා දුන් ඒ මහතා 2015 සහ 2016 වර්ෂවල අපරාධ 3000ක අඩුවක් තිබෙන සඳහන් කළේය. මෙවැනි අපරාධ වැළැක්වීමේ වැඩපිළිවෙළක් ක්‍රියාත්මක කර තිබෙන අතර එය තවදුරටත් දැඩි කිරීමට පියවර ගන්නා බව ද ඒ මහතා පෙන්වා දුන්නේය එමෙන්ම නීති විරෝධි ගිනි අවි සංසරණය මැඩපැවැත්වීම සඳහා විශේෂ මෙහෙයුමක් ආරම්භ කර ඇති බව පොලීසිය පවසයි. නියෝජ්‍ය පොලිස්පති අජිත් රෝහණ මහතා මේ බව කියා සිටියේ රජයේ ප‍්‍රවෘත්ති දෙපාර්තමේන්තුවේ පැවති මාධ්‍ය හමුවට එක් වෙමිනි. රටේ සිදුවන වර්තමාන අපරාධ සහ පොලිසියේ ක‍්‍රියාමාර්ග පිළිබඳ පැහැදිලි කිරීම සඳහා මෙම මාධ්‍ය හමුව කැඳවා තිබුණි.", "URL": "https://sinhala.adaderana.lk/news.php?nid=70416", "Category": null, "Parent URL": null}