{"Source": "Adaderana", "Timestamp": "October 30, 2018 03:35 pm", "Headline": "ජනතා විශ්වාසය සහ වරම පාවා දීම කැත වැඩක්", "News Content": "ජනතාවගේ විශ්වාසය හා ජනතා වරම පාවාදීම සුදුසු ක්‍රියාවක් නොවන බවත් එම ක්‍රියාව සිදුකිරීමට කිසිලෙසක ඉඩ නොදෙන බව හිටපු අග්‍රාමාත්‍ය රනිල් වික්‍රමසිංහ මහතා පවසයි. අද(30) කොළඹ පැවති යුක්තියේ ජනහඬ නමින් සංවිධානය කර තිබු විරෝධතා ව්‍යාපාරයට එක්වෙමින් වික්‍රමසිංහ මහතා මේ බව සදහන් කළේය. ප්‍රජාතන්‍ත්‍රවාදී බලවේග සමඟ එක්සත් ජාතික පෙරමුණ ලෙස අද දින මෙම විරෝධතා ව්‍යාපාරයට එකතුවූයේ රටේ ප්‍රජාතන්ත්‍රවාදය තහවුරු කිරීමට සහ රටේ සංවර්ධනයක් ඇති කොට සංහිඳියාවකින් ඉදිරියට යාමට බව ඒ මහතා සඳහන් කළේය. පසුගිය කාලයේ ප්‍රජාතන්ත්‍රවාදය ආරක්ෂා කිරීම සඳහා ඔවුන් සිරගතවු බවත් ජීවිත පිදු බවත් කඳුලින් සහ දහඩියෙන් සටන් කළ බවත් රනිල් වික්‍රමසිංහ මහතා අවධාරණය කළේය. 2015 ජනවාරි 08 වන දා ජනාධිපතිවරණය සඳහා ඉදිරිපත් කළ පොදු අපේක්ෂක ජනාධිපති මෛත්‍රීපාල සිරිසේන මහතා ජනාධිපතිවරයා ලෙස පත් වූ අතර එලෙස පත්වූයේ පුද්ගලයින් හැටියට ලැබු වරමක් ලෙස නොව මේ රටේ ප්‍රජාතන්ත්‍රවාදට ආරක්ෂා කිරීමට ගත් වරමක් ලෙස බව ඒ මහතා පෙන්වා දෙයි. එලෙස ලැබු වරම ආරක්ෂා කිරීම සඳහා 19වන සංශෝධනය ඇති කළ බවත් ස්වාධීන කොමිෂන් සභා ඇති කළ බවද ඒ මහතා සඳහන් කළේය. එහෙත් ජනාධිපති මෛත්‍රීපාල සිරිසේන මහතා විසින් අවාසනාවන්ත ලෙස එම වරම කඩා දැමු බවත් ජනාධිපතිවරයා විසින් යළිත් විධායක බලතල ජනාධිපති යටතට ගැනීමට උත්සහ කරන බව ඒ මහතා පෙන්වා දෙයි. විධායක බලතල ජනාධිපති යටතට ගැනීමට විරුද්ධ බවත් එයට කිසි ලෙසක ඉඩ නොතබන බව හිටපු අග්‍රාමත්‍යවරයා පෙන්වා දෙයි.", "URL": "https://sinhala.adaderana.lk/news.php?nid=98452", "Category": null, "Parent URL": null}