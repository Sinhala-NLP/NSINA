{"Source": "Adaderana", "Timestamp": "January 8, 2013 10:29 am", "Headline": "අත යටින් මුදල් ගැනීම් වැඩිවෙලා", "News Content": "අල්ලස් ලබා ගැනීමේ සිද්ධීන් සම්බන්ධයෙන් ලැබෙන පැමිණිලිවල වර්ධනයක් සිදුව ඇති බව අල්ලස් හෝ දූෂණ චෝදනා විමර්ශන කොමිෂන් සභාව පවසයි. 2012 වසරේ පමණක් අල්ලස් ලබාගැනීම සම්බන්ධ පැමිණිලි 3163 ක් ලැබී ඇති බව එහි අධ්‍යක්ෂ ජනරාල් ලක්ෂ්මි ජයවික්‍රම මහත්මිය සඳහන් කළාය. එය 2011 වසරට සාපේක්ෂව වැඩිවීමක් බව අල්ලස් හෝ දූෂණ චෝදනා විමර්ශන කොමිෂන් සභාව සඳහන් කළේය. 2012 වසරේ ලැබුණු පැමිණිලිවලින් වැඩිම පැමිණිලි සංඛ්‍යාවක් වන 440 ක් අධ්‍යාපන ක්ෂේත්‍රය සම්බන්ධයෙන් ලැබී ඇති අතර පොලිස් දෙපාර්තමේන්තුව සම්බන්ධයෙන් පැමිණිලි 318 ක් ලැබී තිබේ. පසුගිය වසරේ දී පළාත් පාලන ආයතනවල නියෝජිතයින් සම්බන්ධයෙන් ලැබුණු පැමිණිලිවල සැලකිය යුතු වර්ධනයක් පෙන්නුම් කරන බව ලක්ෂ්මි ජයවික්‍රම මහත්මිය සඳහන් කළාය. 2012 වසර තුළ වැටලීම් 147 ක් සිදුකර ඇති අතර ඉන් 77 ක් සාර්ථක කරගෙන තිබේ. එහිදී පුද්ගලයින් 95 දෙනෙකු අත්අඩංගුවට ගෙන ඇති අතර ඉන් විසි දෙදෙනෙකුම පොලිස් නිලධාරීන් බව අල්ලස් හෝ දූෂණ චෝදනා විමර්ශන කොමිෂන් සභාව සඳහන් කළේය. ඕනෑම අල්ලස් ලබා ගැනීමේ සිදුවීමක් පිළිබඳව \"1954\" දුරකථන අංකයට ඇමතීමෙන් දැනුම් දෙන ලෙස එම කොමිසම ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=30584", "Category": null, "Parent URL": null}