{"Source": "Adaderana", "Timestamp": "July 28, 2018 02:18 pm", "Headline": "කතරගම ඇසල පෙරහැර අදින් අවසන්", "News Content": "ඓතිහාසික කතරඟම මහාදේවාල ඇසල පෙරහැර මංගල්‍ය අදින් අවසන් විය. ඒ ඊයේ රාත්‍රියේ වීථි සංචාරය කළ අවසන් මහපෙරහරින් පසුව අද උදෑසනට යෙදුනු සුභමොහොතින් මැණික් ගගේ ජීවමාලි තොටුපොලේදී දියකැපීමේ චාරිත්‍රය ඉටුකිරීමත් සමගයි. පුරා දින 15 පුරා පැවැති ඓතිහාසික රුහුණු කතරගම මහා දේවාල ඇසළ මංගල්‍යයේ අවසන් මහා පෙරහැර ඊයේ රාත්‍රී 7.33 ට යෙදුනු සුබ මොහොතින් වීථි සංචාරය ආරම්භ කළේය. මෙවර සුරිඳුනි කතරගම 2018 රුහුණු කතරගම පෙරහැර මංගල්‍යය සඳහා නිල මාධ්‍ය අනුග්‍රහය දැක්වූයේ ටී.වී දෙරණ සහ එෆ්.එම් දෙරණයි. කතරගම මහාදේවාලයෙන් ආරම්භ වූ පෙරහර අෂ්ඨ පල බෝධිය වටරවුමෙන් විථි සංචාරය කර කිරිවෙහෙර මාර්ගයෙන් කිරි වෙහෙරවෙත පැමිණ සධාතනික ධාතූන් වහන්සේ තැන්පත් කර පෙරහැර නැවත මහාදේවාලයට පැමිණ ඉන්පසු වල්ලි දේවාලයට ගොස් චාරිත්‍ර ඉටු කර නැවත මහාවීදිය ඕසසේ මහාදේවාලයට පැමිණි පෙරහර දෙවියන් අතුරු මාලිගයට වැඩමවීමෙන් පසු වීථි සංචාරය අවසන් විය. මෙවර පෙරහර නර්ථන කණ්ඩායම් 80කින් පමණ හැඩ ගැන් විණි. පෙරහැර මංගල්‍යෙය් අවසන් අංගය වන දියකැපීමේ චාරිත්‍රය අද පෙරවුරු 08.28ට යෙදුණු සුබ මොහොතින් මැණික් ගගේ ජීවමාලි තොටුපොලේදී සිදුකෙරුණි. ඒ අනුව දියකැපීමේ මංගල්‍යයෙන් අනතුරුව 2018 කතරගම ඇසළ මංගල්‍යය නිලවශයෙන් නිමාවට පත් විය. කතරගම පෙරහරට සමගාමීව මැණික් ගඟ දෙපස පිරිසිදු කිරීමේ මනුසත් දෙරණ ප්‍රජා සත්කාරය අද දහවල් එකට ආරම්භ වීමට නියමිතයි.", "URL": "https://sinhala.adaderana.lk/news.php?nid=93345", "Category": null, "Parent URL": null}