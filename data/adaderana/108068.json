{"Source": "Adaderana", "Timestamp": "April 17, 2019 06:06 am", "Headline": "මාරක රිය අනතුරක්-වෑන් රථයේ ගමන් කළ ළමුන් 3ක් ඇතුළු 10කගේ දිවි අහිමි වෙයි", "News Content": "මහියංගනය-බදුල්ල මාර්ගයේ මහියංගණය මහා විද්‍යාලය ඉදිරියේදි අද (17)අලුයම 1.30 ට පමණ වෑන් රථයක් හා බස් රථයක් ගැටී සිදුවූ අනතුරකින් වෑන්රථයේ ගමන් කළ පුද්ගලයන් 10 දෙනෙක් මියගොස් ඇතැයි මහියංගනය පොලීසිය පවසයි. දියතලාව සිට ත්‍රීකුණාමලය දක්වා ගමන් කරමින් තිබූ පුද්ගලික බස් රථයේ මුහුණට මුහුණ ගැටී ඇති වෑන් රථය බස් රථයේ මීටරයක් පමණ ඇතුළට ගොස් ඇතැයි පොලීසිය සඳහන් කරයි. වෑන් රථයේ 12 දෙනෙක් ගමන්කර ඇති අතර ඉතිරි දෙදෙනාගේද තත්ත්වය බරපතළ බව මහියංගනය මූලික රෝහලේ ප්‍රශකයෙක් සඳහන් කළේය. වැඩිහිටියන් 7 දෙනෙක් හා ළමුන් තිදෙනෙක් මෙසේ මරණයට පත්ව තිබේ. මළසිරුරු මහියංගන මූලික රෝහලේ මෘත ශරීරාගාරයේ තැන්පත් කර ඇත. බදුල්ල පොලිස් අධිකාරි වසන්ත කන්දෙවත්ත හා සහකාර පොලිස් අධිකාරි එස්.පී.කේ .ගාල්ලගේ යන මහත්වරුන්ගේ උපදෙස් මත මහියංගනය පොලිසිය විමර්ශන සිදුකරයි. මෙම අනතුර වෑන් රථයේ රියදුරුගේ අපරික්ෂාකාරී රිය ධාවනය හේතුවෙන් සිදුවූවක් බවට මූලික විමර්ශනවලදී අනාවරණ වී ඇතැයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා අද දෙරණට පැවසීය.", "URL": "https://sinhala.adaderana.lk/news.php?nid=108068", "Category": null, "Parent URL": null}