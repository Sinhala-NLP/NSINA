{"Source": "Adaderana", "Timestamp": "December 12, 2015 09:36 am", "Headline": "වෘත්තීය සමිති සහ අගමැති අතර අද සාකච්ඡාවක්! ", "News Content": "වෘත්තීය සමිති නියෝජිතයින් සහ අග්‍රාමාත්‍ය රනිල් වික්‍රමසිංහ මහතා අතර සාකච්ඡාවක් අද පැවැත්වීමට නියමිතව තිබේ.අයවැය යෝජනා සම්බන්ධයෙන් එහිදී සාකච්ඡාවට බඳුන්වනු ඇති බව සඳහන්ය. අයවැයේ ඇතැම් යෝජනාවන්ට විරුද්ධත්වය පළ කරමින් එළඹෙන 15 වනදා වෘත්තීය සමිති කිහිපයක් වැඩවර්ජනයක් දියත් කිරීමට නියමිතව තිබේ.ඒ සම්බන්ධයෙන්ද අදාළ සාකච්ඡාවේදී අවධානය යොමුවීමට නියමිත බව වාර්තා වෙයි.කෙසේවෙතත් අද පැවැත්වෙන සාකච්ඡාවේදී නිසි විසඳුමක් නොලැබුනහොත් එළඹෙන 15 වනදා වර්ජනයක් ක්‍රියාත්මක කරන බව රාජ්‍ය, අර්ධ රාජ්‍ය හා පෞද්ගලික වෘත්තීය සමිති එකමුතුවේ සම කැඳවුම්කරු සමන් රත්නප්‍රිය මහතා පැවසුවේය.දුම්රිය දෙපාර්තමේන්තුවද මේ සම්බන්ධයෙන් විසඳුමක් අපේක්ෂා කරන බව දුම්රිය සේවා වෘත්තීය සමිති සාමූහික සන්ධානයේ කැඳවුම්කරු ජානක ප්‍රනාන්දු මහතා සඳහන් කළේය.පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලයේ සභාපති අජිත්. පී තිලකරත්න මහතා පවසන්නේ විසදුම් නොලැබෙන්නේ නම් දිවයින පුරා වෛද්‍ය සේවා කටයුතු සියල්ල අත්හිටුවීමට සිදුවන බවයි.මේ අතර අග්‍රාමාත්‍ය රනිල් වික්‍රමසිංහ මහතා ඊයේ පාර්ලිමේන්තුවේදී පැවසුවේ වෘත්තීය සමිති ගැටලු සම්බන්ධයෙන් සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමයට අවස්ථාවක් ලබාදීමට අපේක්ෂා නොකරන බවයි.", "URL": "https://sinhala.adaderana.lk/news.php?nid=55677", "Category": null, "Parent URL": null}