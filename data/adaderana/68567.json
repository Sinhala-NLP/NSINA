{"Source": "Adaderana", "Timestamp": "January 25, 2017 06:47 pm", "Headline": "කොමිසමක් පත් කළේ වැරදිකරුවන්ට දඬුවම් දෙන්නයි", "News Content": "බැඳුම්කර සිද්ධිය සම්බන්ධයෙන් සොයාබැලීම සඳහා ජනපති කොමිසමක් පත් කරනු ලැබුවේ නියම වැරදිකරුට උපරිම දඩුවම් ලබාදීමට බව ජනාධිපති මෛත්‍රීපාල සිරිසේන මහතා ප්‍රකාශ කරයි. අද පස්වරුවේ ඒ මහතා මේ බව ප්‍රකාශ කළේ නාරාහේන්පිට අභයාරාම විහාරස්ථානයේ පැවති උත්සවයකට එක්වෙමිනි. එම උත්සවයේදී අනුශාසනාවක් සිදුකළ පූජ්‍ය බෙල්ලන්විල විමලරතන නා හිමියන් පවසා සිටියේ බැඳුම්කර සිද්ධිය සම්බන්ධයෙන් සිදුකරන පරීක්ෂණ පිළිබඳව ප්‍රශ්න කරමින් කොමිසම් පත් කිරීමෙන් පළක් නොවන බවයි.අනතුරුව අදහස් දැක්වූ ජනාධිපති මෛත්‍රීපාල සිරිසේන කියා සිටියේ කඩිනම් පරීක්ෂණයක් අවශ්‍යවීම හේතුවෙන් තමන් මෙම පියවර ගත් බවයි. මීට පෙර අග්‍රාමාත්‍යවරයා විසින් මේ පිළිබඳ පරීක්ෂණ නීතිපතිවරයාට සහ පොලීසියට බාරදී ඇතත්, ඒ පිළිබඳ තමා සෑහීමකට පත් නොවන බව ජනාධිපතිවරයා මෙහිදී අවධාරණය කළේය. එමෙන්ම වංචාව, දූෂණය, වැරදි පාලනය අන්ත ලෙස තිබූ පැවති රජයෙන් තමා ඉවත් වූයේ එවන් පාලනයක් නැවත ඇති කිරීමට නොවන බවද ජනාධිපති මෛත්‍රිපාල සිරිසේන මහතා පවසා තිබේ.දුෂණ සිදුකරන පුද්ගලයන් කුමන පාර්ශවයක් නියෝජනය කළද ඔවුන්ට එරෙහිව දැඩි පියවර ගන්නා බව ජනාධිපති මෛත්‍රීපාල සිරිසේන මහතා තවදුරටත් සඳහන් කළේය.එමෙන්ම ආණ්ඩුවේ හෝ විපක්ෂයේ වුවද අවංකව මෙම වැරදිකරුවන්ට දඩුවම් දිය යුතු යැයි ස්ථාවරයේ සිටිනා සියලු දෙනා නිවරදි ස්ථානයකට එකතු වී තමන්ට සහයෝගය දක්වන ලෙසද ඒ මහතා කියා සිටියේය.", "URL": "https://sinhala.adaderana.lk/news.php?nid=68567", "Category": null, "Parent URL": null}