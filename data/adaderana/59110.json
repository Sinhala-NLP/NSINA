{"Source": "Adaderana", "Timestamp": "April 11, 2016 11:00 pm", "Headline": "රටේ අයවැය ලේඛනය සුන්බුන් වෙලා ", "News Content": "රටේ අයවැය ලේඛනය පවා සුන්බුන් වී ඇති බව අගමැති රනිල් වික්‍රමසිංහ මහතාත් පිළිගන්නා බව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.ඒ මහතා මේ බව ප්‍රකාශකර සිටියේ අද(11) කොළඹදී පැවති මාධ්‍ය හමුවකට එක් වෙමිනි.අගමැති රනිල් චීනයට ගොස් ණය ඉල්ලීම තුළ පවතින ආණ්ඩුවේ බංකොළොත්භාවය පෙන්නුම් කරන බවද ඔහු විසින් පෙන්වා දී තිබේ.දිනෙන් දින රට අවුලකට හා ආර්ථික වශයෙන් පරිහානිය කරා ගමන් කරන බවත්, ඊට සමගාමීව ශ්‍රි ලංකාව බටහිර ගැතිව බටහිරට ගමන් කිරීමක් ක්‍රමයෙන් සිදු වන බවත් දිනේෂ් ගුණවර්ධන මහතා පවසයි.එමෙන්ම පවතින ආණ්ඩුවට විරෝධීව ඒකාබද්ධ විපක්ෂය විසින් සංවිධාන කරනු ලබන කිරුළපන මැයි රැළිය සඳහා හිටපු ජනාධිපති මහින්ද රාජපක්ෂ මහතාගේ පැමිණීම ඒ මහතා විසින් තහවුරු කර ඇති බවද ඒ මහතා පෙන්වා දී ඇත. මැයි රැළිය සඳහා මහින්ද රාජපක්ෂ මහතා අනිවාර්යෙන්ම සහභාගීවන බව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. ආණ්ඩුව විසින් නිරන්තර බොරු ප්‍රචාරයන් රැගෙන යමින් මැයි දින පෙළපාලිය පිළිබඳව අසත්‍ය ප්‍රචාර රැගෙන යන බවත්, ඒවා සියල්ලක් අසත්‍ය දේවල් බවත් ඒ මහතා පෙන්වා දී ඇත.එමෙන්ම මේ අවස්ථාවේ අදහස් දැක්වූ ගාමිණී ලොකුගේ මහතා ප්‍රකාශ කර සිටියේ වැඩ බැරි ආණ්ඩුව විසින් ජනතාවගේ අලුත් අවුරුද්දත් විනාශ කර ඇති බවයි.තේ ගොවියාට, රබර් ගොවීයාට වැනි කම්කරු ජනයාගේ පොහොර ටිකට සරිලන මුදලට සහනයක් නොදී මන්ත්‍රීවරුන්ගේ වාහන, නිවාස, බෝනස් ආදී දේ වලට රජය මුදල් වියදම් කරන බව ඒ මහතා පෙන්වා දී ඇත.එන්න එන්නම දිනෙන් දින මැති ඇමති මණ්ඩලය වැඩි වන බවත්, ඒ අනුව ඔවුන්ට වරප්‍රසාදයන් වැඩි වන බවත් , ඒ නිසාවෙන්ම සාමාන්‍ය ජනයාට සහනයක් නොමැති බවත් ඒ මහතා පවසයි.", "URL": "https://sinhala.adaderana.lk/news.php?nid=59110", "Category": null, "Parent URL": null}