{"Source": "Adaderana", "Timestamp": "March 14, 2012 11:01 am", "Headline": " රජයේ රෝහලෙන් ලියැවෙන තුණ්ඩුවට බෙහෙත් රාජ්‍ය ඔසුසැලෙන්", "News Content": "පරිපූරක වෛද්‍ය වෘත්තිකයන්ගේ වැඩවර්ජනය හේතුවෙන් රජයේ රෝහල්වල බාහිර රෝගී අංශවලින් ප්‍රතිකාර ලබාගැනීමට පැමිණෙන රෝගීන්ට නිර්දේශ කරනු ලබන ඖෂධ වට්ටෝරු සියලුම රාජ්‍ය ඔසුසැල් වලින් නොමිලේ ලබාදීමට සෞඛ්‍ය අමාත්‍යංශය තීරණය කර තිබේ. රජයේ රෝහල්වල සේවය කරන ඖෂධවේදීන් ද පරිපූරක වෛද්‍ය වෘත්තිකයන්ගේ වෘත්තීය ක්‍රියාමාර්ගයට දායකවීම නිසා,රෝගීන් අපහසුතාවට පත්වීම වැළැක්වීමට මෙම ක්‍රියාමාර්ගය ගත් බව සෞඛ්‍ය අමාත්‍යංශය විසින් නිකුත් කළ නිවේදනයක දැක්වෙයි. ඊයේ පස්වරුවේ සෞඛ්‍ය අමාත්‍යවරයා විසින් රාජ්‍ය ඖෂධ නීතිගත සංස්ථාවේ සභාපති මහාචාර්ය එස්.ඩී ජයරත්න මහතාට මේ සම්බන්ධයෙන් උපදෙස් ලබාදුන් බවත්,ඊයේ පස්වරුවේ සිටම රෝගීන්ට රාජ්‍ය ඔසුසැල් මගින් නොමිලේ ඖෂධ ලබාදීමට පියවර ගත් බවත් සෞඛ්‍ය අමාත්‍යංශය පවසයි. ඉල්ලීම් කිහිපයක් මුල්කරගනිමින් පරිපූරක වෛද්‍යවරුන් විසින් ඊයේ (13)දිනයේ සිට වෘත්තීය ක්‍රියාමාර්ගයක් දියත් කර ඇති අතර ඊයේ පස්වරුවේ ඊට අදාළව සෞඛ්‍ය අමාත්‍ය මෛත්‍රීපාල සිරිසේන මහතා සමග සාකච්ඡාවක් පැවත්වී ඇතත් එමගින් අවසන් එකඟතාවකට පැමිණීමට හැකිවී නැත. පරිපූරක වෛද්‍යවරුන්ගේ ඉල්ලීම් වලින් එක් ඉල්ලීමක් හැර සෙසු සියලුම ඉල්ලීම් ලබාදීමට සෞඛ්‍ය අමාත්‍යවරයා එකඟතාවය පළ කළ බවත්,අනෙක් ඉල්ලීම මුදල් අමාත්‍යංශය මගින් ක්‍රියාත්මක විය යුතු බැවින් එළඹෙන බ්‍රහස්ප්‍රතින්දා දිනයේ මෙම ගැටලුවට අදාළව මුදල් අමාත්‍යංශ නිලධාරීන් සමග සාකච්ඡා කරන බව අමාත්‍යවරයා වෘත්තිකයින්ට දැනුම්දුන් බව අමාත්‍යංශය කියා සිටියි. එසේ වුවද සමස්ත වෘත්තීය ක්‍රියාමාර්ගයම අත්හිටුවීමට පරිපූරක වෛද්‍ය වෘත්තිකයන් එකඟතාවය පළ නොකළ බවත්,රෝහල් 4 ක පමණක් අදාළ වෘත්තීය කටයුතු බිඳවැටීමකින් තොරව පවත්වාගෙන යාමට ඔවුන් කැමති වූ බවත් අමාත්‍යංශය පෙන්වාදෙයි.", "URL": "https://sinhala.adaderana.lk/news.php?nid=22790", "Category": null, "Parent URL": null}