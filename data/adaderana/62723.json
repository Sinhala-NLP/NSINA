{"Source": "Adaderana", "Timestamp": "August 3, 2016 01:06 pm", "Headline": "ලලිත් වීරතුංගට රට යන්න අවසරයි", "News Content": "පසුගිය ජනාධිපතිවරණ සමයේ දිවයින පුරා විහාරස්ථානවලට සිල් රෙදි බෙදාහැරීම තුළින් රජයට පාඩු සිදුකළ බවට චෝදනා එල්ල වී ඇති හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරුන්ට එරෙහිව පවරා ඇති නඩුව අද විභාගයට ගැනිණ. ඒ කොළඹ මහාධිකරණ විනිසුරු එම්.ජි.කරුණාතිලක මහතා ඉදිරියේදී ය.මෙහිදී අදාළ සිල් රෙදි ලබාදුන් බව කියන සමාගම් දෙකක නියෝජිතයන් අධිකරණය හමුවේ සාක්ෂි ලබාදී තිබේ.කෙසේවෙතත් වැඩිදුර සාක්ෂි විභාගය අගෝස්තු මස 25 වන දිනට කල් තැබීමට අධිකරණය නියෝග කර ඇත.මෙහිදී විත්තිකාර පාර්ශවය වෙනුවෙන් පෙනී සිටි නීතීඥවරයා ඉල්ලීමක් කරමින් සඳහන් කළේ පෞද්ගලික සංචාරයක් සඳහා ලලිත් වීරතුංග මහතාට විදේශ ගත වීමට අවසර ලබාදෙන ලෙසයි.අගොස්තු 30 වැනිදා සිට ඔක්තෝබර් මස 15 වන දින දක්වා කාලය තුළ විදේශ ගත වීමට ලලිත් වීරතුංග මහතාට අවශ්‍ය බව නීතීඥවරයා අධිකරණය හමුවේ පවසා ඇත.එම ඉල්ලීම පිළිගත් කොළඹ මහාධිකරණය ලලිත් වීරතුංග මහතාගේ විදේශ ගමන් බලපත්‍රය රුපියල් ලක්ෂ 100ක බැඳුම්කරයක් මත මුදාහරින මෙන් ද නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=62723", "Category": null, "Parent URL": null}