{"Source": "Adaderana", "Timestamp": "March 31, 2013 01:57 pm", "Headline": "පොලීසිය ගහන හැටි බලාගෙන හිටියා නම් ඒක ඒ නිලධාරීන්ගේ වරදක්", "News Content": "බොදුබල සේනා සංවිධානය සමග රජයේ කිසිම සම්බන්ධයක් නැති බවත් විවිධ අරමුණු ඇති අය මෙවැනි ප්‍රකාශ කළ හැකි බවත් සෞඛ්‍ය අමාත්‍ය මෛත්‍රිපාල සිරිසේන මහතා පවසයි. කොළඹදී අද (31) පැවැති මාධ්‍ය හමුවකදී මාධ්‍යවේදියෙකුගේ පැනයකට පිළිතුරු වශයෙන් ඔහු මේ බව පැවසීය. පැපිලියානේ රෙදිපිළි අලෙවිසැලට ප්‍රහාරය එල්ල වන විට පොලිස් නිලධාරීන් කිසිදු පියවරක් නොගෙන බලාසිටියේ එසේ නම් මන්දැයි මාධ්‍යවේදීන් එහිදී ඇමතිගෙන් විමසු විට හෙතෙම කීවේ එසේ නම් ඒ නිලධාරීන්ගේ වැරැද්දක් බවයි. කෙසේ වුවද මෙවැනි ක්‍රියා මින් ඉදිරියට සිදුනොවීමට වගබලා ගන්නා බවද පොලීසිය හමුදාව නීතිය හා සාමය ආරක්ෂා කිරීමට යොදවන බවද අමාත්‍යවරයා කියා සිටියේය. එවැනි ප්‍රචණ්ඩ ක්‍රියා රජයක් ලෙස හෙළාදකින අතරම අදාළ ක්‍රියාවන්ට සම්බන්ධ අයට නීතිමය පියවර ගන්නා බව ‍අමාත්‍යවරයා කීවේය. මේ අතර ශ්‍රී ලංකාව සම්බන්ධයෙන් ඉන්දීය මධ්‍යම රජය හා තමිල්නාඩු ප්‍රාන්ත රජය අතර හටගෙන ඇති මතගැටුම නොබෝ දිනකින් පහව යනු ඇතැයි තම විශ්වාසය බවද ඇමතිවරයා පැවසුවේය. තමිල්නාඩුවේ දේශපාලන පක්ෂ එම ජනතාව අතර අප්‍රසාදයට පත්ව ඇති බැවින් එම තත්ත්වයෙන් මිදීම සදහා ඔවුන් ශ්‍රී ලංකාව සටන් පාඨයක් කරගෙන ඇති බවද සෞඛ්‍ය අමාත්‍ය මෛත්‍රිපාල සිරිසේන මහතා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=32879", "Category": null, "Parent URL": null}