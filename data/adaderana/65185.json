{"Source": "Adaderana", "Timestamp": "October 19, 2016 03:39 pm", "Headline": "සියයට 15 එපා-11ම කරන්න", "News Content": "වත්මන් ආණ්ඩුව විසින් 15% ක් දක්වා ඉහළ දැමූ වැට් බද්ද පාර්ලිමේන්තුවේ සම්මත නොකර පෙර පැවති 11% ප්‍රමාණයේම පවත්වාගෙන යන ලෙස ඒකාබද්ධ විපක්ෂය විසින් ආණ්ඩුවෙන් ඉල්ලීමක් කරයි.අද(19) කොළඹදී පැවති මාධ්‍ය හමුවකට එක් වෙමින් පාර්ලිමේන්තු මන්ත්‍රී බන්දුල ගුණවර්ධන මහතා මේ අදහස් පළ කළේය.වත්මන් ආණ්ඩුව විසින් ඉහළ දැමූ වැට් බද්දට විරෝධය පළ කරමින් එහි අසාධාරණත්වය පෙන්වා දෙමින් ඒ මහතා විසින් පිටු 1000කින් යුක්ත පොතක්ද මුද්‍රණය කළ බව ඔහු පෙන්වා දී තිබේ.එමෙන්ම ඒ මහතා පෙන්වා දෙන්නේ 15%ක් වූ වැට් බද්දට අධිකරණය විසින් වාරණ පැනවීමට ප්‍රථමයෙන් ජනතාවගෙන් ලබා ගත් 15% ක් වූ බදු මුදල් නැවත ජනතාවට ලබා දිය යුතු බවයි.එමෙන්ම සංශෝධිත වැට් පනත ලබන සතිය තුළ පාර්ලිමේන්තුවේ විවාදයට ගන්නා බවද ඒ මහතා පෙන්වා දී ඇත.රෝගීන් වෙනුවෙන් විවිධ ආකාරයෙන් වැට් බදු අය කෙරෙන බවත් එය වහාම නතර විය යුතු බවත් ඒ මහතා පෙන්වා දී තිබේ.එනම් වකුගඩු රෝගීන්ගේ රුධිරය මාරු කිරීමට බදු අය නොකෙරුණද වකුගඩු බද්ධ කිරීමේදී විශාල වශයෙන් බද්දක් අය කෙරෙන බවත්, ඒ මගින් රෝගීන්ට විවිධ ලෙස සැළකීම අසාධාරණ බවද ඔහු පවසයි.වත්මන් වැට් බද්ද නීති විරෝධී බවත්,එය අන්තවාදී බදු ප්‍රතිපත්තියක් බවත් මන්ත්‍රීවරයා පෙන්වා දී ඇත.එමෙන්ම මේ අවස්ථාවට එක් වූ හිටපු පාර්ලිමේන්තු මන්ත්‍රී මහාචාර්ය තිස්ස විතාරණ මහතා ප්‍රකාශ කර සිටියේ මහජන උපයෝගීතා කොමිසමක් පත් කර එහි පරීක්ෂණ කටයුතු ආරම්භ කර තිබුණද තවමත් එහි වාර්තා ඉදිරිපත් කර නොමැති බවයි.එමෙන්ම ඹෟෂධ මිල පාලනය මගින් සාධාරණ මෙන්ම අසාධාරණ තත්ත්වයන්ද උද්ගත වන බව ඒ මහතා පෙන්වා දී තිබේ.එනම් අවම මිලක පැවති ඹෟෂධ මධ්‍යස්ථ මිල ප්‍රමාණයකට ගෙන ඒමෙන් ඇතැම් ඹෟෂධ සඳහා මිල ඉහළ යන බවත් ඔහු පවසයි.එමෙන්ම එටිකා වැනි ගිවිසුමක් අත්සන් කිරීමකදී වෙනත් රටකනම් විවිධ ආකාරයේ කරුණු විමසීම් හා අදහස් විමසීම් සිදු වන බවත් අප රට තුළ එවැනි කිසිඳු ආකාරයක අදහස් විමසීමක් සිදු නොවන බවත් තිස්ස විතාරණ මහතා පෙන්වා දී ඇත.එමෙන්ම මේ අවස්ථාවට එක් වූ හිටපු අමාත්‍ය මහින්ද යාපා අබේවර්ධන මහතා ප්‍රකාශ කර සිටියේ වත්මන් ආණ්ඩුව යටතේ කෘෂි කර්මාන්තය අසාර්ථක වී ඇති බවයි.එනම් පැවති ආණ්ඩුව යටතේ වී ගොවියාට මෙන්ම ජනතාවටද ඉතා සහනදායී මිලදී ගැනීම් රටාවක් තිබූ බවත් අද වන විට එය සිදු කිරීමට වත්මන් ආණ්ඩුව අපොහොසත් වී ඇති බවත් ඒ මහතා පෙන්වා දී තිබේ.පසුගිය ආණ්ඩුව යටතේ රුපියල් 40ට වී මිලදී ගෙන හාල් කිලෝවක් රුපියල් 50ට අලෙවි කළ බවත්, අද වන විට වී කිලෝවක් රුපියල් 28ට මිලදී ගෙන හාල් කිලෝවක් රුපියල් 70-80ට අලෙවි කරන බවත් ඒ මහතා පවසයි.මෙවැනි වටපිටාවක් තුළ ඉදිරියේදී හාල් පිටරටින් ආනයනය කිරීමට මෙන්ම ආහාර අර්බුදයට වත්මන් ආණ්ඩුව විසින් විසඳුම් සෙවිය යුතු යැයිද ඒ මහතා පෙන්වා දුනි.", "URL": "https://sinhala.adaderana.lk/news.php?nid=65185", "Category": null, "Parent URL": null}