{"Source": "Adaderana", "Timestamp": "September 26, 2016 09:47 pm", "Headline": " භූ විද්‍යාවට විශේෂ පොලීසියක්", "News Content": "දිවයිනේ විවිධ ප්‍රදේශවල නීතිවිරෝධීව සිදුවන ඛනිජ කැණීම, ප්‍රවාහනය, ගබඩා කිරීම හා වෙළෙඳාම් පාලනය කිරීම සඳහා භූවිද්‍යා හා පතල් කාර්යාංශය සහ පොලිස් දෙපාර්තමේන්තුව එක්ව විශේෂ වැටලීම් ඒකකයක් ආරම්භ කර තිබේ.මෙම ඒකකයේ වැඩ කටයුතු අද නිල වශයෙන් ඇරඹණ බව භූ විද්‍යා සමීක්‍ෂණ හා පතල් කාර්යාංශයේ සභාපති ආචාර්ය කිත්සිරි දිසානායක මහතා අද පැවැති මාධ්‍ය හමුවකදී පැවසීය.එම ඒකකයට තොරතුරු ලබාදීම සඳහා අද දිනයේදී ක්ෂණික දුරකථන අංකයක්ද හඳුන්වාදීමට කටයුතු යොදා තිබේ.ඒ අනූව මෛත්‍රිපාල සිරිසේන ජනපතිගේ ඍජු අධීක්‍ෂණය යටතේ ආරම්භ කර ඇති මෙම ඒකකය දවසේ පැය 24 පුරා ක්‍රියාත්මක බවත්, අනවසර හා නීතිවිරෝධී වැලි ගොඩදැමීම්, කළුගල් කැඞීම්, පස් කැපීම් ආදීය සම්බන්ධ පැමිණිලි 0112 862 862 දුරකථන අංකයෙන් මෙම ඒකකය වෙත හෝ තමාගේ ජංගම දුරකථන අංකය වන 0773 305 157 වෙත ලබාදිය හැකි බවත් සභාපතිවරයා කීවේය.1992 අංක 33 දරණ පතල් හා ඛනිජ ද්‍රව්‍ය පනතට අනුව දිවයිනේ සියලුම ඛනිජ සඳහා ගවේෂණය, කැණීම්, ප්‍රවාහනය ගබඩා කිරීම හා වෙළෙඳාම් කිරීමට භූවිද්‍යා සමීක්ෂණ හා පතල් කාර්යාංශයේ අවසර පත්‍රයක් ලබාගත යුතුය.", "URL": "https://sinhala.adaderana.lk/news.php?nid=64466", "Category": null, "Parent URL": null}