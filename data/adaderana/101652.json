{"Source": "Adaderana", "Timestamp": "January 1, 2019 07:51 pm", "Headline": "තහනම් උත්තේජක මාෆියාවක්", "News Content": "පසු ගිය කාලයේ ක්‍රීඩකයන් තහනම් උත්තේජක භාවිතය ක්‍රීඩා ක්ෂේත්‍රය තුළ බරපතළ අර්බුදයක් බවට පත්ව තිබුණි. ඒ පිළිබඳ අප කළ විමර්ශනයකදී අනාවරණ වුණේ සංවිධානාත්මක කණ්ඩායමක් විසින් මෙරට ක්‍රීඩක ක්‍රීඩිකාවන්ට සූක්ෂ්ම ලෙස තහනම් උත්තේජක ලබාදී ක්‍රිඩකයන් බිලි ගැනිමේ වැඩපිළිවෙළක් ක්‍රියාත්මක වන බවයි. ලොව බොහෝ සුප්‍රසිද්ධ ක්‍රීඩක ක්‍රීඩිකාවන්ගේ වසර ගණනාවක මහන්සිය සහ කැපකිරීම් මෙන්ම ඔවුන් ලැබූ ජයග්‍රහණද, ඔවුන්ගේ කීර්ති නාමය මෙන්ම, ඔවුන් ක්‍රීඩා ලෝලින්ගෙන් ලැබූ ආදරයද එක් රැයකින් අහිමි කිරීමට සමත් වූ දෙයක් වෙතොත් ඒ අන් කිසිවක් නොව තනනම් උත්තේජකයි. ලොව පුරා වසංගතයක් ලෙස පැතිර ගිය මේ තහනම් උත්තේජක භාවිතය පසුගිය කාලයේ ශ්‍රී ලංකා ක්‍රීඩා ක්ෂෙත්‍රයද ආක්‍රමණය කර තිබුණි. ශ්‍රී ලංකා තහනම් උත්තේජක මර්දන නියෝජ්‍යායතනයේ අධ්‍යක්ෂ ජනරාල් වෛද්‍ය සීවලී ජයවික්‍රම මහතා අදහස් දක්වමින් කියා සිටියේ, අපි 2018දි ක්‍රීඩක ක්‍රීඩිකාවන්ගේ මූත්‍රා සාම්පල 270ක් පරික්ෂා කළා.ඉන් 6 දෙනෙක් තහනම් උත්තේජක ලබාගෙන ඇති බව ඔප්පු වු බවයි. මේ අතරින් බොහෝදෙනාගේ අවධානය දිනා ගත්තේ පසුගිය මාසයේ ශ්‍රී ලංකා කෙටි දුර ධාවන ශූරයෙක් තහනම් උත්තේජක ලබා ගැනීමේ සිද්ධියයි. එහි ඇති කණගාටුදායකම කරුණ නම් ශ්‍රී ලංකා මලල ක්‍රීඩා ක්ශේත්‍රයට කළු පැල්ලමක් එක් කරමින් සංවිධානාත්මක කණ්ඩායමක් විසින් මෙරට ප්‍රමුඛ පෙලේ මලල ක්‍රීඩක ක්‍රීඩිකාවන් පිරිසකට සූක්ශම තහනම් උත්තේජක ලබා දීමට කටයුතු කර තිබීමයි. හිටපු මලල ක්‍රීඩක සහ ප්‍රවීණ මලල ක්‍රීඩා පුහුණුකරුවෙක් වන සුනිල් ගුණවර්ධන මහතා කියා සිටියේ මෙවැනි අදහසක්. “මේ මිනිස්සු මුලින්ම එන්නේ ලමයින්ට හුඟක් ආදරෙයි වගේ පෙන්නගෙන.කවදාවත් මලල ක්‍රීඩා කරපු නැති භෞතික ව්‍යායාම් කරවන්නෙක් පුහුණුකරුවෙක් වගේ පෙනී ඉඳල තමයි මේ වැඩේ කරන්නෙ.එයාල එක එක පුහුණුකාරයො ගාව ඉන්න හොඳම ලමයි අරගෙන මේ තහනම් උත්තේජක දෙනවා.කෙටි කාලෙකින් දක්ෂතා වැඩි වෙනවා දැක්කම තව අය එයාල ගාව පුහුණුවට යනවා.මේක මහා ව්‍යසනයක්.වහාම මේක නවත්තන්න ඕන“ මෙලෙස දැනුවත්ව හෝ නොදැනුවත්ව ක්‍රීඩක ක්‍රීඩිකාවන් තහනම් උත්තේජක ලබාගෙන වරදකරු වුවහොත් ඔවුන්ට වසර 4ක තරග තහනමක් පැනවෙන අතර තහනම් උත්තේජක ලබා දෙන පුහුණුකරුවෙක්ට හෝ යම් පුද්ගලයකුට වසර 2ක් දක්වා සිර දඬුවම් පැනවීමේ හැකියාවද පවතිනවා. “දැන් මේක ක්‍රීඩා පිටිය ඇතුලටම ඇවිල්ල ඉවරයි.ඒක හරියට ලංකාවට කුඩු ගේනව වගේ.ඉස්කෝල ගාවට මත් පෙති ගේනව වගේ.වර්තමානයෙ තමයි ලංකාවෙ හොඳම මලල ක්‍රීඩා කණ්ඩායම ඉන්නෙ. ඔවුන්ට ඉස්සර සුසන්තිකාල, සුගත්ලා,දර්ශල වගේ ආසියාවම හොල්ලන්න පුලුවන්.හැබැයි ඔවුන්ව රැක ගන්න නම් මුලින්ම කරන්න ඕන මේ තහනම් උත්තේජක නැති කරන එක.ඊට පස්සෙ තමයි අපි ක්‍රීඩාංගන සහ අනෙකුත් පහසුකම් ගැන හිතන්න ඕන.නව ක්‍රීඩා අමාත්‍යවරයට ලොකු වගකීමක් තියනව මේ ගැන හොයල බලන්න.මම ලමයින්ගෙන් ඉල්ලන්නෙ අනේ පුතේ කෙටි මාර්ග හොයන්න ගිහින් ජීවිතේ විනාශ කරගන්න එපා කියල.”", "URL": "https://sinhala.adaderana.lk/news.php?nid=101652", "Category": null, "Parent URL": null}