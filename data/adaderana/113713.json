{"Source": "Adaderana", "Timestamp": "July 9, 2019 11:56 am", "Headline": "බලධාරීන් ගස් කපමින් නිදියන්න තැනක් හදන්න ගිහින්-විරෝධය පෑ සරසවි සිසුන්ට කඳුළු ගෑස්", "News Content": "තුර්කියේ ප්‍රධාන පෙලේ විශ්වවිද්‍යාලයක සිසුන් පිරිසක් ආරම්භ කළ විරෝධතාවක් අතරතුර ගැටුමක් හටගෙන තිබේ. ඒ විරෝධතාව පාලනය කිරීමට පොලීසිය මැදිහත්වීමත් සමඟයි. තුර්කියේ ඇන්කරා අගනුවර පිහිටි මැදපෙරදිග තාක්ෂණික විශ්වවිද්‍යාල භූමියේ පිහිටි ගස් සියගණනක් කපා බිමහෙලීමට බලධාරීන් තීරණය කර තිබේ. ඒ විශ්වවිද්‍යාල සිසුන්ට නව නිදන ශාලාවක් ඉදිකිරීම සඳහායි. කෙසේ නමුත් බලධාරීන්ගේ තීරණය විරෝධය පල කරන විශ්වවිද්‍යාල සිසුන් අදාළ භූමියේ දින 55ක පමණ කාලයක සිට කඳවුරු බැඳ සිටියි. ඉහත කරුණ මුල් කරගනිමින් පසුව විරෝධතාවක්ද පැවැත්වීමට සිසුන් කටයුතු කර තිබුණි. ගස් කපාදැමීමෙන් දැවැන්ත පරිසර හානියක් සිදුවන බවට සිසුන් පිරිස චෝදනා කරයි. විරෝධතාකරුවන් පාලනය කිරීමට පොලිසිය කඳුළු ගෑස් සහ ගම්මිරිස් දියර ප්‍රහාරයක් එල්ල කර තිබේ. ඒ සමඟ පොලීසිය සහ සිසුන් අතර ගැටුමක් හටගෙන ඇති නමුත් එහිදී සිසුන් කිසිවෙකුත් පොලිස් භාරයට ගෙන නැහැ. මේ අතර විශ්වවිද්‍යාල බලධාරීන් පවසා තිබුණේ නව නිදන ශාලාවක් ඉදි කිරීම සඳහා තමාට අවසර ලැබී ඇති බව සහ ඒ සඳහා ගස් 750ක් කපා දැමීමට සිදුවන බවයි.", "URL": "https://sinhala.adaderana.lk/news.php?nid=113713", "Category": null, "Parent URL": null}