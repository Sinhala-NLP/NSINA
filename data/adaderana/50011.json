{"Source": "Adaderana", "Timestamp": "March 17, 2015 09:20 am", "Headline": "සුරාසැල් 349ක් වැසෙයි", "News Content": "සුරාබදු ආඥා පනතේ නියමයන් උල්ලංඝණය කරමින් පවත්වාගෙන යන සුරාසැල් 349ක් වාහම ක්‍රියාත්මක වන පරිදි වසා දැමීමට ජනාධිපති මෛත්‍රීපාල සිරිසේන මහතා විසින් උපදෙස් ලබා දී තිබේ. ඊට අමතරව පාසල්, විහාරස්ථාන සහ ආගමික ස්ථානවලට මීටර් 500ක් ඇතුළත පවත්වාගෙන යන සුරාසැල්වල බලපත්‍ර ද අවලංගු කරන ලෙස ජනාධිපතිවරයා උපදෙස් ලබාදී ඇත.ඊයේ(16) පස්වරුවේ ජනාධිපති කාර්යාලයේ පැවති ඒකාබද්ධ මත්ද්‍රව්‍ය නිවාරණ මෙහෙයුම් කමිටු රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම උපදෙස් ලබාදි තිබේ.රජය විසින් ක්‍රියාවට නංවා ඇති මත්ද්‍රව්‍ය නිවාරණ වැඩසටහන තුළ මත්ද්‍රව්‍යය වලට ඇබ්බැහිවූවන් පුනරුත්ථාපනය කිරීම සඳහා විශේෂ අවධානයක් යොමුකර ඇති අතර එම කටයුතු පිළිබඳව ද මෙහිදි සාකච්ඡා වී ඇති බව සඳහන්ය.මත්ද්‍රව්‍ය වැටලීම් කටයුතු තදින්ම ක්‍රියාත්මක කරන ලෙස ජනාධිපති මෛත්‍රීපාල සිරිසේන මහතා මෙම හමුවේ දී පොලිස්පතිවරයාට උපදෙස් ලබා දී බව ජනාධිපති මාධ්‍ය අංශය සඳහන් කළේය.සෞඛ්‍ය විෂය පාසල් අධ්‍යාපනයට එක්කිරීමේ වැදගත්කම ද ජනාධිපතිවරයා මෙහිදි පෙන්වාදෙනු ලැබුණි.", "URL": "https://sinhala.adaderana.lk/news.php?nid=50011", "Category": null, "Parent URL": null}