{"Source": "Adaderana", "Timestamp": "September 15, 2012 09:49 am", "Headline": "ඔස්ට්‍රේලියාවට යන මගදී මුහුදේ අතරමං වෙයි", "News Content": "ශ‍්‍රී ලංකාවේ සිට නීති විරෝධී ලෙස ඔස්ටේ‍්‍රලියාව බලා යමින් සිටිය දී අතරමං වූ පිරිසක් මුදා ගැනීමට නාවික හමුදාව සමත්ව තිබේ. ගාලූ වරායට නාවික සැතපුම් 300 ක් ඈතින් මෙම යාත‍්‍රාව සොයාගෙන ඇති බව නාවික හමුදා මාධ්‍ය ප‍්‍රකාශක කමාන්ඩර් කෝසල වර්ණකුලසූරිය මහතා පැවසුවේය. නාවික හමුදා සමුදුර නෞකාව එම ස්ථානයට ගොස් සංක‍්‍රමණිකයින් පිරිස මුදාගෙන ඇති බව නාවික හමුදා මාධ්‍ය ප‍්‍රකාශකවරයා කියා සිටියේය. සංක‍්‍රමණිකයින් රැගත් මෙම නෞකාව හෙට (16) දිනයේ ගාලූ වරායට රැගෙන එන බව හෙතෙම පැවසුවේය. මේ අතර ඔස්ට්‍රේලියාවට යමින් සිටියදී අතරමං වු තවත් ශ්‍රී ලාංකිකයින් 65 දෙනෙකු ඉන්දීය ධීවරයින් පිරිසක් විසින් බේරාගෙන තිබේ. ඔවුන් පිරිස සිටි යාත්‍රාවේ එංජිමේ ඇති වු කාර්මික දෝෂයක් ‍හේතුවෙන් එය අක්‍රීය වී තිබේ. මේ හේතුවෙන් එම ශ්‍රී ලාංකිකයින් පිරිස දින 17 ක කාලයක් මුහුදේ අතරමංව සිට ඇත. ඉන්දීය නාගපටිනම් ධීවරයින් පිරිසක් මෙසේ මුහුදේ පාවෙමින් තිබු යාත්‍රාව දැක එහි සිටි පිරිස බේරා ගෙන ඇතැයි විදෙස් වාර්තා පවසයි. නාගපටිනම් ප්‍රදේශයේ සිට නාවික සැතපුම් 120ක් ඈත මුහුදේ එම පිරිස රැගත් යාත්‍රාව තිබියදී සොයාගෙන ඇත. එම ශ්‍රී ලාංකිකයින් 65 දෙනාගෙන් සිව්දෙනෙකු සිංහල ජාතිකයින් බවට හඳුනාගෙන තිබේ.", "URL": "https://sinhala.adaderana.lk/news.php?nid=27425", "Category": null, "Parent URL": null}