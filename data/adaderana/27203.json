{"Source": "Adaderana", "Timestamp": "September 7, 2012 09:56 am", "Headline": "විදුලි කප්පාදුවට විරාමයක්", "News Content": "දිවයිනේ ප්‍රධාන නගර 78 ක, පැය 3 විනාඩි 20 ක් බැගින් බලපැවැත්වූ තාවකාලික විදුලි කප්පාදුව අද සිට නැවත දැනුම්දෙන තුරු නතරකිරීමට විදුලිබල හා බලශක්ති අමාත්‍යාංශය තීරණය කර තිබේ. ලංවිම පද්ධති පාලන අංශය, ජනන හා සම්ප්‍රේෂණ අංශ මෙන්ම ලංවිම පරිපාලන නිලධාරීන් සමග පැවති විශේෂ සාකච්ඡාවකින් අනතුරුව මෙම තීරණයට එළඹ ඇති බව විදුලිබල හා බලශක්ති අමාත්‍යංශය පවසයි. අද වනවිට ජල විදුලි උත්පාදනය 24% ක මට්ටමක පවතින අතර වාර්ෂික ජල විදුලි උත්පාදනයේ සාමාන්‍ය 45% කි. එසේම පුත්තලම ලක්විජය බලාගාරයේ අළුත්වැඩියා කටයුතු සහ පරීක්ෂණ කටයුතුද මේ වනවිට අවසන් අදියරේ පවතී. මේ සියලු තත්ත්වයන් මධ්‍යයේ වුවද, ජනන හා සම්ප්‍රේෂණ අංශයන් උපරිම කාර්යක්ෂම මට්ටමකින් මෙහෙයවමින්, පැවති විදුලි කප්පාදුව නතරකිරීමට තමන්ට හැකිවූ බව ලංකා විදුලිබල මණ්ඩලය පෙන්වාදෙයි. ඒ අනුව නැවත දැනුම් දෙනතුරු විදුලි කප්පාදුවක් සිදු නොකෙරෙන බව විදුලිබල හා බලශක්ති අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=27203", "Category": null, "Parent URL": null}