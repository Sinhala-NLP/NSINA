{"Source": "Adaderana", "Timestamp": "July 8, 2014 12:36 pm", "Headline": " ඩ්‍රීම්ස් ස්ටාර් ධනුෂ්කට ජනපතිගෙන් සුභපැතුම් - තැබූ විශ්වාසය ආරක්ෂා කරන්න සූදානම්", "News Content": "ශ්‍රී ලාංකීය රූපවාහිනි ප්‍රේක්ෂකයාට අතිප්‍රාසාංගික රියැලිටි තරඟ අත්දැකීමක් ගෙන දුන් දෙරණ ඩ්‍රීම්ස් ස්ටාර් තරඟයේ සීසන් 5 කිරුළ හිමිකරගත් ඇඹිලිපිටියේ එම්.ජී ධනුෂ්කට ජනාධිපති මහින්ද රාජපක්ෂ මහතා විසින් සුභ පතා තිබේ. ඒ පිළිබඳ අද දෙරණට අදහස් දක්වමින් එම්.ජී ධනුෂ්ක මෙසේ කියා සිටියේය. “අතිගරු ජනාධිපතිතුමා ඊයේ දිනයේ මගේ ජංගම දුරකථනයට ඇමතුමක් දීලා සුභ පැතුවා. එතුමා දෙරණ ඩීම්ස් ස්ටාර් තරඟය ඉතාමත් උනන්දුවෙන් නැරඹූ බවත්, මුළු වැඩසටහන පුරාවට මගේ දක්ෂතාවයන් දුටු බවත් කීවා. එතුමගෙ ගම් ප්‍රදේශය වන වීරකැටිය-මැදමුලන කියන්නේ මගේ ගමට කිට්ටුයි. ඉතිං දෙරණ ඩ්‍රීම්ස් ස්ටාර් කිරුළ ඒ ප්‍රදේශයට ගෙන ඒමට මට හැකිවීම ගැන එතුමා ඉතාමත් සතුටුවන බව කීවා. ඒ වගේම ඕනම උදව්වක් ඉල්ලන්න කියලත් කීවා. මට මේ ගමනේදී නාමල් රාජපක්ෂ මහතා, ශෂීන්ද්‍ර රාජපක්ෂ මහතා,පවිත්‍ර වන්නිආරච්චි මහත්මිය,ප්‍රේමලාල් ජයසේකර වගේ සෑහෙන පිරිසක් උදව්වුණා“ ඔහු සිහිපත් කළේය. තරඟකරුවන් 93,000 ක් තරඟවදින ලද දෙරණ ඩ්‍රීම්ස් ස්ටාර් සීසන් 5 තරඟාවලිය එම තරඟකරුවන් අතරින් තරඟකරුවන් 48 දෙනෙක් මුල්වටයේ දී තෝරාගැණුනු අතර එතැන්පටන් තරඟකරුවන් තෝරාගැනීම සිදුවූයේ ප්‍රේක්ෂක එස්.එම්.එස් පණිවිඩ මගිනි. පසුගිය 05 වන දින පැවැත්වුණු අවසන් මහා තරඟය සඳහා තරඟකරුවන් තිදෙනෙක් සුදුසුකම් ලබා සිටි අතර දෙහිඕවිට ළහිරු ප්‍රභාත් තුන් වන ස්ථානයත්, වැල්ලවත්තේ විශ්මිත සචින්තන අනුශුරතාවයත් හිමිකර ගන්නා ලදී. කෙසේ වෙතත් අද දෙරණ කළ විමසීමකදී එම්.ජී ධනුෂ්ක කියා සිටියේ තමන්ට මෙම තරඟයේදී එදිරිවාදීන් කිසිවෙකුත් නොසිටි බව හා සියලුම දෙනා ආදරය කළ බවයි. ඒ නිසාම ජනාධිපතිවරයාගේ සිට මැති ඇමතිවරුන් මෙන්ම රටේ අති විශාල ජනකායක් තමන් කෙරෙහි තැබූ විශ්වාසය ඉදිරියටත් ආරක්ෂා කරන බවට පොරොන්දුවන බවත්, තමාට මේ ගමනට රුකුල් දුන්නු පැරණි කලාකරුවන් ආදරයෙන් සිහිපත් කරන බවත්, තමන් ගායනා කළ ගීතවල මුල් හිමිකරුවන් මෙන්ම ඔවුන් ජීවතුන් අතර නොසිටීනම් ඔවුන්ගේ ඥාතීන් බැහැදැකීමට යාමට අදහස් කරන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=44507", "Category": null, "Parent URL": null}