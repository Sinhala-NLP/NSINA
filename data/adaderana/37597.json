{"Source": "Adaderana", "Timestamp": "September 22, 2013 12:42 pm", "Headline": "දෙමළ සන්ධානය උතුරත්, ආණ්ඩුව මධ්‍යම හා වයඹත් දිනයි - එජාපයත් ජවිපෙත් තවත් පසු බසී!", "News Content": "2013 පළාත් සභා මැතිවරණයේදී උතුරු පළාත හැරුණු විට මධ්‍යම සහ වයඹ පළාත් සභා දෙකෙන් විශිෂ්ට ජයග්‍රහණයක් හිමිකර ගැනීමට එක්සත් ජනතා නිදහස් සන්ධානයත් සමත්ව තිබේ. වසර 25ට පසුව පැවැති උතුරු පළාත් සභා මැතිවරණයෙන් එහි බලය හිමිකර ගැනීමට ඉලංගෙයි තමිල් අරසුකච්චි පක්ෂය යටතේ තරග කළ දෙමළ ජාතික සන්ධානය සමත් විය. 1987 වසරේදී පළාත් සභා ක්‍රමය හඳුන්වාදීමෙන් අනතුරුව උතුරු පළාත් සභා මැතිවරණයක් පැවති ප්‍රථම අවස්ථාව මෙය බැවින් එම මැතිවරණය බොහෝ පිරිසකගේ වැඩි අවධානය දිනා ගන්නා ලදී. දෙමළ ජාතික සන්ධානය එම පළාත් සභාවේ බලය හිමිකරගනු ඇති බව මැතිවරණයට පෙර සිටම අනාවැකි පළ විය. එම අනාවැකි තහවුරු කරමින් උතුරේ සියලූම දිස්ත්‍රීක්ක ජයග්‍රහණය කළ දෙමළ ජාතික සන්ධානයට එම පළාතෙන් සියයට 78.48%ක ඡන්ද ප්‍රතිශතයක් ලබා ගැනීමට හැකි විය. මෙවර මැතිවරණයේදී වැඩිම ඡන්ද ප්‍රතිශතයක් වාර්තා වූයේද උතුරු පළාතෙනි. උතුරු පළාතේ සමස්ථ ආසන 38 න් ප්‍රසාද මන්ත්‍රීධූර 2ද ඇතුළුව අසුන් 30ක් හිමිව ඇත්තේ දෙමළ ජාතික සන්ධානයට වන අතර ඔවුන් එම පළාතෙන් ඡන්ද 353,595ක් ලබා ගැනීමට සමත් විය. එම පළාතෙන් එක්සත් ජනතා නිදහස් සන්ධානය ඡන්ද 82,838ක් ලබා ගනිමින් ආසන 7 ක් හිමිකර ගෙන ඇත. එය 18.08% ප්‍රතිශතයකි. ශ්‍රී ලංකා මුස්ලිම් කොංග්‍රසයට ද උතුරු පළාත් සභාවෙන් එක් මන්ත්‍රී ධූරයක් හිමිව ඇති අතර ඔවුන් ලබාගෙන ඇති ඡන්ද සංඛ්‍යාව 6761ක් වන අතර එය 1.50%ක ප්‍රතිශයක් වේ. 2005 ජනාධිපතිවරණයේදී එක්සත් ජාතික පක්ෂයට තීරණාත්මක වූ උතුරු පළාතේ වව්නියාව, කිලිනොච්චිය, මන්නාරම, යාපනය හා මුලතිව් දිස්ත්‍රීක්ක 5න් එම පක්ෂයට 2013 පළාත් සභා මැතිවරණයේදී ලැබී ඇත්තේ ඡන්ද 3062කි. මේ නිසා එකදු මන්ත්‍රී ධුරයක් හෝ දිනා ගැනීමට ද එජාපයට හැකි වී නැත. මෙවන් වාතාවරණයක් යටතේ එක්සත් ජාතික පක්ෂය සහ ජනතා විමුක්ති පෙරමුණ මෙවර පළාත් සභා මැතිවරණයේ දී තවදුරටත් පසුබෑමකට ලක්ව තිබේ. කෙසේ වුවද සරත් ෆොන්සේකා මහතාගේ නායකත්වයෙන් යුත් ප්‍රජාතන්ත්‍රවාදී පක්ෂය සැලකිය යුතු ඡන්ද සංඛ්‍යාවක් ලබා ගැනීමද මෙහිදී විශේෂයෙන් සඳහන් කළ යුතුය. විශේෂයෙන් මෙරට දේශපාලන ව්‍යාපාරය තුළ තෙවැනි බල‍ෙව්ගය බවට පත්ව සිටින ජනතා විමුක්ති පෙරමුණ පවා අභිබවා යමින් මැතිවරණ ප්‍රතිඵලවලින් ඉදිරියට පැමිණීමට ෆොන්සේකා මහතාගේ ප්‍රජාතන්ත්‍රවාදී පක්ෂය සමත්ව තිබේ. එම පක්ෂය පළමුවරට මුහුණදුන් මෙම මැතිවරණයෙන් ආසන 5ක් හිමිකර ගෙන ඇති අතර ජවිපෙට ඉතිරි වූයේ වයඹින් 2009දී ලැබුණු මන්ත්‍රී අසුන පමණකි. මෙවර පළාත් සභා මැතිවරණයේදී වැඩිම මන්ත්‍රී ධුර සංඛ්‍යාවක් තෝරා ගැනීම සිදුවුයේ මධ්‍යම පළාතෙනි. ඒ අනූව මධ්‍යම පළාත් සභාව සඳහා මන්ත්‍රී ධුර 58 තෝරා ගැනීම සිදු විය. එහිදී ඡන්ද 716,247ක් ලබාගනිමින් එක්සත් ජනතා නිදහස් සන්ධානය මන්ත්‍රී ආසන 36ක් හිමිකර ගැනීමට සමත් විණ. එක්සත් ජාතික පක්ෂයට මධ්‍යම පළාත් සභාවෙන් ආසන 16ක් හිමිවී ඇති අතර ඔවුන් ලබාගෙන ඇති ඡන්ද සංඛ්‍යාව 338,015කි. මධ්‍යම පළාත් සභාව සඳහා ප්‍රජාතන්ත්‍රවාදී පක්ෂය ඡන්ද 45,239ක් ලබාගනිමින් ආසන 02ක් හිමිකරගෙන ඇති අතර ලංකා කම්කරු කොංග්‍රසය ඡන්ද 29,285ක් ලබාගනිමින් ආසන 02ක් හිමිකරගෙන තිබේ. කඳුරට ජනතා පෙරමුණට සහ ශ්‍රී ලංකා මුස්ලිම් කොංග්‍රසයට මෙවර මධ්‍යම පළාත් සභාවෙන් එක් ආසනය බැගින් හිමි විය. 2009 වසරේ පැවති පළාත් සභා මැතිවරණය හා සැසඳීමේ දී මෙවර පළාත් සභා මැතිවරණයෙන් මධ්‍යම පළාත් සභාවේ එක්සත් ජාතික පක්ෂයේ ආසන සංඛ්‍යාව අඩු වී තිබේ. ඔවුන්ට 2009 වසරේ ආසන 22ක් හිමිව තිබු අතර මෙවර හිමිව ඇත්තේ ආසන 16ක් වන අතර ආසන 6ක් අඩුවී ඇත. ඔවුන්ට 2009 වසරේ හිමිව තිබු ආසන සංඛ්‍යාවෙන් 6ක් ප්‍රජාතන්ත්‍රවාදී ජනතා පක්ෂයට, ලංකා කම්කරු කොංග්‍රසයට, කඳුරට ජනතා පෙරමුණට සහ ශ්‍රී ලංකා මුස්ලිම් කොංග්‍රසයට බෙදී ගොස් තිබේ. කෙසේ වෙතත් මහනුවර දිස්ත්‍රික්කයේ මහනුවර ඡන්ද බල ප්‍රදේශයේ ජයග්‍රහණය පමණක් එක්සත් ජාතික පක්ෂයට හිමි විය. එක්සත් ජනතා නිදහස් සන්ධානය පසුගියවර මැතිවරණයෙන් මධ්‍යම පළාත් සභාවෙන් හිමිකරගත් ආසන සංඛ්‍යාව රැක ගැනීමට මෙවර ද සමත් විය. මේ අතර වයඹ පළාත් සභාවේ ආසන පනස් දෙකෙන් ආසන 34ක බලය හිමිකර ගැනීමට එක්සත් ජනතා නිදහස් සන්ධානය සමත්ව ඇත. ඒ ඡන්ද 750,188 ලබාගනිමිනි. එක්සත් ජාතික පක්ෂය ඡන්ද 257,011ක් ලබාගනිමින් ආසන 12ක් හිමිකරගෙන ඇත. වයඹ පළාත් සභාවෙන් ද ප්‍රජාතන්ත්‍රවාදී ජනතා පක්ෂයට ආසන 03ක් හිමිවී ඇති අතර ඔවුන් ලබාගෙන ඇති ඡන්ද සංඛ්‍යාව 46,114කි. ශ්‍රී ලංකා මුස්ලිම් කොංග්‍රසයට ආසන 02ක් හිමිව ඇති අතර ජනතා විමුක්ති පෙරමුණට 01ක් ආසනයක් හිමිව තිබේ. 2009 වසරේ වයඹ පළාත් සභා මැතිවරණයෙන් එක්සත් ජනතා නිදහස් සන්ධානයට ආසන 37ක් හිමිව තිබු අතර මෙවර එය 34 දක්වා අඩුවී තිබේ. එක්සත් ජාතික පක්ෂයට මන්ත්‍රී ආසන 14ක් හිමිව තිබු අතර ඔවුන්ට ද මන්ත්‍රී ආසන දෙකක් මෙවර අහිමි වී ඇත. වයඹ පළාත් සභා මැතිවරණයේ මෙවර විශේෂත්වය වන්නේ ප්‍රජාතන්ත්‍රවාදී පක්ෂයට ආසන 03ක් හිමිවීම සහ ශ්‍රී ලංකා මුස්ලිම් කොංග්‍රසයට ආසන 02ක් හිමිවීමය. 2009 වසරේ පැවති මැතිවරණයෙන් ජනතා විමුක්ති පෙරමුණට හිමිව තිබු ආසනය මෙවර ඔවුන් රැක ගැනීමට සමත්ව තිබුණ ද ඔවුන් ලබාගෙන ඇති ඡන්ද ප්‍රතිශතය සැලකිය යුතු මට්ටමින් අඩු වී තිබේ.", "URL": "https://sinhala.adaderana.lk/news.php?nid=37597", "Category": null, "Parent URL": null}