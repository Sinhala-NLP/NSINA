{"Source": "Adaderana", "Timestamp": "December 3, 2013 06:31 am", "Headline": " පොලිස් ඝාතනයේ මහ මොළකරුත් පොලිස් වෙඩිපහරින් මරුට", "News Content": "කඹුරුපිටිය ප්‍රදේශයේදී මාතර කොට්ඨාස දූෂණ මර්දන අංශයේ සේවය කළ පොලිස් කොස්තාපල්වරයෙකු හා ඔහුගේ බිරිඳ ඝාතනය කිරීමේ සිදුවීමේ ප්‍රධාන සැකකරුද පොලිස් වෙඩි ප්‍රහාරයකින් ජීවිතක්ෂයට පත්ව තිබේ. මෙම සිදුවීමේ ප්‍රධාන සැකකරු වන චින්තක වසන්ත නමැති අය සෙවීම සඳහා පොලිස් කණ්ඩායම් කිහිපයක් යොදවා තිබුණු බවත්,ඉකුත් රාත්‍රීයේ නයිගල ප්‍රදේශයේ දී පොලිස් විශේෂ කාර්ය බලකා සෙබළුන් හා මොහු අතර ගැටුමක් ඇතිවුණු බවත් පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. පොලීසිය විසින් තමන් වටකර ඇති බව දැනගත් සැකකරු පොලීසියට වෙඩිතැබූ බවත්, එහිදී පොලීසිය විසින් එල්ල කළ ප්‍රතිප්‍රහාරයේදී සැකකරු ජීවිතක්ෂයට පත්වූ බවත් හෙතෙම කියා සිටියේය. කෙසේ වෙතත් මෙම සිදුවීමට අදාළව මීට පෙරාතුව අත්අඩංගුවට ගනු ලැබූ තිදෙනෙකුද අධිකරණයට ඉදිරිපත් කිරීමට ප්‍රථම ජීවිතක්ෂයට පත්විය. එම සැකකරුවන් තිදෙනාම අවි ආයුධ පෙන්වීමට ගොස් පොලීසියට ප්‍රහාර එල්ල කිරීමට හෝ පොලිස් ග්‍රහණයෙන් මිදී පළායාමට උත්සාහ දැරීමේදී ජීවිතක්ෂයට පත්වූ බව පොලිස් මාධ්‍ය ප්‍රකාශකවරයා නිවේදනය කර තිබිණි.", "URL": "https://sinhala.adaderana.lk/news.php?nid=39279", "Category": null, "Parent URL": null}