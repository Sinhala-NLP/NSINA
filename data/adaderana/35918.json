{"Source": "Adaderana", "Timestamp": "July 19, 2013 11:22 am", "Headline": "රන් මිල තවත් පහලට - උකස් කර්මාන්තය අනතුරේ", "News Content": "ලෝක වෙළදපළේ රන් මිල තවදුරටත් පහල යමින් පවතින බව ජාතික මැණික් හා ස්වර්ණාභරණ අධිකාරිය පවසයි. එහි රන්ප්‍රමාණ නිශ්චය කිරීමේ අංශයේ උපදේශක සිරිචන්ද්‍ර එදිරිසිංහ මහතා ප්‍රකාශ කළේ අද දිනයේ මෙරට තුළ කැරට් 24 රන් පවුමක් රුපියල් 45,800 කට පමණ අලෙවි වන බවයි. කැරට් 22 රන් පවුමක් රුපියල් 41,000 ට පමණ අලෙවි කෙරේ. සයිප්‍රසය රත්රන් සංචිත විශාල වශයෙන් වෙළඳපළට නිකුත් කිරීම ඇතුළු කරුණු කිහිපයක් හේතුවෙන් පසුගිය කාලය තුළ ලෝකයේ සෑම වෙළඳපළකම රත්රන් මිල පහල බැස තිබේ. ආනයනික රත්රන් සඳහා මෙරට තුළ සියයට 10 ක බදු මුදලක් අය කිරීම හේතුවෙන් මිල යම් මට්ටමක ස්ථාවරව පවතින බව සිරිචන්ද්‍ර එදිරිසිංහ මහතා ප්‍රකාශ කළේය. කෙසේ වුවද රන් මිල පහල යාම උකස් කර්මාන්තයට දැඩි බලපෑමක් එල්ල කර ඇති බව ඔහු පැවසුවේය.", "URL": "https://sinhala.adaderana.lk/news.php?nid=35918", "Category": null, "Parent URL": null}