{"Source": "Adaderana", "Timestamp": "February 15, 2014 08:09 am", "Headline": "පිළිකා රෝහලේ අපද්‍රව්‍ය පන්නිපිටියේ ගෙයක් ඉදිරිපිට - 3ක් මාට්ටු", "News Content": "මහරගම පිළිකා රෝහලෙන් ඉවත් කරන ලද එන්නත් සිරින්ජර් සහ කුඩා පරිමාණයේ ඖෂධ කුප්පි තොගයක් පන්නිපිටිය ප්‍රදේශයේ තිබී සොයාගෙන තිබේ. තලංගම පොලීසියට ලද තොරතුරකට අනුව පන්නිපිටිය, කලල්ගොඩ ප්‍රදේශයේ නිවසක් ඉදිරිපිට ගොඩගසා තිබියදී මෙම ඖෂධ කුප්පි හා සිරින්ජර සොයාගෙන ඇති බව සඳහන්ය. හිස් එන්නත් සිරින්ජර, භාවිත කරන සහ නොකරන ලද ඖෂධ කුප්පි ඇතුළත් පෙට්ටි 145ක් තලංගම පොලීසිය විසින් සොයාගෙන තිබේ. සිදුකළ විමර්ශන වලදී අනාවරණය වී ඇත්තේ මහජනතාවට අවහිර නොවන ලෙස පුළුස්සා විනාශ කරන බව පවසා පිළිකා රෝහලේ සුළු සේවකයෙකු විසින් ටෙන්ඩර් පටිපාටියෙන් බැහැරව මෙම ඖෂධ කුප්පි ඇතුළු එන්නත් සිරින්ජර් ලබාගෙන ඇති බවයි. පසුව ඔහු විසින් එම භාණ්ඩ තවත් පුද්ගලයෙකුට රුපියල් 20,000ක මුදලකට විකුණා ඇති බව සඳහන්ය. නිසි පටිපාටියකින් තොරව මෙම භාණ්ඩ මිලදී ගැනීම සහ සන්තකයේ තබාගැනීම සම්බන්ධයෙන් පුද්ගලයින් තිදෙනෙකු කලල්ගොඩ, කොළමුත්ත, මඩපාත යන ප්‍රදේශවල දී අත්අඩංගුවට ගෙන ඇති බව සඳහන්ය. සැකකරුවන් කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 17 වැනිදා දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=41130", "Category": null, "Parent URL": null}