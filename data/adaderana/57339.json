{"Source": "Adaderana", "Timestamp": "February 18, 2016 01:50 pm", "Headline": "  රතන සූත්‍රය ලක්ෂවාරයක් කියලා මුළු රටටම පිරිත් පැන් ඉහිනවා", "News Content": "රටට ආශිර්වාද පතා රතන සූත්‍රය ලක්ෂ වාරයක් සජ්ජායනා කිරීමේ මහ පුණ්‍ය කර්මයක් ලබන සෙනසුරාදා සවස නාරාහේන්පිට අභයාරාමයේදී පවත්වන බව එහි විහාරාධිපති පූජ්‍ය මුරුත්තෙට්ටුවේ ආනන්ද හිමියන් පවසයි.රතන සූත්‍රය දේශනා කරන්නේ රටට තුන්බිය වැනි විපත් පැමිණි විට බවත්, ඒ අනූව පාලකයින්ට සාම්‍යක් දෘෂ්ටිය පහල වේවායි ප්‍රාර්ථනා කරමින් රතන සූත්‍රය සජ්ජායනා කරන බව උන්වහන්සේ කියයි.මේ සඳහා ජනපතිට, අගමැතිට මෙන්ම හිටපු ජනපතිට පක්ෂ පාට භේදයකින් තොරව ආරාධනා කර ඇති බවද එම විහාරස්ථානයේදී අද පැවැති මාධ්‍ය හමුවකදී උන්වහන්සේ පැවසීය.රතන සූත්‍රය සජ්ජායනා කිරීමෙන් අනතුරුව මුළු රටේම පිරිත් පැන් ඉසීමට බලාපොරොත්තු වන බවද ආනන්ද හිමියන් එහිදී වැඩිදුරටත් කීවේය.එම මාධ්‍ය හමුවට එක්වූ රෝහණ පාර්ශවයේ අනුනායක ඕමාරේ කස්සප හිමියන් පැවසුවේ භික්ෂු කතිකාවත් පනතෙන් සඟරුවනට ගැටලුවක් හටගෙන ඇති බවයි.මේ ගැන සාකච්ඡා කරන ලෙසට මහනායක හිමියන්ට, බලගතු ස්වාමින් වහන්සේට මැදිහත්වන්නැයි ඉල්ලා සිටින බවද උන්වහන්සේ පැවසීය.භික්ෂූණ් වහන්සේගේ වැරදි සම්බන්ධයෙන් දඬුවම් දිය යුත්තේ සංඝාධිකරණයකින් පමණක් බවද එම ස්වාමින් වහන්සේ සඳහන් කළේය.මාධ්‍ය හමුව ඇමතු පූජ්‍ය බෙංගමුවේ නාලක හිමියන් පැවසුවේ රට මේවන විට ප්‍රධාන බිය තුනකින් වෙළී සිටින බවයි.රාජ්‍ය බය, බෙදුම්වාදී බය හා විදේශ බය ඒවා බවත්, රතන සූත්‍රය දේශනා කිරීම තුළින් ආධ්‍යාත්මික ශක්තියක් ලබාගත හැකි බවත් උන්වහන්සේ සඳහන් කළේය.", "URL": "https://sinhala.adaderana.lk/news.php?nid=57339", "Category": null, "Parent URL": null}