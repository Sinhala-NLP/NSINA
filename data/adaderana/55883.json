{"Source": "Adaderana", "Timestamp": "December 22, 2015 03:39 pm", "Headline": "වෛද්‍ය සංගමය තමන්ගේ බඩ ගැන විතරයි බලන්නේ", "News Content": "රාජ්‍ය සේවකයින්ගේ මූලික වැටුප රුපියල් 2500කින් වැඩි කිරීමට එරෙහිව රජයේ වෛද්‍ය නිලධාරීන්ගේ සංගමය \"ඇණයක් \" ගැසීමට යන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා චෝදනා කරයි.රජයේ වෛද්‍ය නිලධාරීන්ගේ සංගමය ඊයේ මාධ්‍ය හමුවක් පවත්වමින් කියා සිටියේ අය වැයෙන් වැඩි කළ රුපියල් 10,000 දීමනාව මූලික වැටුපට එකතු කිරීමෙන් කම්කරු හා විධායක ශ්‍රේණියේ දැනට පවත්නා වැටුප් පරතරය 1ට 4 අනුපාතය වෙනස් වන බවයි.මේ නිසා කම්කරු හා විධායක ශ්‍රේණියේ වැටුප් පරතරය තිබිය යුත්තේ 1ට ‍12 අනුපාතයට බව එම මාධ්‍ය හමුවේදී ප්‍රකාශ විය.මීට විරෝධය පළ කර රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පැවසුවේ කම්කරුවන්ගේ මූලික වැටුප වැඩිවීමට එරෙහිව වෛද්‍ය සංගමය කර ඇත්තේ කැත ප්‍රකාශයක් බවයි.ඔවුන් කම්කරුවන්ගේ වැටුප මෙසේ ඉහළයාමට විරෝධය පළ කිරීම අනුමත කළ නොහැකි බවද, දැනටමත් වෛද්‍ය සේවයට අලුතින් එක්වන වෛද්‍යවරයෙකු සියලූ මාසික දීමනා සහිතව රුපියල් එක්ලක්ෂ විසිහතර දහසක මුදලක් ලබන බවද, දෙවන ශ්‍රේණියේ වෛද්‍යවරයෙකුට එම ප්‍රමාණය රුපියල් එක්ලක්ෂ හතලිස් දහස් ගණනක් බවද පෙන්වාදුන්නේය.මෙලෙස වෛද්‍ය සංගමය තමන්ගේ බඩ ගැන පමණක් සිතීම හෙළාදකින බවත්, මූලික වැටුප් වැඩිවීමට අත තියන්න එපැයි වෛද්‍ය සංගමයට අවධාරණයෙන් කියන බවත්, ඒ මහතා එහිදී කියා සිටියේය.එම මාධ්‍ය හමුවට එක්ව සිටි තවත් වෘත්තීය සමිති කිහිපයක නියෝජිතයින් වන ජෝසප් ස්ටාලින්, සම්පත් රාජිත හා සමන් ජයසේකර යන අයද වෛද්‍ය සංගමයේ ඉහත ප්‍රකාශයට එරෙහිව අදහස් පළ කරන ලදී.", "URL": "https://sinhala.adaderana.lk/news.php?nid=55883", "Category": null, "Parent URL": null}