{"Source": "Adaderana", "Timestamp": "April 8, 2018 05:57 pm", "Headline": "විශ්වවිද්‍යාල අනධ්‍යන සේවකයන්ගේ දීමනා වැඩිකරන ක්‍රමය ගැන ජපුරේ ආචාර්යවරුන්ගේ විරෝධය", "News Content": "විශ්වවිද්‍යාලවල ආචාර්යවරුන් සඳහා ලබාදෙන අධ්‍යයන දීමනාව පදනම් කරගනිමින් අනධ්‍යන කාර්යය මණ්ඩල දීමනා වැඩිකරගැනීමට කටයුතු කිරීම පිළිබඳ දැඩි විරෝධය පළ කරන බව ශ්‍රී ජයවර්ධනපුර විශ්ව විද්‍යාලයීය ආචාර්ය සංගමය පවසයි. නිවේදනයක් නිකුත් කරමින් එම සංගමය පෙන්වාදෙන්නේ විශ්වවිද්‍යාල අනධ්‍යන කාර්යය මණ්ඩලයේ ඉල්ලීම්වලට ප්‍රතිචාර දක්වමින් ඔවුන්ගේ වැටුප් දීමනා වැඩිකිරීමට බලධාරීන් පොරොන්දු ලබා දී ඇති බවයි. විශ්වවිද්‍යාල ආචාර්යවරුන්ගේ අධ්‍යයන දීමනාව පදනම් කරගනිමින් අදාළ දීමනා ලබාදීමට එකඟතාව පළ කිරීම පිළිබඳ ආචාර්ය සංගමය විරෝධය පළ කරන බව එම නිවේදනයේ සඳහන්ය. අදාළ දීමනාව අචාර්යවරුන් සඳහා හඳුන්වාදී ඇත්තේ ඉතා ඉහළ අධ්‍යාපන හා වෘත්තීය සුදුසුකම් ඇති පුද්ගලයින් අධ්‍යයන කාර්යය මණ්ඩලයට බඳවා ගැනීම හා සේවයේ රඳවා ගැනීම ආශ්‍රිතව දීර්ඝ කාලීනව පැවති ගැටළු රාශියකට විසඳුමක් ලෙස බව ඔවුන් පෙන්වා දෙයි. ඕනෑම වෘත්තීය සමිතියකට සිය ඉල්ලීම් දිනා ගැනීම සඳහා අරගල කිරීමේ අයිතියක් ඇති බව පිළිගන්නා නමුත් ආචාර්යවරුන් සඳහා ලබාදෙන අධ්‍යයන දීමනාව අනධ්‍යයන කාර්යය මණ්ඩලය වෙත ලබාදීම එකඟවිය නොහැකි බව ශ්‍රී ජයවර්ධනපුර විශ්ව විද්‍යාලයීය ආචාර්ය සංගමය වැඩිදුරටත් පවසයි.", "URL": "https://sinhala.adaderana.lk/news.php?nid=87124", "Category": null, "Parent URL": null}