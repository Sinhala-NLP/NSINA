{"Source": "Adaderana", "Timestamp": "August 30, 2016 12:29 pm", "Headline": "රේගු නිලධාරීන්ට අධිචෝදනා - ආනන්ද සමරසේකරගේ පෙත්සම කල්යයි", "News Content": "රුපියල් මිලියන 125ක අල්ලස් මුදලක් ලබාගැනීමේ සිද්ධිය සම්බන්ධයෙන් චෝදනා එල්ල වී ඇති රේගු අධිකාරීවරුන් පස්දෙනාට එරෙහිව මහාධිකරණය හමුවේ අධිචෝදනා ගොනුකරන බව අල්ලස් කොමිසම කොළඹ මහේස්ත්‍රාත් අධිකරණයට දැනුම් දී තිබේ.අදාළ නඩුව අද කැඳවු අවස්ථාවේ අල්ලස් කොමිසම මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය.ඒ අනුව එම නඩුව දෙසැම්බර් මස 6 වැනිදා නැවත කැඳවීමට නියම කළ කොළඹ ප්‍රධාන මහේස්ත්‍රාත් ගිහාන් පිලපිටිය මහතා එදිනට පැමිණිල්ලට අදාළ කටයුතුවල ප්‍රගතිය පිළිබඳ වාර්තා කරන ලෙස අල්ලස් කොමිසමට නියෝග කර ඇත. මේ අතර රගර් ක්‍රීඩක වසීම් තාජුඩීන්ගේ මරණය සම්බන්ධයෙන් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකර මහතා ඉදිරිපත් කළ අපේක්ෂිත ඇප පෙත්සම ලබන මස පළමු වැනිදා සලකා බැලීමට අධිකරණය තීරණය කර තිබේ.කොළඹ අතිරේක මහේස්ත්‍රාත් දුලානි අමරසිංහ මහත්මිය මේ බව දැනුම්දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=63602", "Category": null, "Parent URL": null}