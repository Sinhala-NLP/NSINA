{"Source": "Adaderana", "Timestamp": "July 20, 2013 08:36 am", "Headline": "ත්‍රී‍.මලේ පොලීසිය සාර්ථක වැටලීමක් කරයි", "News Content": "දරුවා පැහැර ගන්නා බව කියමින් හා නිවසට බෝම්බ ගසන බවට තර්ජනය කරමින් කින්නියා ප්‍රදේශයේ ව්‍යාපාරිකයකුගෙන් රුපියල් ලක්ෂ 25 ක කප්පමක් ඉල්ලු අයකු හා ඊට සහය වු අයකු කින්නියා පොලීසිය විසින් අත්අඩංගුවට ගෙන තිබේ. කින්නියා ප්‍රදේශයේ ඉන්ධනහල් හිමි ව්‍යාපාරිකයකු වන අයි.එම්,නිජාම්ඩීන් නැමැති ව්‍යාපාරිකයකුගෙන් මෙම කප්පම් මුදල ඉල්ලා ඇත්තේ, මූතුර් නඩතීව් ප්‍රදේශයේ පදිංචි කරුවෙකු වන 28 හැවිරිදි මුතාලිෆ් මුෂාෆීර් නැමැති අයෙකු බව අප වාර්තාකරු පවසයි. අදාළ සැකකරු කප්පම් මුදල ව්‍යාපාරිකයාගෙන් ඉල්ලීමෙන් පසු ව්‍යාපාරිකයා විසින් මේ බව පොලිසියට දැනුම් ඇත. පොලිසිය සැකකරු උපක්‍රමශීලීව කොටු කර ගැනීමට කිහිප විටක්ම උත්සහ කළද,එය අසාර්ථකවී තිබේ. කෙසේ වෙතත් සැකකරු විසින් අදාළ කප්පම් මුදල රැගෙන යාමට වෙනත් අයකු ඊයේ සවස (19) කින්නියා කාකමුනෛ,මයිලතිව් ප්‍රදේශයට එවා ඇත. එහිදී රැකවල්ලා සිටි පොලිස් නිලධාරින් විසින් සැකකරු අත්අඩංගුවට ගෙන ඇති අතර,ඔහු ලවා කප්පම් සිද්ධියේ ප්‍රධාන සැකකරුට ලක්ෂ විසිපහක කප්පම් මුදල ලබා ගත් බව කියමින් දුරකථන ඇමතුමක් ලබා දී සැකකරු කින්නියා කුට්ටිකරච්චේනෛ මුස්ලිම් දේවස්ථානය අසලට ගෙන්වා ගෙන ඊයේ රාත්‍රී අත්අඩංගුවට ගෙන තිබේ. ත්‍රීකුණාමලය පොලිසියේ පොලිස් විශේෂ කාර්යංශයට ලැබුණු තොරතුරක් මත කින්නියා පොලිසිය විසින් මෙම සැකකරුවන් දෙදෙනා අත්අඩංගුවට ගෙන ඇති අතර,අද දිනයේ සැකකරුවන් ත්‍රීකුණාමල මහෙස්ත්‍රාත්වරයා වෙත ඉදිරිපත් කිරීමට නියමිත බව අප වාර්තාකරු පවසයි.", "URL": "https://sinhala.adaderana.lk/news.php?nid=35934", "Category": null, "Parent URL": null}