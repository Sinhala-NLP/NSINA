{"Source": "Adaderana", "Timestamp": "March 1, 2018 04:47 pm", "Headline": "වංචාවට දූෂණයට එරෙහි ප්‍රතිපත්තියේ කිසිඳු වෙනසක් නෑ", "News Content": "වංචාවට, දූෂණයට එරෙහි තම ප‍්‍රතිපත්තියේ කිසිඳු වෙනසක් නොමැති අතර, ජනතාවට අවශ්‍ය සංවර්ධන වැඩපිළිවෙළ අක‍්‍රමිකතාවයෙන් තොරව, නිවැරදිව සහ විනිවිදභාවයෙන් යුතුව ඉදිරියට කි‍්‍රයාත්මක කිරීමට අවශ්‍ය වැඩපිළිවෙළ සකසන බව ජනාධිපතිවරයා පැවසීය. ජනාධිපති මෛතී‍්‍රපාල සිරිසේන මැතිතුමා මේ බව ප‍්‍රකාශ කළේ අද (01) පෙරවරුවේ පොළොන්නරුව, ගරිතලේ ජනපදය කණිෂ්ඨ විද්‍යාලයේ නව පන්ති කාමර ගොඩනැගිල්ල සිසු අයිතියට පවරාදීමේ අවස්ථාවට එක්වෙමිනි. \"පිබිදෙමු පොළොන්නරුව\", දිස්ති‍්‍රක් සංවර්ධන වැඩසටහන යටතේ රුපියල් මිලියන 6 ක් වැය කරමින් මෙම නව පංති කාමර ගොඩනැගිල්ල ඉදිකර තිබේ. විද්‍යාලය වෙත පැමිණි ජනාධිපතිතුමා එම සිසු දරුවන් විසින් මහත් සෙනෙහසින් යුතුව පිළිගත් අතර, සමරු ඵලකය නිරාවරණය කර නව පංති කාමර ගොඩනැගිල්ල සිසු අයිතියට පවරාදුන් ජනාධිපතිතුමා එහි විශේෂ අමුත්තන්ගේ පොතේ සමරු සටහනක් ද තැබීය. ජනාධිපතිතුමාගේ සම්ප‍්‍රාප්තිය සනිටුහන් කරමින් විද්‍යාල පරිශ‍්‍රයේ නා පැලයක රෝපණය කිරීම ද සිදු විය. සමස්ත ලංකා පාසල් ගායන තරගාවලියේ ප‍්‍රාථමික අංශයේ සමූහ ගායන තරගයෙන් ප‍්‍රථම ස්ථානය දිනගත් විද්‍යාලයීය ගායන කණ්ඩායම වෙත සහතික පත‍්‍ර සහ පදක්කම් පිරිනැමීම ද මෙහිදී ජනාධිපතිතුමා අතින් සිදුවිය. ගිරිතලේ ශ‍්‍රී අග්ගබෝධි විහාරාධිපති දර්ශනපති වරදිවල ධර්මාරාම නායක ස්වාමින් වහන්සේ ප‍්‍රමුඛ මහා සංඝරත්නය ද, පොළොන්නරුව දිස්ති‍්‍රක් ලේකම් රංජිත් ආරියරත්න, හි`ගුරක්ගොඩ කලාප අධ්‍යාපන අධ්‍යක්ෂ එන්.එම්.එම්.කේ නවරත්න යන මහත්වරුන් ද, විදුහල්පති බී.එන්. රණවීර මහතා ඇතුළු අචාර්ය මණ්ඩලය, දෙමාපියන්, ආදි සිසුන් ඇතුළු පිරිසක් මෙම අවස්ථාවට එක්ව සිටියහ. මේ අතර පොළොන්නරුව, හිඟුරක්ගොඩ යෝධඇළ මහා විද්‍යාලයේ දෙමහල් පන්ති කාමර ගොඩනැඟිල්ල සිසු අයිතියට පවරාදීම අද පෙරවරුවේ පළමුව ජනාධිපතිතුමා අතින් සිදු විය. \"පිබිදෙමු පොළොන්නරුව\", දිස්ති‍්‍රක් සංවර්ධන වැඩසටහන යටතේ රුපියල් මිලියන 11.45ක් වැය කරමින් මෙම නව පංති කාමර ගොඩනැගිල්ල ඉදිකර තිබෙන අතර, ශ‍්‍රී ලංකා ගුවන් හමුදාව ඊට ශ‍්‍රම දායකත්වය ලබා දී ඇත. උත්සව සභාව ඇමතූ ජනාධිපතිතුමා ප‍්‍රකාශ කළේ රටේ ගොවි ජනතාව වෙනුවෙන් මීට පෙර කිසිඳු රජයක් ඉටු නොකළ වැඩපිළිවෙළක් කි‍්‍රයාවට නංවමින් වියළි කලාපයේ වැව් 2400 ක් සංවර්ධනය කිරීමේ වැඩසටහන මෙම වසරේ අරඹන බවයි.", "URL": "https://sinhala.adaderana.lk/news.php?nid=85033", "Category": null, "Parent URL": null}