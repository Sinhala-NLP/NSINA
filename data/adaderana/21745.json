{"Source": "Adaderana", "Timestamp": "January 30, 2012 12:45 pm", "Headline": "ආසනික් ඇත්දැයි සැකයෙන් කෘෂි රසායන මුදාහැරීමට එරෙහිව නියෝගයක්", "News Content": "රේගු භාරයේ පවතින ආසනික් අඩංගු බවට සැකකෙරෙන කෘෂි රසායන ද්‍රව්‍ය තොගයක් ‍මුදාහැරීම වළක්වාලමින් කොළඹ මහාධිකරණය තහනම් නියෝගයක් නිකුත් කර තිබේ. පරිසර යුක්ති කේන්ද්‍රය නිකුත් කළ පැමිණිල්ලක් සලකා බැලීමෙන් අනතුරුව මහාධිකරණ විනිසුරු කුමුදුනී වික්‍රමසිංහ මහත්මිය මෙම නියෝගය නිකුත් කළාය. දැනට රේගුව භාරයේ රඳවා තිබෙන කෘෂි රසායන ද්‍රව්‍ය තොගයක ආසනික් අඩංගු බවට විශ්වාස කළ හැකි තොරතුරු ලැබී ඇති බව පරිසර යුක්ති කේන්ද්‍රය අධිකරණය හමුවෙහි පැවසීය. එබැවින් එය මුදාහරිනු ලැබුවහොත් මහජන සෞඛ්‍යයට අගතියක් සිදුවිය හැකි බව එම සංවිධානය අධිකරණය හමුවෙහි කියා සිටියේය. එම කරුණු සලකා බැලූ මහාධිකරණය ඒ පිළිබඳව විභාගයක් පවත්වා තීන්දුවක් ලබාදෙන තුරු ලබන 24 වන දින තෙක් බලපැවැත්වෙන පරිදි අදාළ තහනම් නියෝගය නිකුත් කරනු ලැබීය. එදිනට මේ සම්බන්ධව කරුණු දක්වන ලෙස රේගු අධ්‍යක්ෂ ජෙනරාල් සහ පලිබෝධ නාශක විශේෂඥයාට අධිකරණය නියෝග කර ඇත.", "URL": "https://sinhala.adaderana.lk/news.php?nid=21745", "Category": null, "Parent URL": null}