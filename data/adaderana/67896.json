{"Source": "Adaderana", "Timestamp": "January 9, 2017 02:47 pm", "Headline": " දියවන්නාවේ කිඹුලන් ගැන කථානායකට ලිපියක්", "News Content": "පාර්ලිමේන්තුව වටා පිහිටි දියවන්නා ඔයේ කිඹුලන් ඇති බැවින් කිඹුලන්ගෙන් ප්‍රවේශම් වන ලෙස දක්වා ඇති පුවරුව දමිළ භාෂාවෙන්ද දැක්විය යුතු බවට රාජ්‍ය භාෂා ප්‍රතිපත්තිය බලගැන්වීමේ ව්‍යාපාරය ඉල්ලීමක් කර තිබේ.කථානායක කරූ ජයසූරිය මහතා වෙත ලිපියක් යොමු කරමින් එම ඉල්ලීම සිදු කර ඇති බව වාර්තා වෙයි.කිඹුලන් විසින් පදිකයින්ට හානි සිදු කළ හැකි බැවින් ජීවිත ආරක්ෂාව සඳහා සිංහල භාෂාවෙන් අදාළ දැන්වීම් පුවරුව සවිකර තිබේ.එහෙත් සිංහල භාෂාව නොදන්නා ජනතාවට දියවන්නා ඔයේ කිඹුලන් සිටින බවට දැනුවත්වීමට අවස්ථාව නොමැති බව සඳහන් කරන රාජ්‍ය භාෂා ප්‍රතිපත්තිය බලගැන්වීමේ ව්‍යාපාරය පෙන්වා දෙන්නේ එය රාජ්‍ය භාෂා ප්‍රතිපත්තිය උල්ලංඝණය කිරීමක් බවයි.ඒ හේතුවෙන් කඩිනමින් අදාළ දැන්වීම දමිළ භාෂාවෙන් මෙන්ම ඉංග්‍රීසි භාෂාවෙන්ද සවි කිරීමට අවධානය යොමු කරන ලෙස එම ව්‍යාපාරය කථානායකවරයාගෙන් ඉල්ලා තිබේ. කථානායකවරයා වෙත යොමු කළ ලිපියේ පිටපත් රාජ්‍ය භාෂා අමාත්‍ය මනෝ ගනේෂන් මහතා වෙත සහ ජාතික සමගිය හා සංහිඳියා කාර්යාංශය වෙත යොමු කර ඇති බව රාජ්‍ය භාෂා ප්‍රතිපත්තිය බලගැන්වීමේ ව්‍යාපාරය සඳහන් කළේය.", "URL": "https://sinhala.adaderana.lk/news.php?nid=67896", "Category": null, "Parent URL": null}