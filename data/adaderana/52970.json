{"Source": "Adaderana", "Timestamp": "July 31, 2015 12:01 pm", "Headline": "රවීගේ ආධාරකරුවන් පිරිසකට වෙඩි - 1ක් මරුට - 12ක් රෝහලේ - 3ට බරපතළයි", "News Content": "මුදල් අමාත්‍ය රවී කරුණානායක මහතාගේ ආධාරකරුවන් පිරිසක් කොටහේන, බ්ලූමැන්ඩල් පාරේ ශාන්ත බෙනඩික් ක්‍රිඩංගණය අසළ මැතිවරණ ප්‍රචාරක කටයුත්තක නිරතව සිටියදී වාහන දෙකකින් පැමිණි පිරිසක් වෙඩි තබා ප‍ළාගොස් ඇති බව පොලිස් මාධ්‍ය ප්‍රකාශක කාර්යාලය කියයි.ප්‍රහාරයෙන් තුවාල ලැබූ 12 දෙනෙකු ජාතික රෝහලට ඇතුළත් කර ඇති බවද එම කාර්යාලය පැවසීය.මේ අතර ප්‍රහාරයෙන් තුවාල ලැබූ මැදිවියේ කාන්තාවක් ජාතික රෝහලට ඇතුළත් කිරීමෙන් පසු මියගොස් ඇති බව ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතා කියා සිටියේය.එසේම තවත් දෙදෙනෙකු බරපතළ තුවාල ලබා සිටින බවත්, ඔවුන්ට හදිසි ප්‍රතිකාර ආරම්භ කර ඇති බවත්, ඒ මහතා පැවසීය.අද පෙරවරු 11.45ට පමණ මෙම වෙඩි තැබීම සිදුව ඇතැයි සඳහන්ය.මෙම වෙඩි තැබීම සිදුකළේ කවුරුන්ද යන්න මෙතෙක් අනාවරණය වී නැති බවත්, මේ ගැන කොටහේන පොලීසිය විශේෂ විමර්ශනයක් ආරම්භ කර ඇති බවත් පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසීය.මේ අතර පොලිස් මාධ්‍ය ප්‍රකාශක කාර්යාලය කියා සිටියේ වෙඩි වැදුණු 12 දෙනෙකු මේවන විට කොළඹ ජාතික රෝහලේ ප්‍රතිකාර ලබන බවයි.ඔවුන්ගෙන් 10 දෙනෙකුම පිරිමි අය බවත්, ඉන් තිදෙනෙකුගේ තත්ත්වය බරපතළ බවත්, එම කාර්යාලය පැවසීය.මෙම වෙඩි තැබීමෙන් මියගොස් ඇත්තේ සායික් සිත්ති නසීමා නැමැති 42 හැවිරිදි මාදම්පාපිටිය, කොටහේන, කොළඹ 15 ලිපිනයේ පදිංචිව සිටි කාන්තාවකි.", "URL": "https://sinhala.adaderana.lk/news.php?nid=52970", "Category": null, "Parent URL": null}