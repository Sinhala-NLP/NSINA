{"Source": "Adaderana", "Timestamp": "January 14, 2019 03:03 pm", "Headline": "බංග්ලාදේශයට එරෙහිව තිසරගෙන් විශිෂ්ට දස්කම්", "News Content": "බංග්ලාදේශ ප්‍රිමියර් ලීග් ක්‍රිකට් තරගාවලියේ ඊයේ පැවති තරගයකදී විශිෂ්ට දස්කම් දැක්වීමට ශ්‍රී ලංකාවේ තිසර පෙරේරා සමත් විය. කෙසේ වෙතත් තිසර පෙරේරා නියෝජනය කල කොමිලා වික්ටෝරියන්ස් කණ්ඩායමට එම තරගය ජය ගැනීමට හැකි වූයේ නැහැ. තරගය පැවැත්වුනේ චිතගොං වයිකින්ස් කණ්ඩායම සහ කොමිලා වික්ටෝරියන්ස් කණ්ඩායම අතරයි. තරගයේ ප්‍රථමයෙන් පන්දුවට පහරදුන් කොමිලා කණ්ඩායම නියමිත පන්දුවාර 20 අවසානයේ කඩුළු 5ක් දැවී ලකුණු 184ක් රැස් කළේය. එහිදී විශිෂ්ට ඉනිමක් ක්‍රිඩා කල තිසර පෙරේරා පන්දු 26කදී නොදැවී රැස් කරගත් ලකුණු සංඛ්‍යාව 74ක්. ඔහුගේ ඉනිමට හයේ පහර 8ක් සහ හතරේ පහර 3ක් ඇතුලත් විය. තිසර පෙරේරා එල්ල කල එම හයේ පහර ප්‍රමාණය වාර්තා අතරට එක්වූයේ බංග්ලාදේශ ප්‍රිමියර් ලීග් ක්‍රිකට් තරගාවලියේ ඉනිමකදී මේ දක්වා ක්‍රීඩකයෙක් රැස් කල ඉහලම හයේ පහර සංඛ්‍යාව ලෙසයි. ලකුණු 185ක ජයග්‍රාහි ඉලක්කයක් හඹා ගිය චිතගොං කණ්ඩායම පන්දුවාර 19යි පන්දු 4කදී කඩුළු 6ක් පමණක් දැවී ජයග්‍රාහි ඉලක්කය පසුකර ගියේය. එහිදී මුෂ්ෆිකර් රහීම් පන්දු 41කදී ලකුණු 75ක් රැස් කළේය.", "URL": "https://sinhala.adaderana.lk/news.php?nid=102326", "Category": null, "Parent URL": null}