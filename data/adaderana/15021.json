{"Source": "Adaderana", "Timestamp": "March 23, 2011 11:50 am", "Headline": "නියෝජ්‍ය නායක තනතුරක් ගැන සජිත් සුබවාදියි", "News Content": "නියෝජ්‍ය නායක තනතුරක් ලබාදීම සම්බන්ධයෙන් එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතා සුබවාදී ප්‍රතිචාරයක් දක්වා ඇතැයි එ.ජා.ප මහ ලේකම් තිස්ස අත්තනායක මහතා පවසයි. එසේ වුවද ඔහු සිය මතය මෙතෙක් නිල වශයෙන් දැනුම් දී නොමැති බව මහ ලේකම්වරයා කියා සිටියේ අද(23)කොළඹ විපක්ෂ නායක කාර්යාලයේ පැවති මාධ්‍ය හමුවකට සහභාගී වෙමිනි. ඊයේ පැවති එ.ජා.ප කෘත්‍යාධිකාරී මණ්ඩල රැස්වීමේදී මෙතෙක් පැවති පක්ෂ උප නායක ධූරයක් වෙනුවට තවත් නියෝජ්‍ය නායක තනතුරක් ස්ථාපිත කළ යුතු බවටත්,එයින් එක් නියෝජ්‍ය නායක තනතුරක් සජිත් ප්‍රේමදාස මහතාටත් අනෙක් නියෝජ්‍ය නායක තනතුර කරූ ජයසූරිය මහතාටත් ලබා දිය යුතු බවට යෝජනාවක් ඉදිරිපත් වූ බව අත්තනායක මහතා කියා සිටියේය. ඒ පිළිබඳ අවසන් තීරණයක් නොගත් බැවින් අද පස්වරුවේ යළි කෘත්‍යාධිකාරී මණ්ඩලය රැස්වන බවත්,එහිදී කළ යුත්තේ කුමක්ද යන්න අවසාන වශයෙන් තීරණය කරන බවත් ඔහු සඳහන් කළේය. සම්මුතියක් තුළින් මෙම ඉහළ තනතුරු පත් කර ගැනීමට අදහස් කරන බවත්,එසේ නොහැකි වුවහොත් පමණක් අභ්‍යන්තර ඡන්දයක් තුළින් බහුතර මතය විමසා බලා තීරණයක් ගන්නට සිදුවන බවත් අත්තනායක මහතා පෙන්වාදුන්නේය. එසේ වුවද පක්ෂ නායකත්වය ඇතුළු ඉහළ තනතුරු 5 ක් සඳහා වන තෝරාපත් කර ගැනීම ඡන්දයකට නොයා සම්මුතියක් තුළින් සිදුකර ගැනීමට හැකිවෙතැයි තමන් විශ්වාස කරන බව තිස්ස අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15021", "Category": null, "Parent URL": null}