{"Source": "Adaderana", "Timestamp": "October 8, 2011 06:42 pm", "Headline": "වෙඩිතැබීම ගැන විමර්ශන කටයුතු සී.අයි.ඩීයට බාරදෙයි", "News Content": "මුල්ලේරියාව පොලිස් බල ප්‍රදේශයේ සිදුවූ වෙඩිතැබීමට අදාළ වැඩිදුර විමර්ශන කටයුතු අපරාධ පරීක්ෂණ දෙපාර්තමේන්තුවට බාරදී ඇති වග පොලිස් මූලස්ථානය සඳහන් කරයි. පොලිස් මාධ්‍ය ප්‍රකාශක,ජ්‍යේෂඨ පොලිස් අධිකාරී මැක්සි ප්‍රොක්ටර් මහතා විසින් නිකුත් කළ නිවේදනයක මේ බව සඳහන් වේ. අද පස්වරුවේ මුල්ලේරියාව පොලිස් වසමේ සිදුවූ වෙඩි තබාගැනීමක් හේතුවෙන් තුවාල ලැබූ ජනාධිපති උපදේශක හා හිටපු පාර්ලිමේන්තු මංත‍්‍රී භාරත ලක්ෂ්මන් මහතා ඇතුළු තවත් දෙදෙනෙකු මිය ගොස් ඇත. එසේම වෙඩිවැදීම් සහ පහරදීම් තුවාල ලත් තවත් හතර දෙනෙකු කොළඹ ජාතික රෝහලේ හදිසි අනතුරු ඒකකයේ ප‍්‍රතිකාර ලබයි. පාර්ලිමේන්තු මංත‍්‍රී දුමින්ද සිල්වා මහතාද තුවාල ලබා කොට්ටේ ශ‍්‍රී ජයවර්ධනපුර රෝහලේ නේවාසිකව ප‍්‍රතිකාර ලබමින් සිටියි. මුල්ලේරියාව, වැල්ලම්පිටිය සහ ගොතටුව යන පොලිස් බල ප‍්‍රදේශවල ආරක්ෂාව තහවුරු කිරීම සඳහා යුධ හමුදාව සහ පොලිස් විශේෂ කාර්ය බලකාය මෙන්ම පොලිස් කැරලි මර්දන කණ්ඩායම් යොදවා ඇති බවත් පොලිස් මාධ්‍ය ප්‍රකාශකවරයා විසින් නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=19228", "Category": null, "Parent URL": null}