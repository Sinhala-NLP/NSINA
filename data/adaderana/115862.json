{"Source": "Adaderana", "Timestamp": "August 6, 2019 11:32 am", "Headline": "ජම්මු කාශ්මීරයට ස්වයං පාලන බලතල අහිමි වෙයි ද?", "News Content": "ඉන්දියාවේ ජම්මු කාශ්මීර් ප්‍රාන්තයට ස්වයංපාලන බලතල හිමිකර දුන් එරට ව්‍යවස්ථාවේ 370වන වගන්තිය අහෝසි කිරීමට ගෙන ආ යෝජනාවට පාර්ලිමේන්තුවේ බහුතර අනුමැතිය හිමිවිය. ඒ සම්බන්ධයෙන් ඇතැම් ඉන්දීය වැසියන් ප්‍රීතිය පල කළද පාකිස්ථානය මෙම තීරණය හෙළාදැක තිබේ. මුස්ලිම් බහුතරයක් වෙසෙන ඉන්දියාවේ ජම්මු කාශ්මීර් ප්‍රාන්තයට විශේෂ ස්වයංපාලන බලතල හිමිකරදුන්, එරට ව්‍යවස්ථාවේ 370වන වගන්තිය අහෝසි කිරීමට රජය පියවර ගෙන තිබේ. මේ පියවර ගෙන තිබෙන්නේ පාකිස්තාන සන්නද්ධ කණ්ඩායමක් ජම්මු කාශ්මීරය ඔස්සේ ඉන්දියාවට ඇතුළුවීමට තැත්කිරීමේ සිද්ධියකින් පසුවයි. දශක 7ක පමණ කාලයක සිට පැවත එන කාශ්මීර අර්බුදය සම්බන්ධයෙන් ඉන්දීය රජයක් ඉතා දැඩි පියවරක් අනුගමනය කළ පළමු අවස්ථාව මෙය බවද විදෙස් වාර්තාවල සඳහන් වෙයි. රජයේ මෙම පියවරත් සමඟ කාශ්මීරයේ දැඩි නොසන්සුන් තත්ත්වයක් හටගනු ඇතැයිද අපේක්ෂා කෙරෙයි. මේ අතර ඉන්දියාව කලාපීය ස්ථාවරත්වයට සහ සාමයට බරපතළ ප්‍රතිවිපාක ගෙන දෙන දරුණු ක්‍රීඩාවක යෙදී සිටින බවට පාකිස්තානය චෝදනා කරයි. කෙසේ වෙතත් කලාපයේ සාමය හා ස්ථාවරභාවය පවත්වාගෙන යෑමට කටයුතු කරන ලෙසයි අමෙරිකාව ඉන්දියාවෙන් හා පාකිස්තානයෙන් ඉල්ලා සිටියි.", "URL": "https://sinhala.adaderana.lk/news.php?nid=115862", "Category": null, "Parent URL": null}