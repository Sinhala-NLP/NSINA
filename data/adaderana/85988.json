{"Source": "Adaderana", "Timestamp": "March 20, 2018 01:01 pm", "Headline": "කුසින් වැදූ බිළිඳා වළ දැමුවාට මව සැකපිට අත්අඩංගුවට-වළ දැමු තැනට විශේෂ පොලිස් ආරක්ෂාවක් ", "News Content": "දරුවෙකු ප්‍රසූත කිරීමත් සමඟ එම දරුවා වළ දැමූ බවට සැකපිට මවක් දඹුල්ල පොලීසිය මඟින් අත්අඩංගුවට ගෙන තිබේ. ඊයේ(19) පස්වරුවේ මෙලෙස අත්අඩංගුවට ගෙන ඇත්තේ දඹුල්ල නිකවටවන ප්‍රදේශයේ තිදරු මවක්ය. දඹුල්ල පොලීසියට ලැබුණු තොරතුරක් මත මෙම කාන්තාව අත්අඩංගුවට ගෙන ඇත්තේ ඇය විසින් පසුගිය 15 වන දින නිවසේදී ප්‍රසූත කළ දරුවෙකු වළ දැමූ බවට ලැබුණු තොරතුරක් මතය. සැකකාර කාන්තාවට තවත් දරුවන් දෙදෙනකු සිටින බවත් සැමියා වසර 4ක කාලයක සිට විදේශගතව සිටින බවත් පොලිස් පරීක්ෂණවලදී අනාවරණය වී ඇති බව මුලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. දරුවා නිවසේ ගෙවත්තේ වළ දැමූ ස්ථානයට මේ වනවිට පොලිස් ආරක්ෂාව යොදවා තිබෙන බවත් අද (20) පස්වරුවේ අධිකරණයට කරුණු ඉදිරිපත් කිරීමෙන් පසු මළ සිරුර ගොඩ ගැනීමට අවශ්‍ය පියවර ගන්නා බව දඹුල්ල පොලීසිය වැඩිදුරටත් සඳහන් කළේය. මෙම සිද්ධිය සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි අපරාධ අංශයේ ස්ථානාධිපති පොලිස් පරීක්ෂක ගයාන් සමරකෝන් මහතා ඇතුළු කණ්ඩායමක් විසින් පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=85988", "Category": null, "Parent URL": null}