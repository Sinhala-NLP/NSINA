{"Source": "Adaderana", "Timestamp": "June 6, 2013 08:13 am", "Headline": "කොළඹට ඩෙංගු වසංගතයක් වෙයිද? - දැඩි අවදානමක්..!", "News Content": "කොළඹ දිස්ත්‍රික්කය තුළ ඩෙංගු රෝගය අධි වසංගත තත්ත්වයක් දක්වා වර්ධනය වීමේ අවදානමක් පවතින බව සෞඛ්‍ය අමාත්‍යංශය පවසයි. ඩෙංගු රෝගය පිළිබඳ විශේෂඥයින් සිදුකළ පරීක්ෂණ වලට අනුව ඉදිරි මාස දෙක තුළ මෙම තත්ත්වය ඇති විය හැකි බව සෞඛ්‍ය අමාත්‍යංශය සඳහන් කරයි. එම නිසා ඩෙංගු මර්දනය සඳහා කොළඹ නගර සභා සීමාව ඇතුළු කොළඹ දිස්ත්‍රික්කය තුළ දැවැන්ත මෙහෙයුමක් ක්‍රියාත්මක කිරීමට මේ වන විටත් සැලසුම් කර තිබේ. ඒ සඳහා අද දිනයේ ආරක්ෂක අමාත්‍යංශයේ විශේෂ සාකච්ඡාවක් පැවැත්වීමට නියයමිත බව සෞඛ්‍ය අමාත්‍යංශය සඳහන් කරයි. සෞඛ්‍ය අමාත්‍යංශය , බස්නාහිර පළාත් සභාව, කොළඹ මහනගර සභාව, පොලිසිය සහ මහජන සෞඛ්‍ය පරීක්ෂකවරුන්ගේ සහභාගීත්වයෙන් මෙම වැඩසටහන ක්‍රියාත්මක කිරීමට නියමිතය. දැනට දිවයිනෙන් වාර්තාවන ඩෙංගු රෝගීන්ගෙන් 46% ක්ම කොළඹ දිස්ත්‍රික්යෙන් වාර්තා වන බව සෞඛ්‍ය අමාත්‍යංශය පෙන්වා දෙයි. මේ අතර කොළඹ දිස්ත්‍රික්කය තුළ ඩෙංගු මදුරුවන් බෝවන ස්ථාන සහිත පාසල් 152 ක් පිළිබඳව පැමිණිලි ලැබී ඇති බව අධ්‍යාපන අමාත්‍යංශය පවසයි. එයින් පාසල් 52 කට මේ වන විටත් අවවාද කර ඇති අතර පාසල් 12 කට එරෙහිව නඩු පැවරීමට ද කටයුතු යොදා තිබේ. පාසල් ආශ්‍රිතව ඩෙංගු මදුරු මර්දන කටයුතු සඳහා මේ දිනවල විශේෂ අවධානයක් යොමු කර ඇති බව අධ්‍යාපන අමාත්‍යංශ්‍ය ප්‍රකාශ කරයි.", "URL": "https://sinhala.adaderana.lk/news.php?nid=34672", "Category": null, "Parent URL": null}