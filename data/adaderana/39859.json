{"Source": "Adaderana", "Timestamp": "December 26, 2013 07:11 am", "Headline": "රෝහල විවෘත කිරීම වෙනුවෙන් මන්ත්‍රී තෙවරප්පෙරුමගේ උපවාසය අදටත් ක්‍රියාත්මකයි", "News Content": "බදුරලිය රෝහල කඩිනමින් විවෘත කර දෙන ලෙස ඉල්ලා එක්සත් ජාතික පක්ෂ පාර්ලිමේන්තු මන්ත්‍රී පාලිත තෙවරප්පෙරුම මහතා ඇතුළු පිරිසක් ආරම්භ කළ උපවාසය තවදුරටත් ක්‍රියාත්මකය. බදුරලිය රෝහල දින 05ක කාලයක් තිස්සේ වසා දැමීමට විරෝධය පළ කරමින් පාර්ලිමේන්තු මන්ත්‍රී පාලිත තෙවරප්පෙරුම මහතා සහ ප්‍රාදේශීය සභා මන්ත්‍රීවරුන් දෙදෙනෙකු ඊයේ දිනයේ සිට රෝහල ඉදිරිපිට මෙලෙස උපවාසයක නිරත වෙති. උපවාසයේ නිරත වු තමාට සහ එම ස්ථානයේ රැඳී සිටි පිරිසට ඊයේ රාත්‍රීයේ පොලිසිය විසින් පහර දීමක් සිදු කළ බව පාලිත තෙවරප්පෙරුම මන්ත්‍රීවරයා පවසයි. කුමන බාධා එල්ලවුවද බදුරලිය රෝහල යළි විවෘත කරන තුරු උපවාසය අත්නොහරින බව එක්සත් ජාතික පක්ෂ පාර්ලිමේන්තු මන්ත්‍රී පාලිත තෙවරප්පෙරුම මහතා ප්‍රකාශ කළේය. පොලිසියට එල්ලවන චෝදනාව සම්බන්ධයෙන් අද දෙරණ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතාගෙන් විමසීමක් කළ අතර එහිදී ඔහු කියා සිටියේ නීති විරෝධී ආකාරයෙන් මාර්ගය අවහිර වන ලෙස එම ස්ථානයේ රැදී සිටි පිරිසක් ඉවත් කිරීමට පොලිසිය පියවර ගෙන ඇති බවයි.", "URL": "https://sinhala.adaderana.lk/news.php?nid=39859", "Category": null, "Parent URL": null}