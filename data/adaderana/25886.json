{"Source": "Adaderana", "Timestamp": "July 18, 2012 10:15 pm", "Headline": "රැකියා ඉල්ලා උපාධිධාරීන් අරගලයකට සුදානම්වෙයි", "News Content": "ඉදිරි දින කිහිපයේ උපාධිධාරීන්ට රැකියා නොදෙන්නේ නම් දිස්ත්‍රීක් පුරා උපාධිධාරීන් සංවිධානයකර අඛණ්ඩ අරගලයක් දියත් කරන බව රැකියා විරහිත උපාධිධාරී සංගමය අවධාරණය කරයි. සියලූ සුදුසුකම් සහිත 2010 සහ 2011 වසරවල උපාධිධාරීන්ට රැකියා නොදීමට රජය තීන්දුවක් අරගෙන ඇතැයි එහි කැඳවුම්කරු ධම්මික මුණසිංහ මහතා පෙන්වා දෙයි. මීට විරෝධය පළකර ඒකාබද්ධ රැකියා විරහිත උපාධිධාරී සංගමය විසින් අද (18) රාජ්‍ය පරිපාලන හා ස්වදේශ කටයුතු අමාත්‍යංශය ඉදිරිපිටදී විරෝධතා ව්‍යාපාරයක් ද පවත්වන ලදී. එහිදි සිය ප්‍රශ්න ගැන සාකච්ඡා කිරිමට රාජ්‍ය පරිපාලන හා ස්වදේශ කටයුතු අමාත්‍යංශ ලේකම්වරයා සාකච්ඡාවක් ලබා දුන්නද පසුව ඔහු එය මගහැරි බව ඒකාබද්ධ රැකියා විරහිත උපාධිධාරී සංගමය චෝදනා කරයි. විරෝධතාවය අතරවාරයේදි ධම්මික මුණසිංහ මහතා මෙසේද පැවසුවේය. ආණ්ඩුව අවිධිමත් පරිදි උපාධිධාරීන් බඳවා ගැනීම නිසා ප‍්‍රශ්න රැසක් මතුවෙලා. සියලූ සුදුසුකම් සහිත 2010 සහ 2011 වසරවල උපාධිධාරීන්ට රැකියා දෙන්න එපා කියලා තීන්දුවක් අරගෙන. ආණ්ඩුවේ නොහැකියාව නිසා උපාධිධාරීන් පිරිසකට අසාධාරණයක් සිදුවෙලා. 2010 සහ 2011 වසරවල උපාධිධාරීන් පිරිසකට ආණ්ඩුව මේ වෙනකොටත් රැකියා දීලා. ඒත් කිසිඳු පදනමක් නැතිව පිරිසකට රැකියා දෙන්නෙ නැහැ. මේ සියලූදෙනා සම්මුඛ පරීක්ෂණවලට ගිහින් තියෙන්නේ. පත්වීම් දෙන්න ලිපි පවා සකස් කරල තියෙන්නේ. අපි කියනවා ඉදිරි දින කිහිපයේ රැකියා දෙන්නේ නැත්නම් අපි දිස්ත්‍රීක් පුරා උපාධිධාරීන් සංවිධානයකර අඛණ්ඩ අරගලයක් දියත් කරනවා කියලා.", "URL": "https://sinhala.adaderana.lk/news.php?nid=25886", "Category": null, "Parent URL": null}