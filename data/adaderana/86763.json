{"Source": "Adaderana", "Timestamp": "April 2, 2018 01:48 pm", "Headline": "වත්කම් නීති විරෝධිව උපයා ගත්තාට රෝහිතට එරෙහි නඩුවේ වැඩිදුර විභාගය කල්යයි", "News Content": "රුපියල් ලක්ෂ හාරසියයකට අධික වත්කම් සහ මුදල් නීති විරෝධී ආකාරයට උපයා ගත් බවට චෝදනා එල්ල වී සිටින හිටපු අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී රෝහිත අබේගුණවර්ධන මහතාට එරෙහිව අල්ලස් කොමිසම විසින් ගොනු කර ඇති නඩුවේ වැඩිදුර විභාගය මැයි මස 28 වනදා දක්වා කල් තැබීමට කොළඹ මහාධිකරණය අද(02) නියම කළේය. කොළඹ මහාධිකරණ විනිසුරු සම්පත් විජේරත්න මහතා ඉදිරියේ විභාගය පැවැත් විය. අද දින නඩු විභාගයේදී රත්මලාන ප්‍රාදේශීය විදුලි ඉංජිනේරු කාර්යාලයේ නිලධාරියෙකු වන උපුල් රෝහිත ප්‍රනාන්දු නමැත්තාගෙන් සාක්ෂි සටහන් කර ගැනීම සිදු කෙරුණි. විත්තිකාර රෝහිත අබේගුණවර්ධන මහතාට අයත් බව කියන රත්මලාන, කටුකුරුන්ද වත්ත ප්‍රදේශයේ පිහිටි නිවසකට විදුලිය සැපයීම වෙනුවෙන් කරන ලද ගෙවිම් පිළිබඳව ඔහු අධිකරණය හමුවේ සාක්ෂි ලබා දුන්නේය. අනතුරුව වැඩිදුර විභාගය මැයි මස 28 වනදා දක්වා කල් තැබීමටයි අධිකරණය තීන්දු කළේ. 2004 වසරේ සිට 2006 වසර දක්වා කාලසීමාව තුළ අමාත්‍යවරයෙකු ලෙස කටයුතු කරමින් සිය නීත්‍යානුකූල ආදායම ඉක්මවා රුපියල් ලක්ෂ 412 වත්කම් සහ මුදල් නීති විරෝධී ආකාරයට උපයා ගත් බවට චෝදනා කරමින් අල්ලස් කොමිසම හිටපු ඇමති රෝහිත අබේගුණවර්ධන මහතාට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=86763", "Category": null, "Parent URL": null}