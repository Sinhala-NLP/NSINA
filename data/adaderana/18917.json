{"Source": "Adaderana", "Timestamp": "September 23, 2011 02:57 pm", "Headline": "දිස්ත්‍රික්ක 02 ක පාසල්වලට නිල ඇඳුම් බෙදා දී නෑ", "News Content": "2011 වසර තුළ දිස්ත්‍රික්ක 02 ක පාසල් සඳහා නිල ඇඳුම් බෙදා දී නොමැති බව අධ්‍යාපන නියෝජ්‍ය අමාත්‍ය ගාමිණී විජිත් විජිතමුණි ද සොයිසා මහතා අද(23) පාර්ලිමේන්තුවේදී සඳහන් කර තිබේ. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා නැගූ පැනයකට පිළීතුරු දෙමින් නියෝජ්‍ය අමාත්‍යවරයා මේ බව සඳහන් කළේය. කුරුණෑගල සහ මාතලේ යන දිස්ත්‍රික්කවල රජයේ පාසල් සඳහා මෙසේ නිල ඇඳුම් බෙදා දී නොමැති බව එහිදී විජිතමුණි ද සොයිසා මහතා ප්‍රකාශ කළේය. 2011 වසරේදී දිවයින පුරා රජයේ පාසල්වල සිසු සිසුවියන් 3, 032,722 දෙනෙකු අධ්‍යාපනය ලබන බවත් එම සියලුම සිසු සිසුවියන් සඳහා පාසල් නිල ඇඳුම් බෙදාදෙන බවත් ඔහු කියා සිටියේය. ඒ අනුව නිල ඇඳුම් බෙදා නොදුන් දිස්ත්‍රික්කවල රජයේ පාසල්වල සිසුන් සඳහා ද කඩිනමින් නිල ඇඳුම් බෙදාදීමට කටයුතු කරන බව අධ්‍යාපන නියෝජ්‍ය අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=18917", "Category": null, "Parent URL": null}