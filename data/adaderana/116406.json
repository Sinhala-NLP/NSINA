{"Source": "Adaderana", "Timestamp": "August 12, 2019 08:17 pm", "Headline": "අනූ නවයෙන් බේරුණු ජීවිතයක්", "News Content": "ඇල්ලන්ද කළුගහකඳුර මාර්ගය ඔස්සේ, මීගහකිවුල උඩරඹුක්කැටිය ගම්මානයට සිමෙන්ති තොගයක් රැගෙන ගොස් ආපසු එමින් තිබූ ලොරි රථයක් එක්වරම මාර්ගයෙන් ඉවතට ධාවනය වී අඩි 75ක් පමණ පහළින් වූ ප්‍රපාතයක පිහිටි නිවසක වහල මතට කඩා වැටී අනතුරට ලක්ව ඇත. එම අවස්ථාවේ නිවසේ සිටි කාන්තාවක් පිටතට පැන දිවි ගලවාගෙන ඇත. අද (12) පස්වරුවේ සිදුවු අනතුරින් බරපතළ තුවාල ලැබූ ලොරි රථයේ රියදුරා මීගහකිවුල දිසා රෝහලට ඇතුළත් කර ඇත. සිද්ධිය වන අවස්ථාවේ ලොරිය කඩා වැටුණු නිවසේ සාලයේ සිටි කාන්තාවක් ලොරිය පෙරළෙන හඬ ඇසී නිවසින් පිටතට පැන දිවි ගලවා ගෙන ඇත. අනතුරින් ලොරි රථයට හා නිවසේ බරපතළ හානි සිදුව ඇත. ලොරි රථයේ කාර්මික දෝෂයක් අනතුරට හේතුවන්නට ඇතැයි පොලිසිය සැකකරයි. අනතුර සම්බන්ධයෙන් කන්දකැටිය පොලිස් රථවාහන අංශය පරීක්ෂණ පවත්වයි.", "URL": "https://sinhala.adaderana.lk/news.php?nid=116406", "Category": null, "Parent URL": null}