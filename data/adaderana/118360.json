{"Source": "Adaderana", "Timestamp": "September 5, 2019 02:17 pm", "Headline": "ඇට්ටම්පිටියේ ගින්න පාලනයට ගුවන් හමුදා සහය", "News Content": "ඇට්ටම්පිටිය, පනන්ගල ප්‍රදේශයේ පැතිරී ඇති ගින්නක් මැඩ පැවැත්වී ම සඳහා මේ වන විට ආපදා සහන කණ්ඩායම්, ගුවන් භටයින් හා ගුවන් හමුදා සෙබළුන් යොදවා ඇති ගුවන් හමුදා මාධ්‍ය අංශය වාර්තා කරයි. මේ අතර අප වාර්තාකරු පැවසුවේ බණ්ඩාරවෙල මාතැටිල්ල ගල්වඩුතැන්න කඳු රක්ෂිතයේ අද උදෑසන ඇතිවු ගින්න මෙසේ පැතිර යමින් පවතින බවයි. ගින්න හේතුවෙන් ගල්වඩුතැන්න කඳු රක්ෂිතයේ අක්කර 50ක පමණ භූමි ප්‍රදේශයක් විනාශ වී ඇත. කිසියම් පුද්ගලයෙකු හෝ කණ්ඩායමක් විසින් මෙම ගිනි තැබීම සිදු කරන්නට ඇතැයි පොලීසිය සැක පල කරයි. රක්ෂිතයේ අවට නිවාස හා විදුලි රැහැන් පැවතීම නිසා විදුලිබල මණ්ඩලය විසින් මෙම ප්‍රදේශයේ විදුලිය විසන්ධි කර ඇත. ගින්න නිවීම සඳහා මේ වන විට මෙහෙයුම් දියත් කර ඇති අතර බණ්ඩාරවෙල පොලීසියේ නිලධාරීන් මේ පිළිබඳ විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=118360", "Category": null, "Parent URL": null}