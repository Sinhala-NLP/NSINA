{"Source": "Adaderana", "Timestamp": "November 20, 2011 08:48 pm", "Headline": "විශ්‍රාමිකයන් 6000 ට විශ්‍රාම වැටුප් නෑ", "News Content": "මෑතක දී විශ‍්‍රාම ලැබූ 6000 ට ආසන්න පිරිසකට මුදල් නොමැති බැවින් විශ‍්‍රාම පාරිතෝෂිකය හා විශ‍්‍රාම වැටුප ලබා දී නැති බව ලංකා ගුරු සංගමය පවසයි. මාස 4ක් තිස්සේ විශ‍්‍රාම ලැබූ ගුරුවරුන් ඇතුළු රාජ්‍ය සේවකයන්ට මෙසේ විශ‍්‍රාම පරීතෝෂිකය හා විශ‍්‍රාම වැටුප් ලබා දී නැති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පවසයි. මෙම පිරිසෙන් බහුතරයක් ගුරු සේවයෙන් විශ‍්‍රාම ගිය පිරිසක් වන බවත්, මාස ගණනක් විශ‍්‍රාම වැටුප නොලැබීම හේතුවෙන් ඔවුන් දැඩි අසීරුතාවයකට මුහුණපා ඇති බවත් හෙතෙම පෙන්වාදෙයි. විශ‍්‍රාම වැටුප් දෙපාර්තමේන්තුට අවශ්‍ය ප‍්‍රතිපාදන නොමැති කමින් මේ තත්ත්වය උදාවී ඇති බවත්,රජය විසින් පොදු රාජ්‍ය මණ්ඩල ක‍්‍රීඩා උළෙල ලබාගැනීම ඇතුළු විවිධ ප‍්‍රදර්ශනාත්මක කටයුතු සඳහා අනවශ්‍ය වියදම් කරමින් සිටියදී රටට සිය සේවය ලබා දුන් මෙම ජ්‍යෙෂ්ඨ පුරවැසියන්ට මෙම තත්ත්වය උදා කිරීම දැඩි ලෙස හෙලා දකින බව ඔහු සඳහන් කරයි. මුදල් නොමැති බව පවසමින් නොගෙවා තිබෙන විශ‍්‍රාම වැටුප් හා පාරිතෝෂික දීමනා කඩිනමින් ගෙවන ලෙස ලංකා ගුරු සංගමය රජයට බල කර සිටින බව ජෝසප් ස්ටාලින් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=20135", "Category": null, "Parent URL": null}