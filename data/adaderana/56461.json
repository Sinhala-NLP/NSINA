{"Source": "Adaderana", "Timestamp": "January 19, 2016 12:55 pm", "Headline": "විග්නේෂ්වරන් අසතුටෙන් - මනෝගෙන් කමිටුවක්", "News Content": "උතුරු පළාතේ ජනතාවට පවතින ගැටලු විසඳීම සඳහා ආණ්ඩුව නිසි ක්‍රියාමාර්ග ගෙන නොමැති බව උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා පවසයි.උතුරු පළාත් ජනතාවගේ ගැටලු වෙනුවෙන් දේශපාලන විසඳුමක් නොලැබීම හා පළාත් සභාව වෙත පවතින බලතල සීමා සහිත වීම ගැටලුවක් බව ඔහු කියයි.බලය බෙදාහැරීම, පළාත් සභා ක්‍රියාකාරීත්වය ඇතුළු කරුණු කිහිපයක් සම්බන්ධයෙන් ස්විට්සර්ලන්ත හා දකුණු අප්‍රිකානු නියෝජිතයින් පිරිසක් විසින් පැවැත්වු සම්මන්ත්‍රණයකට එක්වෙමින් විග්නේෂ්වරන් මහතා මේ බව කියා සිටියේය.උතුරු පළාත් සභාව විසින් සංවිධානය කළ මෙම සම්මන්ත්‍රණය සඳහා පළාත් සභාව නියෝජනය කරන දෙමළ ජාතික සන්ධාන මන්ත්‍රීවරුන් සහභාගී වී සිටි බව සඳහන්ය.එහිදී වැඩිදුරටත් අදහස් දැක්වු උතුරු පළාත් ප්‍රධාන අමාත්‍යවරයා සඳහන් කර ඇත්තේ මෙරට ආණ්ඩුක්‍රම ව්‍යවස්ථා තුළින් පළාත් සභා වෙත අඩුසැලකිල්ලක් දක්වා ඇති බවයි.මේ අතර නව ව්‍යවස්ථා ප්‍රතිසංස්කරණය සඳහා උතුරු නැගෙනහිර හැර සෙසු පළාත්වල ජීවත්වන දමිළ ජනතාවගේ අදහස් විමසීම සඳහා දමිළ ප්‍රගතිශීලි සන්ධානය විශේෂ කමිටුවක් පත්කර තිබේ.15 දෙනෙකුගෙන් සමන්විතව අදාළ කමිටුව ඊයේ පත් කළ බව එම සන්ධානයේ නායක අමාත්‍ය මනෝගනේෂන් මහතා පැවසුවේය.උතුරු නැගෙනහිර හැර වතුකරයේ දමිළ ජනතාව ඇතුළු සෙසු පළාත්වල ජීවත්වන දෙමළ ජනතාවගේ ගැටලු වලට විසඳුම් ලබාදීම සඳහා නව ව්‍යවස්ථා ප්‍රතිසංස්කරණයට යෝජනා ඉදිරිපත් කිරීමට මෙම කමිටුව මගින් අපේක්ෂා කරන බව මනෝගනේෂන් මහතා සඳහන් කළේය.", "URL": "https://sinhala.adaderana.lk/news.php?nid=56461", "Category": null, "Parent URL": null}