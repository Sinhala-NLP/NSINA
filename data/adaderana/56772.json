{"Source": "Adaderana", "Timestamp": "January 29, 2016 07:02 pm", "Headline": "  පොලිස්පතිටත් නඩු දානවා - උදුල්ගෙන් පොලිස්පතිට එන්තරවාසියක්", "News Content": "ඇඹිලිපිටියේ සුමිත් ප්‍රසන්න ජයවර්ධනගේ මරණයට චෝදනා එල්ල වී ඇති සැකකරුවන් අත්අඩංගුවට ගන්නැයි උසාවිය දුන් නියෝගය ක්‍රියාත්මක නොකරන්නේ නම් පොලිස්පතිට එරෙහිව ද නඩු පවරන බව සඳහන් කරමින් නීතීඥ උදුල් ප්‍රේමරත්න මහතා පොලිස්පතිවරයා වෙත එන්තරවාසියක් යවා තිබේ.එහි දැක්වෙන්නේ එකී එන්තර වාසිය ලැබී පැය 24ක් තුළ චෝදනා ලබා සිටින නිලධාරීන් අත්අඩංගුවට නොගන්නේ නම් පොලිස්පතිට එරෙහිව නිසි අධිකරණයක නඩු පවරන බවයි.නීතිඥ උදුල් ප්‍රේමරත්න මහතා සිය සේවාදායිකාවගේ උපදෙස් මත පොලිස්පතිවරයා වෙත යැවූ එම එන්තරවාසිය පහත පරිදිය. 2016.01.29 එන්තරවාසියයිඑන්.කේ ඉලංගකෝන්,පොලිස්පති,පොලිස් මුලස්ථානය,කොළඹ මහත්මයාණෙනි,මාගේ සේවාදායිකාව වන ඇඹිලිපිටිය, නව නගර පාර, අංක 103, හි පදිංචි මුණසිංහ ආරචිචිගේ ශෂිකා නිශාමනි මුණසිංහ යන අයගේ උපදෙස් මත ලියා දන්වමි.මාගේ සේවාදායිකාව විසින් ඇඹිලිපිටිය නව නගරයේ පදිංචිව සිටි ඇගේ ස්වාමි පුරුෂයා වු ජයවර්ධන සුභසිංහගේ සුමිත් ප‍්‍රසන්න ජයවර්ධනගේ මරණය පිළිබඳ වගකිව යුතු බවට ඇඹිලිපිටිය හිටපු සහාකාර පොලිස් අධිකාරි D ධර්මරත්න යන අයට සහ හිටපු ඇඹිලිපිටිය මූලස්ථාන පොලිස් පරික්ෂක දිනේන්ද්‍ර ඩයස් යන අයට චෝදනා කර සිටින ලද අතර සුමිත් ප‍්‍රසන්නගේ මරණ පරීක්ෂණයේදි ද ඇය මහේස්ත‍්‍රාත්තුමා ඉදිරිපිට දී ඒ පිළිබඳ සාක්ෂි ලබාදෙන ලදී. එම සාක්ෂි විභාගයෙන් අනතුරුව රජයේ නීතීඥ මහත්මා විසින් සැකකරුවන් අත්අඩංගුවට ගන්නා ලෙස නියෝග කරන මෙන් මහේස්ත‍්‍රාත්තුමාගෙන් ඉල්ලා සිටින ලදුව මහේස්ත‍්‍රාත්තුමා විසින් මෙහිදී අණාවරණය වූ සැකකරුවන් සියලූ දෙනා වහාම අත්අඩංගුවට ගන්නා ලෙස නියෝග කරන ලදී.මේ ආකාරයෙන් මහේත‍්‍රාත්වරයෙකුගේ නියෝගයක් පවා තිබියදී තවමත් උක්ත සැකකාර ASP වරයා සහ HQI වරයා අත්අඩංගුවට නොගෙනීම මගින් මෙතරම් ආන්දෝලනාත්මක හා මහජන අවධානය දිනාගත් සිදුවීමක සැකකරුවන් වෙනුවෙන් ඔබතුමන් දක්වන විශේෂ සැලකිල්ල හේතුවෙන් නීතීය සහ පොලීසිය කෙරෙහි මහජනයාගේ ඇති විශ්වාසය බරපතළ ලෙස බිඳ වැටේ.මෙම එන්තරවාසිය ලැබී පැය 24ක් තුළ ඉහත චෝදනා ලත් අය අත්අඩංගුවට ගන්නා ලෙස ඔබ වෙත දන්වා සිටිමි. එසේ නොමැති වුවහොත් රාජ්‍ය සේවයෙහි සහ පොලිස් සේවයෙහි ගෞරවය කෙලසීමටත් පොලිස්පති ලෙස ඔබට නීතියෙන් පැවරී ඇති බලතල ක‍්‍රියාත්මක නොකිරීමටත් එරෙහිව ඔබ හට නිසි අධිකරණයක නඩු පැවරීමට කටයුතු කරන බවද වැඩි දුරටත් දන්වා සිටිමි.මෙයට,සේවාදායිකාව උපදෙස් පරිදි නීතිඥ උදුල් පේ‍්‍රමරත්න.", "URL": "https://sinhala.adaderana.lk/news.php?nid=56772", "Category": null, "Parent URL": null}