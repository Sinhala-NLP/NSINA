{"Source": "Adaderana", "Timestamp": "March 18, 2019 02:21 pm", "Headline": "සයිප්‍රස්හි සේවය කළ ශ්‍රී ලාංකිකයින් රැසක් පීඩාවට", "News Content": "වසර ගණනාවක් විදෙස් ගතව සේවයකර සිය වැටුපෙන් සමාජ ප්‍රතිලාභ අරමුදල සඳහා අයකරගත් මුදල් යලි ලබාගත නොහැකි වීමෙන් සයිප්‍රස්හි සේවය කළ ශ්‍රී ලාංකිකයින් රැසක් පීඩාවට පත්ව සිටියි. තම නමින් ඇති ගිණුම්වල අදාළ මුදල් එක්රැස්ව තිබුණ ද ඒවා යළි ලබාගැනීමට නොහැකි වී තිබෙන්නේ විදේශ කටයුතු අමාත්‍යාංශය ඒ සඳහා නිසිලෙස මැඳිහත් නොවීම හේතුවෙන් බව ඔවුන් පවසයි. විදෙස්ගතව රැකියාවල නිරත ශ්‍රමිකයින්ගේ මාසික වේතනයෙන් කොටසක් සමාජ ප්‍රතිලාභ අරමුදල වෙත බැර වන්නේ විශ්‍රාම වැටුපක් නොලබන ඔවුන්ගේ අනාගත සුරක්ෂිතතාව වෙනුවෙන්. එහිදී ඔවුන්ගේ මාසික වේතනයෙන් 7.5%ක කොටසක් සහ රැකියා ස්ථානයෙන් හෝ හාම්පුතුන්ගෙන් 7.5%ක කොටසක් අදාළ අරමුදල වෙත අය කර ගනු ලබයි. යම් සේවකයෙකු සිය රැකියාව අවසන්කර රටින් පිටවන අවස්ථාවේ එම සේවකයාට අදාළ අරමුදලේ ප්‍රතිලාභ භුක්ති විඳියහැකි අතර එහිදී සේවයේ නියුක්ත වූ කාලය තුළ එකතුවූ මුදලත් ඊට අදාළ පොලී මුදලත් ඔහුට හෝ ඇයට හිමි වේ. කෙසේවෙතත් සයිප්‍රස්හි සේවය කර නැවත දිවයිනට පැමිණ සිටින ශ්‍රමිකයින් පෙන්වා දෙන්නේ තමන්ට හිමිවිය යුතු අදාල අරමුදලේ ප්‍රතිලාභ භුක්ති විඳීමට හැකියාවක් නොමැති බවයි. වසර ගණනාවක් විදෙස්ගතව සේවය කර දැඩි පරිශ්‍රමයකින් උපයා ගත් මුදල්වලින් සියයට 7.5ක කොටසක් මාසිකව සමාජ ප්‍රතිලාභ අරමුදලට බැර කළද මේ වනතෙක් එම මුදල් ලබා ගත නොහැකිව ඇති බවට ඔවුන් චෝදනා කරයි. මේ සම්බන්ධයෙන් විදේශ සේවා නියුක්ති කාර්යාංශයේ අවධානය යොමු කර ගැනීම සඳහා ඔවුන් කොටුව දුම්රියපොළ ඉදිරිපිට විරෝධතා ව්‍යාපාරයක ද නිරත විය. එතෙර අපි සංවිධානය මගින් සංවිධාන කර තිබූ මෙම විරෝධතාවට පාර්ලිමේන්තු මන්ත්‍රී සුනිල් හඳුන්නෙත්ති මහතා ද එක්ව සිටියේය.", "URL": "https://sinhala.adaderana.lk/news.php?nid=106282", "Category": null, "Parent URL": null}