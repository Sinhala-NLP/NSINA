{"Source": "Adaderana", "Timestamp": "January 19, 2011 03:11 pm", "Headline": "හානි වූ නැගෙනහිර ගොවිපළවල් වලට 50% ක ණය ආධාරයක්", "News Content": "අධික වර්ෂවෙන් හා ජලගැලීම් වලින් හානි සිදුවූ නැගෙනහිර පළාතේ ගොවිපළ වල් යළි යථා තත්ත්වයට පත්කර ගැනීම සඳහා සිදුවූ හානිය තක්සේරු කොට 50% ක ණය ආධාරයක් ලබා දෙන බව පශු සම්පත් හා ග්‍රාමීය ප්‍රජා සංවර්ධන අමාත්‍ය ආරුමුගම් තොණ්ඩමන් මහතා පවසයි. අධික වැසි නිසා නැගෙනහිර පළාතේ ගොවිපළ වල සතුන් 1000 ට වැඩි පිරිසක් මරණයට පත්ව ඇතැයිද ආමාත්‍යවරයා කියා සිටියි. අද(19)පෙරවරුවේ මඩකළපුව දිස්ත්‍රීක් ලේකම් සුන්දරම් අරුමෛනායගම් මහතාගේ ප්‍රධානත්වයෙන් මඩකළපු දිස්ත්‍රීක් ලේකම් කාර්යාලයේදී පැවති විපතට පත්වූවන්ට සහනාධාර බෙදාදීමේ අවස්ථාවකට එක්වෙමින් හෙතෙම මේ බව කියා සිටියේය. දැනට සිත්තාණ්ඩි ප්‍රදේශයේ පවත්නා ජල ගැලීම් වලින් හානි සිදුවූ රජයේ ගොවිපළ පුලිපායින්දකල් ප්‍රදේශයට ගෙන යාමට තීරණය කර ඇතැයිද ආරුමුගම් තොණ්ඩමන් මහතා සඳහන් කළේය. ගංවතුරෙන් හානියට පත් සියලුම ගොවිපළවල් පිළිබඳ තමන්ට කඩිනම් වාර්තාවක් ලබා දෙන ලෙස අමාත්‍යවරයා මෙහිදී දිස්ත්‍රීක් ලේකම්වරයාට නියෝග කළ අතර හානියට පත් ගොවිපළ හිමියන්ට කඩිනමින් සහන සැලසීමට ක්‍රියා කරන බවද පැවසීය. ජලගැලීම් නිසා රෝගාතුරු වූ හා තුවාල සිදුවූ සතුන්ට ප්‍රතිකාර කිරීම සඳහා පශු වෛද්‍ය කණ්ඩායම් 3 ක් මඩකළපුව,ත්‍රීකුණාමලය,හා අම්පාර යන දිස්ත්‍රීක්ක වලට මේ වන විටත් යොමුකර ඇතැයි ඔහු අවධාරණය කළේය.", "URL": "https://sinhala.adaderana.lk/news.php?nid=13605", "Category": null, "Parent URL": null}