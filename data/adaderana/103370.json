{"Source": "Adaderana", "Timestamp": "January 30, 2019 03:22 pm", "Headline": "කින්නියා ගැටුමින් අතුරුදන්වු තවත් පුද්ගලයෙකුගේ සිරුරක් සොයා ගනී", "News Content": "කින්නියා ගැටුමින් දියේ ගිලී අතුරුදන්ව සිටි අනෙක් පුද්ගලයාගේ මළ සිරුර මේ වන විට හමුවී තිබේ. ත්‍රීකුණාමලය කින්නියා කන්දල්කාඩු ප්‍රදේශයේ මහවැලි ගංමෝය ආසන්නයේ අනවසරයෙන් වැලි ගොඩ දමමින් සිටි පිරිසක් අත්අඩංගුවට ගැනීමට යාමේදී ගඟට පැන පලා යාමට උත්සාහ කළ පුද්ගලයින් දෙදෙනෙකු ඊයේ(29 )අතුරුදන්ව තිබුණි. ඊයේ පෙරවරුවේ මෙම වැටලීම සිදුකෙරුණේ නාවික හමුදාව විසිනි. මහවැලි ගඟ ආශ්‍රිතව සිදුවන නීතිවිරෝධී වැලි ජාවාරම් සහ දූෂණ මැඩපැවැත්වීමට නාවික හමුදාව හා පොලිස් විශේෂ කාර්ය බලකාය එක්ව පසුගිය දින කිහිපය පුරා කින්නියා කන්දල්කාඩු ප්‍රදේශයේ මෙහෙයුම් සිදුකොට ජාවාරමට සම්බන්ධ පුද්ගලයින් රැසක් අත්අඩංගුවට ගෙන නීතිය හමුවට ඉදිරිපත් කර තිබුණි. ඒ අනුව කින්නියා කන්දල්කාඩු ප්‍රදේශයේ මහවැලි ගංමෝය ආසන්නයේ අනවසරයෙන් වැලි ගොඩ දමමින් සිටි පිරිසක් අත්අඩංගුවට ගැනීම සඳහා අද උදෑසනද නාවික හමුදාව තවත් මෙහෙයුමක් දියත් කළේය. එහිදී වැලි ගොඩදමමින් සිටි බව කියන පුද්ගලයින් නාවික හමුදා නිලධාරීන් දැක පළා යාමට උත්සාහ කර ඇති අතර ඉන් දෙදෙනකු ගඟට පැන පිහිනා පළා යාමට උත්සාහ කිරීමේදී අතුරුදන්ව තිබේ. පසුව එක් පුද්ගලයෙක්ගේ සිරුර ඊයේ සවස 4.30 ට පමණ සොයා ගනු ලැබීය. ඔහු වයස අවුරුදු 22 ක් වු ඉඩිමන්, කින්නියා 4 යන ලිපිනයේ පදිංචි මොහොමඩ් රෂික් පාරිස් නැමැත්තෙක් බව පොලීසිය පවසයි. අනෙක් පුද්ගලයා අද සවස 2.30ට පමණ පොලිස් ජීවිතාරක්ෂක නිලධාරීන් හා නාවික හමුදාවේ නිලධාරීන් එක්ව සොයා ගෙන තිබේ. එසේ සොයා ගෙන ඇත්තේ වයස අවුරුදු 19 ක් වු ඉහත ලිපිනයේ පදිංචි බසීර් මොහොමදු රමීස් නැමති තරුණයෙකි. මෘත ශරීර පශ්චාත් මරණ පරීක්ෂණ සඳහා ත්‍රිකුණාමලය රෝහලේ තැන් පත් කර තිබේ. සිද්ධිය පිළිබඳ කින්නියා පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=103370", "Category": null, "Parent URL": null}