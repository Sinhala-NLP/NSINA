{"Source": "Adaderana", "Timestamp": "January 9, 2018 04:37 pm", "Headline": "නොදන්න දෙයක් ගැන කතා කරලා ලැබෙන දෙයක් නෑ", "News Content": "බැඳුම්කර වාර්තාවට අනුකූලව වැරදිකරුවන්ට දඩුවම් පැනවීම කිසිසේත් අපක්ෂපාතී ලෙස සිදු කරන බවට විශ්වාසයක් ඇති කර ගැනීමට ජනතාවට හැකියාවක් නොමැති බව හිටපු පාර්ලිමේන්තු මන්ත්‍රී ජී.එල්.පීරිස් මහතා පවසයි. අද(09) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවකට ඔහු මෙම අදහස් පළ කළේය. බැඳුම්කර වාර්තාව ජනාධිපතිවරයාට භාර දීමෙන් පසු ජනාධිපතිවරයා විසින් සිදුකළ කථාව අන්තර් ඡාලයට එක් කිරීමේදී එහි ඡේදයක් ඉවත් කර ඇති බවත් එසේ කර ඇත්තේ, රවී කරුණානායක හා අග්‍රාමාත්‍ය රනිල් වික්‍රමසිංහ යන මහතා සම්බන්ධයෙන් කරුණු ඇතුළත් ඡේදය වන බවත්, පසුව නැවතත් එය ඇතුළත් කර ඇති බවත් පීරිස් මහතා මෙහිදී වැඩිදුරටත් කියා සිටියේය. එවැනි පසුබිමක් තුළ ඉදිරි වැඩකටයුතු සාධාරණ ලෙස ඉටු කිරීම සම්බන්ධයෙන් සැකයක් මතු වෙන බව ද ජී.එල්.පීරිස් මහතා පවසයි. බැඳුම්කර වංචාව වසන් කිරීම සඳහා ආණ්ඩුව බොහෝ දෑ කරමින් සිටින බව ද පැවසු ජී.එල්.පීරිස් මහතා හෙට(10) දිනයේ දී මේ පිළිබඳ පාර්ලිමේන්තු විවාදයක් පවත්වන නමුත් කිසිදු අවබෝධයක් බැඳුම්කර වාර්තාව සම්බන්ධයෙන් මන්ත්‍රීවරුන්ට නොමැති බව ද ඔහු කියා සිටියේය. ජනාධිපතිවරයා විසින් බැඳුම්කර වංචාව සම්බන්ධයෙන් තත්ත්වය නොබලා තමා ළඟ ඇති කඩුව පාවිච්චි කර දඩුවම් ලබා දෙන බව පැවසු අතර එසේ සිදුකරන්නේ නම් එම කඩුවට පළමුවෙන්ම හසුවිය යුත්තේ අගමැතිවරයා බව ද පැවසීය.", "URL": "https://sinhala.adaderana.lk/news.php?nid=82725", "Category": null, "Parent URL": null}