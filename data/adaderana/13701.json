{"Source": "Adaderana", "Timestamp": "January 24, 2011 08:35 am", "Headline": "අනුරාධපුර බන්ධනාගාර රැඳවියන් විරෝධතාවක් අරඹයි", "News Content": "අනුරාධපුර බන්ධනාගාරයේ රැඳවියන් පිරිසක් බන්ධනාගාර වහලය මත නැඟී විරෝධතා ව්‍යාපාරයක නිරතව සිටියි. ඊයේ(23) පස්වරුවේ සිට රැඳවියන් විසි දෙදෙනෙකු විරෝධතාවට එක්ව ඇති බව වාර්තා වේ. එම රැඳවියන් පිරිස අධිකරණයෙන් ඇප නියම වී ඇති නමුත් ඊට අදාළ කොන්දේසි ඉටුකිරීමට අපොහොසත්වීම හේතුවෙන් බන්ධනාගාර ගතවුවන් බව බන්ධනාගාර කොමසාරිස් ජනරාල් වී ආර් ද සිල්වා මහතා සඳහන් කළේය. අදාල රැඳවියන්ට ඇප ලබාදීම සඳහා රුපියල් පහළොස් දහසකට වැඩි මාසික වැටුපක් ලබන රජයේ සේවකයන් අත්සන් කළ යුතු බවට අධිකරණය කොන්දේසී පනවා තිබු බව අද දෙරණ කළ විමසීමකදී බන්ධනාගාර කොමසාරිස්වරයා ප්‍රකාශ කළේය. එය ඉටුකර ගැනීමට අසමත් වීමෙන් බන්ධනාගාර ගතව සිටින මෙම පිරිස ක්‍රියාත්මක කර ඇති විරෝධතාව අධිකරණ තීන්දුවට එරෙහිව ක්‍රියාත්මක වන්නක් බව වී ආර් ද සිල්වා මහතා වැඩිදුරටත් සඳහන් කළේය. මෙම විරෝධතාවට ‍ හේතුව අනුරාධපුර බන්ධනාගාර ප්‍රධානියාගේ ක්‍රියා කලාපයට එරෙහිව දැයි අද දෙරණ විමසීමක් කරනු ලැබීය. අදාළ නිලධාරියා බන්ධනාගාර දෙපාර්තමේන්තුවේ දක්ෂතම පුද්ගලයෙකු බවත් එවැනි චෝදනාවක් පිළිබඳ තමන්ට වාර්තා වී නොමැති බවත් බන්ධනාගාර කොමසාරිස්වරයා පැවසුවේය. කෙසේ වුව ද මේ සම්බන්ධයෙන් රැඳවියන් සමඟ සාකච්ඡා කරන බව බන්ධනාගාර කොමසාරිස් ජනරාල් වී ආර් ද සිල්වා මහතා ප්‍රකාශ කළේය.", "URL": "https://sinhala.adaderana.lk/news.php?nid=13701", "Category": null, "Parent URL": null}