{"Source": "Adaderana", "Timestamp": "August 25, 2010 10:35 am", "Headline": "කේ.පී ගේ ප්‍රකාශ වයිකෝ ප්‍රතික්ෂේප කරයි", "News Content": "එල්.ටී.ටී.ඊය සහ ශ්‍රී ලංකා හමුදා අතර ඇති වෙන්නට නියමිතව තිබූ සටන් විරාමයකට තමන් හරස් වූ බවට එල්.ටී.ටී.ඊ යේ ජාත්‍යන්තර අංශ ප්‍රධානියාව කටයුතු කළ කුමාරන් පද්මනාදන් හෙවත් කේ.පී කර ඇති ප්‍රකාශය තමන් තරයේ ප්‍රතික්ෂේප කරන බව ඉන්දීය එම්.ඩී.එම්.කේ පක්ෂයේ මහ ලේකම් වයිකෝ පවසයි. එය දෙමළ ඊළාමය පාවා දුන් කේ.පී ගේ අමූලික බොරුවක් බව එම්.ඩී.එම්.කේ පක්ෂයේ මහ ලේකම් වයිකෝ හින්දු පුවත්පත ට ප්‍රකාශ කර තිබේ. යුද්ධය පැවති අවසාන කාලයේ එල්.ටී.ටී.ඊය අවි ආයුධ බිම තබන්නට කැමැත්තෙන් සිටි බවත්,ඔවුන් එකී තීරණය නොගන්නා තැනට තල්ලු කරනු ලැබුවේ වයිකෝ සහ නැදුමාරන් බවත් කේ.පී ප්‍රකාශ කර තිබුණි. එසේ වුවද යම් හෙයකින් සටන් විරාමයටකට අවකාශය සැලසී තිබුණේනම් තමා මෙන්ම දෙමළ ජාතික ව්‍යාපාරයේ නායක නැදුමාරන් ද ඊට එක සිතින් සහය දෙනු නොඅනුමාන බවද වයිකෝ පෙන්වා දෙයි. එල්.ටී.ටී.ඊ නායක වී.ප්‍රභාකරන් කිසි කලෙක ආයුධ බිම තබන්නට හෝ යටත්වන්නට ක්‍රියා නොකරන බවද,ඔහුගේ සදාකාලික සිහිනය දෙමළ ඊළාම් රාජ්‍යය බවද වයිකෝ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=10427", "Category": null, "Parent URL": null}