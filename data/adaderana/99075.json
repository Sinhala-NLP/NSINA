{"Source": "Adaderana", "Timestamp": "November 12, 2018 06:58 am", "Headline": "කරූගෙන් තවත් ඉල්ලීමක්", "News Content": "කවුරුන් විසින් හෝ දෙනු ලබන විධායකයේ නියෝග තරයේ ප්‍රතික්ෂේප කරන ලෙස සියලු රාජ්‍ය නිලධාරින්ගෙන් ඉල්ලා සිටින බව හිටපු කථානායක කරූ ජයසූරිය මහතා පවසයි. ආණ්ඩුක්‍රම ව්‍යවස්ථාව යටතේ සිය වගකීම් දරන්නා වූ සියළු පුද්ගලයින්ගේ යුතුකම වන්නේ පක්ෂ දේශපාලනය හෝ පුද්ගල සැබැදියාව නොසලකා ප්‍රජාතන්ත්‍රන්වාදයේ සුරක්ෂිත බව වෙනුවෙන් පෙනී සිටින බව ඔහු පෙන්වා දෙයි. නිවේදනයක් නිකුත් කරමින් හිටපු කථානායක කරූ ජයසූරිය මහතා මෙම අදහස් පළ කර තිබේ. මෙහිදී හිටපු කථානායකවරයා පෙන්වා දී ඇත්තේ මහජනතාව තමන් නියෝජනය කිරීම සඳහා තෝරා පත් කළ පාර්ලිමේන්තු මන්ත්‍රීවරුන්ගේ අයිතිය බලෙන් පැහැරගැනීම තමන් නිරික්ෂණය කළ බවයි. පාර්ලිමේන්තුව ඕනෑකමින්ම නොසලකා හැරිම ජනතා නිදහස සහ අයිතියට බරපතළ අවධානමක් වනු ඇති බව ද හිටපු කථානායකවරයා අදාළ නිවේදනය මඟින් පෙන්වා දී තිබේ. මෙවන් පසුබිමක ආණ්ඩුක්‍රම ව්‍යවස්ථාව ආරක්ෂා කිරීමට දිවුරුම්දී ඇති සියලු රජයේ පිරිස් වෙත එම දිවුරුම පිළිබඳ යළිත් සිහිපත් කරන ලෙස අවධාරණය කරන බව හිටපු කථානායකවරයා පෙන්වා දෙයි. එමෙන්ම මෙරට උත්තරීතර නීතිය වන ව්‍යවස්ථාව පිළිබඳ අප සතු වගකීම රාජ්‍ය සේවය මෙන්ම පොලිසීය සහ අධිකරණයේ ස්වාධිනත්වය පිළිබඳව අපගේ වගකීම මතකයේ තබා ගන්නා ලෙස තමන් ඉතා ඕනෑකමින් ඉල්ලා සිටින බව හිටපු කථානායක කරූ ජයසූරිය මහතා එම නිවේදනය මඟින් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=99075", "Category": null, "Parent URL": null}