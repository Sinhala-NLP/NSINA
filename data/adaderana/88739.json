{"Source": "Adaderana", "Timestamp": "May 8, 2018 03:53 pm", "Headline": "බුදුරුව සහිත සාරි ඇන්ද කාන්තාවකගේ සාරිය පොලිස් බාරයට ", "News Content": "හැටන් නගරයේ රාජ්‍ය මුල්‍ය ආයතනයක තාවකාලිකව සේවය කරන කාන්තාවක් බුදුරුව සහිත සාරියක් පැළද සිටිම සම්බන්ධයෙන් හැටන් පොලිසියට අද (08) ලද තොරතුරක් මත හැටන් පොලිසිය විසින් එම සාරිය පොලිස් භාරයට ගෙන ඇත. කොළ පාට සාරියේ බෝඩරය වටා බුදු සිරස මුද්‍රණය කර තිබු අතර, එම සාරියෙන් කපා ගත් කොටසකින් එම කාන්තාව හැට්ටයක්ද මසා පැලද සිටි බව හැටන් පොලීසිය කියා සිටියේය. විශ්වවිද්‍යාල ප්‍රවේශ ලබා සිටින එම කාන්තාව විශ්වවිද්‍යාලයට ඇතුලත් වන තෙක් තාවකාලිකව එම රාජ්‍ය මුල්‍ය ආයතනයේ සේවය කරන අතර, ඇය විසින් හැටන් නගරයේ රෙදි පිළි අලෙවි කරන වෙලද සැලකින් ඊයේ(07) පස්වරුවේ මෙම සාරිය රුපියල් 1500 කට මිල දි ගෙන ඇති බව පොලිසිය විසින් සිදු කරන ලද මුලික පරික්ෂණවලදි අනාවරණය වී ඇත. එම රෙදි පිළි වෙලදසැලද පොලිසිය විසින් පරික්ෂා කල අතර එහිදි මෙවැනි මුදුණ සහිත වෙනත් සාරි තොග අලෙවි කිරිමට නොතිබුණු අතර, මෙම සාරි ඉන්දියාවෙන් ආනයනය කල බව එම වෙලදසැල් හිමියා පොලිසිය හමුවේ පවසයා තිබේ. මෙම සිද්ධීය සම්බන්ධයෙන් එම කාන්තාවගෙන්ද වෙලදසැල් හිමියාගෙන්ද පොලිසිය විසින් ප්‍රකාශ ලබාගෙන බුදුරුවට සමාන මුද්‍රණය කර තිබු සාරිය පොලිස් භාරයට ගෙන ඇත. මෙම සිද්ධිය සම්බන්ධයෙන් හැටන් මහෙස්ත්‍රාත් අධිකරණය වෙත කරුණු ඉදිරිපත් කර නිතිපති උපදෙස් අනුව ඉදිරි නිතිමය ක්‍රියාමාර්ග ගන්නා බව හැටන් පොලිසියේ උසස් නිලධාරියෙකු කියා සිටියේය.", "URL": "https://sinhala.adaderana.lk/news.php?nid=88739", "Category": null, "Parent URL": null}