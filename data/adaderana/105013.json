{"Source": "Adaderana", "Timestamp": "February 25, 2019 04:20 pm", "Headline": "බැඳුම්කර සිද්ධියට සම්බන්ධ තවත් අය සිටී නම් ඔවුන්ට නීතිය ක්‍රියාත්මක කරන්න", "News Content": "මහ බැංකු බැඳුම්කර සිද්ධියට සම්බන්ධ තවත් සැකකරුවන් සිටී නම් ඔවුන්ට එරෙහිව නීතිය ක්‍රියාත්මක කිරීමට පියවර ගන්නා ලෙස කොළඹ ප්‍රධාන මහේස්ත්‍රාත් අධිකරණය අද රහස් පොලීසියට නියෝග කළ බව අද දෙරණ වාර්තාකරු පැවසීය. මහ බැංකු බැඳුම්කර සිද්ධියට අදාළ පැමිණිල්ල අද(25) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරි කැඳවූ අවස්ථාවේදී දැනට ඇප මත මුදාහැර සිටින සැකකරුවන් වන පර්පචුවල් ට්‍රෙෂරීස් සමාගමේ හිටපු සභාපති අර්ජුන ඇලෝසියස් සහ එහි හිටපු ප්‍රධාන විධායක කසුන් පලිසේන අධිකරණය හමුවේ පෙනී සිටියේය. එහිදී සැකකාර අර්ජුන ඇලෝසියස් වෙනුවෙන් පෙනී සිටි නීතිඥවරු අධිකරණයට දන්වා සිටියේ මහ බැංකු බැඳුම්කර සිද්ධියට සම්බන්ධ තවත් සැකකරුවන් කිහිප දෙනෙකු පිළිබඳව තොරතුරු ඒ පිළිබඳව සොයා බැලු ජනාධිපති කොමිසම මඟින් නිර්දේශය ඉදිරිපත් කර තිබුණත් ඔවුන් සම්බන්ධයෙන් මෙතෙක් පියවරක් ගැනීමට පොලීසිය අසමත් වී ඇති බව කියාසිටියේය. එවැනි පුද්ගලයින් සම්බන්ධයෙන් නීතිමය පියවර ගන්නා ලෙස රහස් පොලීසිය වෙත නියෝගයක් නිකුත් කරන මෙන් සැකකරුවන් වෙනුවෙන් පෙනී සිටි නීතිඥවරයා අධිකරණයෙන් ඉල්ලීමක් කළේය. මෙහිදී රජයේ නීතිඥවරිය සඳහන් කර සිටියේ නීතිය ඉදිරියේ සෑම පුද්ගලයෙකු සමාන බවත් එවැනි පුද්ගලයින් සිටී නම් ඔවුන්ට එරෙහිව පියවර ගැනීමටද පොලීසිය පසුබට නොවන බවයි. රහස් පොලීසිය අධිකරණයට වාර්තාවක් ඉදිරිපත් කරමින් මෙම සිද්ධිය පිළිබඳව තවදුරටත් පරීක්ෂණ සිදුකරන බව ද අධිකරණයට දන්වා සිටියේය. අනතුරුව පැමිණිල්ල අප්‍රේල් මස 30 වනදා කැඳවීමට නියම කළ කොළඹ ප්‍රධාන මහේස්ත්‍රාත් අධිකරණය එදිනට පරීක්ෂණවල ප්‍රගථිය වාර්තා කරන මෙන් රහස් පොලීසියට නියම කළේය.", "URL": "https://sinhala.adaderana.lk/news.php?nid=105013", "Category": null, "Parent URL": null}