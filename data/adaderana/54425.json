{"Source": "Adaderana", "Timestamp": "October 14, 2015 06:41 am", "Headline": "ස්කූටියෙන් ඇවිත් පහරදී කොල්ලකාලා", "News Content": "හලාවත - කාක්පල්ලිය ඉන්ධන පිරවුම්හලේ හිමිකරුට තියුණු ආයුධයකින් පහර දී තුවාල සිදු කර ඔහු සතුව තිබූ රුපියල් 1,15,000 ක මුදලක් කොල්ල කා පලාගිය දෙදෙනෙකු අත්අඩංගුවට ගැනීම සදහා පරීක්ෂණ ආරම්භ කර ඇති බව හලාවත පොලීසිය කියයි.ඊයේ (13) රාත්‍රී 10.30 ට පමණ මෙම කොල්ලය සිදුවී ඇති අතර එම සිද්ධියෙන් තුවාල ලබා ඇති ධර්මතිලක විජේතිලක ඒකනායක (අවු:59) යන අය හලාවත මහා රෝහලට ඇතුළත් කර තිබේ.ඔහුගේ වම් අතට තුවාල සිදුවී ඇති බව රෝහල් ආරංචි මාර්ග කියයි.තමන් විසින් හලාවත - කොළඹ මාර්ගයේ කක්කපල්ලිය මංසන්ධියේ පවත්වා ගෙන යන ඉන්ධන පිරවුම්හලේ දෛනික අලෙවි කටයුතු අවසන් කර එය වසා දමා එහි තිබූ මුදල්ද රැගෙන නිවස බලා යන අතර තුර යතුරු පැදියකින් පැමිණි දෙදෙනෙකු තමන්ට තියුණු ආයුධයකින් පහර දී තුවාල සිදු කර මුදල් සහිත බෑගය කොල්ලකා පලා ගිය බව රෝහල් ගත කර සිටින අය පොලීසිය හමුවේ පවසා තිබේ.කොල්ලකරුවන් කාන්තාවන් පැදයන (ස්කුටි) වර්ගයේ යතුරු පැදියකින් පැමිණ ඇති බවට තොරතුරු අනාවරණය වී ඇති බව පොලීසිය කියයි.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54425", "Category": null, "Parent URL": null}