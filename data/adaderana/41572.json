{"Source": "Adaderana", "Timestamp": "March 6, 2014 07:49 am", "Headline": "ජී‍.එල්. අද නවිපිල්ලේ හමුවෙයි ", "News Content": "25 වන එක්සත් ජාතීන්ගේ මානව හිමිකම් කවුන්සිල් සැසිවාරයට සහභාගි වී සිටින විදේශ කටයුතු අමාත්‍ය ජි.එල් පිරිස් මහතා අද(06) දිනයේ එක්සත් ජාතීන්ගේ මහකොමසාරිස් නවනීදන් පිල්ලෙ මහත්මිය හමුවීමට නියමිතව තිබේ. ජිනිවා හි පිහිටි එක්සත් ජාතීන්ගේ ශ්‍රි ලංකා නිත්‍ය නියෝජිත කාර්යාලය සඳහන් කළේ මහකොමසාරිස්වරියට අමතරව විදේශ කටයුතු අමාත්‍යවරයා රටවල් රැසක නායකයින් සමඟ සාකච්ඡා කිරිමට නියමිත බවයි. එහිදි ශ්‍රි ලංකාවට එරෙහිව මානව හිමිකම් කවුන්සිලයට ඉදිරිපත් වී ඇති යෝජනාව සම්බන්ධයෙන් ශ්‍රි ලංකා රජයේ ස්ථාවරය දැනුම් දීම සිදු කරනු ඇති. ජිනිවා මානව හිමිකම් සැසිවරයට සහභාගි වී සිටින විදේශ කටයුතු අමාත්‍යවරයා ඊයේ(05) දිනයේ සමුළුව ඇමතු අතර එහිදි එක්සත් ජාතීන්ගේ මහකොමසාරිස් නවනීදන් පිල්ලෙයි මහත්මිය ශ්‍රි ලංකාව සම්බන්ධයෙන් ඉදිරිපත් කර ඇති වාර්තාව සම්පූර්ණයෙන්ම ප්‍රතික්ෂේප කරනු ලැබුණි. මේ අතර මෙරට ප්‍රශ්න විසඳා ගැනීමට විදේශ මැදිහත්වීමක් අවශ්‍ය නොවන බව කොළඔ අගරදගුරු අති උතුම් මැල්කම් කාදිනල් රංජිත් හිමිපාණන් පවසයි. නිවේදනයක් නිකුත් කරමින් උන්වහන්සේ පෙන්වා දෙන්නේ ඒවැනි පරීක්ෂණයක් මගින් සිදුවන්නේ ස්වෛරි රටක අභ්‍යන්තර ගැටලු වලට අනිසි ලෙස මැදිහත්වීමක් බවයි. ශ්‍රි ලංකාව තුළ මානව හිමිකම් උල්ලංඝණය විමේ සිද්ධින් පිළිබඳව සොයා බැලිම උගත් පාඩම් කොමිසන් සභාව විසින් සිදුකර ඇති බව ද මැල්කම් කාදිනල් රංජිත් හිමිපාණන් නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=41572", "Category": null, "Parent URL": null}