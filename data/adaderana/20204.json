{"Source": "Adaderana", "Timestamp": "November 23, 2011 02:28 pm", "Headline": "දියවැඩියා රෝගීන් ඇස් රෝහලේ ලියාපදිංචි කරයි", "News Content": "සෞඛ්‍ය අමාත්‍යවරයාගේ උපදෙස් පරිදි දියවැඩියා රෝගීන් ලියාපදිංචි කිරීමේ වැඩපිළිවෙළක් ජාතික අක්ෂි රෝහල විසින් ආරම්භ කර තිබේ. වාර්ෂික අක්ෂි පරීක්ෂාව විධිමත්ව සිදුකිරීමේ අරමුණින් මෙම වැඩපිළිවෙළ ආරම්භ කර ඇති බව සෞඛ්‍ය අමාත්‍යාංශය පවසයි. දියවැඩියාවෙන් පෙළෙන රෝගීන් බහුල වශයෙන් අන්ධ භාවයට පත්වීමේ අවදානමක් පවතියි. දියවැඩියා රෝගීන් ග්ලූකෝමා තත්ත්වයට පත්වීම මෙම අන්ධභාවයට හේතුවන අතර අභ්‍යන්තර හෝ බාහිර වේදනාවක් ‍මෙන්ම වෙනත් රෝග ලක්ෂණයක් නොමැති වීම නිසා එම රෝගී තත්ත්වය හඳුනා ගැනීමට නොහැකි බව සෞඛ්‍ය අමාත්‍යාංශය පෙන්වාදෙයි. මේ හේතුවෙන් වහාම දියවැඩියා රෝගීන් ජාතික අක්ෂි රෝහලේ ලියාපදිංචි වී සිය අක්ෂි පරීක්ෂාවන් විධිමත්ව සිදුකරගන්නා ලෙස එම අමාත්‍යාංශ්‍ය වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=20204", "Category": null, "Parent URL": null}