{"Source": "Adaderana", "Timestamp": "October 28, 2012 12:19 pm", "Headline": "පිටුවහල් කළ අය අතර ධීවර යාත්‍රාවේ සිටි ධීවරයින් තිදෙනා නෑ", "News Content": "කුඩාවැල්ල ප්‍රදේශයේ මුහුදේ දී පැහැර ගැනීමට ලක්වූ බහුදින ධීවර යාත්‍රාවෙන් ඔස්ට්‍රේලියාවට ඇතුළු වී එරටින් පිටුවහල් කෙරුණු ශ්‍රී ලාංකිකයින් 14 දෙනා අතර එම ධීවර යාත්‍රාවේ සිටි ධීවරයින් තිදෙනා නොමැති බව පොලීසිය පවසයි. එම යාත්‍රාවේ සිටි එක් පුද්ගලයෙකු පමණක් අදාළ පිරිස සමග දිවයිනට පැමිණ ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය. පසුගිය 13 වන දින කුඩාවැල්ල මුහුදේ දී මෙම යාත්‍රාව බෝට්ටුවකින් පැමිණි පිරිසක් විසින් පැහැරගනු ලැබීය. එම යාත්‍රාවේ ගමන් කළ පුද්ගලයින් සිව් දෙනෙකු අතුරුදන්ව සිටි අතර තවත් දෙදෙනෙකු නාවික හමුදාව විසින් බේරාගන්නා ලදී. චේජාන් නැමැති මෙම යාත්‍රාව පසුගිය බ්‍රහස්පතින්දා දිනයේ ඔස්ට්‍රේලියාවේ කෝකස් දූපතට පැමිණි බව ඔස්ට්‍රේලියානු බලධාරීන් සඳහන් කළේය. එහි පුද්ගලයින් 15 දෙනෙකු සිට ඇති අතර පිටුවහල් කරනු ලැබු පුද්ගලයින් 14 දෙනෙකු ඊයේ (27) දහවල් විශේෂ ගුවන් යානයකින් දිවයිනට පැමිණියහ. අදාළ පිරිස අපරාධ පරීක්ෂණ දෙපාර්තමේන්තු විසින් මාතර ප්‍රදේශයේ විශේෂ පොලිස් කණ්ඩායමක් වෙත භාරදුන් බව ප්‍රිශාන්ත ජයකොඩි මහතා සඳහන් කළේය. එම පිරිස අතර අදාළ බහුදින ධීවර යාත්‍රාවේ සිට අතුරුදන් වු ධීවරයින් තිදෙනා නොමැති බව ඔවුන් සිදුකළ පරීක්ෂණවලින් අනාවරණය වී ඇත. ඒ සම්බන්ධයෙන් මේ වන විට පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=28685", "Category": null, "Parent URL": null}