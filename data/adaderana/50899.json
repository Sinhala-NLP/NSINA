{"Source": "Adaderana", "Timestamp": "April 26, 2015 07:47 am", "Headline": "නේපාල ඛේදවාචකයෙන් 2000 අධික පිරිසක් මරුට - සිරවී සිටි ලාංකිකයින් 35ක් මව් රටට!", "News Content": "නේපාලයේ සිටින ශ්‍රී ලාංකිකයින් පිරිසක් අද(26) රාත්‍රී දිවයිනට පැමිණිමට නියමිතව තිබේ.භූමිකම්පාවෙන් විපතට පත් ජනතාවට සහන සැළසීම සඳහා නේපාලයට මෙරට සහන කණ්ඩායම රැගෙන ගිය ශ්‍රී ලංකා ගුවන් හමුදාවට අයත් යානයෙන් ඔවුන් දිවයිනට පැමිණිම නියමිතය ඇත.ගුවන් හමුදා මාධ්‍ය ප්‍රකාශක වින් කමාන්ඩර් ගිහාන් සෙනෙවිරත්න මහතා සඳහන් කළේ 35 දෙනෙකුගෙන් සමන්විත කණ්ඩායමක් මෙලෙස පැමිණෙනු ඇති බවයි. මේ අතර නේපාලයට බලපෑ භූමිකම්පාවෙන් විපතට පත් ජනතාව සඳහා සහන සැළසිම සඳහා තවත් කණ්ඩයමක් පිටත් කර හැරිමට සැළසුම් කර තිබේ. යුධ හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර මහතා සඳහන් කළේ විපතට පත් වුවන් සඳහා අත්‍යවශ්‍ය ආහාර ද්‍රව්‍යයද නේපාලයට ගෙන යාමට නියමිත බවයි. එසේම නේපාලයට බලපෑ භූ කම්පන තත්ත්වය හේතුවෙන් කිසිදු ශ්‍රී ලාංකිකයෙකුට අනතුරක් සිදුවී නොමැති බව නේපාලයේ පිහිටි ශ්‍රී ලංකා තනාපති කාර්යාලය සඳහන් කළේය.මේ අතර නේපාලයේ සිටින ශ්‍රී ලාංකිකයින් පිළිබඳව විස්තර දැනගැනීම සඳහා සහ සහන කටයුතු සඳහා විමසීම් කිරීමට නව කාර්යාලයක් ආපදා කළමනාකරණ ඒකකය විසින් ස්ථාපිත කර තිබේ.ඒ අනුව 2 136 136 සහ 2 136 255 යනු දුරකථන අංකයෙන් විමසීම් කළ හැකි බව එම ඒකකය දැනුම් දෙයි.නේපාලයේ සිදුවු භූමිකම්පාව හේතුවෙන් මේ වන විට පුද්ලගයින්ගේ මළ සිරුරු 2000 ට අධික ප්‍රමාණයක් හමුවී තිබේ.ඊයේ පස්වරුවේ රික්ටර් මාපකයේ 7.9 භූ චලනයක් නේපාලයට ඇති විය.අදාළ භූ චලනය හේතුවෙන් මේ වන විට පුද්ගලයින් විශාල පිරිසක් අවතැන් වී ඇති බවත්, නවතම විදේශ වාර්තා අනුව 2200 ට අධික පිරිසක් මියගොස් ඇති බවත් සඳහන්ය.අදාළ සිද්ධිය සැලවූ වහාම ජනාධිපති මෛත්‍රීපාල සිරිසේන මහතා සහ අගමැති රනිල් වික්‍රමසිංහ මහතා සාකච්ජා කොට ඒ සඳහා විශේෂ කමිටුවක් පත් කර ඇති බව අග්‍රාමාත්‍ය කාර්යාලය පැවසුවේය.ඒ අනුව නේපාල වැසියන්ට සහන සැලසීම සඳහා ශ්‍රී ලංකාවෙන් අද පෙරවරුවේ සහන සේවා කණ්ඩායමක් පිටත්ව ගොස් තිබුණි.අද උදෑසන 5.20ට පමණ පිටත් වු යානයේ යුද හමුදා නිලධාරීන් 44 දෙනෙකු සහ විශේෂඥ වෛද්‍යවරුන් සිව් දෙනෙකු පිටත්ව ගිය බවත්, ඔවුන් සමග වෛද්‍ය උපකරණ, ජලය , ආහාර සහ විදුලිජනක යන්ත්‍ර ඇතුළු භාණ්ඩ තොගයක් ද රැගෙන ගොස් ඇති බවත් සඳහන් වුණි.විපත්ට පත්වුවන්ට සහන සැලසීම සඳහා ත්‍රිවිධ හමුදා නිලධාරීන් 14 දෙනෙකු සහ සෙසු නිලධාරීන් 156 දෙනෙකු නේපාලයට යොමුකිරීමටද තීරණය කර තිබේ.", "URL": "https://sinhala.adaderana.lk/news.php?nid=50899", "Category": null, "Parent URL": null}