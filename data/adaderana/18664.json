{"Source": "Adaderana", "Timestamp": "September 12, 2011 12:14 pm", "Headline": "දේශපාලන සිරකරුවන්ට පොදු සමාවක්..- ජනපතිගෙන් ඉල්ලයි", "News Content": "අදට යෙදී ඇති සිරකරුවන්ගේ දිනය නිමිත්තෙන් දැනට අත්අඩංගුවේ සිටින දේශපාලන සිරකරුවන් නිදහස් කරන ලෙස ඉල්ලා දිස්ත්‍රීක් ලේකම්වරුන් හරහා ජනාධිපති මහින්ද රාජපක්ෂ මහතාට ලිපියක් යොමු කර තිබේ. යාපනය,වව්නියාව,මන්නාරම,මුලතිව්,කිලිනොච්චි,මඩකළපුව,අම්පාර,ත්‍රීකුණාමලය,බදුල්ල ආදී ප්‍රදේශවල ජනයා සිය ඥාතීන් නිදහස් කරන ලෙස ඉල්ලා දිස්ත්‍රීක් ලේකම්වරුන් හරහා ජනාධිපතිවරයාගෙන් මෙම ඉල්ලීම කර ඇත. ඒ අනුව එහි පිටපත් මඩකළපුව දිස්ත්‍රීක් ලේකම් එස්.අරුමෙයිනායගම්,අම්පාර දිස්ත්‍රීක් ලේකම් සුනිල් කන්නන්ගර යන මහත්වරුන් අතට මෙන්ම මඩකළපුව-ත්‍රීකුණාමලය රදගුරු කිංස්ලි ස්වාමිපිල්ලෙයි දේවගැතිතුමන්ට ලැබී ඇතැයි ආරංචි මාර්ග සඳහන් කරයි. අද පෙ.ව 10.00 ට පමණ අදාළ ප්‍රදේශවල දිස්ත්‍රීක් ලේකම් කාර්යාල හරහා මෙම ලිපි යොමුකර තිබුණු බව සඳහන් වේ. යුද්ධය පැවති අවසාන සමයේ රජයට බාර වූ එල්.ටී.ටී.ඊ සැකකරුවන්ගෙන් බොහෝ පිරිසක් මේවන විට පුනරුත්ථාපනය කොට සමාජගත කිරීමට රජය විසින් ගනු ලැබූ පියවර ඉතා අගය කරන බව ඥාතීනි විසින් යොමු කරනු ලැබූ ලිපියේ දැක්වේ. එසේ වුවද යුද්ධය පැවති සමයේ හදිසි නීතිය හා ත්‍රස්තවාදය වැළැක්වීමේ පනත යටතේ අත්අඩංගුවට ගනු ලැබූ තම ඥාතීන් මේවනතුරුත් නිදහස් කිරීමට රජය විසින් පියවර ගෙන නොතිබීම කනගාටුවට කරුණක් බව ඔවුන් පෙන්වාදෙයි. යුද්ධය නිමාවීමෙන් පසු තම ඥාතීන් නිදහස් කරනු ඇතැයි තමන් උදක්ම බලාපොරොත්තු තැබූ නමුත් වසර 2 ක් ගතවී ඇතත් එකී බලාපොරොත්තුව තාමත් ඉටු වී නොමැති බව ඔවුන් සඳහන් කර ඇත. එබැවින් අදට යෙදෙන සිරකරුවන්ගේ දිනය නිමිත්තෙන් මේවන විටත් අත්අඩංගුවේ පසුවන තම ඥාතින්ට පොදු සමාවක් ලබා දී නිදහස් කිරිමට ස්ථිරසාර වැඩපිළිවෙළක් ක්‍රියාවට නංවන ලෙස ජනාධිපතිවරයාට යොමු කළ ලිපියේ වැඩිදුරටත් කියැවේ.", "URL": "https://sinhala.adaderana.lk/news.php?nid=18664", "Category": null, "Parent URL": null}