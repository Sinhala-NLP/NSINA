{"Source": "Adaderana", "Timestamp": "January 12, 2015 03:06 pm", "Headline": "බැසිල්, නාමල්, කබ්රාල්ට එරෙහිව හෙට අල්ලස් කොමිසමට යනවා ", "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂ, පාර්ලිමේන්තු මන්ත්‍රී නාමල් රාජපක්ෂ, මහ බැංකු අධිපතිව සිටි අජිත් නිවාඩ් කබ්රාල් යන මහත්වරුන්ට එරෙහිව හෙට(13) අල්ලස් හෝ දුෂණ විමර්ශන කොමිසමට පැමිණිලි ඉදිරිපත් කරන බව ජ.වි.පෙ. නායක අනුර කුමාර දිසානායක මහතා පවසයි. අද((12) කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. එම මාධ්‍ය හමුවේදී අනුර කුමාර මහතා විසින් දැක්වු අදහස් පහත පරිදි වෙයි. “ජනාධිපතිවරණයෙන් පසුව රට තුළ උද්ගත වී ඇති තත්වය පැහැදිලි කිරීමටත් ජනතා විමුක්ති පෙරමුණේ ඉදිරි කි‍්‍රයාමාර්ග පිළිබඳව දැනුවත් කිරීමටත් මෙම ප‍්‍රවෘත්ති සාකච්ඡාව පවත්වනවා. මේ ජනාධිපතිවරණයට ප‍්‍රවේශ වීමේදී සටන් පාඨ දෙකක් අපි ඉදිරිපත් කළා. ඒවගේම අරමුණු දෙකක් ඉදිරිපත් කළා. ඒකාධිපති වියරු රාජපක්‍ෂ පාලනය පළවා හැරීම මේ වනවිට සාර්ථක ඉටුකර තිබෙනවා. ජනතා විමුක්ති පෙරමුණ ඒ වෙනුවෙන් ඉමහත් කැපවීමකින් විශාල කාර්යභාරයක් කළා. ඒ ජයග‍්‍රහණය පිළිබඳව අපට සතුටක් තිබෙනවා. දැන් එහි දෙවන කොටස ආරම්භ කළ යුතුව තිබෙනවා. යහ පාලනය ඇතිකිරීම, ප‍්‍රජාතන්ත‍්‍රවාදී අයිතීන් තහවුරු කර ගැනීම වැනි කටයුතු යෙදී තිබෙන්නේ, ජනවාරි 08 වැනිදායින් පසුව ඉදිරිපත් කළ සටන් පාඨයටයි. මේ සඳහා විශාල කාර්යභාරයක් අපි හැම දෙනාටම පැවරී තිබෙනවා. ජාතික ආණ්ඩුවකට එක්වන ලෙස අපේ පක්‍ෂයට ප‍්‍රසිද්ධියේ ආරාධනා කර තිබුණා. නමුත් අපි කිසිසේත්ම ආණ්ඩුවට සම්බන්ධ වෙන්නේ නැහැ. ඇමතිධුර බාර ගන්නෙත් නැහැ. දින 100ක කාලයක් තුළ කෘෂිකර්ම අමාත්‍යාංශයට කළ හැක්කේ එක් කන්නයක් වගා කිරීමට පමණයි. අධ්‍යාපන අමාත්‍යාංශය නම් එක් පාසැල් වාරයක්වත් පැවැත්විය නොහැකියි. නිවාස අමාත්‍යාංශය ගතහොත් නිවාස අත්තිවාරම් දැමීමක් විතරයි කළ හැකි වන්නේ. මේ අනුව සැලකුවහොත් ජනතාවට දැනෙන කිසිවක් කරන්න බැහැ. ඒවගේම දින 100ක් තුළ ඉතාම පටු සහ කුඩා කැබිනට් මණ්ඩලයකට ඇතුල්වීමට සමහර අය දරන ප‍්‍රයත්න ගැන අපට අප‍්‍රසන්න බවක් ඇතිවෙනවා. මේ දින සියයේ කැබිනට් මණ්ඩලය ගැන අපට හොඳ අවබෝධයක් තියෙනවා. ජනතාව අපෙන් අපේක්‍ෂා කරන්නේ ප‍්‍රජාතන්ත‍්‍රවාදය තහවුරු කිරීම, යහපාලනය ඇතිකිරීම, වංචා දූෂණ විරෝධී කි‍්‍රයාමාර්ග ගැනීම වගේ මූලික කටයුතුයි. ජනතාවගේ ඒ අපේක්‍ෂා ඉටුකිරීමට දේශපාලන ව්‍යාපාරයක් හැටියට අපට වගකීමක් තිබෙනවා. ඒවගේම රටේ ජනතාවටත් වගකීමක් තිබෙනවා, මේ දින 100 තුළ මේ ක‍්‍රමය යටතේ ලබාගත හැකි ජයග‍්‍රහණ ලබාගැනීම වෙනුවෙන් කටයුතු කරන්න. හැබැයි මහා සිහිනවලට යන්න එපා. ලොකු බලාපොරොත්තු තබාගන්න එපා. සමාජ ආර්ථික දේශපාලනික පුළුල් පරිවර්තනයක් රට ඉල්ලා සිටිනවා. දින සියයක් තුළ හෝ එතැනින් ඉදිරියට මේ පවතින ක‍්‍රමය යටතේ පුළුල් පරිවර්තන සිදුකරන්න බැහැ. ඒ නිසා ජනතා විමුක්ති පෙරමුණ මේ සියලූ දේ සලකා බලා පුළුල් සමාජ පරිවර්තනයකට අවශ්‍ය ප‍්‍රගතිශීලී බලවේග ඒකරාශී කරගනිමින් සංවිධානගත වෙමින් සිටිනවා. ඒ අනුව කැබිනට් මණ්ඩලයට උඩින් ඉන්න ”ජාතික විධායක සභාවක්” යෝජනා කර තිබෙනවා. එම විධායක සභාවේ කොටස්කරුවන් ලෙස ජනතා විමුක්ති පෙරමුණ කි‍්‍රයාත්මක වීමට අපේක්ෂා කරනවා. ජාතික විධායක සභාවට නිශ්චිත කාර්යයන් කිහිපයක් පවරා ගත යුතුයි. අමාත්‍යාංශ තුළ ඉටුකරගැනීමට අසීරු වගේම ඉක්මනින් කරගත යුතු කාර්යයන් ඊට පවරාගත යුතුයි. 18 වැනි සංශෝධනය අහෝසි කර 17 වෙනි සංශෝධනයෙන් පැවරී තිබෙන කොමිෂන් සභා බලාත්මක කිරීම, ජනාධිපති ධුරයේ විධායක බලතල අහෝසි කර ගැනීම, ජනාධිපතිවරයාගේ මුක්තිය ඉවත් කිරීම වැනි ව්‍යවස්ථා සංශෝධන මේ සභාවෙන් කරගත යුතුයි. එයින් ඔබ්බට ගිය ව්‍යවස්ථාදායක ප‍්‍රතිසංස්කරණ, නීතිමය ප‍්‍රතිසංස්කරණ කිහිපයක් මේ සභාව මගින් කරගැනීම පිළිබඳවද අවධානය යොමුකිරීමට බලාපොරොත්තු වෙනවා. උදාහරණයක් විදියට තොරතුරු දැනගැනීමේ පනත සම්මත කරගැනීම, විගණන කොමිසමක් පත්කරගැනීම, සහ වංචා විමර්ශන සභාවේ බලතල පුළුල් කිරීම දක්වන්න පුළුවන්. මෙම ආයතනයට ජනතාවට දැනෙන මෙවැනි සංවේදී කාර්යභාරයන් ප‍්‍රමුඛත්වයේලා ඉටුකරගැනීමේ වගකීම පැවරිය යුතුයි. ඒවගේම ජනතාවට සහන සැලසීම පිළිබඳව කාර්යභාර්යන් මේ සභාව යටතට ගැනීමෙන් කාර්යක්‍ෂම කි‍්‍රයාමාර්ගවලට එළඹිය හැකියි. හදිසි දුෂණ විරෝධී කි‍්‍රයාමාර්ග ගැනීමට විධිමත් ආයතනයක් ස්ථාපිත කිරීම, ජාතික විධායක සභාවට පවරා ගත යුතුයි. දින 100 තුළ මෙවැනි ප‍්‍රගතිශීලී කාර්යභාරයක් ඉටුකරගැනීම වෙනුවෙන් ජනතා විමුක්ති පෙරමුණ සකී‍්‍රයව මැදිහත් වෙනවා. මේ වනවිටත් දුෂිතයන් රට අත්හැර යමින් සිටිනවා. ඔවුන්ට නිදැල්ලේ රට අත්හැර යාමට ඉඩ නොදිය යුතුයි. ඔවුන් කෝටි ප‍්‍රකෝටි ගණනින් මහ ජනතාවගෙන් කොල්ල කෑ ධනය විදේශගත කරමින් සිටිනවා. මෙවැනි කි‍්‍රයාමර්ගවලට එරෙහිව ජනතා විමුක්ති පෙරමුණ දැඩි විමසිලිමත්භාවයකින් කටයුතු කරනවා. එහි පළමු පියවර වශයෙන් ජනවාරි 13 වැනිදා අල්ලස් හෝ දුෂණ විමර්ෂන කොමිෂන් සභාවට නාමල් රාජපක්‍ෂ, බැසිල් රාජපක්‍ෂ සහ අජිත් නිවාඞ් කබ්රාල් යන අයට එරෙහිව පැමිණිලි ගොණු කරනවා. ඒ වගේම හෙජින් ගිවිසුමට අදාළවත් පැමිණිලි කරනවා. මේ අතර මේ වැනි දුෂිත පුද්ගලයන් පිළිබඳව ඉදිරියේදී තවත් පැමිණිලි ගණනාවක් කිරීමට ලිපිගොනු සකස් කිරීමට නිරීක්‍ෂණ කටයුතුවල යෙදී සිටිනවා. මහින්ද රාජපක්‍ෂ ඉතා පැහැදිලිවම බලය අල්ලාගෙන සිටීමේ කුමන්ත‍්‍රණයක යෙදී සිටි බව හෙළිදරව් වෙමින් තිබෙනවා. එයට එරෙහිව නීතිමය කි‍්‍රයාමාර්ග ගැනීම අනිවාර්යය කටයුත්තක්. පරාජය හමුවේ රාජපක්‍ෂවරු විවිධ ජාතිවාදී ප‍්‍රකාශ කිරීමට පටන්ගෙන රට අස්ථාවර කිරීමට උත්සාහ කරන බව පැහැදිලියි. උතුරු නැගෙනහිර සහ සෙසු පළාත්වල බහුතර ජනතාවගේ කැමැත්තෙන් මෛතී‍්‍රපාල සිරිසේන ජනාධිපතිවරයා තේරී පත්වී තිබෙනවා. උතුරු නැගෙනහිර ජනතාව විශේෂයෙන් ඉමහත් කැපකිරීමකින් ඡන්දය පාවිච්චි කිරීම ගැන අපි සතුටු වෙන්න ඕන. දැන් ආණ්ඩුව එය සුභවාදී ලෙස ගෙන බලය වෙනුවට ජනතාවගේ ප‍්‍රශ්න විසඳීමට කටයුතු කිරීම අවශ්‍ය බව අපි අවධාරණය කරනවා. රාජපක්‍ෂ අවසන් මොහොතේ දියත් කළේ දුෂ්ට, මෘග සහ ගෝත‍්‍රික ආකාරයේ බලය දිගුකරගැනීමේ ප‍්‍රයත්නයක්. යළි ජාතිවාදී කෝළාහල ඇතිකිරීමට උත්සාහ කරන බව ඉතාම පැහැදිලියි. රාජපක්‍ෂ දරන මේ වියරු ප‍්‍රයත්නය පරාජය කළ යුතුයි. රාජපක්‍ෂ ජයග‍්‍රහණයේදී මෙන්ම පරාජයේදීත් පාඩම් ඉගෙන ගන්නේ නැහැ. අපි ජාතික සමගිය ගොඩනගන්න ජාතිවාදී ප‍්‍රවේශයන් සියල්ල පරාජය කළ යුතුයි. මැතිවරණයෙන් පසු තත්ත්වය ගැන සලකා බලන විට ප‍්‍රචණ්ඩකාරී කි‍්‍රයා, බලහත්කාරකම් වගේම මහවැලි ඉඩම් බලෙන් අත්පත්කරගැනීම දක්වා විවිධ දේ කි‍්‍රයාත්මක වන බව පේනවා. හිංසාකාරී සහ පීඩාකාරී කි‍්‍රයාමාර්ගවල සිට දේශපාලන වුවමනාවන් වෙනුවෙන් දරන මේ සියලූ ප‍්‍රයත්නයන් අපි හෙළා දකිනවා. දේශපාලන බලය අනිසි ලෙස යොදා ගැනීමට එරෙහිව පක්‍ෂයක් විදියට ජනතා විමුක්ති පෙරමුණ කටයුතු කරනවා. පශ්චාත් මැතිවරණ ප‍්‍රචණ්ඩ කි‍්‍රයාමාර්ග ගැන ආණ්ඩුවේ විශේෂ අවධානය යොමුකළ යුතුයි. ජනතා විමුක්ති පෙරමුණේ අපි අපේ ශාඛා සමිති මගින් ගම් මට්ටම දක්වා දේශපාලන ප‍්‍රචණ්ඩ ක‍්‍රියාවලට එරෙහිව කි‍්‍රයා කිරීමට අපේ සාමාජිකයන් දැනුවත් කර තිබෙනවා.“", "URL": "https://sinhala.adaderana.lk/news.php?nid=48630", "Category": null, "Parent URL": null}