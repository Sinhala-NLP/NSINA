{"Source": "Adaderana", "Timestamp": "December 13, 2012 02:33 pm", "Headline": "තහනම් මස් සමග 2ක් දැලේ", "News Content": "මී ගවයින් මැරීම නීතියෙන් තහනම් කර තිබියදී මී ගවයින් 3ක් මරා එළගවයින්ගේ මස් සමග අලෙවිය සදහා මහනුවරට රැගෙන එමින් සිටි පුද්ගලයින් 4 දෙනෙකු මස් කිලෝ ග්‍රෑම් 4000ක තොගයක් සමග අත්අඩංගුවට ගෙන තිබේ. එම මස් ප්‍රවාහනය කිරීම සඳහා යොදාගත් ලොරි 2ක්ද එහිදී පොලිස් භාරයට ගත් බවත් ඒවායේ මී ගවයින්ගේ හිස් ද තිබී ඇතැයි අප වාර්තාකරු පවසයි. මහනුවර පොලීසියේ දුෂණ මර්ධන අංශයේ නිලධාරින් කණ්ඩායමක් විසින් මෙම වැටලීම සිදුකර ඇත. පොලීසිය විසින් කරන ලද පරික්ෂණයේදී හෙළි වී ඇත්තේ අකුරණ ප‍්‍රදේශයේ පදිංචිකරුවන් වන මොවුන් මෙම නීති විරෝධී මස් කැකිරාව ප‍්‍රදේශයේ සිට රැගෙන විත් ඇති බවයි. මෙම පිරිස කාලයක් තිස්සේ මෙම ජාවාරම කරගෙන ගොස් ඇති බවට පොලීසිය සැකකරන අතර, එම ප‍්‍රදේශයේ සොරකම් කරන ලද ගවයින් මෙසේ මරා මස් පිණිස මහනුවර හා වෙනත් ප‍්‍රදේශවලට රැගෙන ගොස් අලෙවි කිරිමේ ජාවාරමක් තිබෙනවාද යන්න පොලීසිය පරීක්ෂණ සිදුකරන බව අප වාර්තාකරු කියයි. අදාළ සැකකරුවන් අධිකරණයට ඉදිරිපත් කිරීමට කටයුතු යොදා ඇතැයි ද අප වාර්තාකරු කියයි.", "URL": "https://sinhala.adaderana.lk/news.php?nid=29929", "Category": null, "Parent URL": null}