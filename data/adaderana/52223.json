{"Source": "Adaderana", "Timestamp": "June 24, 2015 03:19 pm", "Headline": "යාපන‍යේ ළමුන්ට එරෙහි ලිංගික හිංසන විමර්ශනයට කමිටුවක්", "News Content": "යාපනය දිස්ත්‍රික්කයේ ළමුන්ට එරෙහිව සිදු වන ලිංගික ප්‍රචණ්ඩත්වයන් සම්බන්ධයෙන් විමර්ශනය කිරීම සඳහා ජාතික ළමාරක්ෂක අධිකාරිය විසින් ස්වාධීන කමිටුවක් පත් කර තිබේ.විශ්‍රාමික නියෝජ්‍ය පොලිස්පති මැක්සි ප්‍රොක්ටර්, අධිකරණ වෛද්‍ය සහ විෂවේද ආයතනයේ ප්‍රධාන අධිකරණ වෛද්‍ය නිලධාරි අජිත් තෙන්නකෝන්, යාපනය ශික්ෂණ රෝහලේ වෛද්‍ය එස්.සිවයෝගන් ඇතුළු සාමාජිකයින් 07 දෙනෙකුගෙන් එම කමිටුව සමන්විත බව ජාතික ළමා රක්ෂක අධිකාරිය සඳහන් කළේය.පශ්චාත් යුධ වාතාවරණයක ලිංගික ප්‍රචණ්ඩත්වය සම්බන්ධයෙන් ළමුන්ට මුහුණදීමට සිදු වන සමාජ දේශපාලනික අවදානම් තත්ත්වයන් පිළිබඳ මේ වන විටත් ජාතික ළමා රක්ෂක අධිකාරිය අවධානය යොමු කර ඇති බව සභාපති නීතිඥ නටාෂා බාලේන්ද්‍ර මහත්මිය කියා සිටියේය.මේ වසරේ මැයි මාසයේදී යාපනය දිස්ත්‍රික්කයේ වාර්තාවී ඇති ළමුන්ට සහ යෞවනයන්ට එරෙහිව සිදු කෙරුණු ලිංගික ප්‍රචණ්ඩත්ව සිදුවීම් නියදියක් තෝරාගෙන ඒ පීළිබඳව සොයා බැලීමට මෙම ස්වාධීන කමිටුව විසින් සිදු කරනු ඇත.එම කමිටුවේ නිර්දේශ මේ වසරේ අගෝස්තු 15 වනදාට පෙර ඉදිරිපත් කරන ලෙස දැනුම් දී ඇති බව ජාතික ළමා රක්ෂක අධිකාරියේ සභාපති නටාෂා බාලේන්ද්‍ර මහත්මිය සඳහන් කළාය.", "URL": "https://sinhala.adaderana.lk/news.php?nid=52223", "Category": null, "Parent URL": null}