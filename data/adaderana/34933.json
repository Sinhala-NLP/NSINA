{"Source": "Adaderana", "Timestamp": "June 15, 2013 10:44 am", "Headline": "කොදෙව්වන් ඉවතට - අප්‍රිකාව දෙවන වටයට", "News Content": "චැම්පියන්ස් කුසලාන ක්‍රිකට් තරගාවලියේ දකුණු අප්‍රිකාව හා බටහිර ඉන්දීය කොදෙව් කණ්ඩායම අතර ඊයේ පැවති තරගය ලකුණු සමවීම නිසා අවසන් වූවද ලකුණු ලබා ගැනීමේ වේගය අනූව දෙවන වටයට යාමට දකුණු අප්‍රිකානු කණ්ඩායම සමත් විය. ඒ අනුව බටහිර ඉන්දීය කොදෙව් කණ්ඩායමට ද පකිස්ථානය මෙන් පළමු වටයෙන්ම ඉවතට විසිවීමට සිදුවිය. ඊයේ තරගය ආරම්භයට පෙර පැවති අයහපත් කාලගුණය හේතුවෙන් තරග එක් පිලකට පන්දුවාර 31 බැගින් සීමා කෙරුණි.. කාසියේ වාසිය දිනා ගත් බටහිර ඉන්දීය කොදෙව් කණ්ඩායම ප්‍රථමයෙන් පන්දුවට පහරදීමේ වාරය දකුණු අප්‍රිකාණු කණ්ඩායමට ලබා දුන්නේය. නියමිත පන්දුවාර 31 අවසානයේදී කඩුලු 6 ක් දැවී දකුණු අප්‍රිකානුවන් ලකුණු 230 ක් රැස් කළේය. පසුව අද හැළුණු වර්ෂාවත් සමඟ ඩක්වත්ලුයිස් න්‍යායට අනුව බටහිර ඉන්දීය කොදෙව් කණ්ඩායම පන්දුවාර 26 යි පන්දු 1 කදී ලකුණු 191 ක ඉලක්කයක් හිමි විය. එහෙත් නියමිත පන්දුවාර සංඛ්‍යාව තුළදී බටහිර ඉන්දීය කොදෙව් කණ්ඩායමට ලබා ගත හැකි වූයේ ලකුණු 190 ක් පමණි. තරගය සමවීම නිසා දෙපිලටම එක් ලකුණු බැගින් ලබාදුන් අතර ලකුණු ලබා ගැනීමේ වේගය මත දකුණු අප්‍රිකාව දෙවන වට‍ය සඳහා සුදුසුකම් ලබා ගන්නා ලදී.", "URL": "https://sinhala.adaderana.lk/news.php?nid=34933", "Category": null, "Parent URL": null}