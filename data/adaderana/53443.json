{"Source": "Adaderana", "Timestamp": "August 25, 2015 11:34 am", "Headline": "සුරේෂ් දොස් කියයි - සම්බන්ධන් පිළිතුරුදෙයි", "News Content": "දෙමළ ජාතික සන්ධානය වෙනුවෙන් ජාතික ලැයිස්තුවෙන් මන්ත්‍රීවරුන් දෙදෙනෙකු පත්කිරීමේදී ඉලංකෙයි තමිල් අරුසු කච්චි පක්ෂයේ වුවමනාවට අනුව යමින් ඔවුන්ගේ කැමැත්තට පමණක් සීමාවීම තමන් අනුමත නොකරන බවත්, එය ප්‍රතික්ෂේප කරන බවත් දෙමළ ජාතික සන්ධානයේ හිටපු පාර්ලිමේන්තු මන්ත්‍රී හා ඊ.පී.ආර්.එල්.එෆ්.සංවිධානයේ නායක සුරේෂ් ප්‍රේමචන්ද්‍රන් පවසයි.බී.බී.සී ලෝක සේවය වෙත අදහස් දක්වමින් ඔහු මේ බව පවසා ඇත.මහමැතිවරණයට පෙර ඉලංකෙයි තමිල් අරුසු කච්චි පක්ෂය විසින් පවත්වන ලද සාකච්ඡාවලදී තීරණය කරණ ලද්දේ පක්ෂයේ විශේෂ සාකච්ඡාවකින් පසුව ජාතික ලැයිස්තුවෙන් මන්ත්‍රීවරුන් පත්කළ යුතු බවට වුවත් මැතිවරණයෙන් පසු කිසිදු සාකච්ඡාවකින් තොරව ඉලංකෙයි තමිල් අරුසු කච්චි පක්ෂයට වුවමනා අන්දමට මන්ත්‍රීවරුන් පත්කොට ඇති බව පවසන මන්ත්‍රීවරයා එය දෙමළ ජාතික සන්ධානයේ පොදු එකඟතාවයට අනුකූල නොවන බවත්, කියා සිටියි.තමන් මෙවර මහමැතිවරණයෙන් පරාජය වුවත් තවමත් ඊ.පී.ආර්.එල්.එෆ්.සංවිධානයේ නායකයා හැටියට කටයුතු කරන හෙයින් ජාතික ලැයිස්තු මන්ත්‍රී පදවිය පිළිබඳව තමාගෙන්ද විමසීමේ සදාචාරාත්මක අයිතියක් තිබුණු බවද ඊ.පී.ආර්.එල්.එෆ්.සංවිධානයේ නායකයා කියයි.දෙමළ ජාතික සන්ධානය විසින් ජාතික ලැයිස්තුවෙන් පත් කරන ලද කේ.තුරෙයිසිංහම් හා ශාන්ති ශ්‍රී ස්කන්ධරාජා සමග තමන්ගේ කිසිදු පෞද්ගලික අමනාපයක් නැතත් ඊ.පී.ආර්.එල්.එෆ්.සංවිධානයේ නායකයා වශයෙන් තමන් ඊට අකැමති බව හිටපු මන්ත්‍රී සුරේෂ් ප්‍රේමචන්ද්‍රන් වැඩිදුරටත් පවසයි.කෙසේ වෙතත් දෙමළ ජාතික සන්ධානයේ නායක ආර්. සම්බන්ධන් මහතා පවසන්නේ උතුරේ හා නැගෙනහිර පාර්ලිමේන්තු‍වේ මන්ත්‍රී නියෝජනය සලකා මෙම තීරණය ගත් බවයි.කාන්තා නියෝජනය ගැන සලකා ශාන්ති ශ්‍රී ස්කන්ධරාජාට වන්නි දිස්ත්‍රීක්කය යටතේ ජාතික ලැයිස්තුවෙන් පාර්ලිමේන්තුවට පත් කළ බවද හෙතෙම කියයි.ඉලංකෙයි තමිල් අරසු කච්චි පක්ෂයට මෙවර ජාතික ලැයිස්තුවෙන් මන්ත්‍රී ධූර 2ක් ලැබුණු අතර ඊට ත්‍රීකුණාමල දිස්ත්‍රීක්කයෙන් තරග කර පරාජය වූ කේ. තුරෙයිරත්නසිංහම් හා වන්නියෙන් තරග කර පරාජය වූ ශාන්ති ශ්‍රී ස්කන්ධරාජා පත්කරන ලදී.", "URL": "https://sinhala.adaderana.lk/news.php?nid=53443", "Category": null, "Parent URL": null}