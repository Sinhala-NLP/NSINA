{"Source": "Adaderana", "Timestamp": "December 16, 2013 09:55 am", "Headline": " තිදෙනෙකුට මරු කැඳවමින් පොලිස් ලොක්කාගේ රිය පැදවූ සැරයන්ට ඇප!", "News Content": "තිදෙනෙකුට මරු කැඳවමින් මදුරන්කුලිය - කරිකට්ටියේදී සිදුවු රිය අනතුරේ මාරක පොලිස් රිය පැදවු බව කියන පොලිස් සැරයන්වරයා රුපියල් ලක්ෂ 02 ක ශරීර ඇප මත මුදා හරින ලෙස පුත්තලම වැඩ බලන මහේස්ත්‍රාත් ඒ.ඒ.එම්.එස්.අබ්දුල් කාදර් මහතා (15) දා රාත්‍රීයේ නියෝග කර තිබේ. මෙසේ ඇප මත මුදා හරින ලද්දේ පොලිස් සැරයන් 842 ආරච්චිලාගේ කිත්සිරි පෙරේරා(50) නම්වු අයෙකු බව අප වාර්තාකරු පැවසීය. ඔහු පුත්තලම කොට්‍‍‍‍‍‍‍‍‍ඨාස බාර පොලිස් අධිකාරීවරයාගේ නිල රියදුරා ලෙස කටයුතු කර ඇත. ඉකුත් 15 වැනිදා අලුයම මෙම අනතුර සිදුවිය. පුත්තලම කොට්ඨාස බාර පොලිස් අධිකාරී සුදත් නාගහමුල්ල මහතා ගමන් කරමින් තිබු මෝටර් රථයේ ත්‍රී රෝද රථයක් ගැටීමෙන් අනතුර සිදු විණි. අනතුරට සම්බන්ධ ත්‍රී රෝද රථයේ ගමන් කළ බව කියන මංගළඑළිය - මරිච්චිකට්ටුව පදිංචි තරුණයින් තිදෙනෙකු පුත්තලම මුලික රෝහලට ඇතුළත් කිරීමෙන් පසුව මියැදිණ. අනතුරට සම්බන්ධ මෝටර් රථය සහ එය පැදවු බව කියන පොලිස් සැරයන්වරයා මුන්දලම පොලීසිය විසින් අත්අඩංගුවට ගෙන පුත්තලම වැඩ බලන මහේස්ත්‍රාත්වරයා වෙත ඉදිරිපත් කිරීමෙන් පසුව මෙසේ ඇප මත මුදා හැර ඇත. මෙම අනතුර සම්බන්ධයෙන් පරීක්ෂණ පැවැත්වීම සඳහා පොලිස්පතිවරයාගේ නියමයෙන් රථවාහන පොලීසියේ අධ්‍යක්ෂක නියෝජ්ය පොලිස්පති අමරසිරි සේනාරත්න මහතා ඇතුළු කණ්ඩායමක් මුන්දලම ප්‍රදේශයට පැමිණ තිබේ. මිය ගොස් ඇති තරුණයින්ගේ අවසන් කටයුතු 18 වැනිදා සවස සිදු කිරීමට නියමිතය.", "URL": "https://sinhala.adaderana.lk/news.php?nid=39624", "Category": null, "Parent URL": null}