{"Source": "Adaderana", "Timestamp": "August 13, 2016 12:20 pm", "Headline": " ඉරිනා බොකෝවා හෙට දිවයිනට", "News Content": "යුනෙස්කෝ සංවිධානයේ අධ්‍යක්ෂ ජනරාල් ඉරිනා බොකෝවා මහත්මිය නිල සංචාරයක් සඳහා අද(13) දිවයිනට පැමිණීමට නියමිතය.බොකෝවා මහත්මිය යුනෙස්කෝ සංවිධානයේ අධ්‍යක්ෂ ධූරයට පත්වීමෙන් අනතුරුව මෙරට සිදු කරන පළමු සංචාරය මෙය බව වාර්තා වෙයි.‍2030දී මෙරට ස්ථීර සාමය සහ සංහිඳියාව ඇති කිරීමේ අරමුණින් ගෙන යන වැඩපිළිවෙළට සහයෝගය ලබාදීම අධ්‍යක්ෂක ජනරාල්වරියගේ සංචාරයේ අරමුණ වී තිබේ.මෙම සංචාරය අතරතුරදී අධ්‍යක්ෂ ජනරාල්වරිය ජනාධිපති මෛත්‍රීපාල සිරිසේන මහතා මුණගැසී ද්විපාර්ශවික සාකච්ඡා පැවැත්වීමට ද නියමිතය.මීට අමතරව බොකෝවා මහත්මිය විදේශ අමාත්‍ය මංගල සමරවීර, උසස් අධ්‍යාපන හා මහා මාර්ග අමාත්‍ය ලක්ෂ්මන් කිරිඇල්ල, වයඹ සංවර්ධන හා සංස්කෘති අමාත්‍ය එස්.බී නාවින්න යන මහත්වරුන් සහ මහාචාර්ය මෛත්‍රී වික්‍රමසිංහ මහත්මිය ද මුණගැසී සාකච්ඡා කිරීමට නියමිතව තිබේ.මේ අතර සීගිරිය ඇතුළු ඓතිහාසික වටිනාකම් සහිත ස්ථාන 08ක් නිරීක්ෂණය කිරීමට ද යුනෙස්කෝ අධ්‍යක්ෂ ජනරාල්වරිය එක්වීමට නියමිතය.මීට අමතරව අගෝස්තු 16 වනදා ලක්ෂ්මන් කදිරගාමර් ආයතනයේ පැවැත්වෙන සාමය හා සංවර්ධනය පිළිබඳ විශේෂ දේශනයකට ද ඇය එක්වනු ඇත.අගෝස්තු 17 වනදා අධ්‍යාපන ක්ෂේත්‍රයේ නිලධාරීන්ට සහ විද්‍යා හා තාක්ෂණ ක්ෂේත්‍රයේ නිලධාරීන් සඳහා පැවැත්වෙන විශේෂ වැඩමුළුවක් සදහා ද ඇය එක්විමට නියමිතය.", "URL": "https://sinhala.adaderana.lk/news.php?nid=63023", "Category": null, "Parent URL": null}