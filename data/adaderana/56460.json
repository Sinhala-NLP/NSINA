{"Source": "Adaderana", "Timestamp": "January 19, 2016 12:46 pm", "Headline": "මානව හිමිකම් කොමිසමේ සභාපති ඇතුළු පිරිසකට නොතීසි!", "News Content": "ශ්‍රී ලංකා මානව හිමිකම් කොමිෂන් සභාවේ සභාපතිනි ආචාර්ය දීපිකා උඩුගම මහත්මිය ඇතුළු එම කොමිෂන් සභාවේ නිලධාරීන්ට අභියාචනාධිකරණය නොතීසි නිකුත් කර තිබේ.උසස් අධ්‍යාපන අමාත්‍යාංශය ඉදිරිපිට උද්ඝෝෂණ සිදුකළ උසස් තාක්ෂණ ගණකාධිකරණ ඩිප්ලෝමාලා සිසුන් පිරිසකට පහරදීමේ සිද්ධියට අදාළව වරදකරුවන් කර ඇති පොලිස් නිලධාරීන් ඉදිරිපත් කළ පෙත්සමක් විභාගයට ගැනීමට අද අභියාචනාධිකරණය තීරණය කළ බව අද දෙරණ අධිකරණ වාර්තාකරු සඳහන් කළේය.උසස් තාක්ෂණ ගණකාධිකරණ ඩිප්ලෝමා සිසුන් පිරිසකට පහරදීමේ සිද්ධියට පොලිස් නිලධාරින් වරදකරුවන් කරමින් එම කොමිෂන් සභාව නිකුත් කළ නිර්දේශ හා වාර්තා බලරහිත කරන ලෙස ඉල්ලා පොලිස් නිලධාරියෙකු ඉදිරිපත් කළ රිට් පෙත්සමක් විභාගයට ගත් අවස්ථාවේ මෙලෙස නොතිසි නිකුත් කෙරිණ.ඒ අනුව පෙත්සමේ වගඋත්තරකරුවන් ලෙස නම් කර ඇති ශ්‍රී ලංකා මානව හිමිකම් කොමිෂන් සභාවේ සභාපතිනිය ඇතුළු එම කොමිෂන් සභාවේ නිලධාරීන්ට ලබන පෙබරවාරි මස 15 වන දින අධිකරණය හමුවේ පෙනී සිටින ලෙස දැනුම්දී ඇත.", "URL": "https://sinhala.adaderana.lk/news.php?nid=56460", "Category": null, "Parent URL": null}