{"Source": "Adaderana", "Timestamp": "February 27, 2018 12:05 pm", "Headline": "  ගුවන් ගමන් ප්‍රමාදය මේ වන විට යථා තත්ත්වයට පත්වෙමින් පවතිනවා", "News Content": "කොළඹ, බණ්ඩාරනායක ජාත්‍යන්තර ගුවන් තොටුපලේ ශ්‍රී ලංකන් ගුවන් සේවයේ ගුවන් ගමන් ප්‍රමාදය මේ වන විට යථා තත්ත්වයට පත් වෙමින් පවතින බව ශ්‍රී ලංකන් ගුවන් සමාගම පවසයි. පසුගියදා කොචිං ගුවන් තොටුපලේදී ශ්‍රී ලංකන් ගුවන් යානයක කුරුල්ලෙකු ගැටීමෙන් යානයට හානි සිදුවීම ඇතුළු අනපේක්ෂිත සිද්ධින් කිහිපයක් හේතුවෙන් දැනට දින 03 ක සිට ගුවන් ගමන් ප්‍රමාද වී තිබේ. ඒ අනුව අද සිව්දින දිනටත් ශ්‍රී ලංකන් ගුවන් සේවයේ ගුවන් ගමන් වාර ප්‍රමාද වී ඇති බව වාර්තා වෙයි. කෙසේවෙතත් මේ වන විට ගුවන් ගමන් ප්‍රමාදය පැය 02 කට ආසන්න කාලයකට සීමා කිරීමට හැකි වී ඇති බවද ශ්‍රී ලංකන් ගුවන් සමාගම සඳහන් කළේය. අද දිනයේ කොළඹ සිට චෙන්නායි දක්වා ගමන් කිරීමට තිබූ යූ.එල්.121 ගුවන් යානය නියමිත වේලාවට වඩා විනාඩි 50 ක් ප්‍රමාද වී ගමන් ආරම්භ කළ අතර කොළඹ සිට බැංකොක් බලා ගමන් කිරීමට නියමිතව තිබූ යූ.එල්.404 දරණ ගුවන් යානය පැය 01යි විනාඩි 30 ක් ප්‍රමාද වී ගමන් ආරම්භ කර තිබේ. කොළඹ සිට විශාඛාපට්නම් දක්වා ගමන් කිරීමට නියමිතව තිබූ යූ.එල්.159 දරණ ගුවන් යානය විනාඩි 50 ක් ප්‍රමාද වී ගමන් ආරම්භ කළ ඇති අතර යූ. එල්.161 දරණ කොළඹ සිට ඉන්දියාවේ ට්‍ර්වේන්ද්‍රම් දක්වා ගමන් කරන ගුවන් යානය පැය 01 යි විනාඩි 50 ක් ප්‍රමාද වී ධාවනය වි තිබේ. මේ අනුව යූ.එල්. 880 දරණ කොළඹ සිට චීනයේ කැන්ටන් දක්වා ගමන් ගන්නා ගුවන් යානය පැය 03 යි විනාඩි 35 ක් ප්‍රමාද වී ධාවනය කෙරෙන අතර එය මෙරට වේලාවෙන් පස්වරු 05.25 ට කැන්ටන් දක්වා ගමන් ආරම්භ කෙරෙන බව ශ්‍රී ලංකා ගුවන් සමාගම සඳහන් කළේය. මෙම ගුවන් ගමන් ප්‍රමාදයන් පිළිබඳව පැය 24 පුරා ක්‍රියාත්මක 019 733 1979 දරණ දුරකථන අංකයෙන් හෝ සංචාරක නියෝජිතයන්ගෙන් තොරතුරු ලබා ගන්නා ලෙස ශ්‍රී ලංකන් ගුවන් සමාගම ඉල්ලීමක් කරයි.", "URL": "https://sinhala.adaderana.lk/news.php?nid=84908", "Category": null, "Parent URL": null}