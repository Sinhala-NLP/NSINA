{"Source": "Adaderana", "Timestamp": "March 17, 2018 07:25 am", "Headline": "බංග්ලාදේශ ක්‍රීඩකයින් ප්‍රේමදාස ක්‍රීඩා පිටියේ විවේකාගාරය සුනු විසුණු කරයි (ඡායාරූප සහිතයි)", "News Content": "කොළඹ ආර්.ප්‍රේමදාස ක්‍රීඩාංගණයේදී ඊයේ (16) පැවති ශ්‍රී ලංකා - බංග්ලාදේශ 20 යි 20 තරගය තීරණාත්මක වී තිබුණේ නිදහස් කුසලාන තරගාවලියේ අවසන් මහා තරගයට සුදුසුකම් ලැබීමට එහි ජයග්‍රාහකයන්ට අවස්ථාව උදාවන නිසයි. ශ්‍රී ලංකා පිල ලබා දුන් ලකුණු 160 ක ඉලක්කය හඹා යාමට පිටියට පිවිසි බංග්‍ලාදේශ පිල වරෙක කඩුලු 3 ක් දැවී ලකුණු 105 ක් ලබා ප්‍රබල තත්ත්වයක පසුවුවත් ඉන්පසු ක්‍රියාත්මක වූ ශ්‍රී ලංකා පන්දු යවන්නන් ලකුණු 48 ක් තුළ කඩුලු 4 ක් දවා ගැනීමත් සමඟ තරගයේ වාසිය ශ්‍රී ලංකාව දෙසට දෝලනය විය. ඒ අනුව බංග්ලාදේශයට අවසන් පන්දු වාරය තුළ ජයග්‍රහණය සඳහා ලකුණු 12 ක් ලබාගත යුතුව තිබිණි. තරගයේ උණුසුම් තත්වයක් නිර්මාණය වූයේ අවසන් පන්දුවාරයේ දෙවැනි පන්දුවේදීයි. පිතිකරුගේ උරහිසට ඉහළින් යැවුණු පන්දුව කඩුළු රකින්නා අතට පත් වන අතරවාරයේ බංග්ලාදේශ පිතිකරුවන් ලකුණක් සඳහා දිව ගිය අතර එහිදී මුෂ්ටෆිසුර් රහ්මන් දුවද්දි දැවීයාමකට ලක් විය. එහෙත් එම පන්දුවාරයේ පළමු පන්දුවද උරහිසට ඉහළින් යැවුනු බැවින් මෙය නිපන්දුවක් නොවන්නේදැයි අනෙක් අන්තයේ සිටි පිතිකරු මහමුදුල්ලාහ් පැති විනිසුරුගෙන් විමසීමක් කළ අතර එහිදී එම විනිසුරුවරයා එම අවස්ථාවේ නිපන්දුවක් සංඥා කළේය. එහෙත් ක්‍රිකට් නීතියට අනුව, එක් බවුන්සර් පන්දුවක් යැවීමෙන් පසු යළිත් එවන් පන්දුවක් නොයවන ලෙසට විනිසුරු පූර්ව සංඥාවක් කර නොතිබූ නිසා ශ්‍රී ලංකා නායකයා එම නිපන්දු සංඥාවට විරෝධය පළ කර සිටියේය. ඒ අනුව එය නිපන්දුවක් නොවන බව ප්‍රධාන විනිසුරු සංඥා කිරීමත් සමඟ උණුසුම් තත්වයක් හටගත්තේය. එම අවස්ථාවේ බංග්ලාදේශ පිලේ අතිරේක ක්‍රීඩක නරුල් හසන් සහ තවත් අතිරේක ක්‍රීඩකයකු පිටිය මැදට පැමිණ ශ්‍රී ලංකා නායක තිසර පෙරේරා සමඟ මතගැටුමක් ඇති කර ගත්තේය. මෙහිදී බංග්ලාදේශ නායක ශකිබ් අල් හසන් විරෝධය පාමින් තම පිතිකරුවන් දෙදෙනාට යළි ක්‍රීඩාගාරයට පැමිණෙන්නැයි සංඥා කර සිටියත් ඔවුන් පිටියේම රැඳී සිටිමින් විනිසුරුවරුන් සහ ශ්‍රී ලංකා ක්‍රීඩකයන් සමඟ වාද කරන්නට විය. පිටියට පිවිස සිටි බංග්ලාදේශ අතිරේක ක්‍රීඩකයන් දෙදෙනා යළි ක්‍රීඩාගාරයට හරවා යැවීමෙන් පසු තරගය ඇරඹි අතර අවසන් පන්දුවාරයේ පස් වන පන්දුවේදී මහමුදුල්ලාහ් දැවැන්ත හයේ පහරක් එල්ල කරමින් බංග්ලාදේශයට ජය ගෙන දුන්නේය. එහිදී බංග්ලාදේශ ක්‍රීඩකයන් පිටියට මැදට එක්රොක්ව උද්වේගකර අයුරින් හැසීරීමට පටන් ගත්තේය. එම අවස්ථාවේ බංග්ලාදේශ අතිරේක ක්‍රීඩක නුරුල් හසන් යළිත් වරක් කුසල් මෙන්ඩිස් සමඟ උනුසුම් වචන හුවමාරුවක් ඇති කරගැනිමත් සමඟ තත්වය නැවතත් නොසන්සුන් විය. කෙසේ වෙතත් නිලධාරීන්ගේද මැදහත්වීමෙන් තත්වය සමථයට පත් කෙරුණත් ආර්.ප්‍රේමදාස ක්‍රීඩාංගණයේ බංග්ලාදේශ ක්‍රීඩකයන්ගේ විවේකාගාරයේ දේපල වලට රාත්‍රියේ හානි වී තිබූ ආකාරය දැක්වෙන ඡායාරූප සහ වීඩියෝපට අන්තර්ජාලයට මුදාහැර තිබිණි. මෙවන් පසුබිමක ආර්.ප්‍රේමදාස පිටියේ සිදු වු මෙම බංග්ලාදේශ ක්‍රීඩකයන්ගේ අශෝභන හැසිරීම සම්බන්ධයෙන් අන්තර්ජාතික ක්‍රිකට් කවුන්සිලය වෙත නිල වශයෙන් පැමිණිල්ලක් කළ බව ශ්‍රී ලංකා ක්‍රිකට් ආයතනයේ සභාපති තිලංග සුමතිපාල මහතා අද දෙරණට ප්‍රකාශ කළේය. එසේම බංග්ලාදේශ ක්‍රිකට් කණ්ඩායමේ මෙම හැසීරීම සම්බන්ධයෙන් වහාම පියවරක් ගන්නා ලෙසද බංග්ලාදේශ ක්‍රිකට් පාලක මණ්ඩලය වෙත ලිපියකින් දැනුම් දුන් බවත් සභාපතිවරයා සඳහන් කළේය. කෙසේ වෙතත් ජය සමරන අවස්ථාවේ බංග්ලාදේශ ක්‍රීඩකයකු දොර විවෘත කිරීමේදී එයට මෙලෙස හානි වී ඇති බවත් ඔවුන්ගේ මුදලින් එම හානිය යථා තත්වයට පත් කර දෙන බවත් බංග්ලාදේශ කළමනාකාරීත්වය ක්‍රීඩාංගණ පරිපාලනයට දැනුම් දී ඇතැයි ශ්‍රී ලංකා ක්‍රිකට් ආරංචි මාර්ග පවසයි. මේ අතර ක්‍රිකට් ඉතිහාසයට කළු පැල්ලමක් එක්කරමින් ඊයේ දිනයේ කොළඹ ආර්.ප්‍රේමදාස ක්‍රීඩාංගණයේදී බංග්ලාදේශ ක්‍රීඩකයින් හැසිරුණු ආකාරය සහ එහිදී වාර්තා වූ සිද්ධි පිළිබඳව ජාත්‍යන්තර ක්‍රිකට් කවුන්සිලය පරීක්ෂණයක් ආරම්භකර තිබේ. ඒ අනුව ඇති වූ ගැටුම්කාරී තත්වයට අදාළව බංග්ලාදේශ නායක ශකිබ් අල් හසන්ට සහ අතිරේක ක්‍රීඩක නුරුල් හසන්ට තරග මුදලින් 25% ක දඩයක් පැනවීමට තීරණය කළ බව ජාත්‍යන්තර ක්‍රිකට් කවුන්සිලය අද පස්වරුවේ නිවේදනය කළේය.", "URL": "https://sinhala.adaderana.lk/news.php?nid=85832", "Category": null, "Parent URL": null}