{"Source": "Adaderana", "Timestamp": "April 25, 2016 09:12 pm", "Headline": " දේශපාලන පක්ෂ-කණ්ඩායම් අතර තරගයක්", "News Content": "කම්කරුවන්ගේ අයිතීන් වෙනුවෙන් පැවැත්වෙන මැයි දින රැළිය සඳහා වැඩිම ජනතාවක් සපයන කණ්ඩායම බවට පත්වීමට දේශපාලන පක්ෂ සහ කණ්ඩායම් අතර මේ වන විට තරගයක් හටගෙන තිබේ.ඒ ඒ කණ්ඩායම් මැයි දින රැළි සඳහා සහභාගී කරන පුද්ගලයින් සම්බන්ධයෙන් විවිධ අදහස් පළ වී තිබේ.කෝට්ටේ ශ්‍රී ලංකා නිදහස් පක්ෂ සංවිධායක ජනක රණවක මහතා අද(25) පැවැති මාධ්‍ය හමුවකදී සඳහන් කළේ තමන් 5000ක පිරිසක් මැයි රැළියට සහභාගී කරවන බවයි.අමාත්‍ය මහින්ද සමරසිංහ මහතා බස් රථ 50ක් මැයි රැළියට යොදවන බව අද ප්‍රකාශ කර ඇත.අමාත්‍ය පී දිගම්බරන් මහතා සඳහන් කළේ කිරුලපන රැළියට වඩා වැඩි පිරිසක් තම මැයි රැළියට සහභාගී වන බවයි.පාර්ලිමේන්තු මන්ත්‍රී බන්දුල ගුණවර්ධන මහතා සඳහන් කළේ තමන්ට 750 ක පිරිසක් සමග ගාල්ලට පැමිණෙන ලෙස දන්වා තිබුණ ද එහි යාමට කිසිවෙකුත් තමා සමග නොයෙන බවයි.විපක්ෂයේ භූමිකාව ක්‍රියාත්මක කිරිමට ජනාධිපති මෛත්‍රීපාල සිරිසේන මහතා ලබාදුන් අවසරය මත කිරුලපන මැයි රැළිය සංවිධානය කරන බවද පාර්ලිමේන්තු මන්ත්‍රී බන්දුල ගුණවර්ධන මහතා පවසයි.අද පැවැති මාධ්‍ය හමුවකදී මන්ත්‍රීවරයා ප්‍රකාශ කළේ එම රැළියට සහභාගී වන ලෙස ඒකාබද්ධ විපක්ෂය ජනාධිපතිවරයාට ද ඇරයුම් කරනු ඇති බවයි.පෙරටුගාමී සමාජවාදී පක්ෂයේ දේශපාලන මණ්ඩල සභික පුබුදු ජයගොඩ මහතා සඳහන් කළේ කම්කරු දිනය සැමරීමට අයිතිය ඇත්තේ වාමාංශික දේශපාලනඥයින්ට පමණක් බවයි.ශ්‍රී ලංකා නිදහස් පක්ෂයේ ආණ්ඩු විරෝධී සියළු සාමාජිකයින් කිරුළපන මැයි රැළියට සහභාගී වන බව හිටපු පාර්ලිමේන්තු මන්ත්‍රී බැසිල් රාජපක්ෂ මහතා සඳහන් කළේය.කිරුළපන මැයි රැළිය සඳහා ජනතාව ගෙන්වා ගැනීමට මුදල් ලබාදෙමින් සිටින බව දකුණු පලාත් ප්‍රධාන අමාත්‍ය ශාන් විජේලාල් මහතා පවසයි.මෙවර සාර්ථකම මැයි රැළිය වන්නේ එක්සත් ජාතික පක්ෂ මැයි රැළිය බව රාජ්‍ය අමාත්‍ය පාලිත රංගේ බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=59494", "Category": null, "Parent URL": null}