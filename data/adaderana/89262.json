{"Source": "Adaderana", "Timestamp": "May 17, 2018 09:33 am", "Headline": "උතුරු කොරියාව සමඟ සාකච්ඡා ගැන ඇමෙරිකාව තවමත් බලාපොරොත්තුවෙන්", "News Content": "උතුරු කොරියාව සමඟ පැවැත්වීමට නියමිත සාකච්ඡා පිළිබඳව තවදුරටත් බලාපොරොත්තුවෙන් පසුවන බව ඇමෙරිකාව පවසා තිබේ. ඇමෙරිකානු ජනාධිපති ඩොනල්ඩ් ට්‍රම්ප් ඒ සඳහා සූදානමින් පසුවන බව ධවල මන්දිර ප්‍රකාශකයෙකු විදෙස් මාධ්‍ය වෙත පවසා ඇත. නිවේදනයක් නිකුත් කරමින් උතුරු කොරියාව ඊයේ(16) දිනයේදී සඳහන් කළේ ඇමෙරිකාව සමඟ පැවැත්වීමට නියමිත සාකච්ඡා වලින් ඉවත්වීමට සිදුවනු ඇති බවයි. න්‍යෂ්ටික අවි සම්බන්ධයෙන් ඇමෙරිකාව විසින් සිදුකළ ප්‍රකාශයකට විරෝධය පළ කරමින් උතුරු කොරියාව අදාළ නිවේදනය නිකුත් කර තිබේ. එළඹෙන ජුනි මස 12 වනදා අමෙරිකානු ජනාධිපති හා උතුරු කොරියානු නායක කිම් ජොං අන් අතර සාකච්ඡා පැවැත්වීමට සැළසුම් කර තිබුණි. මේ අතර ඇමෙරිකාව සමග දකුණු කොරියාව ඒකාබද්ධව යුධ අභ්‍යාසයක නිරතවීමට විරෝධය පළ කරමින් දකුණු කොරියාව සමග ඊයේ(16) පැවැත්වීමට නියමිතව තිබූ සාකච්ඡා අත්හිටුවීමට ද උතුරු කොරියාව තීරණය කළේය.", "URL": "https://sinhala.adaderana.lk/news.php?nid=89262", "Category": null, "Parent URL": null}