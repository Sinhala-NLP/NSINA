{"Source": "Adaderana", "Timestamp": "January 8, 2014 06:22 pm", "Headline": "යුද නැව් ගැන අධිකරණයට කරුණු දැක්විය යුතුයි ", "News Content": "ඉන්දියාව විසින් ශ්‍රී ලංකාවට ලබා දීමට සූදානම් වන බව කියන යුද නැව් සම්බන්ධයෙන් අධිකරණය හමුවේ කරුණු දක්වන ලෙස මැඩ්රාස් අධිකරණයක් එරට රජයට නියෝග කර තිබේ. ඉන්දියාව විසින් යුද නැව් දෙකක් ශ්‍රී ලංකාවට ලබාදෙන බවට ඉන්දීය මාධ්‍ය පසුගියදා වාර්තාකර තිබුණි. කෙසේ වෙතත් මෙයට විරුද්ධව ඉන්දීය අධිකරණයකට පෙත්සමක් ඉදිරිපත් වු අතර එම පෙත්සම සලකා බලමින් මැඩ්රාස් අධිකරණය මෙම නියෝගය ලබා දී ඇති බව ඉන්දීය මාධ්‍ය වාර්තා කරන ලදී. ඉන්දියානු ධීවරයින්ට ශ්‍රී ලංකා නිලධාරින් පහර දෙන බවත් එවැනි තත්ත්වයක් තුළ ශ්‍රී ලංකාවට යුද නැව් ලබා දෙන්නේ කුමන පදනමක් මත ද යන්න ඉන්දීය රජය හෙළි කළ යුතු බවත් පවසමින් අදාළ පෙත්සම ගොණු කර තිබුණි. අදාළ පෙත්සම සලකා බලමින් මැඩ්රාස් අධිකරණය පවසා ඇත්තේ අදාළ චෝදනාව සම්බන්ධයෙන් ඉන්දීය රජය ප්‍රති පෙත්සමක් ඉදිරිපත් කළ යුතු බවයි. ශ්‍රී ලංකාව සහ ඉන්දීයාව අතර පවතින ධීවර ගැටලුව සම්බන්ධයෙන් ඉන්දීය රජය අවධානය යොමුකළ යුතු බව ද මැඩ්රාස් අධිකරණය පවසා තිබේ.", "URL": "https://sinhala.adaderana.lk/news.php?nid=40202", "Category": null, "Parent URL": null}