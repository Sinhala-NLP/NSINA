{"Source": "Adaderana", "Timestamp": "April 9, 2012 09:15 am", "Headline": "බිඳදැමූ ගාන්ධි ප්‍රතිමාව යළි ගොඩනැගීමට ඉන්දියාවේ සහය", "News Content": "මඩකළපුව ප්‍රදේශයේ පිහිටි මහත්මා ගාන්ධි ප්‍රතිමාවකට හානි සිදුකිරීමේ සිද්ධිය සම්බන්ධව ශ්‍රී ලංකා රජය හා අවශ්‍ය පියවර ගැනීමට ඉන්දීය රජය හා තීරණය කර ඇති බව ඉන්දීය මාධ්‍ය වාර්තා කරයි. එමෙන්ම එම ප්‍රතිමාව නැවත ඉදිකිරීමේ කටයුතු සඳහා අවශ්‍ය සහයෝගය ලබාදීමට ද ඉන්දීය රජය ඉදිරිපත්ව ඇති බව එම මාධ්‍ය වාර්තා පෙන්වාදෙයි. පසුගියදා මඩකළපුව ප්‍රදේශයේ පිහිටි මහත්මා ගාන්ධි ප්‍රතිමාවකට හා බේඩ්න් පවල් සාමිවරයාගේ ප්‍රතිමාවකට කිසියම් පිරිසක් විසින් හානි සිදුකර තිබිණි. එමෙන්ම තවත් ද්‍රවිඩ විද්වතුන්‍ දෙදෙනෙකුගේ ප්‍රතිමා 02 ට ද ප්‍රහාරකයින් විසින් හානි සිදුකර තිබූ අතර ගාන්ධි හා බේඩ්න් පවල් ප්‍රතිමා 02 හි හිස් බිඳදමා තිබිණි. මෙම සිද්ධිය සම්බන්ධව ශ්‍රී ලංකාවේ පිහිටි ඉන්දීය මහ කොමසාරිස් කාර්යාලය විසින් සිය විරෝධය පළකර ඇති බව ද අභ්‍යන්තර ආරංචි මාර්ග සඳහන් කර ඇති බව ඉන්දීය මාධ්‍ය වාර්තා පෙන්වාදෙයි. මෙසේ ප්‍රතිමාවලට හානිසිදුකිරීමේ අරමුණ පිළිබඳව අනාවරණය කරගැනීම සඳහා සහ සිද්ධියට සම්බන්ධ සැකකරුවන් අත්අඩංගුවට ගැනීම සඳහා පොලිසිය විසින් විමර්ශන කටයුතු මෙහෙයවන බව ශ්‍රී ලංකා විදේශ කටයුතු අමාත්‍යාංශය සඳහන් කර තිබේ. මෙම ගාන්ධි ප්‍රතිමාව 1960 දී ඉදිකරන ලද්දක් බව ප්‍රදේශවාසීන් ප්‍රකාශ කර තිබේ.", "URL": "https://sinhala.adaderana.lk/news.php?nid=23380", "Category": null, "Parent URL": null}