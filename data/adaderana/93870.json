{"Source": "Adaderana", "Timestamp": "August 5, 2018 03:07 pm", "Headline": "නඩුත් ආණ්ඩුවේ බඩුත් ආණ්ඩුවේ-විමල් කියයි", "News Content": "දෙරටේම ජනතාව මුලාවට පත් කරමින් ඉන්දියාව මත්තල ගුවන්තොටුපල තම ගොදුරක් බවට පත් කර ගැනීමට උත්සහ කරන බව ජාතික නිදහස් පෙරමුණේ පාර්ලිමේන්තු මන්ත්‍රි විමල් වීරවංශ මහතා පවසයි. කොළඹ එම පක්ෂ කාර්යාලයේ පැවති මාධ්‍යහමුවක් අමතමින් මන්ත්‍රීවරයා මේ බව පැවසීය. මත්තල ගුවන්තොටුපල ඉන්දියාවට පැවරිම සම්බන්ධයෙන් සත්‍ය තොරතුරු කිසිදු පාර්ශවයක් විසින් ඉදිරිපත් නොකරන බවද මන්ත්‍රීවරයා එහිදි පැවසීය. කන්කසන්තුරේ වරාය, පාලාලී ගුවන්තොටුපල, කොළඹ වරායේ නැගෙනහිර පර්යන්තය, ගාලු වරාය සහ ත්‍රිකුණාමල වරාය යන ස්ථාන තමන් සතු කර ගැනිම සඳහා ඉන්දියාව කටයුතු කරමින් සිටින බවද ඒ මහතා ප්‍රකාශ කළේය. මත්තල ගුවන්තොටුපල ඉන්දියාව තමන් සතු කර ගැනිමට උත්සහ දරන්නේ ආර්ථීක ප්‍රතිලාභ ලබා ගැනිමට නොව උපාය මර්ගික වාසි ලබා ගැනිමට බව ද හින්දු පුවත්පත පසුගිය දා කළ අනාවරණයෙන් සඳහන් වන බවද මන්ත්‍රීවරයා මෙහිදි පැවසීය. රුපියල අවප්‍රමාණය වීම ජනතාවගෙන් වසන් කිරිම සඳහා ආණ්ඩු විවිධ ගැටළු කාරි මත ප්‍රකාශ කරමින් සිටින බවත් එයට නිදසුන් ලෙස මරණ දඬුවම ක්‍රියාත්මක කිරිම සහ මන්ත්‍රි වැටුප වැඩි කිරිම යන ප්‍රකාශ ගත හැකි බවත් මන්ත්‍රීවරයා පැවසීය. මෙවැනි ප්‍රකාශ සිදු කරන්නෙත් ආණ්ඩුව නියෝජනය කරන පිරිස වන අතර එය එසේ නොවන බව ප්‍රකාශ කරන්නෙත් එම පිරිසේ පුද්ගලයන් පමනක් බැවින් නඩුත් ආණ්ඩුවේ බඩුත් ආණ්ඩුවේ බව මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93870", "Category": null, "Parent URL": null}