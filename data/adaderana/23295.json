{"Source": "Adaderana", "Timestamp": "April 4, 2012 10:23 pm", "Headline": "මිහින්තලයේ පූජ්‍ය නාමල්ගම රතනසාර හිමිට අතුරු තහනමක්", "News Content": "මිහින්තලය රජ මහා විහාරයට ලැබෙන පුණ්‍යාධාර මුදල් ඇතුළු දේපළ පරිහරණයට හිටපු විහාරාධිපති පූජ්‍ය නාමල්ගම රතනසාර හිමියන්ට තහනම් කරමින් අධිකරණය විසින් අතුරු තහනම් නියෝගයක් නිකුත් කර තිබේ. අද අනුරාධපුර අතිරේක මහේස්ත්‍රාත් ලක්මාලි හේවාවසම් විසින් මෙම අතුරු තහනම් නියෝගය නිකුත් කර ඇත. මිහින්තලය නව විහාරාධිපති පූජ්‍ය වලවාහැංගුණු වැවේ ධම්මරතන හිමියන් විසින් ගොනු කළ පෙත්සමක් විභාගයට ගත් අවස්ථාවේදී විනිසුරුවරිය මෙම නියෝගය ලබා දී තිබේ. පෙත්සම්කාර හිමියන් සිය පෙත්සම අධිකරණයට ඉදිරිපත් කරමින් කියා සිටියේ පෞද්ගලික පරිහරණය සඳහා අවශ්‍යයම දෑ හැරුණු විට විහාරස්ථානය සතු කිසිවක් පරිහරණය කිරීමට ඉඩ ප්‍රස්ථාව ලබානොදිය යුතු බවයි. ලබන 18 වන දින පූජ්‍ය නාමල්ගම රතනසාර හිමියන්ට යළි අධිකරණය ඉදිරියේ පෙනී සිටින ලෙස ද අතිරේක මහේස්ත්‍රාත්වරිය එහිදී නියෝග කර ඇත. ලිංගික අපයෝජන චෝදනා ලැබූ පූජ්‍ය නාමල්ගම රතනසාර හිමියන්ගේ විහාරාධිපති ධූරය මල්වතු පාර්ශවයේ සංඝකාරක සභාව විසින් අවලංගු කොට පූජ්‍ය වලවාහැංගුණු වැවේ ධම්මරතන හිමියන්ට ලබාදුන්නද රතනසාර හිමියන් එකී තීරණය පිළිනොගෙන තවදුරටත් ස්වකීය ධූරයේ කටයුතු කරන බව සඳහන්ය.", "URL": "https://sinhala.adaderana.lk/news.php?nid=23295", "Category": null, "Parent URL": null}