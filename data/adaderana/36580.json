{"Source": "Adaderana", "Timestamp": "August 12, 2013 05:42 pm", "Headline": "වේ ප්‍රෝටීන සහිත සියලු නිෂ්පාදන ඉවත්කර ගන්න", "News Content": "වේ ප්‍රෝටීන් අඩංගු සියලූම කිරිපිටි සහ අමතර පෝෂණීය ආහාර ද්‍රව්‍ය වෙළදපළෙන් ඉවත් කර ගන්නා ලෙස සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා නිෂ්පාදන සමාගම්වලට සහ අලෙවිකරුවන්ට දැනුම් දී තිබේ. නැවත දැනුම්දෙන තුරු එම ආහාර අලෙවිය හා බෙදාහැරීම නොකරන ලෙස ඔහු ඉල්ලා සිටියි. මිනිස් පරිභෝජනයට අහිතකර කිරිපිටි වර්ග වෙළඳසැල්වලින් ඉවත් කිරීමේ මෙහෙයුමක් අද සිට ආරම්භ කරන ලදී. මේ යටතේ කොළඹ මහනගර සභා බල ප්‍රදේශය තුළ සුපිරි වෙළඳ සැල් සහ වෙළඳසැල් ඇතුළු ආහාර ගබඩා කරන ස්ථාන සෝදිසියට ලක් කළ බව සෞඛ්‍ය අමාත්‍යංශය පැවසීය. එම අමාත්‍යංශයේ නිලධාරීන් සහ මහජන සෞඛ්‍ය පරීක්ෂකවරුන් ඒකාබද්ධව ක්‍රියාත්මක කළ මෙහෙයුමේදී ඩී.සී.ඩී සහ වේ ප්‍රෝටීන් අන්තර්ගත ආහාරයට නුසුදුසු කිරිපිටි ඇතුළු ආහාර වර්ග කිහිපයක් ඉවත් කෙරිණ. එහිදී සෞඛ්‍ය අධ්‍යක්ෂ ජනරාල් පාලිත මහීපාල මහතා සඳහන් කළේ ඉදිරියේදී දිවයින පුරා වැටලීම් සිදුකරන බවයි. කුමන ප්‍රකාශ සිදු කළ ද සෞඛ්‍ය අමාත්‍යංශය සිදුකරන පරීක්ෂණවලට අනුව ආහාරවල තත්ත්වය පිළිබඳව තීරණ ගන්නා බව හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=36580", "Category": null, "Parent URL": null}