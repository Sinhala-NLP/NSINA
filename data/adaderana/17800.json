{"Source": "Adaderana", "Timestamp": "August 2, 2011 09:46 am", "Headline": "කැනඩාවේදී චෝදනා ලැබූ ශ්‍රී ලාංකිකයා අමෙරිකාවේදී අත්අඩංගුවට ", "News Content": "කැනඩාව නිකුත්කරන ලද යුද අපරාධ පිළිබඳ චෝදනා එල්ල ලැයිස්තුවෙහි නම සඳහන් ප්‍රබල සැකකරුවෙකු වන ශ්‍රී ලාංකිකයකු අමෙරිකානු බලධාරීන් විසින් අත්අඩංගුවට ගෙන තිබේ. බොක්සිං ක්‍රීඩකයකු වන ඉලන්දාරිදේවගේ කුලතුංග නැමති මෙම ශ්‍රී ලාංකිකයා මියාමි බන්ධනාගාරයෙහි රඳවා සිටින බව විදෙස් මාධ්‍ය වාර්තා සඳහන් කරයි. 1994 වසරේ විටෝරියාහි පැවති පොදු රාජ්‍ය මණ්ඩලීය ක්‍රීඩා උළෙල සඳහා සහභාගි වූ මෙම ක්‍රීඩකයා ඔහු මුහුණදුන් පළමු තරගයෙන් පසු අතුරුදහන් වී තිබිණි. මෙම පුද්ගලයා නීති විරෝධීව අමෙරිකාවට ඇතුළු වී ඇති බවට විශ්වාසය පළකෙරෙන අතර යුධ අපරාධ චෝදනා එල්ල වී ඇති සැකකරුවන් තිස්දෙනෙකුගෙන් යුත් ලැයිස්තුව කැනේඩියානු දේශසීමා සේවා ආයතනය මගින් අමෙරිකානු බලධාරීන් වෙත ඉදිරිපත් කර ඇත. ඉලන්දාරිදේවගේ කුලතුංග නැමති සැකකරු ඒ වනවිටත් රැඳවුම් භාරයේ පසුවන බව අමෙරිකානු බලධාරීන් එහිදී දැනුම් දී ඇති බව ද විදෙස් මාධ්‍ය වාර්තා පවසයි. මෙම ශ්‍රී ලාංකිකයා නැවත මව්රට වෙත පිටුවහල් කිරීමට අමෙරිකාව තීරණය කර ඇති බව ද එම වාර්තා පෙන්වාදෙයි.", "URL": "https://sinhala.adaderana.lk/news.php?nid=17800", "Category": null, "Parent URL": null}