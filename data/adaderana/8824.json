{"Source": "Adaderana", "Timestamp": "June 5, 2010 12:14 pm", "Headline": "මහතීර් මොහොමඩ් ලංකාවට එයි", "News Content": "හිටපු මැලේසියානු අග්‍රාමාත්‍ය මහතීර් මොහොමඩ් ජූනි මස 08 වන දින ශ්‍රී ලංකාවට පැමිණීමට නියමිත බව ශ්‍රී ලංකා විදේශ කටයුතු අමාත්‍යාංශය සඳහන් කරයි. විදේශ කටයුතු පිළිබඳ නියෝජ්‍ය අමාත්‍ය ගීතාංජන ගුණවර්ධන මහතා විසින් හිටපු අගාමාත්‍යවරයාව බණ්ඩාරනායක ජාත්‍යන්තර ගුවන් තොටුපළේදී පිළිගැනීමට නියමිතය. ශ්‍රී ලංකා මැලේසියා ව්‍යාපාරික සංගමය මගින් 6 වන වරටත් පවත්වනු ලබන වාර්ෂික ව්‍යාපාරික සම්මාන උළෙලේ ප්‍රධාන ආරාධිත අමුත්තා ලෙස මෙසේ මහතීර් මොහොමඩ් මහතා ශ්‍රී ලංකාවට පැමිණේ. මෙය හිටපු අග්‍රාමාත්‍යවරයාගේ දෙවන ශ්‍රී ලංකා සංචාරය වේ. ඔහු ප්‍රථමවරට ශ්‍රී ලංකාවට පැමිණියේ 2005 වසරේ මැයි මස කොළඹදී පැවති CIMA ජාත්‍යන්තර නායකත්ව සමුළුවේ ප්‍රධාන දේශනයකට සහභාගි වීම සඳහාය.", "URL": "https://sinhala.adaderana.lk/news.php?nid=8824", "Category": null, "Parent URL": null}