{"Source": "Adaderana", "Timestamp": "June 10, 2012 03:10 pm", "Headline": "විදේශගතව සිට පැමිණෙන ශ්‍රී ලාංකිකයින්ට තවත් වෛද්‍ය පරීක්ෂණයක්", "News Content": "විදේශගතව සිට මෙරටට පැමිණෙන ශ්‍රමිකයින් සඳහා තවත් වෛද්‍ය පරීක්ෂණයක් පැවැත්වීමට සෞඛ්‍ය අමාත්‍යාංශය තීරණය කර තිබේ. බෝ නොවන රෝග සම්බන්ධයෙන් අදාළ වෛද්‍ය පරීක්ෂණය පැවැත්වීමට පියවර ගන්නා බව සෞඛ්‍ය අමාත්‍යාංශය ප්‍රකාශ කරයි.. ඒ සඳහා විශේෂ ඒකකයක් කටුනායක, ජාත්‍යන්තර ගුවන්තොටුපළේ පිහිටුවීමට සෞඛ්‍ය අමාත්‍ය මෛත්‍රිපාල සිරිසේන මහතා උපදෙස් ලබාදී තිබේ. මේ වන විටත් බෝ වන රෝග සම්බන්ධයෙන් පරීක්ෂා කිරීමට විශේෂ ඒකකයක් කටුනායක ජාත්‍යන්තර ගුවන්තොටුපළේ ක්‍රියාත්මකය. විදේශගතව සිට මෙරටට පැමිණෙන ශ්‍රමිකයින්ගෙන් ඇතමෙකුට බෝ නොවන රෝග ද වැළඳී තිබීමේ ප්‍රවණතාවක් පැවතීම මෙම නව ඒකකය පිහිටුවීමේ අරමුණ බව සෞඛ්‍ය අමාත්‍යාංශය පෙන්වාදෙයි. දියවැඩියාව, අධි රුධිර පීඩනය වැනි රෝග තත්ත්ව සම්බන්ධයෙන් මූලික වෛද්‍ය පරීක්ෂණයක් මෙම ඒකකය මගින් සිදුකිරීමට නියමිත අතර එහිදී ඔවුන්ට ඒ සම්බන්ධයෙන් වාර්තාවක් ලබාදීමට ද නියමිතය.", "URL": "https://sinhala.adaderana.lk/news.php?nid=24911", "Category": null, "Parent URL": null}