{"Source": "Adaderana", "Timestamp": "December 4, 2012 04:39 pm", "Headline": "යාපනය සරසවියේ සිසුවෙක්ට ඇප", "News Content": "අත්අඩංගුවට ගනු ලැබු යාපනය විශ්වි විද්‍යාලයේ සිසුන් සිව්දෙනාගෙන් එක් අයෙකු අද (04) නිදහස් කර තිබේ. එම සිසුන් සිව්දෙනා වව්නියාව මහේස්ත්‍රාත් අධිකරණයට අද ඉදිරිපත් කිරීමෙන් පසු ඔවුන්ගෙන් එක් අයෙකු ඇප මත නිදහස් කර ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා පවසයි. අනෙක් සිසුන් තිදෙනා තවදුරටත් රැඳවුම් නියෝග මත තබාගෙන ප්‍රශ්න කිරීමට ත්‍රස්ත විමර්ශන ඒකකයට අවසර දී තී‍බේ. යාපනය විශ්ව විද්‍යාලයේ සිසුන් පිරිසක් විසින් පසුගිය මස 27 වැනිදා රාත්‍රී පහන් පත්තුකර මහවිරු දිනය සමරන විට ආරක්ෂක අංශ විසින් ඊට බාධා සිදුකළ බව පවසා පසුදින (28) සිසුන් විසින් උද්ඝෝෂණයක් පවත්වන ලදී. එම උද්ඝෝෂණය අතරවාරයේදී ද ආරක්ෂක අංශ විසින් ඊට බාධා කර පහරදීම් සිදුකළ බව සිසුන් පවසයි. කෙසේ වෙතත් පසුගිය (29) වැනිදා යාපනය, තිරුනවේලි හි ශ්‍රී ටෙලෝ කාර්යාලයකට පහරදුන් බවට සැකපිට සිසුන් දෙදෙනෙකු හා උද්ඝෝෂණ පවත්වා කඩාකප්පල්කාරී ලෙස හැසිරුණු බවට සැකපිට තවත් සිසුන් දෙදෙනෙකු පොලීසිය විසින් අත්අඩංගුවට ගන්නා ලදී. මෙසේ අත්අඩංගුවට ගත් සිසුන්ගෙන් ත්‍රස්ත විමර්ශන අංශය රඳවා තබාගෙන ප්‍රශ්න කරන අතරතුර අද වව්නියාව මහේස්ත්‍රාත්වරයා වෙත ඉදිරිපත් කිරීමෙන් පසු මෙ‍ලෙස එක් සිසුවෙකුට ඇප ලබාදී තිබේ.", "URL": "https://sinhala.adaderana.lk/news.php?nid=29711", "Category": null, "Parent URL": null}