{"Source": "Adaderana", "Timestamp": "August 31, 2018 11:01 am", "Headline": "හිස්බුල්ලාගෙන් විශේෂ ඉල්ලීමක්", "News Content": "නැගෙනහිර පළාතේ මුස්ලිම් දේශපාලඥයින් සතුව අවි ආයුධ ඇති බවට නැගෙන චෝදනා සම්බන්ධයෙන් කඩිනම්, පුළුල් පරීක‍ෂණයක් පවත්වන්නැයි මහාමාර්ග හා මාර්ග සංවර්ධන රාජ්‍ය අමාත්‍ය ආචාර්ය එම්. එල්. ඒ.එම්. හිස්බුල්ලා මහතා විශේෂ ඉල්ලීමක් කරයි. ජනාධිපතිතුමාගෙන් අග්‍රාමාත්‍යතුමාගෙන් හා කතානායකතුමාගෙන් මෙන්ම නීතිය හා සාමය පිළිබඳ අමාත්‍යතුමා හා පොලිස්පතිතුමා වෙත ලිඛිත ඉල්ලීම් යොමු කරමින් මෙම පරීක‍ෂණය කඩිනම් කරන ලෙස අමාත්‍යවරයා ඉල්ලා ඇත. 2018.08.18 වන දින කොළඹදී, පුනරුත්ථාපනය වූ විමුක්ති කොටි පක‍ෂය විසින් පැවැත්වූ ප්‍රවෘත්ති සාකච්ඡාවකදී එම සංවිධානයේ නායක සහ හිටපු එල්.ටී.ටී.ඊ. නායකයෙකු වන ඉන්බරාසා කන්දසාමි යන අය පදනම් විරහිත, බරපතළ, අසත්‍ය චෝදනාවක් ඉදිරිපත් කරමින් එල්.ටී.ටී.ඊ. සංවිධානය සතුව තිබූ අවි ආයුධ 5,000 ක් අමාත්‍යවරයා සහ රිෂාද් බදුර්දීන් අමාත්‍යවරයා මිලදීගෙන ඇති බවත් ඒවා නැගෙනහිර පළාතේ කින්නියා,කාත්තන්කුඩි සහ මුතූර් යන ප්‍රදේශවල සිටින මුස්ලිම් තරුණයින්ට ලබාදී ඇති බවත් සඳහන් කරමින් සිදුකල මෙම ප්‍රකාශය අමාත්‍යවරයා දැඩි පිළිකුලෙන් යුතුව හෙලා දකියි. එවැනි අවි ආයුධ අමාත්‍යවරයාට ලැබී තිබුණේ නම් ඒවා කොතැනද? විකිණුවේ නම් ඒ කාටද? කවදාද? කෙසේද? යන තොරතුරු හෙළිදරව් කරන මෙන් අමාත්‍යවරයා අදාල පාර්ශ්වයන්ගෙන් ඉල්ලා සිටියි. ප්‍රජාතන්ත්‍රවාදයට හානිවන, ජාතික සමගියට හා ජාතික ආරක‍ෂාවට තර්ජනයක් වන, ජාතීන් අතර, ගැටුම් ඇති කරවන මෙවැනි අසත්‍ය කරුණු කිසිදු වගකීමකින් තොරව සමාජගත කිරීමෙන් රට තුළ ප්‍රචණ්ඩකාරී තත්වයක් ඇති කිරීමේ කුමන්ත්‍රණකාරී වැඩ පිළිවෙලක් ක්‍රියාත්මක වන බව ද අමාත්‍යවරයා පෙන්වා දෙයි. මෙවැනි බරපතල ප්‍රකාශ සිදුකරන අය පිළිබඳවත් මෙවැනි ක්‍රියා පිටුපස සිටින අය පිළිබඳවත් වහා රටට හෙළිදරව් කරන ලෙස ඉල්ලා සිටින අමාත්‍යවරයා ඒ වෙනුවෙන් සිදුකරන පරීක‍ෂණවලට තම පූර්ණ සහාය ලබාදෙන බව ද ප්‍රකාශ කරයි. ත්‍රස්තවාදය, ඛෙදුම්වාදය, ජාතිවාදය සැමදා ප්‍රතිෙක‍ෂ්ප කරන බව අවධාරණය කල අමාත්‍යවරයා රටේ ප්‍රජාතන්ත්‍රවාදය හා නීතියේ උත්තරීතරභාවය වෙනුවෙන් සැමදා කැපවන බවද වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=95287", "Category": null, "Parent URL": null}