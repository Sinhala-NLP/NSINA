{"Source": "Adaderana", "Timestamp": "July 3, 2012 08:42 am", "Headline": "විදුලි සේවක පැය 24 ක සංකේත  වැඩ වර්ජනයක්", "News Content": "අද(03) මධ්‍යම රාත්‍රී 12 සිට පැය 24 ක කාලයක් සංකේත වැඩ වර්ජනයක නිරත වන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි. වැටුප් විෂමතාවය ඉවත් කිරීමට බලධාරීන් පියවර නොගැනීම හේතුවෙන් මෙම වැඩ වර්ජනය ක්‍රියාත්මක කරන බව එම සන්ධානයේ මෙහෙයුම් කමිටු සාමාජික රන්ජන් ජයලාල් මහතා සඳහන් කළේය. වැඩ වර්ජනයේ නිරත කාලය තුළ දිවයිනේ ප්‍රදේශ රැසක විදුලිය බිඳ වැටීමේ අවදානමක් පවතින බව ද රන්ජන් ජයලාල් මහතා පෙන්වාදුන්නේය. කෙසේවෙතත් කවුරුන් කුමන වැඩ වර්ජනයක නිරත වුව ද පැය 24 පුරා අඛණ්ඩව විදුලිය ලබාදීමට පියවර ගන්නා බව විදුලිබල හා බලශක්ති අමාත්‍යාංශය පවසයි. ලංකා විදුලිබල මණ්ඩලයේ ඉංජිනේරුවරුන් හා පරිපාලන නිලධාරීන් ඒ පිළිබඳව සිය එකඟතාව පළ කර ඇති බව අමාත්‍යාංශය පෙන්වා දෙයි. සුළු සේවකයාගේ සිට වැඩිම වැටුපක් ලබන සේවකයින් සිටින ආයතනය ලංකා විදුලිබල මණ්ඩලය වන බැවින් වැටුප් විෂමතා ඉවත් කරන ලෙස සිදුකරන මෙම ඉල්ලීම් අසාධාරණ බව විදුලිබල හා බලශක්ති අමාත්‍යාංශය වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=25489", "Category": null, "Parent URL": null}