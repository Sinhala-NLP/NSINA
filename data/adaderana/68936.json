{"Source": "Adaderana", "Timestamp": "February 1, 2017 12:47 pm", "Headline": "මැටි වළදටත් අතරමැදි බැල්ම වැටෙයි ", "News Content": "මැටි වළං කර්මාන්තය සඳහා නිසි පහසුකම් නොමැති හේතුවෙන් කර්මාන්ත කරුවන් ප්‍රශ්න රැසකට මුහුණපා ඇති බව සඳහන් වාර්තා වෙයි.කුඹල් කර්මාන්තය පාරම්පරිකව සිදුකරගෙන යන මිහින්තලේ ආසනයට අයත් තිරප්පනේ ප්‍රාදේශීය ලේකම් කොට්ඨාසයට අයත් මහා රබැව ගම්මානයේ පවුල් 180ක් පමණ සිටින අතර සියලු දෙනා මැටි කර්මාන්තයෙන් ජීවිතය සරි කර ගනී.පාරම්පරිකව මේ රැකියාව කළද මෙතෙක් දියුණුවක් නැති බවත්, ඊට ප්‍රධානතම හේතුව වී ඇත්තේ තම නිෂ්පාදන අතීතයේ සිටම අතරමැදියන්ගේ සුරා කෑමට ලක්ව තිබීම බව ඔවුන් පවසයි. කුමන වළං තැනුවද එකක් රු. 35ත් 40ත් අතර මුදලකට මිල කරන බවද එම මුදලද අවස්ථා හය හතකින් හිමිවන බව ද කර්මාන්ත කරුවෝ පවසති.මේ හේතුව නිසා ඔවුන්ට හරි හමන් පෝරණුවක්, මඩුවක් හෝ හදා ගැනීමට නොහැකිව පදිංචිවී සිටින කුඩා නිවාස තුළම වළං නිපදවීම සිදුකරන බව ජනතාව කියා සිටියි.කර්මාන්තකරුවන් පිරිසකට ඇමති පී. හැරිසන් මහතා විදුලි සකපෝරු අඩු මුදලකට ලබාදී තිබෙන අතර සමහරකට එය ද හිමි වී නොමැති බව ද වාර්තාවෙයි.මැටි වළං නිෂ්පාදනය සඳහා බලපෑ තවත් කරුණක් වන්නේ දර හා මැටි සපයා ගැනීමට විශාල මුදලක් වියදම් වීම බව ඔවුන් පවසයි.නිෂ්පාදන අලෙවි කර ගැනීම සඳහා අතරමැදි ගසා කෑමකින් තොරව වැඩපිළිවෙළක් හා වළං තැනීම සඳහා පොල් අතු මඩු සකසා දෙන්න යැයිද වගකිව යුතු නිලධාරීන්ගෙන් ඔවුන් ඉල්ලා සිටියි.", "URL": "https://sinhala.adaderana.lk/news.php?nid=68936", "Category": null, "Parent URL": null}