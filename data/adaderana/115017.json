{"Source": "Adaderana", "Timestamp": "July 25, 2019 07:02 pm", "Headline": "නිසි ලෙස බුද්ධි තොරතුරු ලැබුණේනම් ප්‍රහාරය වළක්වා ගන්න තිබුණා", "News Content": "අද පොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ් තේරීම් කාරක සභාව හමුවේ සාක්ෂි ලබාදෙමින් සඳහන් කළේ තමන්ට නිසි පරිදි බුද්ධි තොරතුරු ලැබුණේනම් ප්‍රහාරය වළක්වා ගැනීමට හැකියාව තිබූ බවයි. වැඩි දුරටත් අදහස් දක්වමින් ඔහු කියා සිටියේ බුද්ධි අංශ පොලිස් විශේෂ කාර්ය බලකායට සහරාන් ගැන හා N.T.J. ගැන වාර්තා කර නොතිබු බවයි. තමන් S.T.F එක වැදගත්නම් බුද්ධි සම්බන්ධීකරණ රැස්වීමට කැඳවන්නයි යෝජනා කළ ද එය සිදු නොවු බව ඒ මහතා පැවසීය. රාජ්‍ය බුද්ධි සේවා අධ්‍යක්ෂ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන මහතා ඊයේ තේරීම් කාරක සභාව හමුවට කැඳවා තිබුණි. නමුත් මාධ්‍ය ඉදිරියේ ඔහුගෙන් ප්‍රශ්න කිරීමට තේරීම් කාරක සභාව පියවර ගත්තේ නැහැ. ඒ අනුව පාස්කු ඉරිදා ප්‍රහාරය සම්බන්ධයෙන් ඊයේ රාත්‍රී ඔහුගෙන් ප්‍රශ්න කර ඇත්තේ පාර්ලිමේන්තුවේ පිටත ස්ථානයකදීයි. අදාළ ප්‍රකාශය ලබාගැනීම සඳහා තේරීම් කාරක සභා නියෝජිතයින් පාර්ලිමේන්තු බස් රථයකින් අදාළ ස්ථානයට යමින් සිටි ඡායාරූප අද සමාජ මාධ්‍ය ඔස්සේ ප්‍රචාරය වුණි. මේ අතර, පාර්ලිමේන්තු විශේෂ කාරක සභාව අදත් රැස්වූ අතර පළමුවෙන් ප්‍රශ්න කෙරුණේ, පොලිස් විශේෂ කාර්යය බලකායේ අණදෙන නිළධාරි ජ්‍යෙෂ්ඨ නියෝජ්‍ය පොලිස්පති එම්. ආර් ලතීෆ් මහතාගෙනි. ඉන් අනතුරුව හිටපු පොලිස්පති එන්.කේ ඉලංගකෝන් මහතාගෙන් ද තේරීම් කාරක සභාව ප්‍රශ්න කරනු ලැබුවේය.", "URL": "https://sinhala.adaderana.lk/news.php?nid=115017", "Category": null, "Parent URL": null}