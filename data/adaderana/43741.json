{"Source": "Adaderana", "Timestamp": "June 4, 2014 11:45 pm", "Headline": "පොලිස් බලතල දෙන්නේ නෑ කියලා ඉන්දියාවට කිව්වා", "News Content": "උතුරු පළාතට පොලිස් බලතල ලබානොදෙන බව ජනාධිපති මහින්ද රාජපක්ෂ මහතා ඉන්දියාවට දැනුම් දී ඇති බව විදේශ කටයුතු අමාත්‍ය මහාචාර්ය ජී.එල්. පීරිස් මහතා අද (04) පාර්ලිමේන්තුවේදී පවසා තිබේ. ඒ විපක්ෂ නායක රනිල් වික‍්‍රමසිංහ මහතා ස්ථාවර නියෝග යටතේ ඇසූ ප‍්‍රශ්නයකට පිළිතුරු වශයෙනි. ජනාධිපති මහින්ද රාජපක්ෂ මහතා ඉන්දීය අග‍්‍රාමාත්‍ය නරේන්ද්‍ර මෝඩි මහතාගේ දිවුරුම් දීමේ අවස්ථාවට සහභාගි වීමෙන් පසු පැවති සාකච්ඡාවලදී අවධානය යොමුකෙරුණු කවරේදැයි ද විපක්ෂනායකවරයා එහිදී විමසා ඇත. ඊට පිළිතුරු වශයෙන් විදේශ කටයුතු අමාත්‍ය මහාචාර්ය ජී.එල්. පීරිස් මහතා පවසා ඇත්තේ උතුරු - නැගෙනහිර පළාත් සභා සඳහා පොලිස් බලතල ලබාදීමට එකඟ නොවන බව ජනාධිපති මහින්ද රාජපක්ෂ මහතා ඉන්දීය නව අග‍්‍රාමාත්‍යවරයාට පැහැදිළිව ප‍්‍රකාශ කළ බවයි. උතුරු - නැගෙනහිර පමණක් නොව දිවයිනේ සෙසු පළාත් සභාවලටත් පොලිස් බලතල අවශ්‍ය නොමැති බව රජයේ අදහස යැයිද හෙතෙම සඳහන් කර තිබේ. ජාතික සංහිඳියාව ඇති කිරීම සඳහා රජය පාර්ලිමේන්තු තේරීම් කාරක සභාවක් පත්කර ඇති බව ජනාධිපතිවරයා මෙම සාකච්ඡාවේදී දැනුම්දුන් බවත් ඊට සෑම පාර්ශවයක්ම සම්බන්ධ වී දිගුකාලීන ස්ථිර විසඳුමක් ලබාගත යුතු බව ජනාධිපතිවරයා ඉන්දීය අගමැතිවරයාට දැනුම්දුන් බවත් විදේශ ඇමති මහාචාර්ය ජී.එල් පීරිස් මහතා වැඩිදුරටත් පවසා ඇත.", "URL": "https://sinhala.adaderana.lk/news.php?nid=43741", "Category": null, "Parent URL": null}