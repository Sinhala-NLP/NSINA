{"Source": "Adaderana", "Timestamp": "May 29, 2013 11:36 am", "Headline": "මූල්‍ය පහසුකම් දීමේදී ශ්‍රී ලංකාවට මුල් තැන - චීන සංවර්ධන බැංකුව පවසයි", "News Content": "විදේශ රටවලට සංවර්ධන මූල්‍ය පහසුකම් සැලසීමේදී ශ්‍රී ලංකාවට සෑමවිටම ප්‍රමුඛත්වය ලබා දෙන බව චීන සංවර්ධන බැංකුව පවසයි. චීනයේ සිව් දින නිල සංචාරයක නිරත ජනාධිපති මහින්ද රාජපක්ෂ මහතා අද උදෑසන චීන බැංකුවේ සභාපති හූ හුවායිබැංග් මහතා මුණගැසී ඇති අතර එහිදී චීන බැංකුවේ සභාපතිවරයා මෙම අදහස් පළකර තිබේ. තම බැංකුව සමඟ ශ්‍රී ලංකාව පවත්වාගෙන යන සංවර්ධන සහයෝගිතාව පිළිබද ජනාධිපති මහින්ද රාජපක්ෂ මහතා ‍වෙත ස්තූතිය පළ කළ හූ හුවායිබැංග් මහතා ඉදිරියේ දී එම සහයෝගිතාව තවදුරටත් වර්ධනය කර ගැනීමට අපේක්ෂා කරන බව ද පවසා ඇති බව ජනාධිපති මාධ්‍ය අංශය සඳහන් කරයි. සංවර්ධන මූල්‍ය ආධාර සදහා ශ්‍රී ලංකාව කරන ඉල්ලීම් වලට ඉහළම අවධානය යොමු කරන බව ද හූ හුවායිබැංග් මහතා මෙහි දී පවසා තිබේ. චීන සංවර්ධන බැංකුව ශ්‍රී ලංකාවේ යටිතල පහසුකම් සංවර්ධනය ඇතුළු විවිධ ව්‍යාපෘති සඳහා ලබා දෙන සහයෝගය පිළිබද තම රජය ස්තූතිය පළ කරන බව ද ජනාධිපතිවරයා මෙහිදී පවසා ඇත. සංවර්ධන ආධාර වඩාත් විධිමත්ව කළමනාකරණය කිරීම සදහා වෙනමම ආයතනයත් ස්ථාපිත කරන ලෙස චීන සංවර්ධන බැංකුව කළ යෝජනාවට ජනාධිපතිවරයා මෙහිදී එකඟතාව පළ කළ බව ජනාධිපති මාධ්‍ය අංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=34468", "Category": null, "Parent URL": null}