{"Source": "Adaderana", "Timestamp": "March 25, 2015 04:37 pm", "Headline": "ඒ තීන්දුව දුන්නේ චන්ද්‍රිකාට!", "News Content": "තමන් ළඟ තබාගෙන සිටින්නේ වාහන 6ක් පමණක් බවත්, ඊට වඩා වැඩි වාහන සංඛ්‍යාවක් ළඟ තබාගෙන සිටින බවට එල්ල කරන චෝදනා සම්පූර්ණයෙන් අසත්‍ය බවත්, හිටපු ජනපති මහින්ද රාජපක්ෂ මහතා කියයි.හිටපු ජනාධිපතිවරයෙක් සඳහා නිල රථ දෙකක්, ආරක්ෂක රථ එකක්, රියදුරන් තුනක්, ඉන්ධන හා නිල නිවාසයක් නීත්‍යානුකූලව හිමිවන බව අමත්‍ය රාජිත සේනාරත්න මහතා ඊයේ කැබිනට් තීරණ දැනුම්දීමේ මාධ්‍ය හමුවේදී පැවසීය.එහෙත් මහින්ද රාජපක්ෂ හිටපු ජනපතිවරයා අධිආරක්ෂිත මෝටර් රථ 2ක්, එක් ඩමී මෝටර් රථයක්, එක් ඩිෆෙන්ඩර් රථයක්, ටොයෝටා ලෑන්ඩ් කෘෂර් රථයක්, හා කැබ්රථයක් අත්සන් කර ලබාගෙන ඇති බවද හෙතෙම කියා සිටියේය. තවද ඔහුගේ ආරක්ෂාව සඳහා හමුදා නිලධාරීන් 108ක්, පොලිස් නිලධාරීන් 105ක් ඇතුළුව 213 දෙනෙකු යොදවා තිබෙන බවද ඔවුන්ගේ ගමන් සඳහා ඩබල් කැබ් රථ තුනක්, වෑන් රථ දෙකක්, යතුරු පැදි අටක්, බස්රථයක් හා ලෑන්ඩ් කෘෂර් කැබ්රථයක් ලබාදී තිබෙන බවද ඔහු කියා තිබුණි.අදාළ චෝදනා සම්බන්ධයෙන් කළ විමසීමකදී හිටපු ජනාධිපතිවරයා එම චෝදනා ප්‍රතික්ෂේප කරමින් කියා සිටියේ ආරක්ෂක නිලධාරීන් ලබාදී ඇති බව පිළිගන්නා නමුත් ඔවුන්ට යාමට ඒමට වාහන ලබා දී නැති බවයි.රත්නපුර දිස්ත්‍රීක්කයේ ශ්‍රීලනිප පළාත් පාලන ආයතන නියෝජිතයින්ගේ හමුවක් අද නාරාහෙන්පිට අභයාරාම‍ෙය්දී පැවැත්විණ.රාජිත සේනාරත්න අමාත්‍යවරයා විසින් වාහන හා ආරක්ෂක අංශ නිලධාරීන් ළඟ තබා ගැනීම පිළිබඳව ඊයේ කළ හෙළිදරව්ව ගැන මහින්ද රාජපක්ෂ මහතාගෙන් එහිදී මාධ්‍යවේදීන් ප්‍රශ්න කළේය.හිටපු ජනාධිපතිනි චන්ද්‍රිකා බණ්ඩාරනායක මහත්මිය ඇයට ලබා දී තිබූ වාහන හා ආරක්ෂක නිලධාරීන් අඩු කිරීමට එරෙහිව ශ්‍රේෂ්ඨාධිකරණයට ගිය බවත්, ඉන් දුන් තීන්දුවට අනූව ඇයට හිමිවුයේ අඩුවාහන සංඛ්‍යාවක් හා ආරක්ෂක නිලධාරීන් සංඛ්‍යාවක් යැයි ද රාජිත සේනාරත්න මහතා පැවසීය.ඊට ප්‍රතිචාර වශයෙන් මහින්ද රාජපක්ෂ මහතා කියා සිටියේ එම තීන්දුව දුන්නේ චන්ද්‍රිකාට පමණක් බවයි.දේශපාලනයට එන ලෙසට සෑහෙන්න ඉල්ලීම් ඇති බවත්, තමන් කවදාත් සුබවාදී මනුස්සයෙක් බවත්, ඒ මහතා කියා සිටියේය.මේ අතර ගාමිණි ලොකුගේ, ජානක වක්කුඹුර, රංජිත් සොයිසා, රොෂාන් රණසිංහ, ජානක බණ්ඩාර, උදිත් ලොකු බණ්ඩාර යන පාර්ලිමේන්තු මන්ත්‍රීන්ගේ ප්‍රධානත්වයෙන් එහිදී මාධ්‍ය හමුවක්ද පැවැත්විණ.එහිදී ඔවුන් කියා සිටියේ හෙට පැවැත්වෙන රත්නපුර රැළියට යන බවයි.මෙවර රැළියට නොයන ලෙසට පක්ෂයෙන් තහනමක් පනවා නැතැයිද, ඒ ගැන සතුටු වන බවද, යහපාලනය නම් එය එසේ විය යුතු බවද, ඔවුන් පෙන්වාදුන්නේය.එසේම මහින්ද රාජපක්ෂ මහතා යළි ක්‍රියාකාරී දේශපාලනයට ගේන ඒම සඳහා ක්‍රියාකාරී කණ්ඩායම ලෙස කටයුතු කරන බවද, අද වන පාර්ලිමේන්තුවේ ආණ්ඩු පක්ෂය විපක්ෂය තෝරාගන්න බැරි බවද ප්‍රකාශ කෙරිණ.දින 100 පොරොන්දු ඉටුකරගන්න බැරිව මෙවන් තත්ත්වයකට පත්ව ඇති බවත්, අපි කියන්නේ සීමා ඉරකින් ආණ්ඩු පක්ෂය විපක්ෂය වෙන් කරන ලෙසත්, පාර්ලිමේන්තුවේ උභය ජීවින් වගේ ඉන්න බැරි බවත්, යනුවෙන් ඔවුන් පෙන්වාදෙන ලදී. එසේම එක්සත් ජනතා නිදහස් සන්ධානයේ කාටවත් 58 ලක්ෂයේ ජනතාවගේ අභිලාෂයන් පාවා දිය නොහැකි බවද, විපක්ෂයට නායකත්වයදීමට අපි සුදානම් බවද එහිදී ප්‍රකාශ කෙරිණ.එසේම පාර්ලිමේන්තුවේ විපක්ෂනායකවරයාගෙන් දැන් වැඩක් කෙරෙන්නේ නැති බව පෙනෙන්නට ඇති බවද, ගෙන එන ලද විශ්වාසභංගයෙන් එය පෙන්නුම් කරන බවද,අපිට ගැලපෙන විපක්ෂනායකවරයෙක් ඉස්සරහට පත් කර ගැනීමට සිදුවන බවද, ඔවුන් පැවසීය.ශ්‍රී ලංකා නිදහස් පක්ෂයේ බෙදීමක් නැති බවද ඇත්තේ ගැටලුවක් බවද, දිනේෂ් ගුණවර්ධනගේ නම විපක්ෂනායක ධූරය සඳහා ඉදිරිපත් වුවහොත් අපි සලකා බලන බවද ඔවුන් කියා සිටියේය.ශ්‍රී ලංකා නිදහස් පක්ෂයේ මන්ත්‍රීන් ඇමතිධූර ගත්තේ පක්ෂය දැනුවත්ව නොව රහසිගතව බවද, ජනවාරී 10 වැනිදා ගියා නම් එය සාධාරණ බවත්, පාක්ෂිකයින් ගුටිකාලා අනාථ වුණාට පසු ආණ්ඩුවට ගොස් ඇමතිධූර ගැනීමෙන් වැඩක් නැති බවද ඔවුන් පෙන්වාදෙන ලදී.තවද හෙට පැවැත්වෙන රැළිය සඳහා බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා ඇතුළු පළාත් සභා මන්ත්‍රීන් රැසක් සහභාගි වන බවද එහිදී ප්‍රකාශ විය.", "URL": "https://sinhala.adaderana.lk/news.php?nid=50218", "Category": null, "Parent URL": null}