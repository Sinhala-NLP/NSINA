{"Source": "Adaderana", "Timestamp": "May 28, 2012 07:01 pm", "Headline": "විදුලි සේවකයින් හෙට 12 න් පසු වැඩ නෑ-රට කළුවරේද..?", "News Content": "විදුලිබල මණ්ඩල සේවකයින් හෙට දහවල් සිට වෘත්තීය ක්‍රියාමාර්ගයකට අවතීර්ණ වන්නට තීරණය කර තිබේ. ආණ්ඩුව කුමන බලපෑම් කළත් හෙට දහවල් 12.00 ට සමස්ත විදුලි සේවකයින් පාරට බසින බව ලංකා විදුලි සේවක සංගමයේ ප්‍රධාන ලේකම් රංජන් ජයලාල් මහතා පවසයි. කොතෙක් කල් ලබා දුන්නද ආණ්ඩුව තමන්ගේ ඉල්ලීම් වලට ඇහුන්කන් නොදුන් නිසා මෙම පියවර ගන්නට සිදුවූ බව හෙතෙම සඳහන් කරයි. මීට පෙරාතුව විදුලිබල මණ්ඩලයේ ඉංජිනේරු සංගමය ඇතුළු වෘත්තීය සමිති කිහිපයක් විසින් වෘත්තීය ක්‍රියාමාර්ග තුළින් සිය ඉල්ලීම් දිනාගැනීමට කටයුතු කළ බවත්,තමන් ප්‍රජාතන්තවාදී ලෙස කරනු ලබන ඉල්ලීම් වලට ඇහුන්කන් නොදීම නිසා එයින් දෙන පණිවිඩය වන්නේ තමන්ද එවැනි වර්ජනයකට යායුතු වන බව යයිද ඔහු පෙන්වා දුන්නේය. ඉදිරියේදී කැබිනට් සංශෝධනයක් සිදුවීමට නියමිත බැවින් ඇතැම්විට විදුලිබල අමාත්‍යවරයා වීසිවීමට ඉඩ ඇතත්,ඒ එන ඇමතිවරුන්ද කල්මැරීමට මිස ප්‍රශ්නයට විසඳුමක් දීමට ඉදිරිපත් නොවනු ඇති බව ජයලාල් මහතා අනුමාන කළේය. එබැවින් මේ මොහොතේ ගැටලු විසඳාගැනීම උදෙසා වෘත්තීය ක්‍රියාමාර්ගයකටයාම හැර වෙනත් විකල්පයක් නොමැති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24584", "Category": null, "Parent URL": null}