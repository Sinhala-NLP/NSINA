{"Source": "Adaderana", "Timestamp": "September 7, 2015 03:52 pm", "Headline": "රහස් පොලීසියේ ලොක්කන් 2ට උසාවි නියෝග", "News Content": "අපරාධ පරීක්ෂණ දෙපාර්තමේන්තුවේ ස්ථානාධිපතිවරයාට සහ එම දෙපාර්තමේන්තුවේ විශේෂ විමර්ශන අංක 02 හි ස්ථානාධිපතිවරයාට ලබන ඔක්තෝබර් මස 10 වනදා අනුරාධපුර විශේෂ මහාධිකරණය හමුවේ පෙනී සිටින ලෙස නියෝග කර තිබේ.අනුරාධපුර ගුවන් හමුදා කඳවුරට ගුවන් යානා මගින් සහ ගොඩබිමින් එකවර ප්‍රහාර එල්ල කිරීමේ සිද්ධිය සම්බන්ධයෙන් අනුරාධපුර මහාධිකරණය හමුවේ විභාග වන නඩුවට අදාළව එම නියෝගය නිකුත් කර ඇත.අදාළ නඩුව අද කැඳවූ අවස්ථාවේ නීතිපතිවරයා වෙනුවෙන් පෙනීසිටි රජයේ ජ්‍යෙෂ්ඨ අධිනීතිඥ දිලිප් පිරිස් මහතා පැවසුවේ මෙම සිද්ධියේ පරීක්ෂණ කටයුතු සම්බන්ධයෙන් රහස් පොලිසිය නොසැලකිල්ලෙන් කටයුතු කරන බවයි.නඩුවට අදාළ ලේඛන අධිකරණයට ඉදිරිපත් කරන ලෙස අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය විසින් ලබා දුන් නියෝගය ද රහස් පොලිසිය විසින් පැහැර හැර ඇති බව ඔහු එහිදී අධිකරණයට දැනුම්දී ඇත.එම කරුණු සැලකිල්ලට ගත් අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය අපරාධ පරික්ෂණ දෙපාර්තමේන්තුවේ ස්ථානාධිපතිවරයාට සහ එම දෙපාර්තමේන්තුවේ විශේෂ විමර්ශන අංක 02 හි ස්ථානාධිපතිවරයාට අධිකරණය හමුවේ පෙනී සිටින ලෙස නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=53713", "Category": null, "Parent URL": null}