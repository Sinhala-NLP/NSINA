{"Source": "Adaderana", "Timestamp": "September 4, 2017 03:41 pm", "Headline": " මාවැල්ල වෙරළ ඛාදනය වැළැක්වීමට අවශ්‍ය පියවර කඩිනමින්", "News Content": "තංගල්ල, මාවැල්ල වෙරළ තීරය ඛාදනය වැළැක්වීම සඳහා අවශ්‍ය පියවර කඩිනමින් ගන්නා බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.මේ හේතුවෙන් ධීවර ජනතාව පත්ව ඇති අසීරුතාව හා ධීවර යාත්‍රාවලට සිදුව ඇති හානි පිළිබඳ සොයා බලා ඊට අවශ්‍ය සහන සැළසීමට කටයුතු කරන බව රාජ්‍ය අමාත්‍යවරයා සඳහන් කළේය.වෙරළ ඛාදනයවීම වැළැක්වීමට ගතයුතු පියවර හා පීඩාවට පත් ධීවර ජනයට සහන සැළසීම පිළිබඳ විශේෂ සාකච්ජාවක් ධීවර හා ජලජ සම්පත් සංවර්ධන අමාත්‍යංශයේ ශ්‍රවණාගාරයේදී අද (04) පැවැත්විණ.එහිදී මේ බව සඳහන් කළ රාජ්‍ය අමාත්‍ය දිලිප් වෙදආරච්චි මහතා සාකච්ජාවට එක්ව සිටි ධීවර දෙපාර්තමේන්තුවේ අධ්‍යක්‍ෂ ජෙනරාල් ක්‍රිස්ටි ලාල් ප්‍රනාන්දු මහතාගෙන් හා වෙරළ සංරක්‍ෂණ දෙපාර්තමේන්තුවේ අධ්‍යක්‍ෂක ජෙනරාල් වී.කේ.ප්‍රභාත් චන්ද්‍රකීර්ති මහතාගෙන් ඉල්ලීමක් කළේ එම වෙරළ තීරය යථාතත්ත්වයට පත්කිරීමේ කටයුතු කඩිනමින් සිදුකිරීමට කටයුතු කරණ ලෙසයි.එසේම හානියට පත් ධීවර යාත්‍රා අලුත්වැඩියා කරගැනීමට ලබාදියහැකි සහන මෙන්ම නැවත ඔවුන්ට ධීවර රැකියාවේ නිරතවීමට අවශ්‍ය කටයුතු සැළසුම් කර ජීවන තත්ත්වයද යථාතත්ත්වයට පත් කරන්නැයිද රාජ්‍ය අමාත්‍ය දිලිප් වෙදආරච්චි මහතා එහිදී අදාළ නිලධාරීන්ට දැනුම් දුන්නේය.තංගල්ල මාවැල්ල වෙරළ තීරය ඛාදනය වීමෙන් සිදුව ඇති හානිය මෙන්ම ධීවර ජනතාව පත්ව සිටින අසරණ තත්වය සොයාබැලීමට ඉකුත් 01 වැනිදා එම වෙරළ තිරයේ නිරීක්ෂණය චාරිකාවක නිරතවූ ඔහු ප්‍රදේශයේ ධීවර ජනතාව සමඟ සාකච්ජා කර හානියට පත් ධීවර යාත්‍රා පවා නිරීක්ෂණය කළේය.", "URL": "https://sinhala.adaderana.lk/news.php?nid=77115", "Category": null, "Parent URL": null}