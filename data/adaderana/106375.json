{"Source": "Adaderana", "Timestamp": "March 19, 2019 06:19 pm", "Headline": "ජීවන වියදම් වැඩිම නගර අතරට පැරිස් නුවරත් එක්වෙයි", "News Content": "2019 වසරේ ලොව ජීවන වියදම වැඩිම රටවල් අතර ප්‍රමුඛස්ථානයට සිංගප්පූරුව, හොංකොං සහ පැරිස් යන නගර පත්ව තිබේ. බ්‍රිතාන්‍ය පර්යේෂණ සමාගමක් විසින් වසර 30ක පමණ කාලයක සිට වාර්ෂිකව එළිදක්වනු ලබන මෙම ලැයිස්තුවේ ප්‍රථමස්ථානයට නගර තුනක් පත්ව ඇත්තේ පළමු වරට බව සඳහන් වෙයි. ආහාර, අත්‍යවශ්‍ය ද්‍රව්‍ය සහ විවිධ සේවාවන් සපයා ගැනීමේදී දැරීමට සිදුවන වියදම් සැලකිල්ලට ගනිමින් සිදුකරන ලද මෙම සමීක්ෂණය සඳහා ලොව පුරා නගර 133ක් යොදාගෙන තිබේ. ජීවන වියදම අධිකම නගර 10 අතරට ඇතුළත් සෙසු නගර ලෙස ස්විට්සර්ලන්තයේ සූරිච් සහ ජිනීවා, ජපානයේ ඔසාකා, දකුණු කොරියාවේ සෝල්, ඩෙන්මාර්කයේ කෝපන්හේගන්, අමෙරිකාවේ නිව්යොර්ක් සහ ලොස් ඇන්ජලීස් හා ඊශ්‍රායලයේ ටෙලවීව් යන නගර අයත් වෙයි. වෙනිසියුලාවේ කැරැකස් අගනුවර ලොව ජීවන වියදම අඩුම නගරය ලෙසට මෙවර සමීක්ෂණයෙන් අනාවරණය කර ඇති අතර දෙවන ස්ථානයට සිරියාවේ දැමැස්කස් නුවර පත්ව තිබේ.", "URL": "https://sinhala.adaderana.lk/news.php?nid=106375", "Category": null, "Parent URL": null}