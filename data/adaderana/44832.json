{"Source": "Adaderana", "Timestamp": "July 22, 2014 08:31 am", "Headline": "මානසික රෝගීන් ගණන හරියටම බලයි", "News Content": "මෙරට සිටින මානසික රෝගීන් පිළිබඳ සංගණනයක් සිදුකිරීමට සෞඛ්‍ය අමාත්‍යාංශය තීරණය කර තිබේ. මානසික රෝගීන් හඳුනාගැනීමේ අරමුණින් මෙම සංගණනය සිදුකිරීමට බලාපොරොත්තු වන බව සෞඛ්‍ය අමාත්‍යාංශයේ මානසික සෞඛ්‍ය ඒකකයේ අධ්‍යක්ෂිකා විශේෂඥ වෛද්‍ය රසංජලී හෙට්ටිආරච්චි මහත්මිය සඳහන් කළාය. මෙතෙක් මෙරට මානසික රෝගීන් පිළිබඳව සංගණනයක් සිදුකර නොමැති අතර රෝහල්වලට ප්‍රතිකාර ගැනීමට පැමිණෙන රෝගීන්ගේ දත්ත පමණක් පවතින බව සෞඛ්‍ය අමාත්‍යාංශය පවසයි. දිවයින පුරා ක්‍රියාත්මක වන පරිදි මෙම සංගණනය සිදුකිරීමට නියමිතය. විශේෂයෙන් මෙරට පවතින මානසික රෝග තත්ත්වයන් පිළිබඳව හඳුනාගැනීම ද මෙහි අරමුණය.", "URL": "https://sinhala.adaderana.lk/news.php?nid=44832", "Category": null, "Parent URL": null}