{"Source": "Adaderana", "Timestamp": "January 12, 2012 09:27 am", "Headline": "දරුණු ගණයේ ශ්‍රී ලාංකික අපරාධකරුවෙකුට කැනඩාවේ දොර වැසෙයි", "News Content": "දරුණු ගණයේ අපරාධකරුවකු යයි කියන කැනඩාවේ ශ්‍රී ලාංකිකයකු එරට පොලීසිය විසින් අත්අඩංගුවට ගෙන ඇති බව විදෙස් මාධ්‍ය වාර්තා කරයි. තර්මපාස්කරන් සෙල්වතම්බි හෙවත් බාස්කරන් සෙල්වතම්බි නමැති 61 හැවිරිදි ශ්‍රී ලාංකිකයකු වන මොහු යළි ශ්‍රී ලංකාවට පිටමං කරවීම සඳහා ටොරොන්ටෝ පොලීසිය විසින් කැනඩා දේශසීමා සේවා නියෝජිතායතනයට(Canada Border Services Agency (CBSA) බාරදී ඇතැයි කියැවෙයි. එසේ වුවද ඔහු තවදුරටත් රඳවාතබාගැනීම නොගැනීම පිළිබඳ මේ සතියේදී තීරණය වනු ඇති බව කියැවෙයි. සැකකරු අත්අඩංගුවට ගැනීමෙන් පසු කැනඩා දේශසීමා සේවා නියෝජිතායතනයේ සභාපති ලා පෝර්ටෙලාන්ස් ඉකුත් බදාදා දිනයේ මාධ්‍ය හමුවක් පවත්වමින් පවසා ඇත්තේ සංවිධානත්මක අපරාධ සම්බන්ධයෙන් ජාතික ආරක්ෂාවට තර්ජනයක්ව සිටි හා අත්‍යවශ්‍යව සිටි අපරාධකරුවන් 30 දෙනා අතර මෙම සැකකරුද සිටින බවයි. එසේම තර්මපාස්කරන් සෙල්වතම්බි හෙවත් බාස්කරන් සෙල්වතම්බි නමැත්තා, සැඟවසිටින දරුණු ගණයේ අපරාධකරුවන්ගේ 90 දෙනකුගෙන් යුතු ලැයිස්තුවේ 15 වන ස්ථානයට නම්කර සිටි තැනැත්තා බවත්,කැනඩා දේශසීමා සේවා නියෝජිතායතනය විසින් කැනඩාවෙන් පිටමං කළ යුතු බවට හඳුනාගෙන ඇති 15 දෙනකුගෙන් යුතු ලැයිස්තුවක 8 දෙනකු මේවන විට පිටමං කර ඇති බවත් වාර්තා වේ.", "URL": "https://sinhala.adaderana.lk/news.php?nid=21329", "Category": null, "Parent URL": null}