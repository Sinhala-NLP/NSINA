{"Source": "Adaderana", "Timestamp": "June 3, 2010 01:31 pm", "Headline": "ලංකාව ආරක්ෂා මණ්ඩල න්‍යාය පත්‍රයේ නෑ", "News Content": "ශ්‍රී ලංකාවේ යුධ ගැටුම් පැවති කාල සීමාව තුළ යුධ අපරාධ සිදුවූයේ ද යන කරුණ පිළිබඳව අන්තර් ජාතික විමර්ශනයක් පැවැත්විය යුතු බවට ඉදිරිපත් වන යෝජනා මෙවර එක්සත් ජාතීන්ගේ ආරක්ෂක මණ්ඩල රැස්වීමේ න්‍යාය පත්‍රයට ඇතුළත් ‍නොවන බව මෙක්සිකෝවේ එක්සත් ජාතීන්ගේ නිත්‍ය නියෝජිත ක්ලෝඩ් හෙලර් පවසයි. ඔහු මේ බව සඳහන් කළේ අද එක්සත් ජාතීන්ගේ ප්‍රධාන කාර්යාලයේදී පැවති මාධ්‍ය හමුවකදීය. ශ්‍රී ලංකාවේ යුධ ගැටුම් පැවති කාල සීමාව තුළ සිවිල් ජනතාව ඝාතනයට ලක්වූයේද යන්න මානුෂික කරුණක් බවත්, එය ආරක්ෂක මණ්ඩල න්‍යාය පත්‍රයට අයත් නොවන බවත් ඔහු පෙන්වාදෙයි. එක්සත් ජාතීන්ගේ මහ ලේකම්වරයා විසින් අදාළ කරුණ පිළිබඳව සුදුසු ක්‍රියා මාර්ගයකට එළඹෙනු ඇති බව හෙලර් මහතා අවධාරණය කරයි. ළමුන් සහ යුධ ගැටුම්, නීතිය හා සාධාරණත්වය සහ සුඩානයේ වර්තමාන තත්ත්වය මෙවර ආරක්ෂක මණ්ඩලයේදී සාකච්ඡාවට බඳුන් වන ප්‍රධාන කාරණා බව ක්ලෝඩ් හෙලර් මෙම මාධ්‍ය හමුවේදී සඳහන් කර ඇත. මෙවර එක්සත් ජාතීන්ගේ ආරක්ෂක මණ්ඩල රැස්වීම පැවැත්වෙන්නේ මෙක්සිකෝවේ සභාපතිත්වයෙනි.", "URL": "https://sinhala.adaderana.lk/news.php?nid=8784", "Category": null, "Parent URL": null}