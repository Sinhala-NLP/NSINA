{"Source": "Adaderana", "Timestamp": "May 11, 2018 04:29 pm", "Headline": "GMOA යළිත් වැඩවර්ජනයකට සැරසෙයි", "News Content": "කරුණු කිහිපයකට විරෝධය දක්වමින් එළඹෙන මැයි මස 17 වන දින දීප ව්‍යාප්ත එක්දින වැඩවර්ජන ක්‍රියාමාර්ගයක් පවත්වන බව රජයේ වෛද්‍ය නිලධාරීන්ගේ සංගමය පවසයි. අද(11) කොළඹ පැවති මාධ්‍ය හමුවකට එක්වෙමින් එම සංගමය මේ බව කියා සිටියේය. සැබෑ ජාතික වෙළඳ ප්‍රතිපත්තියක් සකස් කිරීමකින් තොරව සිංගප්පූරු නිදහස් වෙළඳ ගිවිසුම ක්‍රියාත්මක කිරීමට යාමත්, එට්කා ගිවිසුමේ කටයුතු ඉදිරියට ගෙන යාමටත් බලධාරීන් ගන්නා අත්තනෝමතික උත්සහයට විරෝධය පළ කරමින් ඔවුන් මෙම වැඩවර්ජනය දියත් කරනු ඇත. එමෙන්ම සයිටම් සිසුන් කොතලාවල ආරක්ෂක විද්‍යාලීය වෛද්‍ය පීඨයට ඍජු ලෙස අන්තර් ග්‍රහණය කර අර්බුද නිමා කරලීම සඳහා නව උසස් අධ්‍යාපන ඇමතිවරයා සමඟ විශේෂ සාකච්ඡාවක් පැවැත් වීමට නියමිත බවත් රජයේ වෛද්‍ය නිලධාරීන්ගේ සංගමය වැඩිදුරටත් පවසයි. කෙසේ වුවත් මෙම කරුණු සම්බන්ධයෙන් විරෝධය දැක්වීමට ඊයේ(10) රැස්වු රජයේ වෛද්‍ය නිලධාරීන්ගේ සංගමයේ විධායක සභාව ඒකමතිකව තීරණය කර තිබේ.", "URL": "https://sinhala.adaderana.lk/news.php?nid=88931", "Category": null, "Parent URL": null}