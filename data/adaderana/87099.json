{"Source": "Adaderana", "Timestamp": "April 8, 2018 08:07 am", "Headline": "‍පොකුණු ඉස්සන්ට තර්ජනය වන තවත් ඉස්සන් විශේෂයක් ගෙන්වීමට එරෙහිව පැමිණිල්ලක්", "News Content": "මෙරට පොකුණු ඉස්සන් වගාවට හානිකර විය හැකි ඉස්සන් විශේෂයක් වගා කිරීම සඳහා ගෙන්වීමට එරෙහිව හලාවත ප්‍රදේශයේ ධීවරයින් පිරිසක් විරෝධය පල කරයි. ශ්‍රී ලංකා ජල ජීවි වගා සංවර්ධන සන්ධානයේ නියෝජිතයන් පිරිසක් මේ සම්බන්ධයෙන් ඊයේ (07) හලාවත පොලිස් අධිකාරී කාර්යාලයට කරුණු ඉදිරිපත් කර තිබේ. එම නියෝජිතයන් පෙන්වා දෙන්නේ නයිනමඩම ප්‍රදේශයේ ව්‍යාපාරිකයෙකු විසින් අමෙරිකාවෙන් ආනයනය කිරිමට සැලසුම් කර ඇති එම ඉස්සන් විශේෂය පරීක්ෂා කිරීම සඳහා ගුවන්තොටුපල සතුව ප්‍රමාණවත් නිරෝධායන පහසුකම් නොමැති බවයි. එවැනි තත්ත්තවයක් යටතේ අභිජනනය සඳහා අදාළ ඉස්සන් වර්ගය ගෙන්වීමට ඉඩදීමෙන් මෙරට ඉස්සන් කර්මාන්තයට සහ මහජන සෞඛ්‍යයට බලපෑම් එල්ල විය හැකි බව එම නියෝජිතයින් පෙන්වා දෙයි.", "URL": "https://sinhala.adaderana.lk/news.php?nid=87099", "Category": null, "Parent URL": null}