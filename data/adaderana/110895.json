{"Source": "Adaderana", "Timestamp": "May 29, 2019 11:24 am", "Headline": "නවසීලන්තයට එරෙහිව කොදෙව්වන්ට ජයක්", "News Content": "ලෝක කුසලාන එක්දින ක්‍රිකට් තරගාවලියේ නවසීලන්ත කණ්ඩායම සහ බටහිර ඉන්දීය කොදෙව් කණ්ඩායම අතර පැවැති පුහුණු තරගය ලකුණු 91කින් ජය ගැනීමට බටහිර ඉන්දීය කොදෙව් කණ්ඩායම ඊයේ (28) සමත් වුණි. තරගය පැවැත්වුණේ බ්‍රිස්ටල් හිදීය. තරගයේ කාසිය වාසියා දිනූ නවසීලන්ත නායක කේන් විලියම්සන් ප්‍රථමයෙන් පන්දුවට පහරදීම සඳහා බටහිර ඉන්දීය කොදෙව් කණ්ඩායමට ආරාධනා කළේය. ඒ අනුව පිටියට පිවිසි බටහිර ඉන්දීය කොදෙව් කණ්ඩායම නියමිත පන්දුවාර 50 අවසානයේදී සියල්ලන් දැවී රැස් කළ ලකුණු සංඛ්‍යාව 421කි. බටහිර ඉන්දීය කොදෙව්වන් වෙනුවෙන් විශිෂ්ට ඉනිමක් ක්‍රීඩා කළ ශායි හෝප් පන්දු 86කදී හයේ පහර 4ක් සහ හතරේ පහර 9ක් සමඟින් ලකුණු 101ක් රැස් කිරීමට සමත් වුණි. නායක ජේසන් හෝල්ඩර් සහ ඇන්ඩෘ රසල් එක්ව කොදෙව් ඉනිම තවදුරටත් ශක්තිමත් කළ අතර ඇන්ඩෘ රසන් පන්දු 25කදී හයේ පහර 3ක් සහ හතරේ පහර 7ක් සමඟින් වේගවත් ලකුණු 54ක් රැස් කළේය. එවින් ලුවිස් ලකුණු 50යි. පන්දු යැවීමේදී ට්‍රෙන්ට් බෝල්ට් ලකුණු 50කට කඩුලු 4ක් දවා ගැනීමට සමත් වුණි. ලකුණු 422ක ඉලක්කය හඹායාම සඳහා පිටියට පිවිසි නවසීලන්ත කණ්ඩායමට පන්දුවාර 47යි පන්දු 2කදී සියලු දෙනා දැවී රැස් කර ගැනිමට හැකි වුණේ ලකුණු 330ක් පමණයි. නවසීලන්තය වෙනුවෙන් නායක කේන් විලියම්සන් පන්දු 64කදි හයේ පහර 2ක් සහ හතරේ පහර 11ක් සමඟින් රැස් කළ ලකුණු සංඛ්‍යාව 85කි. කෙසේ වෙතත් එක් අන්තයක තනි වු ටොම් බ්ලෙන්ඩල් පන්දු 89කදී හයේ පහර 5ක් සහ හතරේ පහර 8ක් සමඟින් ලකුණු 106ක් රැස් කළේය. ඔහුගේ දැවී යාමත් සමඟ නැවතත් නවසීලන්ත ඉනිම බිඳ වැටුණු අතර නවසීලන්ත කණ්ඩායම ලකුණූ 330කට සීමා කිරීමට බටහිර ඉන්දීය කොදෙව් පන්දු යවන්නන් සමත් වුණි. පන්දු යැවීමේදී කාලෝස් බ්‍රාත්වෙයිට් ලකුණු 75කට කඩුලු 3ක් දවා ගත්තේය.", "URL": "https://sinhala.adaderana.lk/news.php?nid=110895", "Category": null, "Parent URL": null}