{"Source": "Adaderana", "Timestamp": "February 26, 2019 09:15 am", "Headline": "ඉරාන විදේශ අමාත්‍යවරයා ඉල්ලා අස්වෙයි", "News Content": "‍ෙඉරාන විදේශ අමාත්‍ය මොහොමඩ් ජාවෙඩ් සරීෆ් ධුරයෙන් ඉල්ලා අස්වී තිබේ. කෙසේ නමුත් ධුරයෙන් ඉල්ලා අස්වීම සඳහා නිශ්චිත හේතුවක් ඔහු සඳහන් කර නොමැති බව විදෙස් මාධ්‍ය වාර්තා කරයි. ජාවෙඩ් සරීෆ් 2013 වර්ෂයේ අගෝස්තු මාසයේ සිට ඉරාන විදේශ ඇමති ධුරයේ කටයුතු කළේය. තමා ධුරයෙන් ඉල්ලා අස්වන බව ඔහු නිවේදනය කර තිබුණේ සිය ට්විටර් අඩවියේ පණිවුඩයක් සටහන් කරමින්ය. සිය සේවය ඉදිරියට ලබාදීමට නොහැකි වීම සම්බන්ධයෙන් ඔහු එහිදී සමාව අයැද තිබුණි. ඉරාන න්‍යෂ්ටික ගිවිසුම සම්බන්ධයෙන් ජාවෙඩ් සරීෆ් ප්‍රධාන භූමිකාවක් නිරූපණය කරන අයෙකු වීමත් විශේෂයි. මේ අතර ජගත් සංවිධානයේ ඉරාන මෙහෙයුමේ ප්‍රකාශකයෙක් විදේශ ඇමතිවරයාගේ ඉල්ලා අස්වීම තහවුරු කර ඇති අතර ජනාධිපති හසන් රවුහානි මෙම ඉල්ලා අස්වීම පිළිගෙන ඇත්දැයි යන්න මෙතෙක් අනාවරණවී නොමැති බව විදෙස් මාධ්‍ය වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=105042", "Category": null, "Parent URL": null}