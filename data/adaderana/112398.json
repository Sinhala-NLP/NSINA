{"Source": "Adaderana", "Timestamp": "June 20, 2019 12:27 pm", "Headline": "මන්දපෝෂණයෙන් මිය ගිය දරුවාගේ සිද්ධිය රාජ්‍ය සේවකයින්ගේ පිට පටවන්න එපා", "News Content": "මන්දපෝෂණය වැළඳීමෙන් මිය ගිය දරුවාගේ සිද්ධිය පහල රාජ්‍ය සේවයේ නියුතු රාජ්‍ය සේවකයන්ගේ පිට පටවා නිදහස් වීමට උත්සාහ දරයි නම් ඊට විරුද්ධව දැඩි වෘත්තීය සමිති ක්‍රියාමාර්ගයක් ඉදිරියේදී ගන්නා බව ශ්‍රී ලංකා රාජ්‍ය නිලධාරී වෘත්තීය සමිති සම්මේලනය පවසයි. තිස්සමහාරාම ප්‍රදේශයේ මන්දපෝෂණය වැලඳීමෙන් මිය ගිය දරුවාගේ සිද්ධිය පහල රාජ්‍ය සේවයේ නියුතු රාජ්‍ය සේවකයන්ගෙ පිට පටවා දේශපාලන අධිකාරිය සහ ඉහල පරිපාලන නිලධාරීන් අත පිසදා ගැනීමට උත්සාහ කරන්නේ නම් ඊට විරුද්ධව දැඩි වෘතීය සමිති ක්‍රියාමාර්ගයක් ඉදිරියේදී ගන්නා බව ඔවුන් පවසා සිටියි. අද (20) දින පෙරවරුවේ දඹුල්ල ප්‍රදේශයේ මාධ්‍ය හමුවක් කැඳවමින් ඔවුන් මේ බව සඳහන් කළේය. ශ්‍රී ලංකා රාජ්‍ය නිලධාරි වෘත්තීය සමිති සම්මේලනයේ සභාපති සුමිත් කොඩිකාර මහතාගේ ප්‍රධානත්වයෙන් මෙම මාධ්‍ය හමුව කැඳවා තිබිණි. එහිදී සභාපතිවරයා කියා සිටියේකුඩා දිළිඳු දරුවෙකු මියයාමේ සිද්ධිය සම්බන්ධයෙන් තම රාජ්‍ය නිලධාරීන්ගෙන් ලබා ගත් තොරතුරු අනුව ඔවුන් සිය රාජකාරි නොපිරිහෙලා ඉටු කර තිබෙන බවත් රාජ්‍ය ප්‍රතිපත්ති සම්පාදනය කරන දේශපාලන අධිකාරිය දිස්ත්‍රික් ලේකම්වරයා ඇතුළු පිරිස මෙහි වගකීම බාරගත යුතු බවය . මෙම සිද්ධියට හම්බන්තොට දිස්ත්‍රික් ලේකම්වරයා තිස්සමහාරාම ප්‍රාදේශීය ලේකම්වරයා ප්‍රාදේශිය සෞඛ්‍ය සේවා අධ්‍යක්ෂවරයා ඇතුළු ඉහළ නිලධාරීන් වගකිව යුතු බවත් සාධාරණ පරීක්ෂණයක් වහාම සිදු කළ යුතු බවද සුමිත් කොඩිකාර මහතා සඳහන් කළේය. දේශපාලන අධිකාරියේ අතපෙවීම මත රාජ්‍ය අමාත්‍ය දිලිප් වෙදාරච්චි මහතාගේ නීතිය රාජ්‍ය සේවකයන්ට ක්‍රියාත්මක කිරීමට ඉඩ ලබා නොදිය යුතු බවත් රාජ්‍ය නිලධාරින් හට වැඩ තහනම් කිරීමට සිදුවන්නේ නම් ඒ සඳහා රාජ්‍ය සේවකයන්ට බලපාන නීති රෙගුලාසිවලට අනුකූලව කටයුතු කළ යුතු බවත් එසේ නොමැතිව රාජ්‍ය ඇමතිවරයාගේ අවශ්‍යතා මත කිසිදු ආකාරයකින් රාජ්‍ය සේවකයන් හට දඬුවම් කිරීමට නොහැකි බව ඒ මහතා පැවසීය. මෙම තීන්දු තීරණ ආපස්සට නොගතහොත් දිවයින පුරා ක්ෂේත්‍ර නිලධාරීන් දැවැන්ත වැඩ වර්ජනයකට ශ්‍රී ලංකා රාජ්‍ය නිලධාරි වෘත්තීය සමිති සම්මේලනය එළඹෙන බවත් එහිදී ප්‍රකාශ විය. මෙම මාධ්‍ය හමුවේ දී ශ්‍රී ලංකා රාජ්‍ය නිලධාරීන්ගේ වෘත්තීය සමිති සම්මේලනයේ ජාතික සංවිධායක ප්‍රදීප් බස්නායක මහතා කියා සිටියේ හම්බන්තොට රාජ්‍ය නිලධාරීන් පස් දෙනකුගේ වැඩ තහනමකට ලක් කළහොත් රාජ්‍ය අමාත්‍ය දිලිප් වෙදාරච්චි මහතාට සහ දිස්ත්‍රික් ලේකම්වරයාට එරෙහිව දීප ව්‍යාප්ත විසිරී සිටින ග්‍රාම නිලධාරීන් සමෘද්ධි සංවර්ධන නිලධාරීන් ආර්ථික සංවර්ධන නිලධාරීන් කෘෂි පර්යේෂණ නිලධාරීන් සහ පවුල් සෞඛ්‍ය සේවා නිලධාරීන් සියලු දෙනාම ඒකරාශී වී වැඩවර්ජනයක නිරත වන බවත්ය. දිස්ත්‍රික් ලේකම්වරයා සහ දීලිප් වෙදආරච්චි රාජ්‍ය ඇමැතිවරයා සිදු කළ ප්‍රකාශයන් ප්‍රසිද්ධ මාධ්‍ය ඉදිරියේ ඉල්ලා අස් කර ගත යුතු බවත් එසේ සිදු නොකරන්නේ නම් ලබන බදාදා දිනයේ හම්බන්තොට දිස්ත්‍රික්කයෙන් පළමු වෘත්තීය සමිති ක්‍රියාමාර්ගය ආරම්භකොට පසුව දිවයින පුරා විසිරී සිටින ගම් මට්ටමේ ශ්‍රේෂ්ඨ නිලධාරීන් රාජකාරි කටයුතුවලින් ඉවත්ව වෘත්තිය සමිති ක්‍රියාමාර්ගයකට එළඹෙන බව සඳහන් කළේය.", "URL": "https://sinhala.adaderana.lk/news.php?nid=112398", "Category": null, "Parent URL": null}