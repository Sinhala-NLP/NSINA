{"Source": "Adaderana", "Timestamp": "April 22, 2012 01:00 pm", "Headline": " ආගමික ගැටුම් අවුළුවාලීමේ ප‍්‍රතිගාමී උත්සාහයන් පැරදවිය යුතුයි", "News Content": "ආගමික ගැටුම් අවුළුවාලීමේ ප‍්‍රතිගාමී උත්සාහයක් ක්‍රියාත්මක වෙමින් පවත්නා බවත්,එය පරාජය කළ යුතු බවත් පෙරටුගාමි සමාජවාදී පක්ෂය පවසයි. එම පක්ෂයේ දේශපාලන මණ්ඩලය විසින් නිකුත් කරනු ලැබූ මාධ්‍ය නිවේදනයක මේ බව දැක්වෙයි. එකී නිවේදනය පහත පරිදිය. ජාතික ප‍්‍රජාවන් අතර අවුළුවාලනු ලැබූ ජාතිවාදී ගිනි දැල්, තිස් අවුරුදු සිවිල් යුද්ධයක් බවට පත්වී, සිංහල-දෙමළ-මුස්ලිම්-බර්ගර්-මැලේ ඇතුළු සියලූ ජන කොටස් පීඩාවට පත් වූ ඉතිහාසය තිබියදීම යළි ආගමික ගැටුම් රට තුළ ඇතිකිරීමේ ප‍්‍රතිගාමී උත්සාහයක් දියත් වී තිබේ. 2012 අපේ‍්‍රල් 20 වැනිදා දඹුල්ල ප‍්‍රදේශයේ ඇතිවූ නොසන්සුන්කාරී තත්වයද එම උත්සාහයේම කොටසක්දැයි සාධාරණ සැකයක් මතුවේ. දඹුල්ල නගර මධ්‍යයේ පිහිටා තිබෙන මුස්ලිම් පල්ලියක් එම ස්ථානයෙන් ඉවත් කරන ලෙස ස්වල්ප දිනකට පෙර මාතලේ දිස්ත‍්‍රික්කයේ එක්සත් ජනතා නිදහස් සන්ධාන මන්ත‍්‍රීවරයෙකු වන ප‍්‍රකට ව්‍යාපාරිකයෙකු මුස්ලිම් ආගමික බලධාරීන්ගෙන් ඉල්ලීමක් කර ඇත. එම ඉල්ලීම ආගමික ප‍්‍රධානීන් විසින් ප‍්‍රතික්ෂේප කරනු ලැබීමෙන් අනතුරුව අපේ‍්‍රල් 20 වැනිදා අලූයම පල්ලියට බෝම්බ ප‍්‍රහාරයක් එල්ල වූ අතර, පසුව එදින පෙරවරුවේ පල්ලියට කඩා වැදුණු පිරිසක් ඉස්ලාම් බැතිමතුන්ට හිරිහැර කර පල්ලියෙන් එළවා දමා තිබේ. ඊට පෙර දින එනම් අපේ‍්‍රල් 19 වැනිදා පොලීසිය පැමිණ පල්ලියේ යාඥාව අවලංගු කරන ලෙස ඉල්ලීමක් කර ඇතැයි මාධ්‍ය වාර්තා කර තිබීමද, පල්ලියට කඩා වැදුණු පිරිස අතර ආණ්ඩුවට සම්බන්ධ දේශපාලනඥයින් සිටීමද විසින් ආණ්ඩුවට මේ පිළිබඳ චෝදනාව එල්ලවීම වළක්වා ලිය නොහැක. මීට පෙරද මෙවැනි සිදුවීම් අඛණ්ඩව වාර්තා වූ අතර එම සිදුවීම් සහ ආණ්ඩුව අතර ඇති සබඳතාවයන් පිළිබඳවද විවේචන එල්ල විය. මේ අතරින් ප‍්‍රධානම සිදුවීම වනුයේ මෑතකදී මඩකළපුව නගරයේ ස්ථාපිත කර තිබූ දෙමළ කවියන්ගේ, දාර්ශනිකයින්ගේ හා විද්වතුන්ගේ ප‍්‍රතිමා කිසියම් පිරිසක් විසින් විනාශ කිරීමයි. ඊට අමතරව හින්දු කෝවිල් කඩා බිඳ දැමීමේත් ඒවාට හානි කිරීමේත් කෝවිල් කඩා බිඳ දමා එම ස්ථාන වෙනත් ආගමික මධ්‍යස්ථාන සඳහා අත්පත් කර ගැනීමේත් සිදුවීම්ද උතුර හා නැගෙනහිර පළාත්වලින් වාර්තා විය. එම සෑම සිදුවීමකදීම පාහේ රජයේ ආරක්ෂක අංශවල මැදිහත්වීම් පිළිබඳවද චෝදනා එල්ල විය. නව ලිබරල් ධනවාදයේ දෙවන ඉනිම ක‍්‍රියාත්මක කිරීම සඳහා ජනතා විරෝධී ක‍්‍රියාමාර්ග දියත් කරන, ඊට එරෙහිවන ජනතාව මර්දනය කරන වත්මන් මහින්ද රාජපක්ෂ රෙජීමය සිය ජනතා විරෝධී, ප‍්‍රතිගාමී වේෂය වසා ගන්නේ ජාතිවාදයෙන් හා ආගම්වාදයෙනි. කාලයක් තිස්සේ ජාතික කොඩියෙන් සිය නිරුවත වසා ගැනීමට උත්සාහ කළ ආණ්ඩුව දැන් බෞද්ධ කොඩියෙන් එය සිදු කිරීමට උත්සාහ ගන්නා බව දඹුල්ලේ සිදුවීම දෙස බලන විට පෙනේ. දඹුල්ල ප‍්‍රදේශයේ ගොවීන් සිය අස්වැන්න සඳහා සාධාරණ මිලක් නොමැතිව, අස්වැන්න විකුණා ගත නොහැකිව, බීජ, පළිබෝධනාශක, පොහොර ඇතුළු සියලූම අවශ්‍යතා වෙනුවෙන් බහුජාතික සමාගම්වල සිරකරුවන් බවට පත්ව පීඩාවට පත්ව සිටින අතර එම සැබෑ ප‍්‍රශ්න යටපත් කිරීම සඳහා ආගමික මූලධර්මවාදී උමතුවක් ව්‍යාප්ත කිරීමට ඇතැම් පිරිස් කටයුතු කරමින් සිටියි. මෙය රටේ සමාජයීය ස්ථාවරභාවය හා යහපැවැත්ම පාර්ශ්වයෙන් ගත් කළ විශාල අනතුරක් බව පැහැදිලිය. ආගමික විශ්වාසයන් ජන විඥානයේ සංවේදී කලාපයක් වන අතර එයට ගිනි තබා සිය දේශපාලන ව්‍යාපෘති ක‍්‍රියාත්මක කිරීමේ උත්සාහයන් පිළිකුළෙන් බැහැර කළ යුතුව තිබේ. ලාංකේය ජන සමාජය යළි කුරිරු හා ම්ලේච්ඡ යුද්ධයක ගොදුරක් බවට පත් නොවීම සඳහා කළ යුතු ප‍්‍රමුඛතම කර්තව්‍යය වනුයේ ජාතික හා ආගමික වශයෙන් විවිධ අනන්‍යතා ඇති ජනකොටස් අතර ප‍්‍රතිසංධානය ගොඩනැගීමයි. එය මේ මොහොතේ අත්‍යවශ්‍ය කර්තව්‍යයකි. එහෙත් මෙවැනි ආගමික ගැටුම් නිර්මාණය කිරීම හරහා සිදුවන්නේ ජනතාව අනන්‍යතා පදනමින් තව තවත් දුරස්වීම හා අසමගිවීමයි. ජාතිවාදය හේතුවෙන් යළිත් වරක් එම නිරයටම ඇදදැමීමට ඉඩ දිය යුතු නැත. එබැවින් ජනතාවගේ සැබෑ ප‍්‍රශ්න යටපත් කිරීමේ අරමුණෙන් ව්‍යාජ ප‍්‍රශ්න නිර්මාණය කරන කුමන්ත‍්‍රණකරුවන්ට හසු නොවන ලෙසත්, මෙවැනි ක‍්‍රියාකාරීත්වයන් හරහා සමාජයට සිදුවන දිගුකාලීන හානිය පිළිබඳ දැනුවත් වී සමාජමය යහපැවැත්ම වෙනුවෙන් සිය වගකීම ඉටුකිරීමට පෙරට එන ලෙසත් අපි සියලූම ජනකොටස්වලින් ඉල්ලා සිටිමු. ඒ අතරම පටු දේශපාලන වාසි වෙනුවෙන් සමාජමය අර්බුද නිර්මාණය කරන ප‍්‍රතිගාමී බලවේග පරාජය කිරීම උදෙසා පෙළගැසෙන ලෙසද ඉල්ලා සිටිමු.", "URL": "https://sinhala.adaderana.lk/news.php?nid=23718", "Category": null, "Parent URL": null}