{"Source": "Adaderana", "Timestamp": "June 24, 2014 06:45 am", "Headline": "කැනඩාවට ලංකාවෙන් පිළිතුරු - පදනම් විරහිත චෝදනා එපා කියයි", "News Content": "යුධ ගැටුම් පැවති ප්‍රදේශවල දී ආරක්ෂක අංශ විසින් කාන්තාවන් සහ ගැහැණු ළමුන් අපයෝජනයට ලක් කළ බවට එල්ල වන චෝදනා සම්පූර්ණයෙන් ප්‍රතික්ෂේප කරන බව ශ්‍රී ලංකා රජය පවසයි. එක්සත් ජාතීන්ගේ මානව හිමිකම් කවුන්සිල සැසිවාරයේ ප්‍රධාන විවාදයේ දී ශ්‍රී ලංකා රජය විසින් අදාළ චෝදනා ප්‍රතික්ෂේප කර ඇති බව සඳහන්ය. ශ්‍රී ලංකාවේ යුධ ගැටුම් පැවති ප්‍රදේශවලදී ආරක්ෂාව පතා පැමිණි කාන්තාවන් සහ ගැහැණු ළමුන් ආරක්ෂක අංශ සාමාජිකයින් විසින් ලිංගික අපයෝජනයන්ට භාජන කළ බවට කැනඩාව විසින් මානව හිමිකම් කවුන්සිල සැසිවාරයේ දී චෝදනා එල්ල කර තිබුණි. එයට පිළිතුරු වශයෙන් මානව හිමිකම් කවුන්සිලයට වාර්තාවක් ඉදිරිපත් කරමින් ජිනිවාහි පිහිටි ශ්‍රී ලංකා නිත්‍ය නියෝජිත කාර්යාලය සඳහන් කළේ අදාළ චෝදනාව තරයේ ප්‍රතික්ෂේප කරන බවයි. කැනඩාව විසින් අසත්‍යය තොරතුරු පදනම් කරගනිමින් ශ්‍රී ලංකා ආරක්ෂක අංශවලට මෙසේ චෝදනා එල්ල කර ඇති බව ශ්‍රී ලංකා නිත්‍ය නියෝජිත කාර්යාලය පවසයි. ආරක්ෂක අංශ සාමාජිකයින් විසින් යම් දූෂණ ක්‍රියාවක් සිදුකර ඇති බවට තහවුරු වුවහොත් ඔවුන්ට එරෙහිව දැඩි විනය ක්‍රියාමාර්ග ගන්නා බව ද අදාළ වාර්තාව මගින් පෙන්වා දී ඇත. සාමය ස්ථාපිත කර ප්‍රතිසන්ධාන ක්‍රියාවලිය සාර්ථකව සිදුකරමින් පවතින අවස්ථාවක වගකීම් විරහිතව ව්‍යාජ දත්ත පදනම් කරගනිමින් ආරක්ෂක අංශවලට මෙවන් චෝදනා එල්ල නොකරන ලෙස ශ්‍රී ලංකා රජය කැනඩාවෙන් ඉල්ලීමක් කරයි.", "URL": "https://sinhala.adaderana.lk/news.php?nid=44182", "Category": null, "Parent URL": null}