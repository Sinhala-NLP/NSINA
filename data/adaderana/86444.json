{"Source": "Adaderana", "Timestamp": "March 27, 2018 02:16 pm", "Headline": " ග්ලයිෆොසෙට් තහනම ඉවත් වෙයිද?  විශේෂඥ කමිටුවක් පත් කරයි", "News Content": "ග්ලයිෆොසෙට් තහනම සම්බන්ධයෙන් තීරණයක් ගැනීම සඳහා විශේෂඥ කමිටුවක් පත්කිරීමට කැබිනට් මණ්ඩලය තිරණය කළ බව අමාත්‍ය දුමින්ද දිසානායක මහතා පවසයි. අදාළ කමිටුව සෞඛ්‍ය, කෘෂිකර්ම සහ වැවිලි කර්මාන්ත යන අංශ නියෝජනය වන පරිදි පත් කිරීමට නියමිතව ඇති බව වාර්තා වෙයි. එහි නිරීක්ෂකයින් ලෙස අමාත්‍යවරුන් වන රාජිත සේනාරත්න, නවීන් දිසානායක, දුමින්ද දිසානායක සහ පාර්ලිමේන්තු මන්ත්‍රී අතුරලියේ රතන හිමියන් කටයුතු කරනු ඇති බව වාර්තා වෙයි. මේ අතර ග්ලයිෆොසෙට් තහනම ඉවත් කිරීමට සහයෝගය පල කරන්නේ නම් ජනාධිපතිවරයා ද ගොවීන් පිළිබඳ නැවත වරක් සිතා බැලිය යුතු බව පාර්ලිමේන්තු මන්ත්‍රී පූජ්‍ය අතුරලියේ රතන හිමි පවසයි. ඊයේ (26) පැවැති මාධ්‍ය හමුවකදී උන්වහන්සේ මේ සම්බන්ධයෙන් අදහස් පළ කළේය. ග්ලයිෆොසේට් වල් නාශකය සඳහා පනවා ඇති තහනම මෙතෙක් ඉවත් කර නොමැති බව ප්‍රකාශ කළ උන්වහන්සේ කියා සිටියේ ඇතැම් අමාත්‍යවරු වාචාලකම් දොඩවමින් මෙම ග්ලයිෆොසෙට් බීමට පවා හැකි බව ප්‍රකාශ කරන බවයි. ඔවුන්ට එය බීලා පෙන්වන ලෙස අභියෝග කරන බව උන්වහන්සේ කියා සිටියේය. ග්ලයිෆොසෙට් සුදුසු නොවන බව ප්‍රකාශ කරන්නේ තමන් නොවන බවත්, එය විවිධ සමාගම් විසින් ප්‍රකාශ කරන බවත් කියා සිටි උන්වහන්සේ පැවසුවේ ග්ලයිෆොසෙට් තහනම ඉවත් කිරීම සඳහා හෙට දිනයේ කැබිනට් පත්‍රිකාවක් ඉදිරිපත් වෙන බවයි. නමුත් මෙය අනුමත නොකරන බව ජනාධිපතිවරයා ප්‍රකාශ කළ බවත්, එය අනුමත කළහොත් තමා ප්‍රමුඛ පිරිස් මහ මඟට බසින බවත් උන්වහන්සේ කියා සිටියේය. යම් හෙයකින් ගල්යිෆොසෙට් තහනම ඉවත් කිරීමට රජය පියවර ගතහොත් වස විසෙන් තොර ගොවිතැන සඳහා සහය පළ කරන කණ්ඩායමක් සමඟ එක්වීමට තමන් සූදානම් තමන් ආණ්ඩුවේ නොමැති බව ද පූජ්‍ය අතුරලියේ රතන හිමි සඳහන් කරයි.", "URL": "https://sinhala.adaderana.lk/news.php?nid=86444", "Category": null, "Parent URL": null}