{"Source": "Adaderana", "Timestamp": "February 24, 2012 08:41 pm", "Headline": "බිග් මැච් සමයේ නීතිය දැඩිවෙයි", "News Content": "කොළඹ නගරයේ සහ වෙනත් ප‍්‍රධාන නගරවල පාසැල් ආශ‍්‍රිතව මේ දිනවල පැවැත්වෙන ක‍්‍රිකට් තරග අතරතුර තම පාසැලේ ප‍්‍රතිමල්ලව පාසැල සමග පැවැත්වෙන අවසාන ක‍්‍රිකට් තරග ආසන්නයේ පිරිමි පාසැල්වල සිසුන් ඉතා නොමනා අසංවර සහ කලහකාරී ලෙස හැසිරෙන ලද අවස්ථා කිහිපයක් වාර්තා වි ඇති බව පොලිසිය පවසයි. ‍ විශේෂයෙන්ම විවෘත රථවල ගමන් කරමින් මහා මාර්ගයේ ගමන් කරන පිරිස් වෙත හිරිහැර වන අන්දමින් හැසිරීම, බාලිකා විද්‍යාල අසල ඝෝෂා කරමින් කලහකාරී ලෙස හැසිරීම, බාලිකාවන්ට උසුළු විසුළු කිරීම තම ප‍්‍රතිමල්ලව පාසැල අසලට ගොස් ප‍්‍රචණ්ඩකාරී ලෙස හැසිරීම යනාදිය නිරීක්ෂණය කර ඇති බව ද පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා සඳහන් කරයි. ‍ එමෙන්ම රථවාහන නීතියට පටහැනි ආකාරයට වාහනවල ගමන් කිරීම, මාර්ග අවහිර කිරීම, කලහකාරී ලෙස හැසිරීම, කාන්තාවන්ට හා බාලිකාවන්ට උසුළු විසුළු කිරීම, මත්පැන් පානය කර ප‍්‍රසිද්ධ ස්ථානවල හැසිරීම සම්බන්ධයෙන් දැඩි ක්‍රියා මාර්ග ගැනීමට විශේෂ පොලිස් කණ්ඩායම් හෙට(25) දින සිට නිල ඇඳුමින් සහ සිවිල් ඇඳුමින් කොළඹ සහ අනෙකුත් ප‍්‍රධාන නගරවල යෙදවීමට තීරණය කර ඇති බව ද ඒ මහතා ප්‍රකාශ කරයි. ‍ එවැනි ක‍්‍රියාවල යෙදෙන අයවලුන් තරාතිරම හෝ පාසැලේ තත්වය ගැන නොසලකා අත්අඩංගුවට ගෙන නීතිමය ක‍්‍රියා මාර්ග ගන්නා බව ද පොලිස් මාධ්‍ය ප්‍රකාශකවරයා වැඩිදුරටත් අවධාරණය කර සිටියි. ‍ තවද එවැනි ක‍්‍රියා සඳහා වාහන සපයන වාහන හිමිකරුවන් සහ රියදුරන් සම්බන්ධයෙන්ද නීතිමය පියවර ගන්නා අතර එවැනි වාහනද පොලිස් භාරයට ගෙන අධිකරණයට වෙත ඉදිරිපත් කරන බව ඔහු වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=22372", "Category": null, "Parent URL": null}