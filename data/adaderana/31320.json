{"Source": "Adaderana", "Timestamp": "February 4, 2013 07:22 am", "Headline": "65 වන නිදහස සැමරීමට සියල්ල සූදානම්", "News Content": "නිදහස සැබෑ ලෙසම අර්ථවත් කළ හැකි සංවර්ධන මඟකට ජාතිය අවතීර්ණ වී සිටින බව ජනාධිපති මහින්ද රාජපක්ෂ මහතා ජාතික නිදහස් දිනය වෙනුවෙන් පණිවිඩයක් නිකුත් කරමින් පවසයි. රට වැසියන් වශයෙන් සියලු දෙනා එක්සත්ව මාතෘ භූමියේ ආර්ථික, අධ්‍යාපනික, සංස්කෘතික හා සමාජිය දියුණුව සඳහා අත්වැල් බැඳගත යුතු බව අග‍්‍රාමාත්‍ය දී.මූ ජයරත්න මහතා නිදහස් දිනය පණිවිඩයෙන් පෙන්වාදෙයි. දිනාගත් නිදහස ආරක්ෂා කර ගැනීම රටවැසියන්ගේ ද පාලකයන්ගේ ද වගකීමක් බව විපක්ෂ නායක රනිල් වික‍්‍රමසිංහ මහතා සිය නිදහස් දින පණිවිඩයෙන් සඳහන් කර ඇත‍‍. අසිරිමත් මව්බිමක්, ඉසුරුමත් හෙට දිනක් යන තේමාව යටතේ මෙරට අභිමානවත් 65 වන ජාතික නිදහස් උළෙල ත‍්‍රිකුණාමලයේ දී අද (04) පැවැත්වෙයි. එය ජනාධිපති මහින්ද රාජපක්ෂ මහතාගේ ප‍්‍රධානත්වයෙන් ත‍්‍රිකුණාමලය ෆෙඩි‍්‍රක් කොටුව මාවත පරිශ‍්‍රයේ දී උත්සවය පැවැත්වීමට නියමිතය. ජාතික ධජය ඔසවා ජාතික ගීය ගායනා කිරීමෙන් පසු රට වෙනුවෙන් දිවි පිදූ ජාතික නායකයින් ඇතුළු විරුවන් සිහි කිරීම සඳහා විනාඩි 02 ක නිෂ්ශබ්දතාවක් පැවැත්වීමට ද නියමිතය. ජනාධිපති උත්තමාචාරය සහ ආචාර වෙඩිමුර පැවැත්වීමෙන් පසු පෙරවරු 09.15 ට පමණ ජනාධිපති මහින්ද රාජපක්ෂ මහතා ජාතිය අමතනු ඇති. ආචාර පෙළපාලිය පැවැත්වෙන්නේ ඉන් අනතුරුවය. මේ සඳහා යුධ, ගුවන්, නාවික, සිවිල් ආරක්ෂක බලකාය, යොවුන් සේනාන්කය සහ ජාතික ශිෂ්‍යභට බලකාය නියෝජනය කරමින් 3000 ක පමණ පිරිසක් සහභාගී වේ. පාසැල් සහ සංස්කෘතික මධ්‍යස්ථාන නියෝජනය කරමින් සංස්කෘතික සංදර්ශනයක් ද පැවැත්වීමට තියමිතය. මේ අතර ත‍්‍රීකුණාමලය සහ ඒ ආශ‍්‍රිත ප‍්‍රදේශවල විශේෂ ආරක්ෂක සහ රථවාහන සැලැස්මක් ක‍්‍රියාත්මක කරන බව පොලිස් මාධ්‍ය ප‍්‍රකාශක ජ්‍යේෂ්ඨ පොලිස් අධිකාරි ප‍්‍රිශාන්ත ජයකොඩි මහතා ප‍්‍රකාශ කළේය. නිදහස් දිනය නිමිත්තෙන් අද දිනයේ සියලු බන්ධනාගාර රැඳවියන්ට එම බන්ධනාගාර තුළ දී ඔවුන්ගේ ඥාතීන් මුණගැසීමට අවස්ථාව ලබා දී තිබේ. එමෙන්ම ජනාධිපති පොදු සමාව යටතේ තවත් රැඳවියන් 1100 දෙනෙකුට නිදහස ලබාදීමට ද නියමිතය.", "URL": "https://sinhala.adaderana.lk/news.php?nid=31320", "Category": null, "Parent URL": null}