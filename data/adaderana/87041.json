{"Source": "Adaderana", "Timestamp": "April 6, 2018 01:34 pm", "Headline": "හිටපු ජනාධිපතිට වසර 24 ක සිර දඬුවමක්", "News Content": "දුෂණ චෝදනා මත දකුණු කොරියාවේ හිටපු ජනාධිපති පාක් ජීන් හේයිට වසර 24 ක සිර දඬුවමක් එරට අධිකරණය විසින් නියම කර තිබේ. ජනාධිපති ධුරය දැරූ සමය බලය අයුතු ලෙස භාවිත කිරීම සහ අල්ලස් හා දූෂණ සම්බන්ධයෙන් ඇයට එරෙහිව චෝදනා 18 ක් යටතේ පැවති නඩුවේ තීන්දුව අද(06) දිනයේ ප්‍රකාශයට පත් කරමින් එරට අධිකරණයක් විසින් මෙම දඬුවම නියම කර ඇති බව විදෙස් මාධ්‍ය වාර්තා කළේය. එම දඬුවමට අමතරව ඇයට වොන් බිලියන 18ක දඬයක්ද එම අධිකරණය විසින් නියම කර තිබේ. හිටපු ජනාධිපතිනියට එරෙහි මෙම නඩුවේ තීන්දුව ලබාදෙන අවස්ථාව එරට මාධ්‍ය ඔස්සේ සජීවීව විකාශය කිරීමද විශේෂත්වයකි. කෙසේවෙතත් සෝල් නුවර රැඳවුම් කඳවුරක රදවා සිටින පාර්ක් ගියන් හේ හිටපු ජනාධිපතිනිය අද නඩු තීන්දුව ලබාදෙන අවස්ථාවේ අධිකරණය හමුවේ පෙනී නොසිටි බවද විදෙස් මාධ්‍ය වාර්තා කර තිබේ. 66 හැවිරිදි පාර්ක් ගියන් හේ 2013 වසරේ සිට 2017 වසර දක්වා දකුණු කොරියානු ජනාධිපති ධුරයේ කටයුතු කළේය.", "URL": "https://sinhala.adaderana.lk/news.php?nid=87041", "Category": null, "Parent URL": null}