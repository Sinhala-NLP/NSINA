{"Source": "Adaderana", "Timestamp": "July 21, 2017 09:54 am", "Headline": "ඩෙංගුවලට පැපොල් පත්‍ර යුෂ සුදුසු ද බලන්න පරීක්ෂණයක් කළ යුතුයි", "News Content": "ඩෙංගු රෝගීන් සඳහා පැපොල් පත්‍ර යුෂ සුදුසු ද යන්න සොයා බැලීමට විද්‍යාත්මකව පර්යේෂණ සිදු කළ යුතු යැයි සෞඛ්‍ය, පෝෂණ හා දේශිය වෛද්‍ය අමාත්‍ය දොස්තර රාජිත සේනාරත්න මහතා පවසයි. ශ්‍රී ලංකා ආයුර්වේද ඖෂධ සංස්ථාවේ සේවක ප්‍රණාම උත්සවය ඊයේ (20) පස්වරුවේ අමාත්‍යවරයාගේ ප්‍රධානත්වයෙන් සෞඛ්‍ය පෝෂණ හා දේශීය වෛද්‍ය අමාත්‍යාංශයේ ශ්‍රවණාගාරයේ දී පැවැත්විණි. මෙහිදී අදහස් දක්වමින් අමාත්‍යවරයා වැඩිදුරටත් කියා සිටියේ‍, ඩෙංගු රෝගීන් සඳහා පැපොල් පත්‍ර යුෂ සුදුසු බව සමාජය තුළ මතයක් බවට පත්ව ඇති බවයි. එය සොයා ගනු ලැබුවේ ශ්‍රී ලංකාවෙන් වු නමුත් ඉන්දියාව පැපොල් පත්‍ර යුෂ ආශ්‍රයෙන් ඖෂධ නිෂ්පාදනය කරන බව ද ඔස්ට්‍රේලියාවේ ඖෂධයන් පවා නිපද වන බව ද අමාත්‍යවරයා කියා සිටියේය. නමුත් මෙම ඖෂධ සුදුසු ද යන්න පිළිබදව විද්‍යාත්මක දත්ත සොයාගෙන නොමැති බැවින් ඩෙංගු මර්දනය පිළිබද විශේෂඥයින් පැපොල් පත්‍ර යුෂ ඖෂධයක් ලෙස නොපිළිගැනීම නිසා ඒ පිළිබඳ නිසි පර්යේෂණයක් සිදුකළ යුතු බව ද රාජිත සේනාරත්න මහතා පැවසිය. මෙම අවස්ථාවට සෞඛ්‍ය ලේකම් ජනක සුගතදාස මහතා, අතිරේක ලේකම් ජනක ශ්‍රී චන්ද්‍රගුප්ත මහතා, දේශිය වෛද්‍ය අමාත්‍යාංශයේ අතිරේක ලේකම් ගීතමනී කරුණාරත්න මහත්මිය, එල්.එචි තිලකරත්න මයා, ආයුර්වේද ඖෂධ සංස්ථාවේ සභාපති ලාල් සමරසිංහ මහතා, සංස්ථාවේ කළමණාකාර අධ්‍යක්ෂ රුවන් ලංකේෂ්වර මහතා ඇතුලු අධ්‍යක්ෂ මණ්ඩලය එක්ව සිටියේය.", "URL": "https://sinhala.adaderana.lk/news.php?nid=75475", "Category": null, "Parent URL": null}