{"Source": "Adaderana", "Timestamp": "August 25, 2018 07:19 pm", "Headline": "බන්ධනාගාර නිළධාරීන්ට එරෙහිව පොලිස් පරීක්ෂණ ක්‍රියාත්මක විය යුතුයි", "News Content": "වැලිකඩ බන්ධනාගාරය තුළ රඳවා සිටි කාන්තා රැඳවියක් ඊයේ (24) පස්වරුවේ මියයාම සම්බන්ධයෙන් බන්ධනාගාර නිළධාරීන්ට එරෙහිව වහාම පොලිස් පරීක්ෂණ ක්‍රියාත්මක විය යුතු බව සිරකරු අයිතිවාසිකම් සුරැකීමේ කමිටුව පවසයි. කෙසේවෙතත් බන්ධනාගාර මාධ්‍ය ප්‍රකාශක බන්ධනාගාර කොමසාරිස් තුෂාර උපුලදෙණිය මහතා පැවසුවේ ඊයේ රැඳවියක් ජීවිතක්ෂයට පත්වීම සහ පසුගියදා බන්ධනාගාරය තුල ඇතිවූ නොසන්සුන්කාරි වාතාවරණය අතර කිසිදු සම්බන්ධයක් නොමැති බවයි. වැලිකඩ බන්ධනාගාරයේ කාන්තා රැඳවියන් පළමුවරට අගෝස්තු 13 වැනිදා එහි වහලය මත නැඟ විරෝධතාවක් ආරම්භ කළේ තමන්ට පිටතින් ගෙන එන ආහාර සීමා කිරීමට බලධාරීන් කටයුතු කර ඇති බවට හා තම නඩු කටයුතු ප්‍රමාද වන බවට චෝදනා කරමින්. රැඳවියන්ට පිටතින් රැගෙන එන ආහාර තුළ සඟවා මත්ද්‍රව්‍ය ඇතුළු තහනම් ද්‍රව්‍ය ඔවුන්ට ලැබීමට සැළැස්වීම හේතුවෙන් එලෙස පිටතින් රැගෙන එන ආහාර සීමා කිරීමට බන්ධනාගාර බලධාරීන් පියවර ගෙන තිබුණි. අනතුරුව දෙවන වරටත් එම රැඳවියන් ඉකුත් 20 වැනිදා කලහකාරී ලෙස හැසිරුණු අවස්ථාවේ නිලධාරීන් සහ ඔවුන් අතර උණුසුම් තත්වයක්ද හටගත්තාය. කෙසේවෙතත් එම සිද්ධිය අතරතුරදී තුවාල ලැබූ බවට සැකකරන කාන්තා රැදවියක් ඊයේ දිනයේදී බන්ධනාගාරය තුලදී මියගොස් ඇති බවට චෝදනා කරමින් සිරකරු අයිතිවාසිකම් සුරැකීමේ කමිටුව අද බොරැල්ල පොලිස් ස්ථානයට පැමිණ පැමිණිල්ලක් ඉදිරිපත් කළේය. අද දෙරණ මේ පිළිබඳව බන්ධනාගාර මාධ්‍ය ප්‍රකාශක බන්ධනාගාර කොමසාරිස් තුෂාර උපුල්දෙණිය මහතාගෙන් විමසීමක් කළේය. ඒ මහතා පැවසුවේ ඊයේ පස්වරුවේ හදිසියේ වැළඳුනු හෘදයාබාධයක් හේතුවෙන් කාන්තා රැඳවියක් රෝහල වෙත රැගෙන යන අතරතුර ජීවීතක්ෂයට පත්වූ අතර එම මරණය සහ පසුගියදා බන්ධනාගාරය තුල ඇතිවූ නොසන්සුන්කාරි වාතාවරණය අතර කිසිදු සම්බන්ධයක් නොමැති බවයි.", "URL": "https://sinhala.adaderana.lk/news.php?nid=95017", "Category": null, "Parent URL": null}