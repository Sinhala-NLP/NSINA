{"Source": "Adaderana", "Timestamp": "April 18, 2019 04:56 pm", "Headline": " ඉන්දීය මහ මැතිවරණයේ දෙවන අදියර අද ඇරඹෙයි", "News Content": "ලොව සුවිශාලතම ජන්ද විමසීම වන ඉන්දීය මහ මැතිවරණයේ දෙවන අදියර අද(18) ආරම්භ විය. ඡන්ද ගණන් කිරීමේ කටයුතු මැයි 23 වන දින සිදු කිරීමට නියමිතව තිබේ. 2019 මහ මැතිවරණයේ දෙවන අදියරේදී ඡන්දය ප්‍රකාශ කිරීම අද පැවැත්වෙන අතර ඒ හේතුවෙන් ඉන්දියාවේ ආරක්ෂාව තර කිරීමට බලධාරීන් පියවර ගත්තේය. ඡන්ද කොට්ඨාස 92ක් තුළ ප්‍රාන්ත13ක ඡන්ද විමසීම් පැවැත්වීමට නියමිතව තිබේ. කෙසේ වෙතත් ප්‍රචණ්ඩ ක්‍රියා වාර්තා වීම හේතුවෙන් ජම්මු හා කාශ්මීර්හි දිස්ත්‍රික්ක දෙකකට සහ ශ්‍රිනගර් , ඩොඩා යන නගරවලට විශේෂ ආරක්ෂාවක් යොදවා ඇති බව සඳහන් වෙයි. ඉන්දීය ලොක් සභා මැතිවරණයේ ඡන්ද විමසීමේ දෙවන අදියර අදම අවසන් වනු ඇති. තෙවන අදියරේ ඡන්ද විමසීම අප්‍රේල් 23 වැනි දා ආරම්භ වීමට නියමිතයි. ලොව විශාලතම ඡන්ද විමසීම වන ඉන්දීය මහ මැතිවරණය අප්‍රේල් 11 වැනි දා ආරම්භ විය. එය ප්‍රාන්ත 29 ක අදියර හතක් යටතේ පැවැත්වීමට නියමිතව තිබෙනවා. මිලියන 900 ක් එසේත් නැතිනම් කෝටි 90 ක ඡන්ද දායකයින් සංඛ්‍යාවක් මෙවර මැතිවරණයට තම ඡන්දය ලබාදීමට නියමිතයි. එම ප්‍රමාණය දෙවන විශාලම ප්‍රජාතන්ත්‍රවාදී රට වන ඇමෙරිකා එක්සත් ජනපදයට වඩා සිව් ගුණයකට ආසන්න වීම විශේෂතාවයක්. බ්‍රිතාන්‍යයෙන් 1947 දී නිදහස ලැබීමෙන් අනතුරුව ඉන්දියාව තම ප්‍රථම මහ මැතිවරණය 1951-2 දී පැවැත්විය. මෙවර පැවැත්වෙන මැතිවරණයෙන් ඉන්දීය පාර්ලිමේන්තුවට මන්ත්‍රීවරුන් පත් කර ගන්නා සේ ම හින්දු ජාතිකවාදී අග්‍රාමාත්‍ය නරේන්ද්‍ර මෝඩි තවත් වසර පහක් ඉන්දියාව පාලනය කරන්නේ ද යන්න තීරණය කෙරෙනු ඇති. ඔහුගේ ප්‍රධාන ප්‍රතිවාදියා වන්නේ ඉන්දීය කොංග්‍රසය නියෝජනය කරන රාහුල් ගාන්ධියි. කුමන පක්ෂය ජයග්‍රහණය කළ ද එමගින් ලොව විශාලම ප්‍රජාතාන්ත්‍රික රාජ්‍යයේ බලය ඔවුන්ට හිමි වන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108182", "Category": null, "Parent URL": null}