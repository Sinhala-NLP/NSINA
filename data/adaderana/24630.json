{"Source": "Adaderana", "Timestamp": "May 30, 2012 04:26 pm", "Headline": "ආණ්ඩුව කුඩා තේවතු හිමියන් විනාශ කරමින් ඉන්නවා", "News Content": "කුඩා තේවතු හිමියන් විනාශ කරන ගමනක් ආණ්ඩුව යමින් සිටින බව කුඩාතේවතු හිමයන්ගේ ජාතික සම්මේලනය පවසයි. තමන් කෙරෙහි වගකිව යුත්තන්ගේ නිසි අවධානය යොමු කොට ගැටලුවලට විසඳුම් ලබා නොදුනහොත් පාරට බසින්නට සූදානම් බව කුඩාතේවතු හිමියන්ගේ ජාතික සම්මේලනයේ ජාතික සංවිධායක ලාල් පේ‍්‍රමනාත් මහතා සඳහන් කරයි. අද කොළඹ පැවති මාධ්‍ය හමුවකට එක්වෙමින් හෙතෙම මේ බව සඳහන් කළ අතර එහිදී ඔහු මෙසේද කියා සිටියේය. අද වන විට කුඩා තේවතු හිමියන් බරපතළ ගැටලු ගණනාවකට මුහුණපාමින් සිටිනවා. අපේ රටේ ජාතික තේ නිෂ්පාදනයෙන් 76% සිදුවන්නේ කුඩා තේවතුවලිනි. මාතර, දෙනියාය, ගාල්ල, රත්නපුරේ, ආදී ප‍්‍රදේශවල මෙය වැඩි වශයෙන් ව්‍යාප්තව පවතිනවා. කුඩා තේවතු ජීවනෝපාය කර ගනිමින් පවුල් ලක්ෂ 5 (30%ක්) ආසන්න ප‍්‍රමාණයක් ජීවත්වන අතර තේ කිලෝග‍්‍රෑම් මිලියන 300ක් පමණ සපයනවා. රටේ ජනගහනයෙන් සැපකිය යුතු පිරිසක් ජීවත්වන්නේ මෙම ආදායමෙන්. රටට මිලියන ගණනින් ආදායම් උපයා දෙනවා. අපි අරගල කරල රුපියල් 5000ට තිබුන පොහොර මිටිය 1000ක් කර ගත්තා. ඒකට මහින්ද චින්තනය කියල ලේබල් ගහල එවනව. ඒව බාල පොහොර. ඒව වගාවට දැම්මම ගස් මැරෙනව. අපේ තේ කර්මාන්තය ආරක්ෂා කර ගන්න කියල අපෙන් සෙස් මුදලක් අය කරනව. මහින්ද රාජපක්ෂ ආණ්ඩුව දේශීය ආදායම් මාර්ග උහුරුවමින් ඉන්නව. කර්මාන්තයක් වෙනුවෙන් 90%ක් දේශීයවම අමුද්‍රව්‍ය හොයා ගන්න එකම කර්මාන්තය තේ කර්මාන්තයයි. ඇඟලුම් කම්හළක් ගත්තත් ඒකෙ ඉඳිකට්ටෙ නූලෙ ඉඳල සියලුම දේ ගේන්නෙ පිටරටින්. අපේ තියෙන්නෙ ශ‍්‍රමය විතරයි. තේ කර්මාන්තයේදී ඒක එහෙම නැහැ. තේ වවන මහ පොළොවෙ ඉඳල සියල්ල අපේ. අපේ නිෂ්පාදන, අපේ අමුද්‍රව්‍ය. ඒ නිසා ආණ්ඩුව මේ පිළිබඳව විශේෂ අවධානයක් යොමුකළ යුතුව තිබුනත් මහින්ද රාජපක්ෂ ආණ්ඩුව කුඩා තේවතු හිමියා විනාශකරමින් යන ගමනක් තමයි යමින් ඉන්නෙ. දැනට අපි ප‍්‍රධාන වශයෙන් හඳුන ගත්ත කරුණු 4ක් තියෙනව. 01. නිෂ්පාදන වියදම් 60%ක් ලබා ගැනීම. 02. ප‍්‍රමිතියෙන් යුතු පොහොර ලබා ගැනීම. 03. සෙස් අරමුදල කුඩා තේවතු කර්මාන්තය වෙනුවෙන් නිසි ආකාරයට යොදවා ගැනීම. 04. තේ දළු සඳහා නිසි මිලක් දිනා ගැනීම. වියට්නාමෙ, චීනෙ, ඉන්දියාවෙ තේ කර්මාන්තය රැකගන්න විශාල වැඩ කොටසක් කරනවා. අපිට මතකයි අපි සමාජ අධ්‍යයනය ඉගෙන ගන්නකොට 7,8,9, වසරවලදී අපේ රටේ ප‍්‍රධාන ආදායම් උපදවන මාර්ග මොනවද කියල අහනකොට අපි කියන්නෙ තේ, පොල්, රබර්, මේ වෙන කොට තේ වැටිල තියෙන්නෙ තුන්වෙනි තැනට. ඒ නිසා අද කුඩා තේවතු හිමියන් මේ කර්මාන්තයෙන් ඉවත්වීමේ අවධානමක්ද පවතිනවා. අපි මේ ආණ්ඩුවට අවධාරණය කරල කියනවා කිරි ගොවිය මහපාරට කිරිහැළුව වගේ, බිත්තර ගොවිය මහ පාරෙ බිත්තර හැළුව වගේ, එළවළු ගොවිය මහ පාරෙ එළවළු හැළුව වගේ, කෙසෙල් ගොවිය මහපාරේ කෙසෙල් හැළුව වගේ, අපි තේ ගස්ටික ගලවගෙන ඇවිත් කොළඹ පාරවල් වහන තත්ත්වයට පත්කරන්න එපා කියල. අපෙන් සෙස් මුදල අය කරන්නෙ 2004 ඉඳල මෙය අයකරනකොට කිව්වෙ තේ කර්මාන්තයේ උන්නතිය උදෙසා මේ මුදල අය කරන බවයි. අනාගතයේදී තේ කර්මාන්තයේ ආරක්ෂාව වෙනුවෙන් මේක අය කරන බවයි. මෙය අය කරන මුදල තුනට බෙදෙනව. 01. තේ සංවර්ධන මණ්ඩලයට 02. තේ පර්යේෂණ ආයතනයට 03. කුඩා තේ සංවර්ධන අධිකාරියට නමුත් මේ වෙනකොට එහි ක‍්‍රියාකාරකම් සම්පූර්ණයෙන් අඩපණවෙලා තියෙන්නේ. සෙස් මුදල නාස්තිකාරී ආකාරයට විනාශකරමින් තියෙනවා පසුගිය වසරවල විගණන වාර්තා අරගෙන බැලුවොත් දැකගන්න පුළුවන් වෙනව සෙස් මුදල් විනාශ කර තිබෙන ආකාරය. අපි වසර 10-12ක් තේ ගහට ජීවිතය යටකරනව. ඒක රටට ආදායමක් වගේම විශාල පිරිසකගෙ ජීවනෝපායද වෙනවා. පැය 24රම තේ වගාව වෙනුවෙන් තමයි තම ජීවිතය කැප කරමින් ඉන්නෙ. උදේට තේ නෙලනව, හවසට තේ නෙලනව. රාත‍්‍රියට දළු සුද්ද කරනව, දවල්ට තේ ටික කර්මාන්ත ශාලාවට අරගෙන යනව. අපේ ජීවිතේ කියන්නෙ තේ. අපි අපේ අයිතිය වෙනුවෙන් අරගලයට බහින්නේ පවුල් පිටින්. ආණ්ඩුව තව දුරටත් අපිව නොසලකා හරිනවනම් ඒකට මුහුණ දෙන්න ආණ්ඩුවට ලෑස්තිවෙන්න වෙයි කියන අවධාරණයත් මේ වෙලාවෙ අපි කරනවා. මෙම අවස්ථාවට එක් වූ ටී.කේ. ජයසුන්දර (කුඩා තේවතු හිමියන්ගේ ජාතික සම්මේලනයේ ගාල්ල දිස්ත‍්‍රික් සංවිධායක)මහතා මෙසේ සඳහන් කළේය. ඉන්ධන, විදුලිය, ජලගාස්තු ඉහළයාමත් සමග තේ කර්මාන්තයේ යෙදෙන කම්කරුවන්ගේ පඩිය වැඩිවෙලා තියෙනව. 2010දි 300වූ දිනක වැටුප 2012 වෙනකොට 500ක් වෙලා තියෙනව. එතකොට දිනකට රුපියල් 15-25ත් අතර මුදලක් වැටෙනව. දිනකට එක් අයෙක් නෙලන්නේ තේ කිලෝ ග‍්‍රෑම් 20-25ක් වගේ ප‍්‍රමාණයක් තේ කිලෝ එකකකට ඉතාම ඉහළ මට්ටමේ කර්මාන්ත ශාලාවකදී ගෙවන්නෙත් රුපියල් 65ක් 70ක් වගේ මුදලක්. පහතරට සහ උඩරට තේවලට මීටත් වඩා අඩුවෙන් තමයි ගෙවන්නෙ. ඩොලරයට සාපේක්ෂව රටේ සියලුම බඩුවල මිල ඉහළ යද්දි තේ දල්ලෙ මිල විතරක් එහෙමම තියෙනව. එහෙම වෙන්නෙ කොහොමද ? තේ දල්ල වවල, නෙලල, කන්ද උඩ ඉඳල බොහෝම දුක් විඳල පහලට ගෙනල්ල කර්මාන්ත ශාලාවට දීල නැව් නග්ගල පිටරට වෙළඳපොළට යන තුරු ප‍්‍රධාන වශයෙන් අංශ 4ක් තියෙනව. ඒ තමයි කුඩා තේවතු හිමිය, පැක්ටරි හිමිය, තැරැව්කරුව, අපනයන කරුව යන අංශ 4. මේකෙන් අධිකම ලාභය ලබන්නේ තැරැව්කරුවා සහ අපනයනකරුවා. අඩුම තරමේ ආණ්ඩුව දන්නෙවත් නෑ මේ මුදල කොච්චරක්ද කියල. මේවට මොනවද වෙන්නෙ කියල. මේකෙ පීඩනය දෙන්නෙ සහ දැනෙන්නෙ කුඩා තේවතු හිමියට. අපි තේ දළු ටික දීල මාස දෙකක් විතර ගියාට පස්සෙ තමයි දන්නේ අපි දීපු තේ දළු ටික ගත්තෙ කීයටද කියල. මේක මහ ශෝචනීය තත්ත්වයක්. ඒකයි අපි කියන්නෙ මේ ආණ්ඩුව අපිව ආරක්ෂා කරන්න මැදිහත්වෙන්නෑ කියල. විජිත කරුණාරත්න (කුඩා තේවතු හිමියන්ගේ ජාතික සම්මේලනයේ කළුතර දිස්ත‍්‍රික් සංවිධායක)මෙසේ කියා සිටියේය. පොහොර දැමීමේදී අපට මුහුණ දෙන්න වෙලා තියෙන්නේ පුදුම ගැටලුවක්. පොහොර දැම්මත් අමාරුවෙ නොදැම්මත් අමාරුවේ. පොහොර දැම්මම ගහවටේට බිම මඩ වෙනව. කොළ ඇදෙන්නෙ නෑ. ගොඩක් වෙලාවට කඳ විතරක් මහත්වෙනව. මලකඩ රෝගය බෝ වීම අධික වෙලා. මේ පොහොර ප‍්‍රමිතියෙන් තොරයි. සහනාධාරයත් 1000ට දුන්නෙ ටික දවසක් විතරයි. දැන් ඒක 1300 කරලා ඒත් දෙන්නෙ බාල පොහොර. ගුණාත්මක භාවයෙන් තොරයි. තේ පර්යේෂණ ආයතනයට හෝ ඊට අදාළ කුමන රජයේ ආයතනයට කිවුවත් වැඩක්නෑ. මොකද මේ ගොල්ලන්ට ක්ෂේත්‍රයේ ඇවිදල බලල වැඩකරන්න වාහන නෑ. ඉන්ධන දෙන්නෑ. පරීක්ෂණ කරන්න ඕන කරන පහසුකම් නෑ. ඒ මහත්තුරු එහෙමයි කියන්නෙ. අඩුම තරමෙ මේ කර්මාන්තයට වග කියන්න ඉන්න ඇමති කවුද? ඇහැක් අරලවත් අපි දිහා බලන්නෑ. අපි ආණ්ඩුවට අවධාරණය කරල කියනව අපේ මේ ප‍්‍රශ්න වලට විසඳුම් නොදුන්නොත් අපි පාරට බහිනව, අරගල කරනව. හිතන්න එපා මේ කුඩා තේ වතු හිමියා කින්නේ කුඩා කණ්ඩායමක් කියල. අපි අපේ ජීවන සටන වෙනුවෙන් පාරට බහින්න සූදානම්. පුෂ්ප දිසානායක මහතා (කුඩා තේවතු හිමියන්ගේ ජාතික සම්මේලනයේ රත්නපුර දිස්ත‍්‍රික් සංවිධායක)මෙසේ සඳහන් කළේය. නැවත වගාව සඳහා රුපියල් 150,000ක් පමණ යනවා. නමුත් දෙන්නෙ සොච්චම් මුදලක්. පැළ ගලවන්න, බිම සකස් කරන්න, නැවත පැළ හිටවන්න ආදී ක‍්‍රියාවලියට රුපියල් 150,000ක් පමණ වැය වෙනවා. සහනාධාරයක් හැටියට ලක්ෂ දෙක තුනයි දෙන්නෙ. ඒත් හේක්ටයාරයකට අඩු බිමකට. මේක මදි. අපි අපේ භාර්යාවන්ගේ කන කර උගස්තියල, ඉඩම් උගස්තියල තමයි මේ මුදල් හොයා ගන්නේ. හෙක්ටාරයකට අඩුවෙන් බිම් තියන තේ වතු හිමියන් ලක්ෂ 03කට ආසන්න ප‍්‍රමාණයක් ඉන්නවා. දැන් මේ වගාවෙන් තරුණ පරම්පරාව ඈත් වෙමින් ඉන්නවා. මේක මහ කටුක දෙයක් බවට පත්වෙලා. එන්න එන්නම තේ කර්මාන්තය කඩා වැටෙනවා. දැන් ආණ්ඩුව යෝජනා කරමින් ඉන්නව සිලෝන් ටීවලට පිට රට තේ ගෙනත් කළවම් කරල මෙරටදී පැකැට් කරල විකුණන්න. ඇඟලුම් කම්හලක තත්ත්වය පත්කරල සිලොන් ටී නාමය විකුණගෙන කන්න මේ හදන්නේ.", "URL": "https://sinhala.adaderana.lk/news.php?nid=24630", "Category": null, "Parent URL": null}