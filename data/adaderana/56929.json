{"Source": "Adaderana", "Timestamp": "February 5, 2016 09:10 am", "Headline": "සිසිලියා රෝහල්ගත කෙරේ", "News Content": "අත්අඩංගුවට ගැණුනු සිසිලියා කොතලාවල මහත්මිය කොළඹ පෞද්ගලික රෝහලක ප්‍රතිකාර ලබන බව පොලිසිය පවසයි.සෙලින්කෝ සමූහ ව්‍යාපාරයේ හිටපු සභාපති ලිලිත් කොතලාවල මහතාගේ බිරිද වන සිසිලියා කොතලාවල මහත්මිය ඊයේ පස්වරුවේ කටුනායක ගුවන් තොටුපොළේදී ආගමන විගමන නිළධාරින් විසින් අත්අඩංගුවට ගෙන තිබුණි.බ්‍රිතාන්‍යයේ සිට මෙරටට පැමිණෙමින් සිටියදී ඇය අත්අඩංගුවට ගෙන ඇති අතර පසුව අපරාධ පරික්ෂණ දෙපාර්තමේන්තුවට භාරදී තිබේ.පොලිසිය පැවසුවේ සිසිලියා කොතලාවල මහත්මියගේ අසනීප තත්ත්වය හේතුවෙන් ඇය කොළඹ පෞද්ගලික රෝහලකට ඇතුළත් කළ බවයි.සෙලින්කෝ සමූහ ව්‍යාපාරයට අයත් ආයතනයක තැන්පත්කරුවන්ට මුදල් යළි ලබාදිම සම්බන්ධයෙන් වන නඩු විභාගයක් ඇතුලු නඩු කිහිපයක් සඳහා අධිකරණය හමුවේ පෙනී සිටිම මගහැරිම හේතුවෙන් ඇයට එරෙහිව වරෙන්තු සහ ජාත්‍යන්තර පොලිසිය හරහා රතු නිවේදන නිකුත් කර තිබුණි.කොළඹ, ගල්කිස්ස, මහනුවර ඇතුලු අධිකරණ කිහිපයකින් අවස්ථා කිහිපයකදී වරෙන්කු නිකුත් කෙරුණ ද ඒ වන විට සිසිලියා කොතලාවල මහත්මිය දිවයිනෙන් පිටව ගොස් තිබුණි.අත්අඩංගුවට ගැණුනු කොතලාවල මහත්මිය අද(05) අධිකරණය වෙත ඉදිරිපත් කිරිමට නියමිතව තිබේ.", "URL": "https://sinhala.adaderana.lk/news.php?nid=56929", "Category": null, "Parent URL": null}