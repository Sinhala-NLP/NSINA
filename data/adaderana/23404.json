{"Source": "Adaderana", "Timestamp": "April 10, 2012 08:22 am", "Headline": "නොයෙල් මුදලිගේ ඕස්ට්‍රේලියාවට යයි", "News Content": "නොයෙල් මුදලිගේ නැමැති පුද්ගලයා අද(10) පෙරවරුවේ ඕස්ට්‍රේලියාව බලා පිටත්ව ගිය බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. අද පෙරවරු 7 .30 ට කටුනායක ගුවන් තොටුපළින් පිටත්වූ ගුවන් යානයකින් ඔහු ඕස්ට්‍රේලියාව බලා පිටත්ව ගිය බව අද දෙරණ වෙත අදහස් දක්වමින් ඒ මහතා ප්‍රකාශ කළේය. ඕස්ට්‍රේලියානු පුරවැසිභාවය හිමි නොයෙල් මුදලිගේ නැමැති පුද්ගලයා කිරිබත්ගොඩ ප්‍රදේශයේ දී පැහැරගැනීමට ලක්ව ඇති බව ඕස්ට්‍රේලියානු මහකොමසාරිස් කාර්යාලය ශ්‍රී ලංකා රජයට දැනුම් දී තිබුණි. නොම්බර 291, ගැමුණු මාවත කිරිබත්ගොඩ යන ලිපිනයේ පදිංචිව සිටියදී මෙම පැහැර ගැනීම සිදුව ඇති බව ඕස්ට්‍රේලියානු මහකොමසාරිස් කාර්යාලය රජයට දැනුම් දී ඇත. එමෙන්ම ප්‍රේමකුමාර් ගුණරත්නම් නැමැති තම පක්ෂයේ සාමාජිකයා ද මෙම ලිපිනයේ පදිංචිව සිටිය දී පැහැර ගැනීමට ලක්වූ බව පෙරටුගාමී සමාජවාදී පක්ෂය සඳහන් කරනු ලැබීය. කෙසේවෙතත් නොයෙල් මුදලිගේ නැමැත්තා පසුගියදා අතුරුදන් වූ ප්‍රේමකුමාර් ගුණරත්නම් බවට විශ්වාස කරන බව පසුව පොලිසිය සඳහන් කරනු ලැබීය. මොහු ඊයේ(09) රාත්‍රී කොළඹ අපරාධ කොට්ඨාසයට පැමිණ තමාට ඕස්ට්‍රේලියාවට යාමට අවශ්‍ය බව පවසා ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. ඒ අනුව ඕස්ට්‍රේලියානු මහකොමසාරිස් කාර්යාලයේ මැදිහත් වීමෙන් නොයෙල් මුදලිගේ නැමැති මෙම පුද්ගලයා ඕස්ට්‍රේලියාවට යැවීමට කටයුතු යොදා තිබේ. පසුගිය 06 වන දින කිරිබත්ගොඩ ප්‍රදේශයේ දී අතුරුදන් වූ බව කියන මොහු පෙරටුගාමී සමාජවාදී පක්ෂයේ සාමාජිකයෙකි.", "URL": "https://sinhala.adaderana.lk/news.php?nid=23404", "Category": null, "Parent URL": null}