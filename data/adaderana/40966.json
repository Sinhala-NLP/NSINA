{"Source": "Adaderana", "Timestamp": "February 8, 2014 02:14 pm", "Headline": "බොරලැස්ගමුවෙන් මට්ටක්කුලියෙන් කසළ තේ උතුරයි!", "News Content": "පරිභෝජනයට නුසුදුසු කසළ තේ තොගයක් බොරලැස්ගමුව, කිරිමැටියාපාර ප්‍ර‍දේශයේ ව්‍යාපාරික ස්ථානයකින් සොයාගෙන තිබේ. පොලිස් විශේෂ කාර්ය බලකා ගෝනහේන කඳවුරේ නිලධාරීන් කණ්ඩායමක් සහ පාරිභෝගික අධිකාරියේ නිලධාරීන් කණ්ඩායමක් සමඟ එක්ව සිදුකළ සෝදිසියක දී මෙම කසළ තේ තොගය සොයාගෙන ඇති බව සඳහන්ය. එහි තිබී කසළ තේ කිලෝග්‍රෑම් 10,000 ක පමණ තොගයක් සොයාගෙන ඇත. සිද්ධියට අදාළ සැකකරුවන් අත්අඩංගුවට ගෙන නොමැති බව පොලිස් විශේෂ කාර්ය බලකාය සඳහන් කළේය. මේ අතර අපනයනයට සුදානම් කර තිබු තවත් කසළ තේ තොගයක් සමඟ පුද්ගලයෙකු මට්ටක්කුලිය, ප්‍රංශ වත්ත පාර ප්‍රදේශයේ දී අත්අඩංගුවට ගෙන තිබේ. වලාන දුෂණ මර්ධන ප්‍රහාරක ඒකකයට ලැබුණු තොරතුරකට අනුව සිදුකළ වැටලීමක දී අදාළ කසළ තේ තොගය සොයාගෙන ඇත. අත්අඩංගුවට ගන්නා අවස්ථාවේ දී සැකකරු සතුව තිබී කසළ තේ කිලෝ ග්‍රෑම් 12,500ක් වලාන දුෂණ මර්ධන ප්‍රහාරක ඒකකය විසින් සොයාගෙන තිබේ. සැකකරු රුවන්වැල්ල ප්‍රදේශයේ පදිංචිකරුවෙකු වන අතර ඔහු පොලිස් ඇප මත මුදාහැර ඇති බව පොලිසිය සඳහන් කළේය. කසළ තේ ගබඩා කර තිබු ගබඩාව තේ මණ්ඩලයේ වාර්තාව කැදවන තෙක් මුද්‍රා තබා ඇත.", "URL": "https://sinhala.adaderana.lk/news.php?nid=40966", "Category": null, "Parent URL": null}