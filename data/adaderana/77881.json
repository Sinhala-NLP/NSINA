{"Source": "Adaderana", "Timestamp": "September 22, 2017 12:25 pm", "Headline": "අවේශ වූ නිලධාරියා දුම්රිය ආපන ශාලාවේ යකා නටයි", "News Content": "යාපනයේ සිට කොළඹ බලා ධාවනය වන අංක 4021 දරන දුම්රියේ ආපන ශාලාවේ ආහාර ගනිමින් සිටි මගීන් පිරිසක් ඉතා අවසනාවන්ත ලෙස ආපනශාලාවෙන් පන්නා දැමීමට දුම්රිය නිලධාරියෙකු කටයුතු කර ඇතැයි වාර්ථා වේ.මෙම සිදුවීමට මූණ පා ඇත්තේ කාන්තාවන් හා ළමුන් ඇතුළත් මගීන් පිරිසසකි. කරදරයට ලක් වූ මගී කාන්තාවක් තමන් මුහුණදුන් අත්දැකීම විස්තර කරමින් කියා සිටියේතමන් ඇතුළු පිරිස කලින් ආසන වෙන් නොකළ බැවින් යාපනය දුම්රිය ස්ථානාධිපතිවරයාගේ උපදෙස් පරිදි නියෝජ්‍ය ගමනාගමන අධිකාරීගේ විශේෂ අනුමැතියකින් ආසන නොමැති විවෘත ටිකට් පත් රැගෙන ගමන් කළ බවයි. අනුරාධපුරයෙදී දුම්රියට ගොඩවන ආසන හිමි මගීන්ට ඉඩ දී තේ පානය කිරීම සඳහා මෙම පිරිස දුම්රිය ආපනශාලා මැදිරියට ගොස් ඇත.එහිදී ආහාරපානාදිය මිලදී ගෙන මැදිරියේ අසුන්ගෙන තේපානය කරමින් සිටින විට එතැනට පැමිණි දුම්රිය නිලධාරියකු පිරිසට එම ස්ථානයෙන් වහාම ඉවත්වන ලෙස නියෝග කර දුම්රිය නිලධාරීන් කැඳවා මගීන් පිරිසගේ දුම්රිය ප්‍රවේෂ පත්‍රද භාරයට ගැනීමට කටයුතු කර ඇත. ආහාර නොගෙනම යළිත් දුම්රිය මැදිරියට පැමිණ ප්‍රවේශ පත්‍රද නොමැතිව මහත් පීඩාවෙන් ගමන් කළ මෙම පිරිස කොළඹ කොටුව දුම්රිය ස්ථානයෙන් පිටව යන විටත් මහත් මානසික පීඩාවකට පත් වූ බව මෙම කාන්තාව කියා සිටියේය.දුම්රියේ ගමන් කරන මගීන්ගේ ප්‍රවේශ පත්‍ර බලෙන් ලබා ගෙන ළඟ තබා ගැනීම නීති විරෝධී කටයුත්තක් බවත් තිරිසන් සතකු වුවත් ආහාර පාන ගැනීමේදී හිංසා කිරීම මනුෂ්‍ය කමට නොගැලපෙන ක්‍රියාවක් බවත් පෙන්වා දෙන දුම්රිය මගීන් මෙවැනි නිලධාරීන් පිළිබඳ තදින් ක්‍රියා කරන මෙන් දුම්රිය බලධාරීන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=77881", "Category": null, "Parent URL": null}