{"Source": "Adaderana", "Timestamp": "June 16, 2013 08:37 am", "Headline": "ඉන්දීය ධීවරයින් 8ක් නාවික හමුදා දැලේ", "News Content": "නීති විරෝධී ලෙස ශ්‍රී ලංකා මුහුදු සීමාව උල්ලංඝණය කරමින් තලෙයිමන්නාරම උතුරු මුහුදු තීරයේ ධීවර කටයුතුවල නිරත වු ඉන්දීය ධීවරයින් අට දෙනෙකු අත්අඩංගුවට ගෙන තිබේ. තලෙයිමන්නාරම නාවික හමුදා කඳවුරේ නිලධාරීන් කණ්ඩායමක් විසින් ධීවරයින් පිරිස අත්අඩංගුවට ගෙන ඇති බව පොලීසිය පැවසුවේය. මෙම පිරිස සමඟ ඔවුන් ගමන් කළ ටොලර් යාත්‍රා දෙක ද නාවික හමුදාව සිය භාරයට ගෙන ඇත. ධීවරයින් පිරිස තලෙයිමන්නාරම පොලිස් ස්ථානය වෙත භාරදී ඇති අතර ඔවුන් අද මන්නාරම මහේස්ත්‍රාත් අධිකරණය වෙත ඉදිරිපත් කිරීමට නියමිතය. තලෙයිමන්නාරම පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=34959", "Category": null, "Parent URL": null}