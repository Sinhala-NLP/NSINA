{"Source": "Adaderana", "Timestamp": "October 18, 2012 07:44 am", "Headline": "හිඟයකින් තොරව තෙල් දෙනවා- අමාත්‍යංශය පවසයි", "News Content": "ඛනිජ තෙල් නීතිගත සංස්ථාව හා ඛණිජ තෙල් තොග ගබඩා පර්යන්ත සමාගම ඉන්ධන කිසිදු හිඟයකින් තොරව සැපයීමට අවශ්‍ය සියලූ පියවර ගෙන ඇති බව ඛනිජ තෙල් කර්මාන්ත අමාත්‍යංශය පවසයි. එම අමාත්‍යංශය විසින් නිකුත් කළ නිවේදනයක මේ බව දැක්වෙයි. එහි මෙසේද සඳහන්ය. ඉදිරි දින සදහා සපුගස්කන්ද තෙල් පිරිපහදුවට අවශ්‍ය බොරතෙල් ප‍්‍රමාණවත් පරිදි පිරිපහදුව සතුව පවතී.එහෙත් ඉරානයට එරෙහිව පැනවු අපනයන තහංචි ඇතුළු දිගින් දිගටම පනවන තහංචි සමග මෙරටට බොර තෙල් ආනයනයේ යම්කිසි ප‍්‍රමාදයක් ඇති විය හැකි මුත් ඉතා කඩිනමින් සපුගස්කන්ද තෙල් පිරිපහදුවට අවශ්‍ය බොරතෙල් ආනයනය කිරීමට ලංකා ඛනිජ තෙල් නීතිගත සංස්ථාව පියවර ගෙන ඇත. බොරතෙල් පිරිපහදු කිරීමෙන් ලබාගන්නා ඉන්ධන ප‍්‍රමාණය පිළිබඳව නොතකා පිරිපහදු කරන ලද ඉන්ධන ආනයනය කොට මෙරට සමස්ත ඉන්ධන අවශ්‍යතාව සැපරීමට ලංකා ඛනිජ තෙල් නීතිගත සංස්ථාව හා ලංකා ඛනිජ තෙල් තොග ගබඩා පර්යන්ත සමාගම පියවර ගෙන ඇත. මෙරට ඉන්ධන අවශ්‍යතාව සැපිරීම සදහා ඛනිජතෙල් නිෂ්පාදන ප‍්‍රධාන ප‍්‍රවාහයන් දෙකක් යටතේ ආනයනය කරනු ලබයි. එනම් පිරිපහදු කරන ලද ඛනිජතෙල් නිෂ්පාදන හා බොරතෙල් වශයෙනි. ආනයනය කරනු ලබන පිරිපහදු කරන ලද ඉන්ධන මගින් මෙරට ඉන්ධන අවශ්‍යතාවෙන් සියයට 70ක් පමණ සම්පූර්ණ කරන අතර ආනයනික බොරතෙල් සපුගස්කන්ද තෙල් පිරිපහදුවෙන් පිරිපහදු කිරීමෙන් ලබාගන්නා ඉන්ධන මගින් මෙරට ඉන්ධන අවශ්‍යතාවෙන් සියයට 30ක් පමණ සපුරනු ලබයි. සපුගස්කන්ද තෙල් පිරිපහදුව සඳහා ඉරානයෙන් හා සෞදි අරාබියෙන් බොරතෙල් මිලදී ගනු ලබයි. එහෙත් ඇමරිකාව විසින් ඉරානයට එරෙහිව ආර්ථික සම්බාධක පැනවීමත් සමග වසරකට ඉරානයෙන් ආනයනය කරන ලද ඉරානියන් ලයිට් බොරතෙල් නැව් 13 බොරතෙල් නැව් 10ක් දක්වා අඩු කිරීමට ඛනිජ තෙල් නීතිගත සංස්ථාව පියවර ගනු ලැබීය. ඒ හේතුවෙන් ඉරානයට එරෙහි ඇමරිකානු සම්බාධක බලපෑමෙන් ශ‍්‍රී ලංකාව නිදහස් විය. ඒ අනුව ඉරානයෙන් බොරතෙල් නැව් 10ක් ආනයනය කිරීමට ශ‍්‍රී ලංකාව අවස්ථාව හිමි විය. එහෙත් ඉන්පසුව බොරතෙල් අපනයන කටයුතු සියල්ලම තහනම් කරමින් ඉරානයට ඇමරිකාව තහංචි පැනවීය. ඉරානයට පැනවූ අපනයන තහංචි සමග ඉරානයේ මහ බැංකුව ඇතුළු එහි සියලූ බැංකු හරහා ලෝකයේ අනෙක් රටවල් සමග ගනුදෙනු කටයුතු අත්හිටවා ඇත. එමෙන්ම ඉරානයට අයත් ලියාපදිංචි කිසිදු නෞකාවකින් ඉන්ධන අපනයනය කිරීමට ද තහංචි පැනවී ඇති අතර නෞකාවලට කිසිදු රක්‍ෂණයක් හිමිනොවන තත්ත්වයක් උද්ගතවී ඇත. මේ තත්ත්‍වය මත ඉරානයෙන් බොරතෙල් ආනයනය කිරීමේ බාධා ශ‍්‍රී ලංකාවට පමණක් නොවත ඉරානයෙන් තෙල් ආනයනය කළ ශී‍්‍ර ලංකාව වැනි සෑම රටකටම පාහේ බලපා තිබේ. ඉරානයට පැනවූ අපනයන තහංචි සමග බොහෝ රටවල් වෙනත් බොරතෙල් වර්ග සපයන රටවලින් බොරතෙල් මිලදී ගැනීමට යොමු වී ඇත. එහෙත් මෙරට සපුගස්කන්ද තෙල් පිරිපහදුවට ඕනෑම බොරතෙල් වර්ගයක් නොගැලපෙන අතර වඩාත් යෝග්‍ය වන්නේ ඉරානියන් ලයිට් බොරතෙල්ය. මීට අමතරව එම බොරතෙල්වලට ආසන්න සමාන ගුණාංගයන් සහිත ඇරබියන් ලයිට් වැනි බොරතෙල් සපුගස්කන්ද පිරිපහදුව සදහා වාර්ෂිකව යොදාගනී. කෙසේවෙතත් සපුගස්කන්ද තෙල් පිරිපහදුව සදහා අවශ්‍ය බොරතෙල් ආනයනය කිරීමට ලංකා ඛනිජ තෙල් නීතිගත සංස්ථාව පියවර ගෙන තිබේ. ඉරානියන් ලයිට් බොරතෙල්වලට අමතරව වාර්ෂිකව ආනයනය කරනු ලබන ඇරබියන් ලයිට් බොරතෙල් ප‍්‍රමාණය වැඩි කිරීමට ද පියවර ගෙන ඇත. ඕමානයෙන් බොරතෙල් ආනයනය සදහා ඇති හැකියාව සොයා බලා ඇත. මීට අමතරව අත්‍යවශ්‍ය අවස්ථාවලදී හදිසි මිළදී ගැනීම් යටතේ(Spot Tenders)බොරතෙල් ආනයනයට කටයුතු කර ඇත. තවද ආනයනික බොරතෙල් පිරිපහදු කොට ඉන්ධන සපයා ගැනීමෙන් හා පිරිපහදු කරන ලද ඉන්ධන ආනයනය කිරීමෙන් විශාල වාසියක් ඇති නොවේ. ඊට හේතුව සපුගස්කන්ද පිරිපහදුවේ පිරිපහදු කරනු ලබන ඉන්ධන අතුරින් සියයට 42ක් පමණ නිෂ්පාදනය වන්නේ දැවිතෙල් වීමත්ත එම දැවිතෙල් නිෂ්පාදනයට යන පිරිවැයට වඩා බොහෝ අඩු මිලකට විදුලිබල ක්ෂේත්‍රයට ලබාදීමට සිදුවීමත්ය. පිරිපහදුවේ නිපදවෙන දැවිතෙල් ලීටරයක් සදහා 2012-08-03 දිනට නිෂ්පාදන පිරිවැය රුපියල් 101.24ක් විය. එහෙත් දැවිතෙල් ලීටරයක් විදුලිබල ක්ෂේත්‍රයට අලෙවි කරනු ලබන්නේ රුපියල් 65ක් වැනි සහන මිලකටය. ඒ අනුව සියයට 42ක් වැනි ප‍්‍රමාණයක් දැවිතෙල් නිෂ්පාදනය වීම මෙන්ම එසේ නිපදවෙන දැවිතෙල් සහන මිලකට දීම හේතුවෙන් බොරතෙල් පිරිපහදු කොට ඉන්ධන ලබා ගැනීම හා පිරිපහදු කරන ලද ඉන්ධන සෘජුව වෙළදපොළෙන් ආනයනය කිරීම අතර විශේෂ වෙනසක් වර්තමානයේ දක්නට නැත. එමෙන්ම පිරිපහදු අලුත්වැඩියා කටයුතු සදහා වසර 2කට වරක් සති 6ක් හෝ ඊට වැඩි කාලයක් තෙල් පිරිපහදුව නවත්වයි. මේ කාල සීමාව තුළදී මෙරට ඉන්ධන අවශ්‍යතාව සැපිරීමට පිරිපහදු කරන ලද ඉන්ධන තොග ප‍්‍රමාණවත් පරිදි ආනයනය කරනු ලබයි. ඇමරිකානු සම්බාධක සමග බොරතෙල් ආනයනයට බාධා පැමිණීම ඇතුළු මෙම සියලූ තත්ත්‍වයන් හමුවේ සපුගස්කන්ද තෙල් පිරිපහදුවේ නිෂ්පාදන කටයුතු කුමනාකාරයෙන් සිදුවුවත් මෙරට ඉන්ධන අවශ්‍යතාව සම්පූර්ණ කිරීම සදහා පිරිපහදු කරන ලද ඉන්ධන තොග ප‍්‍රමාණවත් පරිදි ආනයනය කිරීමට ලංකා ඛනිජ තෙල් නීතිගත සංස්ථාව විසින් පියවර ගෙන ඇති අතර ප‍්‍රමාණවත් පරිදි තෙල් තොග ලංකා ඛනිජ තෙල් තොග ගබඩා පර්යන්ත සමාගම සතුව පවතී. ඒ අනුව කිසිදු ආකාරයක තෙල් හිඟයක් ඇති නොවීමට ලංකා ඛනිජ තෙල් නීතිගත සංස්ථාව පියවර ගෙන ඇත. ඉදිරි කාලය සදහා බොරතෙල් ආනයනයට ප‍්‍රසම්පාදන ක‍්‍රියාවලිය අනුව පියවර ගෙන ඇති අතර සපුගස්කන්ද තෙල් පිරිපහදුව අඛණ්ඩව පිරිපහදු කටයුතුවල යෙදවීමට පියවර ගෙන ඇත.", "URL": "https://sinhala.adaderana.lk/news.php?nid=28378", "Category": null, "Parent URL": null}