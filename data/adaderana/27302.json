{"Source": "Adaderana", "Timestamp": "September 11, 2012 08:52 am", "Headline": "රවිනාථ මානව හිමිකම් කොමිසම අගයයි", "News Content": "ශ්‍රී ලංකාව ස්ථීර ලෙසම එක්සත් ජාතීන්ගේ මානව හිමිකම් පිළිබඳ මහකොමසාරිස් කාර්යාලයේ ස්වාධීනත්වය ආරක්ෂා කිරීමට බැඳී සිටින බව රවිනාථ ආරියසිංහ මහතා පවසයි. එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකා නියෝජිත කණ්ඩායමේ ප්‍රධානී, එක්සත් ජාතින්ගේ ජිනිවාහි, ශ්‍රී ලංකා නිත්‍ය නියෝජිත රවිනාථ ආරියසිංහ මහතා මානව හිමිකම් සැසිවාරය අමතමින් මේ බව පවසා තිබේ. එක්සත් ජාතීන්ගේ සංවිධානයේ මානව හිමිකම් කවුන්සිලයේ 21 වැනි සැසිවාරය ඊයේ (10) ආරම්භ විණි. ශ්‍රී ලංකාව එක්සත් ජාතීන්ගේ මානව හිමිකම් කවුන්සිලයේ උපදෙස් ක්‍රියාත්මක කිරීමට මේ වන විටත් පියවර රැසක් ගෙන ඇති බව ශ්‍රී ලංකාව නියෝජනය කරමින් අදහස් දැක්වු රවිනාථ ආරියසිංහ මහතා පවසා ඇත. විශේෂයෙන් නැවත පදිංචි කිරීමේ කටයුතු සාර්ථකව සිදුකර ඇති අතර ජනතාවගේ මානව හිමිකම් ආරක්ෂා කිරීමට රජය පියවර ගෙන ඇති බවත් පසුගියදා පැවති පළාත් පාලන ඡන්ද විමසීම තුළින් ඒ බව තහවුරු වු බවත් රවිනාථ ආරියසිංහ මහතා මෙහිදී පෙන්වා දී තිබේ. ඉදිරි දින කිහිපය තුළ එක්සත් ජාතීන්ගේ මානව හිමිකම් කවුන්සිලයේ තාක්ෂණික නිලධාරීන් කණ්ඩායමක් ශ්‍රී ලංකාවේ සංචාරය කිරීම තුළින් ඒ පිළිබඳව මනා අවබෝධයක් ලබාගත හැකි බව ඔහු එහිදී අවධාරණය කළේය. එක්සත් ජාතීන්ගේ මානව හිමිකම් කවුන්සිලයේ 21 වැනි සැසිවාරය ලබන 28 වන දින දක්වා පැවැත්වීමට නියමිතය. මේ අතර අමෙරිකා එක්සත් ජනපදයේ දකුණු සහ මධ්‍යම ආසියානු කටයුතු භාර සහකාර ලේකම් රොබට් ඕ.බ්ලේක් මහතා හෙට (12) දිනයේ දිවයිනට පැමිණීමට නියමිතය. ඔහු ලබන 14 වන දින දක්වා මෙරට රැඳී සිටීමට නියමිත අතර එහිදී විදේශ කටයුතු අමාත්‍ය මහාචාර්ය ජී.එල්.පීරිස් මහතා ඇතුළු රජයේ ඉහළ පෙළේ නිලධාරීන් රැසක් සමඟ ද සාකච්ඡා කිරීමට සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=27302", "Category": null, "Parent URL": null}