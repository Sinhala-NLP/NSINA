{"Source": "Adaderana", "Timestamp": "July 15, 2015 05:40 pm", "Headline": "මධ්‍යම සභාපති මහින්ද අබේකෝන්ට ඇප! ", "News Content": "මැතිවරණ ප්‍රචණ්ඩ ක්‍රියාවක් සම්බන්ධයෙන් වරදකරු වී රක්ෂිත බන්ධනාගාර ගතව සිටි මධ්‍යම පළාත් සභා සභාපති මහින්ද අබේකෝන් මහතා ඇප මත මුදාහැර තිබේ.අබේකෝන් මහතා විසින් අභියාචනාධිකරණයට සහ මහනුවර මහාධිකරණයට ඉදිරිපත් කරන ලද ඇප අයදුම්පතක් සළකා බැලීමෙන් අනතුරුව මහනුවර මහාධිකරණ විනිසුරු මනිලාල් වෛද්‍යතිලක මහතා විසින් අදාළ නියෝගය ලබාදුන් බව අද දෙරණ වාර්තාකරු සඳහන් කළේය.ඒ අනුව ඔහු රුපියල් 30,000ක මුදල් ඇපයක් සහ ලක්ෂ 05 බැගින් වූ ශරීර ඇප දෙකක් මත මුදාහැරීමට විනිසුරුවරයා නියෝග කර ඇත.එමෙන්ම අබේකෝන් මහතා විදෙස් ගත වන්නේ නම් ඒ සඳහා අධිකරණයෙන් අවසර ලබාගත යුතු බවත්, සෑම මසකම අවසන් ඉරිදා දින ගලහ පොලීසිය හමුවේ පෙනී සිටිය යුතු බවටත් විනිසුරුවරයා එහිදී නියෝග කළ බව අද දෙරණ වාර්තාකරු සඳහන් කළේය.එමෙන්ම අභියාචනාධිකරණයේ නොතේසි ලැබීමෙන් අනතුරුව අභියාචනාධිකරණයේ පෙනී සිටින ලෙස මහින්ද අබේකෝන් මහතාට නියෝග කළ විනිසුරුවරයා සිද්ධියට අදාළ නඩු වාර්තාව අභියාචනාධිකරණයට ඉදිරිපත් කරන ලෙසට රෙජිස්ටාර්වරයාට නියෝග කර තිබේ.2001 වසරේදී මහනුවර ගලහ ප්‍රදේශයේ සිදුවූ මැතිවරණ ප්‍රචණ්ඩ ක්‍රියාවක් සම්බන්ධයෙන් වරදකරු වූ මධ්‍යම පළාත් සභා සභාපති මහින්ද අබේකෝන් මහතාට පසුගිය මාර්තු 30වනදා මහනුවර මහාධිකරණය මඟින් වසර දෙකහමාරක සිර දඬුවමක් නියම කර තිබුණි.", "URL": "https://sinhala.adaderana.lk/news.php?nid=52653", "Category": null, "Parent URL": null}