{"Source": "Adaderana", "Timestamp": "May 4, 2011 04:53 pm", "Headline": "ජාතික සංවිධායක පත් කිරීම නීති විරෝධීයි-මාව හුදකලා කරන්නට බෑ", "News Content": "එක්සත් ජාතික පක්ෂ ජාතික සංවිධායක ධූරය පත්කිරීමේ ක්‍රියාවලිය මුළුමනින්ම පක්ෂ ව්‍යවස්ථාවට පටහැනි බව එම පක්ෂයේ නියෝජ්‍ය නායක සජිත් ප්‍රේමදාස මහතා පවසයි. අදාළ පත්කිරීම අන්තර්කාලීන කෘත්‍යාධීකාරී මණ්ඩලය මඟින් අප්‍රේල් 12 වැනි දිනට පෙර කළ යුතුව තිබු බව ඔහු පෙන්වා දෙයි. එහෙත් පැවති කෘත්‍යාධිකාරී මණ්ඩල රැස්වීමේ දී අදාළ තනතුර සඳහා රංජිත් මද්දුම බණ්ඩාර මහතාගේ නම යෝජනාවී පැවති බව පැවති මාධ්‍ය හමුවකදී සජිත් ප්‍රේමදාස මන්ත්‍රීවරයා ප්‍රකාශ කළේය. එසේම ජාතික සංවිධායක ධූරය පත් කිරීමේදී කිසිදු අයුරකින් සම්මත ක්‍රියා දාමයක් සිදු නොවූ බවත්,යෝජනා ස්ථීරත්වයක් හෝ සිදුනොවූ බවත් හෙතෙම සඳහන් කළේය. පක්ෂ නායකත්වය විසින් පක්ෂ ව්‍යවස්ථාව අමු අමුවේ උල්ලංඝනය කරමින්,අත්තනෝමතික ලෙස කරන ලද මෙම පත් කිරීම තමන් දැඩි සේ හෙළාදකින බවද නියෝජ්‍ය නායකයා කියා සිටියේය. කොළඹ කුරුඳුවත්තේ වායු සමීකරණය කරන ලද ඉහළමාලවල සිටින හැට හැත්තෑවක,අසූවක පිරිසට මේ රටේ දස ලක්ෂ සංඛ්‍යාත ජනතාවකගෙන් තමන්ව හුදකලා කරන්නට හැකියාවක් නැතැයිද,ළදරුවෙකු හෝ එසේ නොසිතන බවත් ප්‍රේමදාස මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15887", "Category": null, "Parent URL": null}