{"Source": "Adaderana", "Timestamp": "April 27, 2016 02:29 pm", "Headline": "පාඨලී රාජගිරිය සිද්ධියේ සැකකරුවෙකු වෙයිද?", "News Content": "රාජගිරිය ප්‍රදේශයේ දී තරුණයෙකු අනතුරට ලක්වීමේ සිද්ධියට අදාළ සී.සී.ටී.වී. දර්ශන පිළිබඳ පරීක්ෂණ වාර්තාව ලැබීමෙන් අනතුරුව පාඨලී චම්පික රණවක අමාත්‍යවරයා එම සිද්ධියේ සැකකරුවෙකු ලෙස නම් කරනවා ද නැද්ද යන්න තීරණය කරන බව අධිකරණය දැනුම් දි තිබේ.කොළඹ රථ වාහන මහේස්ත්‍රාත් අධිකරණය මේ බව දැනුම් දුන් බව අද දෙරණ අධිකරණ වාර්තාකරු සඳහන් කළේය.පසුගියදා රාජගිරිය ප්‍රදේශයේ දී පාඨලී චම්පික රණවක අමාත්‍යවරයාට අයත් ජීප් රථයක ගැටීමෙන් තරුණයෙකු අනතුරට ලක්වුණි.මීට අදාළ නඩුව අද(27) විභාගයට ගත් අවස්ථාවේ වැලිකඩ පොලීසිය විසින් සිද්ධියට අදාළ සී.සී.ටී.වී.දර්ශන අධිකරණයට ඉදිරිපත් කර තිබේ.එම දර්ශන මොරටුව විශ්ව විද්‍යාලය වෙත යොමුකර වාර්තාවක් කැඳවීමට අවශ්‍ය බව පොලීසිය අධිකරණය හමුවේ ප්‍රකාශ කර ඇත.එම ඉල්ලීම පිළිගත් කොළඹ රථ වාහන මහේස්ත්‍රාත් අධිකරණය අදාළ සී.සී.ටී.වී.දර්ශන මොරටුව විශ්ව විද්‍යාලය වෙත යොමුකර වාර්තාවක් කැඳවීමට පියවර ගන්නා ලෙස පොලීසියට නියෝග කර තිබේ.එම පරීක්ෂණ වාර්තාව ලැබීමෙන් අනතුරුව අමාත්‍ය පාඨලී චම්පික රණවක මහතා මෙම සිද්ධියේ සැකකරුවෙකු ලෙස නම් කරන්නේ ද නැද්ද යන්න තීරණය කරන බව මහේස්ත්‍රාත්වරයා ප්‍රකාශ කර ඇත.මේ අතර සිද්ධියට අදාළ යතුරුපැදිය රුපියල් ලක්ෂ 05ක බැදුම්කරයක් මත මුදාහැරීමට ද අධිකරණය නියෝග කර තිබේ.අදාළ නඩුව යළි ජුලි 15 වැනිදා කැඳවීමට නියම කළ අධිකරණය එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන ලෙස පොලීසියට දැනුම්දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=59570", "Category": null, "Parent URL": null}