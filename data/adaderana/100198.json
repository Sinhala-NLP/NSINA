{"Source": "Adaderana", "Timestamp": "December 3, 2018 01:56 pm", "Headline": "දේශපාලන මත පදනම්ව දරුවන්ගේ අනාගතය ගැන තීන්දු ගන්නේ නෑ", "News Content": "දේශපාලන ඉලක්ක මත පදනම් වෙමින් දරුවන්ගේ අනාගතය පිළිබඳ තීන්දු තීරණ ගැනීමට තමා කිසිසේත් කටයුතු නොකරන බව අධ්‍යාපන අමාත්‍ය විජේදාස රාජපක්ෂ මහතා පවසයි. අමාත්‍යවරයා මේ බව කියා සිටියේ, අද (03) පෙරවරුවේ පළාත් ආණ්ඩුකාරවරුන්, පළාත් ප්‍රධාන අමාත්‍යවරුන් ඇතුළු අධ්‍යාපන බලධාරීන් සහ අධ්‍යාපන ලේකම් ප්‍රමුඛ අධ්‍යාපන අමාත්‍යාංශයේ ජ්‍යෙෂ්ඨ නිලධාරීන් සමඟ අධ්‍යාපන ක්ෂේත්‍රයේ වර්තමාන තත්ත්වය හා මතුව ඇති ගැටළු සම්බන්ධව සාකච්ඡා කිරීම වෙනුවෙන් අමාත්‍යාංශ ශ්‍රවනාගාරයේ පැවති විශේෂ හමුවකට එක්වෙමිනුයි. දරුවන් ඇතුළත් කළ යුතු හොඳම පාසල් ජාතික පාසල් පමණක් යැයි සිතන දෙමව්පියන්ගේ ආකල්පමය ගැටළුව හේතුවෙන් පාසල්වලට දරුවන් ඇතුළත් කිරීම පිළිබඳ ගැටළුව උග්‍ර වී ඇති බවත්, පළාත් අධ්‍යාපන බලධාරීන්ගේ මැදිහත්වීම හා සහයෝගය ද ඇතිව ගුණාත්මක අධ්‍යාපන අවස්ථා රටේ සියලු පාසල්වල ඇතිකිරීමට පියවර ගතයුතු බවත් අමාත්‍යවරයා මෙහි දී සඳහන් කළේය. තරගකාරී අධ්‍යාපන රටාවකට හුරුව සිටින වර්තමාන සමාජය තුළ බහුල ව සිටින්නේ මානසික ආතතිය රෝගයක් තෙක් වර්ධනය වූ දරුවන් බවත්, මේ තත්ත්වයට මව්පියන් මෙන් ම ගුරුවරුන් ද වගකිව යුතු බවත් අමාත්‍යවරයා පැවසීය. නිදහස් අධ්‍යාපනය රජයෙන් ලබාදෙමින් සිටියදීත්, ඉගැන්වීමට දරුවන් ටියුෂන් පන්තිවලට යවන, විශ්වවිද්‍යාලවලට ඇතුළත්වන නවක දරුවන් සාදරයෙන් පිළිගන්නවා වෙනුවට නවකවදය ලබාදෙන පසුබිමක් තුළ අප රටක් වශයෙන් යහපත් නොවන තත්ත්වයක පසුවන බව ද, මේ තත්ත්වය වෙනස්කිරීමට පියවර ගත යුතු බව ද අමාත්‍යවරයා අවධාරණය කළේය. එක් එක් පළාත්වලට අදාළ ව අධ්‍යාපන ක්ෂේත්‍රය තුළ පැනනැගී ඇති ගැටළු රැසක් මෙහි දී පළාත් අධ්‍යාපන බලධාරීන් විසින් අමාත්‍යවරයා හමුවේ ඉදිරිපත් කරනු ලැබීය. විශේෂයෙන් ම පළාත් රැසක මේ වනවිට පවත්නා ඉංග්‍රීසි ගුරු හිඟය, අධ්‍යාපන පරිපාලන නිලධාරි පුරප්පාඩු, අනධ්‍යයන කාර්ය මණ්ඩල ආශ්‍රිත ගැටළු මෙහි දී අමාත්‍යවරයාගේ අවධානයට ලක් කෙරුණි.", "URL": "https://sinhala.adaderana.lk/news.php?nid=100198", "Category": null, "Parent URL": null}