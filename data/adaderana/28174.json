{"Source": "Adaderana", "Timestamp": "October 10, 2012 02:13 pm", "Headline": "බෝඩ් උස්සන නීතිඥයින් දහම් පාසල් යා යුතුයි", "News Content": "මේ රටේ ආචාර්ය,මහාචාර්යවරුන්,නීතිඥයන් ඇතුළු උගත් බුද්ධිමත් වෘත්තිකයන් අන් අයට ආදර්ශයක් ලෙස හැසිරිය යුතු බව මහජන සබඳතා හා මහජන කටයුතු අමාත්‍ය මර්වින් සිල්වා මහතා පවසයි. පසුගිය දිනෙක නීතිඥවරුන් පිරිසක් අධිකරණ සංකීර්ණය ඉදිරිපිට විරෝධතා දැක්වීම සම්බන්ධයෙන් අදහස් දක්වමින් ඔහු මේ බව කියා සිටියේය. ජා ඇළ, පොදු සුසාන භූමියේ ජීවත්වූ දරු පවුලකට නිවසක් සාදාදීම සඳහා පෑලියගොඩ,දුටුගැමුණු මාවතේ ,ඇළ රක්ෂිතයේ ඉඩමක මුල්ගල තැබීමේ අවස්ථාවට එක්වී අද (10) මාධ්‍යයට අදහස් දක්වමින් හෙතෙම මේ බව සඳහන් කළේය. මහ පාරේ බෝඩ් උස්සන,මිනී පෙට්ටි කරතියාගෙන යන,පඹයින් පුච්චන මෙම නීතිඥයින් ඉරිදා දහම් පාසල්වලට සහභාගී වී දහම් දැනුම ලබාගත යුතු බව අමාත්‍යවරයා ‍අවධාරණය කළේය. රටේ උගතුන් බුද්ධිමතුන් මේ ආකාරයට හැසිරෙයිනම් රටට දෙයියන්ගේම පිහිට පමණක් වන බවත්,ඒ නිසාම රටට නරක ආදර්ශ ලබානොදිය යුතු බවත් සිල්වා මහතා සඳහන් කළේය. රටක නීති සම්පාදනය කරන ව්‍යවස්ථාදායකය,විධායකය හා අධිකරණය යන ත්‍රිත්වය සහයෝගයෙන් කටයුතු කළ යුතු බවත්, එසේ නොවුණහොත් රට අරාජික වන බවත් අමාත්‍යවරයා පැවසීය. මේ ආකාරයට බෝඩ් උස්සගෙන කෑගැහුවත්,පඹයින් පිච්චුවත්,මිනී පෙට්ටි කරතියාගෙන ගියත් ජනාධිපතිවරයා කිසි විටෙකත් බිය නොවන බව, ප්‍රශ්නයක් ඇත්නම් සාකච්ඡා මාර්ගයෙන් විසඳාගත යුතු බවත් ඔහු කියා සිටියේය. වැරදිකරුවන්ට කිසි විටෙකත් සමාව නොලැබෙන බවත්,ඉස්සන් හිසේ අසූචි තියාගෙන තමන් සුදනා යයි කෑගැසිය යුතු නැති බවත් මර්වින් සිල්වා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=28174", "Category": null, "Parent URL": null}