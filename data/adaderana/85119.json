{"Source": "Adaderana", "Timestamp": "March 3, 2018 03:08 pm", "Headline": "පුංචි දැරියට හමුවූ දඹ රන් පිළිමයට කරපු වැඩේ මෙන්න", "News Content": "පුත්තලම - රජවිඟම ප්‍රදේශයේ කුඩා දැරියකට හමුවූ දඹ රන් බවට සැකකරන පිළිමයක් තම බාරයට ගෙන ඇති බව කරුවලගස්වැව පොලීසිය පැවසීය. අද (03) පෙරවරුවේ රජවිඟම ග්‍රාම නිලධාරීවරයා විසින් මෙම පිළිමය පොලීසියට බාර දී ඇත. අගල් 4 ක් පමණ උස මෙම පිළිමය ග්‍රෑම් 500 කට ආසන්න බරකින් යුක්ත බව කරුවලගස්වැව පොලීසිය පවසයි. කරුවලගස්වැව පොලිස් වසමේ රජවිඟම ගම්මානයේ පදිංචි 11 හැවිරිදි දැරිවියකට පසුගිය 27 වැනිදා ගෙවත්තේ මල් පාත්තියේ තිබී මෙම පිළිමය හමුවී ඇත. ගම්වාසීන් විසින් ප්‍රදේශයේ ග්‍රාම නිලධාරීවරයාට මෙන්ම පොලිස් හදිසි ඇමතුම් අංශයටද දැණුම් දීමට කටයුතු කර ඇත. ඒ අනුව රජවිගම ග්‍රාම නිලධාරීවරයා විසින් පිළිමය බාරගෙන එය පොලීසිය වෙත ලබා දීමට කටයුතු කර තිබේ. මෙම පිළිමය නිධානයකින් ගත් එකක් බවට කිසිදු සළකුණක් නොමැති බව පොලීසිය පවසයි. කරුවලගස්වැව පොලිස් ස්ථානාධිපති පොලිස් පරීක්ෂක සුරවීර ජයලත් මහතා ඇතුළු නිලධාරීන් වැඩිදුර විමර්ශණ සිදු කරයි.", "URL": "https://sinhala.adaderana.lk/news.php?nid=85119", "Category": null, "Parent URL": null}