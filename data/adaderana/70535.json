{"Source": "Adaderana", "Timestamp": "March 7, 2017 12:32 pm", "Headline": "ළමයි ගෙදර තියලා මව්පියන් ඉස්කෝලෙ ගිහින්", "News Content": "ළමුන් නිවෙස්වල තබා මව්පියන් පාසල් යාමේ පුවතක් ඇඹිලිපිටිය ප්‍රදේශයෙන් වාර්තා වේ. ඇඹිලිපිටිය, කොළොන්න ප්‍රදේශයේ පාසලක අද(7) දිනයේ කිසිදු ළමයෙකු පාසල වෙත පැමිණ නොමැති අතර ඒ වෙනුවට මව්පියන් උදෑසනින්ම පාසල වෙත පැමිණ සිටි බව වාර්තා වේ.එක ශ්‍රේණියේ සිට 11 ශ්‍රේණිය දක්වා සිසුන් අධ්‍යපනය ලබන එම පාසලේ පවතින ගුරු හිඟයට විසඳුම් ලබාදීමට බලධාරීන් කටයුතු නොකිරීම හේතුවෙන් ඊට විරෝධය පළ කිරීම සඳහා මව්පියන් මෙම පියවර ගෙන ඇති බව අද දෙරණ වාර්තාකරු සඳහන් කළේය.මේ අතර මෙම සිද්දිය සම්බන්ධයෙන් අද දෙරණ ඇඹිලිපිටිය කලාප අධ්‍යාපන අධ්‍යක්ෂ ඩබ්ලිව්.එම්.කේ.ධනවර්ධන මහතාගෙන් විමසීමක් සිදු කර සිටි අතර එහිදි කලාප අධ්‍යාපන අධ්‍යක්ෂවරයා පවසා සිටියේ අදාළ පාසලට ඉංග්‍රීසි ගුරුවරයෙකුගේ පමණක් හිඟයක් පවතින බවය . එම විද්‍යාලයේ ඉගැන්වීම් කටයුතු සිදුකළ ඉංග්‍රීසි ගුරුවරිය සේවා අවශ්‍යතාව මත වෙනත් පාසලකට මාරු කර යවා ඇති බව සඳහන් කළ අධ්‍යාපන අධ්‍යක්ෂවරයා මේ වන විටත් මෙම පාසලට ඉංග්‍රීසි ගුරුවරයෙකු ලබා දී ඇති බව ද පවසා සිටියේය. එහෙත් මේ දක්වා අදාළ ගුරුවරයා පාසලට පැමිණ නොමැති අතර ඉදිරි දින කිහිපයේ දී ඔහු එම පාසලේ රාජකාරි කටයුතු බාරගනු ඇති බව ද තමන් විශ්වාසය පළ කරන බව ද ඩබ්ලිව්.එම්.කේ.ධනවර්ධන මහතා අද දෙරණ සමඟ සඳහන් කළේය.", "URL": "https://sinhala.adaderana.lk/news.php?nid=70535", "Category": null, "Parent URL": null}