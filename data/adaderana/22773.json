{"Source": "Adaderana", "Timestamp": "March 13, 2012 02:43 pm", "Headline": "වයඹ ධීවර ඇමතිගෙන් රංගේ බණ්ඩාරට අභියෝගයක්", "News Content": "කරුණු 02 ක් සම්බන්ධව පාර්ලිමේන්තු මන්ත්‍රී පාලිත රංගේ බණ්ඩාර මහතාට විවෘත අභියෝග කිරීමට කැමති බව වයඹ පළාත් ධීවර ඇමති සනත් නිශාන්ත පෙරේරා මහතා පවසයි. ඕනෑම විද්‍යුත් නාලිකාවක, ඕනෑම දිනයක, ඕනෑම ස්ථානයක වත්මන් ආණ්ඩුව ධීවරයින් වෙනුවෙන් ඉටුකළ සේවය පිළිබඳව විවාදයක් පැවැත්වීමට තමන් සූදානම් බව අද දෙරණ වෙත අදහස් දක්වමින් නිශාන්ත පෙරේරා මහතා ප්‍රකාශ කළේය. එමෙන්ම වත්මන් රජය යටතේ ධීවර ප්‍රජාවට ලබාදුන් සහන පිළිබඳව පාලිත රංගේබණ්ඩාර මහතාට පැහැදිලිව අභියෝග කරන බව ද ඒ මහතා වැඩිදුරටත් අවධාරණය කර සිටියේය. හලාවත ධීවර උද්ඝෝෂණය අතරතුර වෙඩි ප්‍රහාරයකට ලක්ව මරණයට පත් ධීවරයාගේ සහ එහිදී තුවාල ලැබූ පුද්ගලයින්ගේ පවුල් වෙත වන්දි ලබාදීමට රජය කටයුතු කර නොමැති බවට පුත්තලම දිස්ත්‍රික් පාර්ලිමේන්තු මන්ත්‍රී පාලිත රංගේ බණ්ඩාර මහතා ඊයේ(12) සිදුකළ ප්‍රකාශය සම්බන්ධව අදහස් දක්වමින් සනත් නිශාන්ත මහතා මේ බව ප්‍රකාශ කළේය. විපක්ෂ නායක කාර්යාලයේ පැවති, පුත්තලම ධීවර උද්ඝෝෂණයේ දී මරණයට පත් ඇන්තනි ප්‍රනාන්දු හා එම සිදුවීමෙන් තුවාල ලැබූ පිරිස් වෙත ආධාර ලබාදීමේ අවස්ථාවට එක්වෙමින් රංගේ බණ්ඩාර මන්ත්‍රීවරයා අදාළ ප්‍රකාශය සඳහන් කර තිබිණි. රජය ඉන්ධන සහනාධාරය වෙනුවෙන් ලබාදෙන ලද කූපන්පත් ඉන්ධන පිරවුම්හල් වෙත ඉදිරිපත් කළ ද පිරවුම්හල් වෙතින් අදාළ සහනාධාරය හිමිනොවන බව එහිදී රංගේ බණ්ඩාර මහතා පෙන්වාදුන්නේය. රජය විසින් ඉන්ධන සහනාධාරය ලබාදීම සඳහා අවශ්‍ය ප්‍රතිපාදන වෙන්කර නොතිබීම මීට හේතුව වී ඇති බව ද වැඩිදුරටත් අදහස් දැක්වූ පාලිත රංගේ බණ්ඩාර මහතා අවධාරණය කළේය.", "URL": "https://sinhala.adaderana.lk/news.php?nid=22773", "Category": null, "Parent URL": null}