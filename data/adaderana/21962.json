{"Source": "Adaderana", "Timestamp": "February 8, 2012 01:56 pm", "Headline": " රාජ්‍ය තාන්ත්‍රිකව බෑ-මැදිහත්කරුවෙකුගේ සහය ගන්නවා", "News Content": "සෝමාලියානු කොල්ලකරුවන් විසින් රඳවා තබාඇති ශ්‍රී ලාංකික ධීවරයින් පිරිස මුදාගැනීම සඳහා රාජ්‍ය තාන්ත්‍රික මට්ටමින් කටයුතු කළ නොහැකි බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. අද පාර්ලිමේන්තුවේදී ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා විසින් අසන ලද ප්‍රශ්නයකට පිළිතුරු ‍ලබාදෙමින් හෙතෙම මේ බව සඳහන් කළේය. සෝමාලියානු කොල්ලකරුවන් විසින් රඳවා තබාගෙන ඇති ශ්‍රී ලාංකික ධීවරයින් පිරිස මුදවාගැනීම සඳහා ශ්‍රී ලංකා රජය අනුගමනය කරනු ලබන වැඩපිළිවෙළ කුමක්දැයි මන්ත්‍රීවරයා අද දින පාර්ලිමේන්තුවේදී ප්‍රශ්න කළේය. ශ්‍රී ලාංකික ධිවරයින් පිරිස මුදවාගන්නට මැදිහත්කරුවකු ලවා මේවන විට කටයුතු කරමින් සිටින බව රාජිත සේනාරත්න අමාත්‍යවරයා කියා සිටියේය. මීට ප්‍රථමද මෙවැනිම අත්දැකීමකට මුහුණදෙන්නට සිදුවූ බව සිහිපත් කළ අමාත්‍යවරයා එම අවස්ථාවේදීද මැදිහත්කරුවකුගේ මාර්ගයෙන් ධීවර පිරිස මුදවාගැනීමට කටයුතු කළ බව අමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=21962", "Category": null, "Parent URL": null}