{"Source": "Adaderana", "Timestamp": "August 10, 2019 06:54 pm", "Headline": "මට්ටකුලිය පොලිස් ස්ථානයේ දී සැකකරුවෙකු මිය ගියේ පොලීසියේ පහර දීමකින්ද?", "News Content": "මට්ටක්කුලිය, කදිරානවත්ත ප්‍රදේශයේදී අත්අඩංගුවට ගත් සැකකරුවෙක් මට්ටකුලිය පොලිස් ස්ථානය තුළදී අද (10) උදෑසන මියගොස් ඇත. එම පුද්ගලයා ප්‍රදේශයේ නිවසකට අනවසරයෙන් ඇතුලු වී එහි තුන්වන මහළෙන් පහලට පැන තිබුණු පසුබිමක ප්‍රදේශවාසීන් විසින් අදාළ පුද්ගලයා පොලීසියට භාර දෙනු ලැබුවේය. මට්ටක්කුලිය, කදිරානවත්ත, ෆාම් පාරේ පිහිටි මෙම නිවසේ තෙවෙන මහලට අදාළ පුද්ගලයා අනවසරයෙන් ඇතුල්වී ඇත්තේ අලුයම 1.45ට පමණයි. එම මහලේ නිදා සිටි කාන්තාවක් අවදි වී කෑගැසිමත් සමඟ අදාල පුද්ගලයා තුන්වන මහලෙන් බිමට පැන ඇත. එම අවස්ථාවේ ඔහු ඒ ආසන්නයේ ඇති ගබඩා කාමරයක වහලය මතටත් පසුව බිමටත් ඇද වැටි ඇති බව වාර්තා වෙයි. පසුව අදාල පුද්ගලයා නිවසේ ප්‍රධාන ගේට්ටුව ඉදිරිපිට ඇද වැටි සිටියදී ප්‍රදේශවාසින් ඔහුව මට්ටක්කුලිය පොලීසියට භාර දී ඇත. අනතුරුව අදාළ පුද්ගලයා අද උදෑසන 8ට පමණ මට්ටක්කුලිය පොලීසිය තුලදී මියගොස් ඇති බව පොලීසිය ප්‍රකාශ කළේය. මෙලෙස ජීවිතක්ෂයට පත්වුණේ 26 හැවිරිදි කදිරාන පාරේ පදිංචිව සිටි ජානක ගෝමස් නැමැත්තෙක්. කෙසේ වෙතත් පොලිස් නිලධාරින්ගේ පහරදීම නිසා එම පුද්ගලයා මියගොස් ඇති බවට චෝදනා කරමින් මියගිය පුද්ගලයාගේ ඥාතීන් මට්ටක්කුලිය පොලිස් ස්ථානය ඉදිරිපිටට පැමිණ විරෝධය පල කළේය. මේ අතරවාරයේ පොලිස් ස්ථානය තුලදීම මහේස්ත්‍රාත් පරික්ෂණයද සිදුකෙරුණි.", "URL": "https://sinhala.adaderana.lk/news.php?nid=116246", "Category": null, "Parent URL": null}