{"Source": "Adaderana", "Timestamp": "August 13, 2012 08:42 am", "Headline": "දිවි නැඟුම පාර්ලිමේන්තුවට", "News Content": "දිවි නැඟුම සංවර්ධන දෙපාර්තමේන්තුව පිහිටුවීමට අදාළ පනත පාර්ලිමේන්තුවට ඉදිරිපත් කොට ඇත. ආර්ථික සංවර්ධන අමාත්‍ය බැසිල් රාජපක්ෂ මහතා විසින් අදාළ පනත පාර්ලිමේන්තුවට ඉදිරිපත් කර ඇති බව ආර්ථික සංවර්ධන අමාත්‍යාංශය සඳහන් කළේය. ශ්‍රී ලංකා සමෘද්ධී අධිකාරිය, දක්ෂිණ ලංකා සංවර්ධන අධිකාරිය හා ශ්‍රී ලංකා උඩරට සංවර්ධන අධිකාරිය යන අධිකාරි ඒකාබද්ධ කොට මෙම දිවි නැඟුම සංවර්ධන දෙපාර්තමේන්තුව පිහිටුවීමට නියමිතය. මෙම දෙපාර්තමේන්තුව යටතේ දිවි නැඟුම ප්‍රජා මූල සංවිධාන පිහිටුවීම, දිවි නැඟුම ප්‍රජා මූල බැංකු සහ දිවි නැඟුම ප්‍රජා මූල බැංකු සංගම් පිහිටුවීම සඳහා විධි විධාන සැලසීම සඳහා අදාළ පනත පාර්ලිමේන්තුවට ඉදිරිපත් කොට ඇත. දිළිඳු බව තුරන් කිරීම සහ සමාජ සාධාරණත්වය සහතික කරනු ලබන සමාජයක් බිහි කිරීමේ අරමුණ ඇතිව මෙම දිවි නැඟුම සංවර්ධන දෙපාර්තමේන්තුව පිහිටුවීමට නියමිතය.", "URL": "https://sinhala.adaderana.lk/news.php?nid=26537", "Category": null, "Parent URL": null}