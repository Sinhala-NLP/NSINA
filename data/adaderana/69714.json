{"Source": "Adaderana", "Timestamp": "February 16, 2017 04:34 pm", "Headline": "අධ්‍යාපනයට ආයෝජන හා විශේෂඥ දැනුම ලබා ගැනීමේ සාකච්ඡාවක්", "News Content": "ඔස්ට්‍රේලියාවේ නිල සංචාරයක නිරත අග්‍රාමාත්‍ය රනිල් වික්‍රමසිංහ මහතා එරට වික්ටෝරියා ප්‍රාන්ත අග්‍රාමාත්‍ය ඩැනියල් ඇන්ඩෘස් මහතා හමුවී සාකච්ඡා පවත්වා තිබේ.ඔස්ට්‍රේලියාවේ මෙල්බන් නුවර පැවැති මෙම සාකච්ඡාවේදී වික්ටෝරියා ප්‍රාන්තය සහ ශ්‍රි ලංකාව අතර වඩාත් සමීප සබඳතා ඇති කර ගැනිමේ හැකියාවන් පිළිබඳ සොයා බැලීමට එකඟතාවකට එළඹුණු බව අග්‍රාමාත්‍ය කාර්යාලය සඳහන් කළේය.දෙරට අතර දිර්ඝකාලීන මිත්‍රත්වය වඩාත් ශක්තිමත් කිරිමට ඔස්ට්‍රේලියානු ප්‍රාන්තයන් සහ ශ්‍රි ලංකාව අතර සබඳතා හේතු වනු ඇති බවට එහිදී දෙපාර්ශවය විශ්වාසය පළ කර තිබේ.අධ්‍යාපන, උසස් අධ්‍යාපන හා පශ්චාත් උපාධි අධ්‍යයන ක්ෂේත්‍රයන් තුළ ශ්‍රි ලංකාව සමඟ එක්ව කටයුතු කිරීම පිළිබදව සහ එම ක්ෂේත්‍රයන් සඳහා ආයෝජන හා විශේෂඥ දැනුම ලබා ගැනිම පිළිබදව ද අග්‍රාමාත්‍යවරයා සහ වික්ටෝරියානු අග්‍රාමාත්‍යවරයා අතර අදහස් හුවමාරු වූ බව සඳහන්වේ.මෙහිදී ශ්‍රී ලංකාවේ සංචාරයක නිරත වන ලෙස අග්‍රාමාත්‍ය රනිල් වික්‍රමසිංහ මහතා සිදු කළ ආරාධනය පිළිගත් වික්ටෝරියා ප්‍රාන්ත අග්‍රාමාත්‍යවරයා ලබන වසරේ ඒ සදහා ඉඩකඩ සලසා ගැනිමට අපේක්ෂා කරන බව ප්‍රකාශකර තිබේ.", "URL": "https://sinhala.adaderana.lk/news.php?nid=69714", "Category": null, "Parent URL": null}