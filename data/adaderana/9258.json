{"Source": "Adaderana", "Timestamp": "June 28, 2010 10:59 am", "Headline": "ද්‍රවිඩ භාෂාව ඉන්දියාවේ නිල භාෂාවක් විය යුතුයි -කරුණානිධි", "News Content": "ද්‍රවිඩ භාෂාව ඉන්දියාවේ නිල භාෂාවක් බවට පත්කළ යුතු යැයි ද්‍රවිඩ මුන්නේත්‍ර කලහම් පක්ෂයේ නායක, තමිල්නාඩු ප්‍රධාන අමාත්‍ය එම්. කරුණානිධි මහතා ප්‍රකාශ කර තිබේ. එමෙන්ම ශ්‍රී ලංකාවේ ද්‍රවිඩ ජනතාව වෙනුවෙන් ඉන්දියාවේ ප්‍රබල මැදිහත්වීමක් අවශ්‍ය බව ද ඔහු අවධාරණය කර ඇත. දින 05ක් පුරා පැවති ලෝක ද්‍රවිඩ සංස්කෘතික සමුළුවේ අවසන් දිනය වූ ඊයේ (27) දිනයෙහි කරුණානිධි මහතා මෙම කරුණු පිළිබඳව සඳහන් කර ඇත. මදුරාසියේ මහාධිකරණ කටයුතු වල නිල භාෂාව බවට ද ද්‍රවිඩ භාෂාව පත්කළ යුතු බව මෙහිදී ප්‍රධාන අමාත්‍යවරයා අවධාරණය කර ඇත. ශ්‍රී ලංකාවේ දෙමළ ජනතාව මේ වන විට කිව නොහැකි පීඩනයකට‍ පත්ව සිටින බව ද ඉන්දීය තමිල්නාඩු ප්‍රාන්ත මහ ඇමති එම්. කරුණානිධි මහතා පවසයි. ශ්‍රී ලංකාවේ දෙමළ ජනතාව වෙනුවෙන් දේශපාලන විසඳුමක් රජය මෙතෙක් ඉදිරිපත් කර නොමැති බව ලෝක සම්භාව්‍ය දෙමළ සමුළුවේ අවසන් දේශනය සිදුකරමින් කරුණානිධි ප්‍රකාශ කර ඇත. එසේම ඇතැම් පිරිසට තවමත් අවතැන් කඳවුරුවල රැදී සිටීමට සිදුව ඇති බව පෙන්වාදෙන තමිල්නාඩු ප්‍රාන්ත මහ ඇමතිවරයා යළි පදිංචි කළ පිරිසට පවා නිසි පහසුකම් සපයා නොමැති බවට චෝදනා කරයි. මේ හේතුවෙන් ශ්‍රී ලංකාවේ දෙමළ ජනතාවගේ ගැටලු පිළිබඳ ඉන්දීය රජය ශ්‍රී ලංකා රජය සමග සාකච්ඡා කළ යුතු බව කරුණානිධි වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=9258", "Category": null, "Parent URL": null}