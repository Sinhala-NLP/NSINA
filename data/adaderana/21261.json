{"Source": "Adaderana", "Timestamp": "January 9, 2012 12:19 pm", "Headline": "ජ-පුර සිසුන් සරසවි භූමියෙන් ඉවත්කිරීමට අධිකරණ නියෝගයක්", "News Content": "ශ්‍රී ජයවර්ධනපුර විශ්ව විද්‍යාල පරිශ්‍රයේ රැඳී සිටින සියලුම සිසුන් එම පරිශ්‍රයෙන් ඉවත්කරන ලෙස දැනුම් දෙමින් ගංගොඩවිල මහේස්ත්‍රාත් අධිකරණය පොලිසියට නියෝගයක් නිකුත් කර තිබේ. එම විශ්ව විද්‍යාලයේ පීඨ 3 ක් නැවත දැනුම්දෙන තුරු වසාතැබීමට ඊයේ(08) විශ්ව විද්‍යාලයීය පාලනාධිකාරිය තීරණය කර තිබිණි. කෙසේවෙතත් විශ්ව විද්‍යාලයේ උප කුලපතිවරයාගේ පරිපාලනයට සහ පසුගියදා විරු සිසු ස්මාරකයට එල්ල වූ ප්‍රහාරයට විරෝධය පළකරමින් විශ්ව විද්‍යාලයීය සිසුන් ආරම්භ කළ විරෝධතා ව්‍යාපාරය අද දිනයේත් පැවැත්විණි. කළමනාකරණ හා වාණිජ විද්‍යා අංශයේ පීඨාධිපති මහාචාර්ය සම්පත් අමරතුංග, සිංහල අධ්‍යයන අංශයේ ප්‍රමුඛාචාර්ය මහාචාර්ය සුනිල් ආරියරත්න, බස්නාහිර පළාත් දකුණ භාර නියෝජ්‍ය පොලිස්පති එම්. අයි. කරුණාරත්න යන මහත්වරුන් හා විරෝධතාවෙහි නියැලී සිටින සිසුන් අතර අද සාකච්ඡාවක් පැවැත්වී තිබේ. ඒ අනුව විශ්ව විද්‍යාලය තුළ රැඳී සිටි සිසුන් ප්‍රධාන නගර වෙත ආරක්ෂාව සහිතව පිටත් කර හැරීමට ආරක්ෂක අංශ සහ ආචාර්යවරුන්ගේ එකමුතුවෙන් පියවර ගෙන තිබුණි. සිසුන්ගේ ආරක්ෂාවට එල්ල වී තිබෙන තර්ජන හේතුවෙන් ආරක්ෂාවක් නොමැතිව විශ්ව විද්‍යාලයෙන් බැහැරට යාම සිසුන් විසින් ප්‍රතික්ෂේප කර තිබුණි. පසුව විශ්ව විද්‍යාල භූමිය තුළ අනවසරයෙන් රැඳීසිටින සිසුන් ඉවත්කරන ලෙස අධිකරණය මෙසේ නියෝගයක් නිකුත් කර ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=21261", "Category": null, "Parent URL": null}