{"Source": "Adaderana", "Timestamp": "April 25, 2013 10:31 pm", "Headline": "උතුරු පළාතේ මැතිවරණයට පෙර ආණ්ඩුකාරවරයා ඉවත් කරන්න", "News Content": "උතුරු පළාත් සභා මැතිවරණය පැවැත්වීමට පෙර එම පළාත සඳහා සිවිල් ආණ්ඩුකාරවරයෙකු පත් කළ යුතු බවත් හිටපු යුධ හමුදා නිලධාරියෙකු එම ධුරයේ කටයුතු කරනතුරු සාධාරණ මැතිවරණයක් පැවැත්වීම අපේක්‍ෂා කළ නොහැකි බවත් විපක්ෂනායක රනිල් වික්‍රමසිංහ මහතා පවසයි. එක්සත් ජාතික පක්‍ෂයට අලුතින් සාමාජිකයින් බඳවා ගැනීමේ වැඩසටහනක් අද (25) උතුරු පළාතෙන් ආරම්භ වූ අතර එහි පියවරක් ලෙස පසුගියදා ප්‍රහාරයට ලක්වූ යාපනයේ උදයන් පුවත්පත් කාර්යාලයට විපක්ෂනායකවරයා ඇතුළු එජාප මන්ත්‍රීවරුන් පිරිසක් පැමිණියහ. එහිදී විපක්ෂනායකවරයා කියා සිටියේ උදයන් පුවත්පත් කාර්යාලයට පහරදීමට ආරක්ෂක අංශවල සම්බන්ධයක් ඇතැයි තමන්ට තොරතුරු ලැබී ඇති බවයි. එසේම උතුරු පළාත් මැතිවරණය සඳහා ජාත්‍යන්තර නිරික්‍ෂකයින් කැඳවිය යුතු බව ද උදයන් පුවත්පත් කාර්යාලයේදී අද දහවල් පැවති මාධ්‍ය හමුවකට සහභාගි වෙමින් ඔහු පැවසීය. තවද පොදු රාජ්‍ය මණ්ඩලයීය නියෝජිතයින් ඒ සඳහා කැඳවිය යුතු බවද නාමයෝජනා භාරදුන් දිනයේ සිට ඔවුන් සිය නිරික්‍ෂණ කටයුතු ආරම්භ කළ යුතු බවද ඔහු කීවේය. එවැනි තත්ත්වයක් යටතේ පමණක් මැතිවරණය පිළිබඳ විශ්වාසයක් තැබිය හැකි බව රනිල් වික‍්‍රමසිංහ මහතා එහිදී වැඩිදුරටත් පෙන්වාදුන්නේය.. මේ අතර විපක්ෂනායකවරයා ඇතුළු පිරිස යාපනය තෙලිප්පලේ ප්‍රදේශයේ වත්මන් තත්ත්වය සොයා බැලීමට අද සවස ගොස් ඇතත් ආරක්ෂක හේතුන් මත එම ප්‍රදේශයට යාමට ආරක්ෂක අංශ ඉඩ දී නැති බව වාර්තා වේ.", "URL": "https://sinhala.adaderana.lk/news.php?nid=33583", "Category": null, "Parent URL": null}