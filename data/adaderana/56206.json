{"Source": "Adaderana", "Timestamp": "January 7, 2016 09:20 am", "Headline": "නෝර්වේ විදේශ ඇමති දිනකට එයි", "News Content": "නෝර්වේ විදේශ කටයුතු අමාත්‍ය බ්‍රෝජ් බ්‍රෙන්ඩේ මහතා එක්දින නිල සංචාරයක් සඳහා අද දිවයිනට පැමිණීමට නියමිතව තිබේ.විදේශ කටයුතු අමාත්‍ය මංගල සමරවීර මහතාගේ ආරාධනයකට අනුව නෝර්වේ විදේශ කටයුතු අමාත්‍යවරයා මෙම සංචාරයේ නිරත වන බව විදේශ කටයුතු අමාත්‍යංශය සඳහන් කළේය.දිවයිනට පැමිණෙන නෝර්වේ විදේශ කටයුතු අමාත්‍ය බ්‍රෙන්ඩේ මහතා අද පෙරවරුවේ විදේශ කටයුතු අමාත්‍ය මංගල සමරවීර මහතා සමඟ ද්වීපාර්ශ්වික සාකච්ඡා පැවැත්වීමෙන් අනතුරුව මාධ්‍ය හමුවක්ද පැවැත්වීමට ද නියමිතව ඇත. ශ්‍රී ලංකාව සහ නෝර්වේ රාජ්‍ය අතර ආර්ථික හා සංවර්ධන සහයෝගීතාව වර්ධනය කිරීම මෙම සංචාරයේ අරමුණ බව වාර්තා වෙයි.නෝර්වේ විදේශ කටයුතු අමාත්‍යවරයාගේ මෙම සංචාරය තුළ දී ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා ද හමුවී සාකච්ඡා කිරීමට නියමිතව ඇත.ඊට අමතරව විපක්ෂ නායක ආර්.සම්බන්ධන් සහ හිටපු ජනාධිපතිනී චන්ද්‍රිකා කුමාරතුංග මහත්මිය සමඟද නෝර්වේ විදේශ කටයුතු අමාත්‍යවරයා සාකච්ඡා කිරීමට නියමිත බව විදේශ කටයුතු අමාත්‍යංශය සඳහන් කළේය.ශ්‍රී ලංකා වාණිජ මණ්ඩලය විසින් සංවිධානය කරනු ලබන ව්‍යාපාරික සමුළුවටද අද පස්වරුවේ නෝර්වේ විදේශ කටයුතු අමාත්‍ය බ්‍රෝජ් බ්‍රෙන්ඩේ මහතා සහභාගී වනු ඇත.2005 වසරෙන් පසු නෝර්වේ විදේශ කටයුතු අමාත්‍යවරයෙකු මෙරට සංචාරයක නිරත වන ප්‍රථම අවස්ථාව මෙයයි.", "URL": "https://sinhala.adaderana.lk/news.php?nid=56206", "Category": null, "Parent URL": null}