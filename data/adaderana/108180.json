{"Source": "Adaderana", "Timestamp": "April 18, 2019 04:49 pm", "Headline": "වෙනිසියුලාවට රතු කුරුස සංවිධානයෙන් මානූෂීය ආධාර", "News Content": "වෙනිසියුලාවට මානුෂීය ආධාර ලබාදීමට ජාත්‍යන්තර රතු කුරුස සංවිධානය පියවර ගෙන තිබේ. උග්‍ර ආර්ථික අර්බුදයකට මුහුණ පා සිටින වෙනිසියුලානු වැසියන්ට ජාත්‍යන්තර රතු කුරුස සංවිධානය මෙලෙස ආධාර ලබාදීමට පියවර ගැනීම මහත් අස්වැසිල්ලක් වී තිබේ. මෙම ආධාර ලබාගැනීමට වෙනිසියුලානු ජනාධිපති නිකොලස් මදුරෝ රතු කුරුස සංවිධානය සමග ගිවිසුමකට එළඹ තිබුණේ පසුගිය සතියේදීයි. කෙසේ වෙතත් මෙලෙස ආධාර සඳහා ඉල්ලීම් කිරීමට පෙර මදුරෝ ගේ රජය රට තුළ මානුෂිය අර්බුදයක් පවතින බවට පළ වූ වාර්තා ප්‍රතික්ෂේප කළේය. ඒ අනුව ඔවුන් මීට පෙර අමෙරිකාව ලබාදුන් ආධාර ප්‍රතික්ෂේප කර ඒවා රට තුළට ඇතුළු වීම සඳහා පැවති සියලු මාර්ග අවහිර කිරීමට පියවර ගත් අතර එවකට එය ජනතාව කුපිත කිරීමට සමත් සිදුවීමක් බවට පත්විය. මෙලෙස ආධාර ලබාගැනීම මගින් අත්‍යවශ්‍ය ද්‍රව්‍ය හිඟයෙන් සහ නිරන්තර සිදුවන විදුලි ඇණහිටීම්වලින් පීඩාවට පත්ව සිටින එරට රෝහල් පද්ධතිය ආශ්‍රිතව මතුව ඇති ගැටළුකාරී තත්ත්වයන් මගහරවා ගැනීම බලධාරීන්ගේ අපේක්ෂාවයි. කෙසේ වෙතත් ආහාර සහ ඖෂධ නොමැතිව හටගත් අර්බුදය උත්සන්නවීම හේතුවෙන් මිලියන තුනක පමණ ජනතාවක් අසල්වැසි රටවලට සංක්‍රමණය වී ඇති බව එරට වාර්තාවල දැක්විය. පැනමා රාජ්‍යයේ සිට ගුවන් මගින් මෙම ආධාර තොගය වෙනිසියුලාව තුළට රැගෙන විත් තිබේ. විදුලි ජනන යන්ත්‍ර 14ක් පිරිසිදු ජලය ලීටර් 5000ක් සහ ශල්‍ය වෛද්‍ය උපකරණ ඇතුළු අත්‍යවශ්‍ය ද්‍රව්‍ය රැසක් එහි අන්තර්ගත බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108180", "Category": null, "Parent URL": null}