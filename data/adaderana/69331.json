{"Source": "Adaderana", "Timestamp": "February 8, 2017 04:14 pm", "Headline": " විදුලි බල මාෆියාව යහපාලනය ඉහගෙනම කයි!", "News Content": "රුපියල් මිලියන 5000 ක් වැය කරමින් ඩීසල් විදුලි උත්පාදන යන්ත්‍ර ගෙන්වමින් රු. 40 බැගින් විදුලි ඒකකයක් මිල දී ගැනීම සඳහා විදුලිබල හා පුනර්ජයනීය බලශක්ති අමාත්‍යාංශය නැවත වරක් ජනාධිපතිවරයා ප්‍රමුඛ කැබිනට් මණ්ඩලය ලැජ්ජා සහගත නොමඟ යැවීමකට ලක්කොට ඇති බව දූෂණ විරෝධී පෙරමුණ පවසයි. අද (8) කොළඹ පැවති මාධ්‍ය හමුවකදී අදහස් දැක්වූ දූෂණ විරෝධී පෙරමුණේ උපදේශක කීර්ති තෙන්නකෝන් මහතා සඳහන් කළේ 2016 දෙසැම්බර් මස 29 දින මෙගාවෝට් 60 ක අතිරේක විදුලි ධාරිතාවයක් මාස 6 ක් සඳහා මිලදී ගැනීමට එක්තරා පුවත්පතක දැන්වීමක් පළ කර ඇති බවයි. මෙම දැන්වීම පළ කරන මොහොත වනවිට අඩුම ගණනේ මෙවන් මිලදී ගැනීමක් සඳහා අවශ්‍ය මුලික අනුමැතියක් ලැබී නොතිබුණු බවද ඒ මහතා පෙන්වා දුන්නේය.එහිදී වැඩිදුරටත් අදහස් දැක්වූ ඒ මහතා,\" 2016 දෙසැම්බර් මස 29 දින මෙගාවෝට් 60 ක අතිරේක විදුලි ධාරිතාවයක් මාස 6 ක් සඳහා මිලදී ගැනීමට එක්තරා පුවත්පතක දැන්වීමක් පළ කරලා තියෙනවා. අදාළ පුවත්පත් දැන්වීමට පසු දින විදුලි බල හා පුනර්ජනනීය බලශක්ති අමාත්‍යාංශයේ ලේකම් ආචාර්ය සුරේන් බටගොඩ මහතා විසින් සකස් කරන ලද කැබිනට් පත්‍රිකාවක් අමාත්‍ය රංජිත් සියඹලාපිටිය අමාත්‍යවරයාගේ නමින් කැබිනට් මණ්ඩලයට ඉදිරිපත් වේ. විදුලිබලය සැපයීම අවහිර විය හැකි බැවින් තාප විදුලි උත්පාදනයෙන් මෙගාවොට් 60ක් මිලදී ගැනීමට මෙම කැබිනට් පත්‍රිකාවෙන් යෝජනා කරයි.ඒ අනුව, සියඹලාපිටිය-බටගොඩ ඇමතිවරයා සහ ලේකම්වරයා සිය කැබිනට් පත්‍රිකාවෙන් ඉල්ලා සිටින්නේ ‘විවෘත ජාත්‍යන්තර තරගකාරී ලංසු කැඳවීම මඟින් තෝරා ගැනීමට’ හා විදුලි බලය මිලදී ගැනීම සඳහා හදිසි අවශ්‍යතාවයක් ඇති බව ප්‍රකාශයට පත් කිරීමට බව තෙන්නකෝන් මහතා වැඩිදුරටත් සඳහන් කළේය.කෙසේ නමුත්, මෙම කැබිනට් පත්‍රිකාවට මුදල් අමාත්‍ය රවී කරුණානායක, අමාත්‍ය චම්පික රණවක ඇතුළු පිරිසක් විරෝධය පළ කරන බව ද , මුදල් අමාත්‍යාංශය සිය විරෝධයෙන් දක්වන්නේ ‘හදිසි තත්වයක් ප්‍රකාශයට පත් කිරීම ආයෝජන විශ්වාසය කෙරෙහි ද අයහපත් බලපෑමක් සිදු කරනු ඇති බව දක්වමින් බවද දුෂණ විරෝධී පෙරමුණ පෙන්වා දෙයි.නැවත වරක් ගල් අඟුරු වංචාවට සැලසුකම් කළ ජී.එස්.විතානගේ, ආචාර්ය සුරේන් බටගොඩ සහ විදුලිබල මණ්ඩලයේ සාමාන්‍යධිකාරීවරයා ඇතුළු කණ්ඩායම තාක්ෂණික ඇගයීම් කමිටුවක් පවත්වන බවද කීර්ති තෙන්නකෝන් මහතා අවධාරණය කළේය.කීර්ති තෙන්නකෝන් මහතා මෙම ක්‍රියාවලිය පිළිබඳව වැඩිදුරටත් කරුණු පැහැදිලි කරමින් පහත තොරතුරු හෙළි කළේය.2016.12.28 - රැස්වීම පවත්වයි. ලේඛණ අනුව පුවත්පත් දැන්වීම සඳහා වන තාක්ෂණික නිර්ණායක එම කමිටුව විසින් අනුමත කොට ඇත.2016.12.29 - මිලදී ගැනීම සඳහා පුවත්පත්වල දැන්වීමක් පළ කරයි.2016.12.30 - දින අංක 16/2774/727/056 දරණ කැබිනට් මණ්ඩල පත්‍රිකාව ඉදිරිපත් කරනු ලබයි. (සාමාන්‍යයෙන් කැබිනට් පත්‍රිකාවක් දින 7 කට පෙර කැබිනට් කාර්යාලයට බාරදිය යුතුය)තාක්ෂණික ඇගයීම් කමිටුව 2017.01.16 දින අවසන් වන ටෙන්ඩරයට ඇගයීමට ලක් කරන අතර ඇග්රිකෝ, ලක්දනවි, පවර් සොලූෂන් එන්වී, The consortium of Ceylex (Pvt) and Aifaris (LLC) යන ආයතන වෙතින් ඉදිරිපත් වූ මිල ගණන් එම කමිටුව විසින් ඇගයීමට ලක් කරයි.තාක්ෂණික ඇගයීම් කමිටුව තීරණය කරන්නේ අදාළ මිලදී ගැනීමේ වටිනාකම රු. මිලියන 6,268 ක් බවයි. කැබිනට් අනුමැතිය,අදාළ කැබිනට් පත්‍රිකාවට කැබිනට් මණ්ඩලය ‘ජාත්‍යන්තර තරගකාරී ලංසු කැඳවන්න’ 2017 ජනවාරී 10 වැනිදා අවසර ලබා දෙයි. නමුත්, ඒ වන විටත් ඩීසල් ජෙනරේටර් මිල දී ගැනීම සඳහා 2016 දෙසැම්බර් 29 වන දා පුවත්පත් දැන්වීම් පළ කොට අවසන්ය. 2017 ජනවාරි 16 උදේ 10 ට දක්වා ටෙන්ඩරය බාර ගැනීම සිදු කොට එදිනම මෙය ඇගයීමකට ලක් කොට, 2017 ජනවාරි 17 ප්‍රසම්පාදන මණ්ඩලය (කුප්‍රකට ගල් අගුරු ගනුදෙනුවේ කණ්ඩායමේ සාමාජිකයින් බහුතරයක් සමග) ටෙන්ඩරය හිමිවන සමාගම මේ පිරිස තෝරලා අවසන් කරනවා.2017 ජනවාරි 18 විදුලිබල අමාත්‍යංශයේ ලේකම්වරයා විදුලිබල මන්ඩලයට දැනුම් දෙනවා පෙබරවාරි 06ට කලින් ඇග්රිකෝ ඉන්ටර්නැෂල් සමාගම හරහා විදුලිය ජනනය ආරම්භ කිරීමට උපදෙස් ලබා දෙයි.අමාත්‍යාංශ ලේකම් ආචර්ය සුරේන් බටගොඩ මේ වන විටත් මිල දී ගැනීම අවසන් කොට ඇති දුෂිත, ක්‍රම විරෝධී ගනුදෙනුව සඳහා කැබිනට් අනුමැතිය ව්‍යාජ කරුණු මත පදනම්ව ලබාගන්නේ 2017 ජනවාරි 26 දිනයි.ජාත්‍යන්තර තරගකාරී ටෙන්ඩර් සඳහා අවම වශයෙන් දින 42ක කාලයක් ලබාදීම අවශ්‍යයි. නමුත් අඩුම ගණනේ කැබිනට් මණ්ඩලයට මෙම මිලදී ගැනීමේ යෝජනාව ඉදිරිපත් කරන්නට හෝ පෙර පළ කරන පුවත්පත් දැන්වීමේ මේ සඳහා ලබා දී ඇති කාලය දින 14 ක් පමණයි. ජාත්‍යන්තර තරඟකාරී ලංසු කැඳවීමක් සඳහා අවසරය ලබා ගන්නා විදුලිබල අමාත්‍යංශය එවැනි ජාත්‍යන්තර මිල ගණන් කැඳවීමකින් තොරව කැබිනට් අනුමැතියක් හෝ නොමැතිව මිල දී ගැනීම සිදු කර තිබේ.විදුලිබල හා පුනර්ජනනීය බලශක්ති අමාත්‍යාංශය ගල් අඟුරු ටෙන්ඩර් මගඩිය මඟින් මෙරටට අහිමි කොට ඇති මුදල (විගණාකාධිපතිවරයාට අනුව රු. මිලියන 4135 කි.) ඩොලර් 78 ක විවෘත වෙළෙඳපොළ වටිනාකමක් සහිත ගල් අඟුරු මෙටික් ටොන් එකක් ඩොලර් 90 බැගින් ලබා ගැනීම මඟින් එක් නැවකින් ශ්‍රී ලංකා රජයට කෝටි 12 කට ආසන්න මුදලක් අහිමි කරන්නේ ද සියඹලාපිටිය - බටගොඩ ඇමති-ලේකම් සුසංයෝගය යි. \" යනුවෙන් ඒ මහතා පැවසීය.", "URL": "https://sinhala.adaderana.lk/news.php?nid=69331", "Category": null, "Parent URL": null}