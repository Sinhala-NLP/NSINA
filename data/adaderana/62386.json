{"Source": "Adaderana", "Timestamp": "July 24, 2016 02:11 pm", "Headline": " මුදල් පසුම්බි-ජංගම දුරකථන සොරාකෑ 10ක් මාට්ටු", "News Content": "පිච්ච මල් පූජාව සඳහා අනුරාධපුර පුදබිමට පැමිණි බැතිමතුන්ගේ මුදල් පසුම්බි සහ ජංගම දුරකතන සොරකම් කිරීමේ නිරත වූ කාන්තාවන් 8 දෙනෙකු ඇතුළු පුද්ගලයින් 10 දෙනෙකු අත්අඩංගුවට ගෙන තිබේ.අනුරාධපුර හා උඩමළුව පොලිස් ස්ථාන විසින් සිදුකරන ලද සෝදිසි මෙහෙයුමක දී මොවුන් අත්අඩංගුවට ගෙන ඇති බව සඳහන්ය.අත්අඩංගුවට ගත් සැකකරුවන් සහ සැකකාරියන් සතුව තිබී මුදල් පසුම්බි 12ක්, ජංගම දුරකතන 6 ක්, රුපියල් දොළොස් දහසක පමණ මුදලක් සහ ජාතික හැඳුනුම්පත් කිහිපයක් ද සොයාගෙන තිබේ.සැකකාරියන් කොළඹ ග්‍රෑන්ඩ්පාස්, හලාවත සහ පුත්තලම ප්‍රදේශවල පදිංචිකාරියන් වන අතර එකම පවුලේ සාමාජිකයින් තිදෙනෙකු ද ඒ අතර වන බව වාර්තා වෙයි.අත්අඩංගුවට ගත් සැකකරුවන් දෙදෙනා කුරුණෑගල සහ මාතලේ ප්‍රදේශවල පදිංචිකරුවන් බව සඳහන්ය.මොවුන් දිවයින පුරා මෙවැනි ආගමික උත්සව පැවැත්වෙන ස්ථානවලට ගොස් කොල්ලකෑම්වල නිරතවන බවට අනුරාධපුර පොලිසිය සිදුකළ විමර්ශනවල දී අනාවරණය වී තිබේ.අත්අඩංගුවට ගත් සැකකරුවන් සහ සැකකාරියන් දස දෙනා අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=62386", "Category": null, "Parent URL": null}