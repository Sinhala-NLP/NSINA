{"Source": "Adaderana", "Timestamp": "February 16, 2010 09:46 am", "Headline": "රිය අනතුරු 3ක්", "News Content": "අම්බලන්තොට තංගල්ල ප්‍රධාන මාර්ගයේ තාවාලුවිල ප්‍රදේශයේ දී වෑන් රථයක් සහ යතුරු පැදියක් ගැටීමෙන් සිදු වූ අනතුරකින් පුද්ගලයෙකු ජීවිතක්ෂයට පත් වී තිබේ. ඊයේ රාත්‍රී මෙම අනතුර සිදු වී ඇති බව අම්බලන්තොට පොලීසිය ප්‍රකාශ කළේය. අනතුරින් තුවාල ලැබූ යතුරුපැදිකරු අම්බලන්තොට රෝහලට ඇතුළත් කිරීමෙන් පසු ජීවිතක්ෂයට පත් වී ඇත. මේ අතර පුත්තලම හලාවත ප්‍රධාන මාර්ගයේ බන්කුළුඔය ප්‍රදේශයේ දී වෑන් රථ දෙකක් එකිනෙක ගැටීමෙන් සිදු වූ අනතුරකින් පුද්ගලයෙකු ජීවිතක්ෂයට පත්ව ඇති බව වාර්තා වේ. ඊයේ සිදු වූ මෙම අනතුරින් මිය ගොස් ඇත්තේ පුත්තලම ප්‍රදේශ‍යේ දේවස්ථානයක පූජකවරයෙක් බව පොලීසිය පවසයි. ඊට අමතරව කොළඹ රත්නපුර ප්‍රධාන මාර්ගයේ මාදොළ ප්‍රදේශයේ දී වෑන් රථයක කාන්තාවක් ගැටීමෙන් සිදු වූ අනතුරකින් එම කාන්තාව ජීවිතක්ෂයට පත් වූ බව සඳහන් වේ. මිය ගිය කාන්තාවගේ සිරුර අවිස්සාවේල්ල රෝහලට භාර දී ඇති අතර මෙතෙක් ඇය හඳුනාගෙන නොමැති බව අවිස්සාවේල්ල පොලීසිය ප්‍රකාශ කරයි. මෙම අනතුරු සම්බන්ධයෙන් අදාළ පොලිස් ස්ථාන වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=6730", "Category": null, "Parent URL": null}