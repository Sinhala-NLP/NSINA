{"Source": "Adaderana", "Timestamp": "March 31, 2016 11:58 am", "Headline": " ජී.එල් මගේ මිත්‍රයා තමයි - දන්නවානම් පොලීසියට කියන්න තිබුණා", "News Content": "උතුරේ නිවසකින් ඊයේ සොයාගත් මරාගෙන ඇඳුම් කට්ටලය ඇතුළු අවි ආයුධ ගැන ජී.එල් පීරිස් මහතා දැනගෙන සිටියේ නම් සියල්ලට පෙර ඔහුට ඒ ගැන පොලීසිය දැනුවත් කිරීමට තිබූ බව අග්‍රාමාත්‍ය රනිල් වික්‍රමසිංහ මහතා පවසයි.අදාළ ද්‍රව්‍ය වැල්ලවත්තේ නිවසකට ගෙනඒමට තිබූ බව ජී.එල් පීරිස් මහතා පවසා ඇති බවත්, ඔහු ඒ ගැන දැන සිටියා නම් පොලීසියට දැනුම්නොදී සිටියේ මන්දැයි අද (31) අගමැතිවරයා මහභාණ්ඩාගාරයේ නව ගොඩනැගිල්ල විවෘත කිරීමේ උත්සවයේදී කියා සිටියේය.ජී,එල් පීරිස් මහතා තමාගේ මිත්‍රයෙකු වුවද ඔහු දැන් නැපෝලියන්ගේ චරිතය රඟපාන බව පෙන්වාදුන් අගමැති රනිල් වික්‍රමසිංහ මහතා යුද සමයේ සොයාගත් රත්‍රං වලට සිදුවූයේ කුමක්දැයි ද කතා කළ යුතු බව පෙන්වාදුන්නේය.කෙසේ වුවද එකී නිවසෙන් සොයාගන්නා ලද අවි ආයුධ සම්බන්ධයෙන් පොලීසිය තමාත් ජනාධිපතිවරයාත් එම අවස්ථාවේදී දැනුවත් කළ බවද, මේ ගැන රස පරීක්ෂකවරයා ද පරීක්ෂණයක් කරන බව අගමැතිවරයා කීවේය.යුද්ධයක් පැවැති ඕනෑම රටක පසුකාලීනව මෙවැනි ද්‍රව්‍ය සොයාගත හැකි බව පෙන්වාදුන් අගමැතිවරයා මේ පිළිබඳව පරීක්ෂණ පවත්වා සත්‍ය අනාවරණය කර ගැනීමට බලාපොරොත්තු වන බව වැඩිදුරටත් කියා සිටියේය.එම උත්සවයට එක්ව සිටි ජනපති මෛත්‍රිපාල සිරිසේන මහතා පැවසුවේ මුදල් අමාත්‍යංශය තමාට නුපුරුදු තැනක් නොවන බවයි.තමන් ජනපති වීමෙන් පසු සිය තනතුරේ වියදම් සියයට 60කින් අඩු කළ බවද, කාර්ය මණ්ඩලය 1400 සිට 700 දක්වා අඩු කළ බවද, වාහන 200ක් පමණ එක් එක් අමාත්‍යංශවලට බෙදාදුන් බවද පැවසීය.එසේම විදෙස් ගමන් සඳහා සාමාන්‍ය ජනයා යන සාමාන්‍ය ගුවන් යානයක් තෝරාගත් බවද, කිසිවිටෙක තම පවුලේ අය හෙලිකොප්ටර් යානා පෞද්ගලික සංචාර සඳහා යොදාගෙන නැතැයිද කීවේය.උත්සවය ඇමතු මුදල් ඇමති රවී කරුණානායක මහතා පැවසුවේ අපට ලැබුණේ දණගැස්සූ ආර්ථිකයක් බවයි.එය හරියට මැනේජර් බැංකුව හිස් කර දී ගියා හා සමාන යැයි පැවසූ ඒ මහතා රට භාරගන්නා විට රුපියල් කෝටි 985,800ක් විදේශ ණය වශයෙන් ගෙවීමට තිබූ බව පැවසීය.කෙසේ වුවද මෙරට ආර්ථිකය යළි ගොඩනැඟීම වත්මන් ආණ්ඩුවේ වගකීමක් බව පෙන්වාදුන් ඇමතිවරයා බැණ බැණ සිටීමෙන් ඵලක් නැතැයිද, ආර්ථිකය යළි නඟාසිටුවිය යුතු බවද, ආයෝජකයින් ඉදිරියේදී මෙරටට පැමිණීමට නියමිත බවද කියා සිටියේය.", "URL": "https://sinhala.adaderana.lk/news.php?nid=58781", "Category": null, "Parent URL": null}