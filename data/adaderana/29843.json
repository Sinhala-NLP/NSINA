{"Source": "Adaderana", "Timestamp": "December 10, 2012 11:21 am", "Headline": "යකඩ වැඩපළේ ඉන්දීය සේවකයින් වර්ජනයේ", "News Content": "මාදම්පේ පිහිටි පරණ යකඩ උණු කර නැවත යකඩ නිෂ්පාදනය කරන කර්මාන්ත ශාලාවක සේවය කරන ඉන්දීය ජාතිකයින් පිරිසක් වැඩ වර්ජනයක් ආරම්භ කර තිබේ. ඊයේ (09) සිට මෙම වැඩ වර්ජනය ආරම්භ කර ඇතැයි අප වාර්තාකරු පවසයි. ඉන්දීය සමාගමකට අයත් මෙම කර්මාන්ත ශාලාව තුළ එරට ජාතිකයින් මෙන්ම මෙරට පිරිසක්ද සේවයේ නිරත‍ වේ. ඉන්දීය ජාතිකයින් මෙරටට සේවය සඳහා පැමිණෙන විට රුපියල් 9000 ක වැටුපක් ඔවුන්ට ලබාදෙන බවට ගිවිසුම් අත්සන් කළත් පාලනාධිකාරිය ඔවුන්ට මෙරටදී ලබාදී ඇත්තේ රුපියල් 4000 ක් බව අප වාර්තාකරු පවසයි. ඇතැම් සේවකයින්ට මාස 03 ක පමණ කාලයකින් වැටුප් ලබා දී නැති බවද වර්ජනයේ නිරත සේවකයින් සඳහන් කරයි. ඒ අනුව කම්බි නිෂ්පාදන අංශයේ සෙවය කරන ඉන්දීය ජාතිකයින් 76 දෙනෙකු වැඩ වර්ජනයට එක්වී සිටින බව අප වාර්තාකරු කියයි. තමන්ට හිමි අර්ථසාධක අරමුදල් නිසි ලෙස ලබාදී නොමැති බව බව පවසමින් මෙම කර්මාන්ත ශාලාවේ සේවය කරන සහ සේවය කළ මෙරට සේවකයින් පිරිසක් කම්කරු දෙපාර්තමේන්තුවට පැමිණිල්ලක්ද කර ඇත. ඒ අනුව කම්කරු දෙපාර්තමේන්තුව විසින් මෙම ආයතනයේ පාලනාධිකාරියට එරෙහිව හලාවත අධිකරණයේ නඩුවක්ද පවරා ඇතැයි අප වාර්තාකරු පවසයි.", "URL": "https://sinhala.adaderana.lk/news.php?nid=29843", "Category": null, "Parent URL": null}