{"Source": "Adaderana", "Timestamp": "May 21, 2016 06:36 pm", "Headline": "සෞඛ්‍ය සේවාවන් සැපයීමට 1500ක් හා ගිලන් රථ 150ක් සුදානමින්", "News Content": "ආපදාවට පත් ජනතාවට සෞඛ්‍ය සේවාවන් සැපයීම සඳහා 1500ක කාර්යය මණ්ඩලයක් සහ ගිලන් රථ 150ක් සුදානම් කර ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා පවසයි.සෞඛ්‍ය අමාත්‍ය රාජිත සේනාරත්න මහතාගේ උපදෙස් මත ආපදාවට පත් ජනතාවට සෞඛ්‍ය සහන සැපයීමේ කටයුතු පැය 24 පුරාම ක්‍රියාත්මක වන බව වෛද්‍යවරයා පැවසුවේය.සෞඛ්‍ය අමාත්‍යාංශයේ ආපදා කළමනාකරණ අංශයේ පැවැති විශේෂ මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහිපාල මහතා මේ බව ප්‍රකාශ කළේය.අවතැන්වූවන් රැඳී සිටින කඳවුරු සම්බන්ධීකරණය කරමින් අවශ්‍ය සෞඛ්‍ය සේවාවන් කඩිනමින් ලබාදීමට කටයුතු කරන බව ඔහු පැවසුවේය.එමෙන්ම බෝවන රෝග පැතිරයාම වැළැක්වීම සඳහා හැකි තරම් කසල පිළිස්සීමට කටයුතු කරන ලෙස වෛද්‍ය පාලිත මහිපාල මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=60359", "Category": null, "Parent URL": null}