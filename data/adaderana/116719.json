{"Source": "Adaderana", "Timestamp": "August 16, 2019 04:56 pm", "Headline": "ග්‍රෑන්ඩ්පාස් ඝාතන සිද්ධියේ තවත් 5ක් හුණුපිටියෙන් අල්ලයි", "News Content": "ග්‍රෑන්ඩ්පාස් මාදම්පිටිය සුසාන භුමිය අසලදී තියුණු ආයුධ වලින් පහර දී පුද්ගලයින් දෙදෙනෙකු ඝාතනය කිරීමේ සිද්ධියට අදාළ තවත් සැකකරුවන් පස් දෙනෙකු අත්අඩංගුවට ගෙන තිබේ. ත්‍රිරෝද රථයකින් පළායමින් සිටි සැකකරුවන් පොලිස් විශේෂ කාර්ය බලකාය මඟින් වත්තල, හුණුපිටිය ප්‍රදේශයේදී අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. ඊයේ(15) පස්වරුවේ ත්‍රිරෝද රථයකින් පැමිණි කණ්ඩායමක් විසින් මාදම්පිටිය සුසාන භූමිය අසලදී අපරාධ කල්ලි සාමාජික “ආනමාලු රංග” සහ තවත් පුද්ගලයෙකු තියුණු ආයුධ වලින් පහර දී ඝාතනය කර තිබුණි. සිද්ධියට අදාළව “කුඩු රොෂාන්” නැමැත්තාගේ සහෝදරයෙකු ඇතුළු සැකකරුවන් තිදෙනෙකු මීට පෙර අත්අඩංගුවට ගැනුණු අතර ඔවුන් අද අළුත්කඩේ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 23වනදා දක්වා රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=116719", "Category": null, "Parent URL": null}