{"Source": "Adaderana", "Timestamp": "June 5, 2018 07:52 am", "Headline": "නීතිවිරෝධි සම්බාහන මධ්‍යස්ථාන ඉවත් කරන්න සුව ඇමති නීතිපතිගෙන් කරුණු විමසයි", "News Content": "කූඨ ලේඛන සකස් කරගනිමින් දිවයින පුරා පවත්වාගෙන යනු ලබන සම්බාහන මධ්‍යස්ථාන පිළිබඳව ක්‍රියාමාර්ගක් ගැනීම සඳහා නීතිපතිවරයාගෙන් කරුණු විමසීමට සෞඛ්‍ය අමාත්‍යවරයා තීරණය කර තිබේ. මෙරට බොහෝ සම්බාහන මධ්‍යස්ථාන නීති විරෝධී ලෙස පවත්වාගෙන යන බැවින් මෙම තීරණය ගෙන ඇති බව සෞඛ්‍ය පෝෂණ හා දේශීය වෛද්‍ය අමාත්‍යාශය සඳහන් කළේය. දේශීය වෛද්‍ය පළාත් අමාත්‍ය සමුළුව සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් ඊයේ(04) රැස්වු අවස්ථාවේ දී මේ පිළිබඳව අවධානය යොමුව තිබේ. සමුළුවට එක්ව සිටි පළාත් ආයුර්වේද කොමසාරිස්වරුන් සඳහන් කළේ කූඨ ලේඛන සකස් කරගනිමින් පවත්වාගෙන යන සම්බාහන මධ්‍යස්ථාන රැසක් පවතින බවයි. මහරගම නගරසභා බල සීමාවේ පමණක් එවැනි මධ්‍යස්ථාන 300ක් පමණ ඇති බව ද අනාවරණය වී තිබේ. අදාළ මධ්‍යස්ථාන ඉවත් කිරීමට ප්‍රමාණවත් නීති නොමැති බැවින් ඒ පිළිබඳව නිතියක් සම්මත කර ගැනීම සඳහා අවශ්‍ය පියවර ගැනීමට නීතිපතිවරයාගෙන් කරුණු විමසන බව සෞඛ්‍ය අමාත්‍ය රාජිත සේනාරත්න මහතා මෙහිදි ප්‍රකාශ කර ඇත. තවද පෞද්ගලික අංශය අධීක්ෂණය සඳහා දේශීය වෛද්‍ය පෞද්ගලික ආයතන නියාමන අධිකාරියක් ස්ථාපිත කිරීම ද උචිත බව සෞඛ්‍ය අමාත්‍යවරයා අවධාරණය කර තිබේ.", "URL": "https://sinhala.adaderana.lk/news.php?nid=90361", "Category": null, "Parent URL": null}