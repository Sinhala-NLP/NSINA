{"Source": "Adaderana", "Timestamp": "May 17, 2016 11:20 am", "Headline": "තරුණ ජීවිත 3ක් වතුරේ", "News Content": "හබරන, අඹගස්වැවේ ගිළී අතුරුදන්ව සිටි තරුණයන් දෙදෙනාගේ මළ සිරුරු සොයාගෙන තිබේ.ඊයේ පස්වරුවේ සිට අදාළ තරුණයින් දෙදෙනා අතුරුදන්ව සිටි බව හබරන පොලීසිය සඳහන් කළේය.මොවුන් දෙදෙනා මිතුරන් පිරිසක් සමග අඹගස්වැවේ මසුන් ඇල්ලීමට ගිය අවස්ථාවේ වන අලියෙකු ඔවුන්ව ලුහුබැඳ ඇති අතර වන අලියාගෙන් බේරීම සඳහා එම තරුණයින් පිරිස වැවට පැන ඇති බව සඳහන්ය. එහිදී තරුණයින් දෙදෙනෙකු වැවේ ගිලී අතුරුදන්ව තිබුණි.ඒ අනුව ඔවුන් සොයා හබරන පොලීසිය සහ ප්‍රදේශවාසීන් සෝදිසි මෙහෙයුම් සිදුකළ අතර අද උදෑසන ඔවුන් දෙදෙනාගේ මළ සිරුරු හමුවී තිබේ. මෙලෙස මියගොස් ඇත්තේ 17 හැවිරිදි සහ 22 හැවිරිදි මොරගස්වැව ප්‍රදේශයේ පදිංචිව සිටි තරුණයින් දෙදෙනෙකි. මේ අතර කඩුවෙල, බියගම ප්‍රදේශයේ උද්‍යානයක පොකුණක ගිළී තරුණයෙකු මියගොස් තිබේ.අදාළ උද්‍යානයේ සේවයේ නිරත පුද්ගලයන් තිදෙනෙකු කුඩා බෝට්ටු දෙකකින් ගමන් කරමින් සිටියදී එක් යාත්‍රාවක් පෙරළීගොස් ඇති බව සඳහන්ය.එහිදී එක් තරුණයෙකු දියේ ගිලී ඇති බව පොලීසිය පැවසුවේය.කිමිදුම්කරුවන් යොදවා සිදුකළ සෝදිසියකින් අනතුරුව එම තරුණයාගේ මළ සිරුර සොයාගෙන ඇත.මියගොස් ඇත්තේ මහනුවර හතරලියැද්ද ප්‍රදේශයේ පදිංචිව සිටි 17 හැවිරිදි තරුණයෙකි. පශ්චාත් මරණ පරීක්ෂණය සඳහා සිරුර කොළඹ ජාතික රෝහල වෙත යොමු කළ බව පොලීසිය සඳහන් කළේය.", "URL": "https://sinhala.adaderana.lk/news.php?nid=60220", "Category": null, "Parent URL": null}