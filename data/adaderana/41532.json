{"Source": "Adaderana", "Timestamp": "March 4, 2014 01:16 pm", "Headline": "මත්තලින් තෙල් ගහන වැඩේට කමිටුවක්", "News Content": "මත්තල රාජපක්ෂ ජාත්‍යන්තර ගුවන් තොටුපළින් ගුවන් යානා සඳහා ඉන්ධන සැපයීම ආරම්භ කිරීමට අවශ්‍ය මූලික කටයුතු සකස් කිරීම සඳහා මෙහෙයුම් කමිටුවක් පත් කර තිබේ. ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතාගේ උපදෙස් පරිදි මෙම කමිටුව පත් කර ඇත. මත්තල ගුවන්තොටුපළ, සිවිල් ගුවන් සේවා අධිකාරිය, ශ්‍රී ලංකා ගුවන් සමාගම, ලංකා ඛනිජ තෙල් සංස්ථාව, ඛනිජ තෙල් කර්මාන්ත අමාත්‍යාංශය සහ අදාළ ඉදිකිරීම් ආයතන ඇතුළු ආයතන නිලධාරීන්ගෙන් මෙම කමිටුව සමන්විතය. කමිටුවේ නිර්දේශ මත නවීන හා උසස් තත්ත්ව පරීක්ෂණයෙන් යුතුව මත්තල ගුවන්තොටුපළට පැමිණෙන ගුවන් යානා සඳහා ඉන්ධන නිකුත් කිරීම නුදුරු දිනකදීම ආරම්භ කරන බව ඛනිජ තෙල් කර්මාන්ත අමාත්‍යාංශය සඳහන් කළේය. ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා, මත්තල රාජපක්ෂ ගුවන්තොටුපළ පරිශ්‍රයේ ඉදිකෙරෙන ඛනිජ තෙල් අංගනයේ ඉදිකිරීම් කටයුතු නිරීක්ෂණයට ලක්කර ඇති අතර ඉන් අනතුරුව මෙම උපදෙස් ලබාදී ඇති බව එම අමාත්‍යාංශය පැවසීය. මේ අතර ගුවන් තොටුපළේ ඉන්ධන සැපයුම සඳහා අවශ්‍ය ඛනිජ තෙල් අංගනයේ වැඩකටයුතු මේ වන විට අවසන් අදියරේ පවතින බව ද එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=41532", "Category": null, "Parent URL": null}