{"Source": "Adaderana", "Timestamp": "December 6, 2017 08:28 am", "Headline": "උතුරු මුහුදේ පීඩන අවපාතයක්-තද සුළං-වැසි ඇති වෙයි?", "News Content": "දිවයිනට නැගෙනහිර දෙසින් පිහිටි මුහුදු ප්‍රදේශයේ හට ගෙන ඇති පීඩන අවපාතය හේතුවෙන් උතුරු - නැගෙනහිර ප්‍රදේශවල තද සුළං සහ වැසි ඇතිවීමේ ප්‍රවනතාවක් පවතින බව කාලගුණ විද්‍යා දෙපාර්තමේන්තුව පවසයි. එම දෙපාර්තමේන්තුවේ කාර්යය නියුතු කාලගුණ විද්‍යාඥ බුද්ධික බන්දුරත්න මහතා පවසන්නේ දිවයිනේ සෙසු ප්‍රදේශවලට ද අද දිනය තුළ වැසි ඇතිවිමේ ප්‍රවනතාවක් පවතින බවයි. මේ අතර ආපදා තත්ත්වය හේතුවෙන් විදුලිය බිදවැටුණු සෙසු ස්ථානවෙත යළි විදුලිය ලබාදීම කඩිනමින් සිදු කරන බව විදුලිබල හා බලශක්ති අමාත්‍යංශය පවසයි. එහි මාධ්‍ය ප්‍රකාශක සුලක්ෂණ ජයවර්ධන මහතා පවසන්නේ පැය 24 පුරාම ක්‍රියාත්මක නඩත්තු සේවාව මඟින් විදුලිය යථා තත්ත්වයට පත් කිරීමේ ක්‍රියාවලිය සිදු කරන බවයි.", "URL": "https://sinhala.adaderana.lk/news.php?nid=81103", "Category": null, "Parent URL": null}