{"Source": "Adaderana", "Timestamp": "May 30, 2013 11:32 am", "Headline": " දෙදෙනකුට තුවාල සිදුකළ සන්ධාන මන්ත්‍රී අත්අඩංගුවේ", "News Content": "ඉඩම් ආරාවුලක් සම්බන්ධයෙන් දෙදෙනකුට පහරදී තුවාල සිදුකළ බව කියන වෙන්නප්පුව ප්‍රාදේශීය සභාවේ සන්ධාන මන්ත්‍රීවරයෙකු අත්අඩංගුවට ගෙන තිබේ. ඉකුත් 28 වන දින වයික්කාල, කම්මල ප්‍රදේශයේදී සිවිල් ආරක්ෂක කමිටුවේ සභාපතිවරයාට හා තවත් අයෙකුට පහරදී තුවාල සිදුකළ බව කියන මන්ත්‍රීවරයා අදාළ සිදුවීමෙන් පසු සැඟව සිට ඇතැයි අද දෙරණ වාර්තාකරු පවසයි. කෙසේ වෙතත් ශිරෝන් ප්‍රනාන්දු නමැති සැකකාර ප්‍රාදේශීය සභා මන්ත්‍රීවරයා අද (30) උදෑසන වෙන්නප්පුව පොලීසියට භාරවීමෙන් පසු පොලීසිය විසින් අත්අඩංගුවට ගෙන තිබේ. වෙන්නප්පුව පොලීසිය විසින් වැඩිදුර විමර්ශන සිදුකරන අතර සැකකාර මන්ත්‍රීවරයා මාරවිල මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය පවසයි. සිද්ධියෙන් තුවාල ලැබූ දෙදෙනාම මේ වන විටත් මාරවිල රෝහලේ ප්‍රතිකාර ලබන බව අද දෙරණ වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=34490", "Category": null, "Parent URL": null}