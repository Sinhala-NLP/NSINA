{"Source": "Adaderana", "Timestamp": "February 29, 2012 06:30 am", "Headline": "ශ්‍රී ලංකාවට සහයදීම සමාවදිය නොහැකි ද්‍රෝහිකමක්", "News Content": "ජිනීවාහි පැවැත්වෙන ජගත් මානව හිමිකම් සමුළුවේදී ඉන්දියාව ශ්‍රී ලංකාවට සහය ලබානොදිය යුතු බව ඉන්දීය එම්.ඩී.එම්.කේ පක්ෂ මහ ලේකම් වයිකෝ පවසයි. වයිකෝගේ අත්සනින් යුතුව ඉන්දීය අග්‍රාමාත්‍ය මන්මෝහන් සිං මහතාට යොමු කරන ලද ලිපියක මේ බව සඳහන් වන බව ඉන්දීය මාධ්‍ය වාර්තා කරයි. මෙවර මානව හිමිකම් සමුළුවේදී ශ්‍රී ලංකාව පිළිකුල් සහගත ලෙස ඉන්දීය සහය අපේක්ෂා කරන බව වයිකෝ චෝදනා කරයි. යම් හෙයකින් ඒ ආකාරයෙන් නවදිල්ලි රජය ශ්‍රී ලංකාවට සහයදෙනු ලැබුවහොත් එය කිසි දිනෙක සමාව දිය නොහැකි ශ්‍රී ලංකාවේ වෙසෙන ද්‍රවිඩ ජනයාට කරන ලද ද්‍රෝහිකමක් ලෙස සලකන බව හෙතෙම පෙන්වා දී තිබේ. ඉන්දියානු ජාතික කොංග්‍රසයේ ප්‍රධානත්වයෙන් පැවති එක්සත් ප්‍රගති සන්ධාන(UPA)රජය, එල්.ටී.ටී.ඊ සංවිධානය සමග යුද්ධ කිරීමට ශ්‍රී ලංකා රජයට සහය ලබාදුන් බවටද වයිකෝ ‍සිය ලිපියෙන් චෝදනා කර ඇතැයි PTI පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=22472", "Category": null, "Parent URL": null}