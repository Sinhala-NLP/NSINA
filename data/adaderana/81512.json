{"Source": "Adaderana", "Timestamp": "December 14, 2017 12:15 pm", "Headline": "විදුහල්පතිගේ තීරණයෙන්  දරුවන් 15 කට සා.පෙළ අහිමි වෙයි", "News Content": "ත්‍රීකුණාමලය - කින්යා ප්‍රදේශයේ දරුවන් 15 දෙනෙකුට අධ්‍යාපන පොදු සහතික පත්‍ර සාමාන්‍ය පෙළ විභාගයට පෙනී සිටීම සඳහා අයදුම් පත්‍ර ලැබී නොමැති බවට 119 තොරතුරක් ලැබී ඇත. කින්යා ප්‍රදේශයේ දැරියකගේ මව විසින් මෙම පැමිණිල්ල සිදු කර ඇති අතර ඒ පිළිබඳ විමර්ශනය කළ පොලිස් නිලධාරීන්ට පැමිණිල්ල සිදු කළ කාන්තාව පවසා ඇත්තේ තම දියණිය පළමුවර මෙවර සාමාන්‍ය පෙළ සඳහා පෙනී සිටින බවත් විභාගයට ඉදිරිපත් වීම සඳහා මෙතෙක් අවසර ප්‍රත්‍රය ලැබී නොමැති බවයි. එලෙස අවසර පත්‍ර නොලැබුනු තවත් දැරියන් 15 දෙනෙකු සිටිනු බවද ඇය සඳහන් කර තිබේ. කෙසේ වෙතත් පොලීසිය මේ සම්බන්ධයෙන් අදාල දැරිය ඉගෙනුම ලබන පාසලේ විදුහල්පතිවරයාගෙන් කරුණු විමසා ඇති අතර එහිදී ඔහු පවසා තිබෙන්නේ අදාළ දැරිය මාස 6 ක කාලයක් පාසල් නොපැමිණි බවත් පාසලේ තවත් සිසුන් කිහිප දෙනෙක් මෙවර විභාගයට ඉදිරිපත් වීම නොසුදුසු යැයි හැඟි යාම හේතුවෙන් ඔවුන්ගේ කැමැත්ත මත විභාගයට ඉදිරිපත් නොකළ බව ඔහු ප්‍රකාශ කර ඇති බව අද දෙරණ වාර්තාකරු පැවසීය. කෙසේ වෙතත් අද දෙරණ වාර්තාකරු වැඩිදුරටත් ප්‍රකාශ කළේ මේ සම්බන්ධයෙන් විමර්ෂණ කටයුතු සිදු කරමින් පවතින බවයි.", "URL": "https://sinhala.adaderana.lk/news.php?nid=81512", "Category": null, "Parent URL": null}