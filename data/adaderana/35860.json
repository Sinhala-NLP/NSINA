{"Source": "Adaderana", "Timestamp": "July 17, 2013 01:16 pm", "Headline": "මරදාන ආශ්‍රිත මාර්ගවල නව වාහන සැලැස්ම  හෙට සිට ක්‍රියාත්මකයි", "News Content": "මරදාන ප්‍රදේශය ආශ්‍රිත මාර්ග කිහිපයක නව රථවාහන සැලැස්ම හෙට(18) දිනයේ සිට ක්‍රියාත්මක කිරීමට තීරණය කර තිබේ. හෙට සහ අනිද්දා දිනයන්හී පෙරවරු 8.00 සිට පස්වරු 4.00 දක්වා මෙම පෙරහුරුව පැවැත්වෙන බව පොලීසිය පවසයි. මරදාන පාලම් හන්දියේ සිට ටෙක්නිකල් හන්දිය දක්වා , ටෙක්නිකල් හන්දියේ සිට සංඝරාජ වටරවුම දක්වා, සංඝරාජ වටරවුමේ සිට මරදාන පාලම් හන්දිය දක්වා එක් දිශාවකට පමණක් රථ වාහන ගමනා ගමනය මෙම පෙරහුරුවේදී සිදු කිරීමට නියමිතය. ඒ අනුව මාලිගාවත්ත පාර සහ ආමර්වීදිය දෙස සිට පිටකොටුවට පැමිණෙන වාහන සංඝරාජමාවතෙන් පංචිකාවත්ත පාරට ඇතුල්වී එල්ෆින්ස්ටන් සිනමා ශාලාව අසළින් දකුණට හැරී ටෙක්නිකල් හන්දියෙන් වමට හැරී පිටකොටුව දෙසට ගමන් කළ යුතුයි. ගාමිණී වටරවුම සහ පුංචි බොරැල්ල දෙස සිට ආමර්විදිය හා මාලිගාවත්ත පාර දෙසට ගමන් කරන වාහන ටෙක්නිකල් හන්දියට පැමිණ දකුණට හැරී සංඝරාජ මාර්ගය ඔස්සේ ගමන් කළ යුතු වෙයි. පිටකොටුව සහ උසාවි සංකීර්ණය දෙස සිට ගාමිණි වටරවුම හෝ බොරැල්ල දෙසට යන වාහන සංඝරාජ වටරවුම දක්වා ගමන් කර පංචිකාවත්ත මාර්ගය හරහා මරදාන පාලම් හන්දියට පැමිණ ගමන් කළ යුතු බව පොලීසිය දැනුම් දෙයි. ටෙක්නිකල් හන්දියෙන් උසාවි මාර්ගයට සහ පාලම් හන්දිය පසුකර ගාමිණී වටරවුම දෙසට රථ වාහන ඇතුළු කිරීමට හැකි බව පොලිසිය පවසයි. කෙසේ වෙතත් මාලිගාවත්ත මාර්ගයේ සිට පැමිණෙන වාහනවලට සංඝරාජ වටරවුම පසුකර ආමර්වීදිය දෙසට හැරවීමට අවස්ථාව හිමි නොවන අතර එම වාහන කෙත්තාරාම පාර බබාපුල්ලේ පාර හරහා ග්‍රෑන්පාස් මාවතින් ආමර්වීදිය පොලිසිය හන්දිය දක්වා ගමන් කළ හැකි බව පොලිසිය දැනුම් දෙයි.", "URL": "https://sinhala.adaderana.lk/news.php?nid=35860", "Category": null, "Parent URL": null}