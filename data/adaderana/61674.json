{"Source": "Adaderana", "Timestamp": "July 2, 2016 08:46 am", "Headline": " ශ්‍රී ලංකන් ගුවන් තොටුපළ භූමි මෙහෙයුම් ගැටළුව අගමැති විසඳයි", "News Content": "ශ්‍රී ලංකා ගුවන් සේවයට අයත් ගුවන් තොටුපළ භූමි මෙහෙයුම් (GROUND HANDLING) කටයුතු ශ්‍රී ලංකා ගුවන් සේවා අධිකාරියට නොපවරන බවටත්, ඉදිරියේදී මෙම නඩත්තු දෙපාර්ශවයේම එකඟතාවය මත සාමුහිකව ක්‍රියාවට නැංවිය හැකි වැඩපිළිවෙළක් සකස් කරන බවටත් අග්‍රාමාත්‍ය රනිල් වික්‍රමසිංහ මහතා විසින් පොරොන්දු වී ඇත.ශ්‍රී ලංකන් ගුවන් සේවයට අයත් ජාතික සේවක සංගම් සාමාජිකයන් විසින් රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා සමඟ පැවති සාකච්ඡාවකදී මෙම ගැටළුව පිළීබඳව දීර්ඝ ලෙස සාකච්ඡා කර ඇති අතර,ඒ අනුව අමාත්‍යවරයා විසින් අග්‍රාමාත්‍යවරයාට කරන ලද කරුණු ඉදිරිපත් කිරීමකින් අනතුරුව අග්‍රාමාත්‍යවරයා ඉහත තීරණය ගෙන තිබේ.මේ අනුව ශ්‍රී ලංකන් ගුවන් සේවයේ ගුවන් තොටුපළ භූමි මෙහෙයුම් රාජකාරී සඳහා සහභාගි වූ කිසිවෙකුගේ රැකියාවන්ට හෝ රැකියා වරප්‍රසාදයන්ට බලපාන පරිදි කිසිඳු ගැටළුවක් ඇති නොවන බවත්,එ ම රැකියාවන් ගේ ස්ථාවර භාවය තවදුරටත් තහවුරු බවත් රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පෙන්වාදෙයි.", "URL": "https://sinhala.adaderana.lk/news.php?nid=61674", "Category": null, "Parent URL": null}