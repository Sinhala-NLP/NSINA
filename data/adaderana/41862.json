{"Source": "Adaderana", "Timestamp": "March 17, 2014 01:27 pm", "Headline": "අතුරුදහන්වූවන් ගැන සොයන්න ජනාධිපති කොමිසම මඩකළපු යන්න සූදානම්", "News Content": "අතුරුදන් වූවන් පිළිබඳ පැමිණිලි විමර්ශනය කිරිමේ ජනාධිපති කොමිසන් සභාව මඩකළපුව දිස්ත්‍රීක්කයේ ජනතාවගේ ගැටළු පිළිබඳ විමර්ශනය කිරිම සඳහා මේ සතියේ දි රැස්වීමට නියමිතය. ලබන 20 වැනිදා චෙන්කලඩි ප්‍රාදේශිය ලේකම් කාර්යාලයේ දි සහ ලබන 21වැනිදා කිරාන් සංස්කෘතික මධ්‍යස්ථානයේ දී ද රැස්වන බව එම කොමිසම කියා සිටියි. එසේම 23 වැනිදා මඩකළපුව දිස්ත්‍රීක් ලේකම් කාර්යාලයේ දි පැමිණිලි සම්බන්ධයෙන් විභාග කිරිමට නියමිතව තිබේ. එරාවුර්පත්තු, කෝරළෙයිපත්තු දකුණ, කෝරළෙයිපත්තු උතුර, මන්මුණි උතුර යන ප්‍රාදේශිය ලේකම් කොට්ඨාස ආවරණය වන පරිදි පැමිණිලි 160ක් පමණ අදාළ දින වල දී විභාගයට ගැනීමට කොමිසම බලාපොරොත්තු වන බව කොමිසම පෙන්වාදෙයි. එසේම එදිනට ඉදිරිපත් වන නව පැමිණිලි ද භාරගන්නා බව ජනාධිපති කොමිසමේ ප්‍රකාශකයෙක් සඳහන් කළේය. මේවන විටත් අතුරුදන්වීම් සම්බන්ධයෙන් පැමිණිලි 17, 000ක් පමණ කොමිසමට ලැබි තිබේ.", "URL": "https://sinhala.adaderana.lk/news.php?nid=41862", "Category": null, "Parent URL": null}