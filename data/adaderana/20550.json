{"Source": "Adaderana", "Timestamp": "December 8, 2011 03:31 pm", "Headline": "දැවැන්ත ආයෝජනකට කටාර් ආයෝජකයින් සූදානම් ", "News Content": "කටාර් හි ආයෝජකයින් ශ්‍රි ලංකාවේ දැවැන්ත ආයෝජනකට සූදානම් බව කටාර් රාජ්‍යයේ අග්‍රාමාත්‍ය ෂීක් හමාඩ් බින් ජසිම් මහතා ප්‍රකාශ කර තිබේ. බාලි ප්‍රජාතන්ත්‍රීය සංසදයේ සමාරම්භක උත්සවයෙන් අනතුරුව ශ්‍රී ලංකා ජනාධිපතිවරයා සමග පැවති සාකච්ඡාවේදී කටාර් අග්‍රාමාත්‍යවරයා මේ බව ප්‍රකාශ කළ බව ජනාධිපති මාධ්‍ය අංශය පැවසීය. කොළඹ සහ කොළඹින් පිටත සංචාරක කේන්ද්‍රීය ස්ථානවල මහා පරිමාණ හෝටල් ඉදිකිරීම සඳහා කටාර් රාජ‍්‍යයේ ආයෝජකයින් සූදානම් බව එරට අගමැතිවරයා ‍ප්‍රකාශ කර ඇත. ශ්‍රී ලංකාවේ සංචාරයක නිරත වීමට ද නියමිත කටාර් අගමැතිවරයා එම සංචාරයට කටාර් ආයෝජකයින් පිරිසක් ද එක් කරගන්නා බව සඳහන් කර තිබේ. ශ්‍රී ලංකාව මෑතකදී අත්කරගත් ප්‍රගතිය සම්බන්ධයෙන් ජනාධිපති මහින්ද රාජපක්ෂ මහතා මෙම සාකච්ඡාවේ දී කටාර් අගමැතිවරයා දැනුවත් කර ඇත.", "URL": "https://sinhala.adaderana.lk/news.php?nid=20550", "Category": null, "Parent URL": null}