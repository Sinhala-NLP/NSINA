{"Source": "Adaderana", "Timestamp": "August 20, 2012 03:57 pm", "Headline": "එජාප මන්ත්‍රී නීති සිසුවෙකුට පහර දෙයි", "News Content": "තිරප්පනේ ප්‍රාදේශීය සභාවේ විපක්ෂ නායකවරයා ලෙස කටයුතු කරන එක්සත් ජාතික පක්ෂ මන්ත්‍රීවරයෙකු විසින් සිදු කළ පහරදීමක් හේතුවෙන් පුද්ගලයෙකු තුවාල ලබා තිබේ. එක්සත් ජාතික පක්ෂ රැළියක් සඳහා සැරසිලි කරමින් සිටි පුද්ගලයෙකුට අදාළ මන්ත්‍රීවරයා විසින් ඊයේ (19) පස්වරුවේ පහර දී ඇතැයි හිදෝගම පොලීසිය පවසයි. නීතී ශිෂ්‍යයෙකු වන අදාළ පුද්ගලයා අනුරාධපුර ශික්ෂණ රෝහලට ඇතුළත් කර තිබේ. තම ආධාරකරුවන් පිරිසකට කිසියම් පිරිසක් විසින් පහරදීමට තැත් කළ අවස්ථාවේ දී කලබලයක් ඇති වූ බව මේ සම්බන්ධයෙන් කළ විමසීමක දී අදාළ මන්ත්‍රීවරයා පවසා ඇත. කෙසේ වුවද තමන් පහරදීමක් සිදු නොකළ බව හෙ‍තෙම තිරප්පනේ පොලීසියට ප්‍රකාශ කර ඇතැයි සඳහන්ය. අදාළ මන්ත්‍රීවරයා පසුගිය දා අනුරාධපුරයේ දී පැවති එක්සත් ජනතා සන්ධාන මංගල රැළියේ දී රජයට සහය පල කිරීම සඳහා එක් වූ මන්ත්‍රීවරුන්ගෙන් අයෙකු බව වාර්තා‍ වේ.", "URL": "https://sinhala.adaderana.lk/news.php?nid=26736", "Category": null, "Parent URL": null}