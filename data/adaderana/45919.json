{"Source": "Adaderana", "Timestamp": "September 8, 2014 02:59 pm", "Headline": " දේශපාලන හෙංචයියන්ට අධ්‍යක්ෂ තනතුරු එපා", "News Content": "අභියාචනාධිකරණයේ පෙත්සම විභාග වෙමින් තිබියදී දේශාපාලන පත්වීම්ලාභී පිරිසට අධ්‍යක්ෂක පත්වීම්දීමට සම්මුඛ පරීක්ෂණ පැවැත්වීමේ සැලසුම හෙලාදකින බව ලංකා ගුරු සංගමය පවසයි. ශී‍්‍ර ලංකා අධ්‍යාපන පරිපාලන සේවා ව්‍යවස්ථාවට අනුව විධිමත් ලෙස තරග විභාග පවත්වා ශී‍්‍ර ලංකා අධ්‍යාපන පරිපාලන සේවයේ 3 වන පන්තියට නිලධාරීන් පත් කරමින් තිබියදී රාජකාරි ආවරණය කරනවා යයි සඳහන් කර ගුරුවරුන් සහ විදුහල්පතිවරුන් අධ්‍යාපන පරිපාලන සේවයේ තනතුරු සඳහා පත් කිරීමට කැබිනට් තීරණයක් ගෙන රාජ්‍ය සේවා කොමිසමට ද අනුමැතිය සඳහා ඉදිරිපත් කර තිබුණි. මෙය විධිමත් විභාගවලින් සමත් වූ නිලධාරීන්ට බරපතළ අසාධාරණයක් වන බැවින් ලංකා ගුරු සංගමය සහ පළමු ශ්‍රේණියේ විදුහල්පතිවරු 50 දෙනෙකු අභියාචනාධිකරණයට CA(WRIT)96/2013පෙත්සමක් ගොනු කළ අතර, එම පෙත්සම විභාගයට ගැනීමට තීරණය කොට මේ වන විට එම පෙත්සම් විභාගය පැවැත්වෙමින් තිබේ. එසේම අදාළ පෙත්සමට රාජකාරි ආවරණය කරනවා යයි කියන ගුරුවරුන් සහ විදුහල්පතිවරුන් ඇතුළුවීමට අභියාචානාධිකරණයෙන් අවසර පැතුවද එම අවසර ලබාදීම අභියාචනාධිකරණය සම්පූර්ණයෙන් ප‍්‍රතික්ෂේප කරන ලදී. මේ වන විට ලංකා ගුරු සංගමය ගොනුකළ එම පෙත්සම විභාග වෙමින් පවතින අතර ඊ ළඟ කැඳවීම 2014 ඔක්තෝම්බර් 3 දිනට යොදා ඇත. මෙවැනි අධිකරණමය කටයුත්තක් සිදුවෙමින් තිබියදී අධ්‍යාපන අමාත්‍යාංශය දේශපාලන හිතවත්කම් මත, නිසි පරිදි අයදුම්පත් කැඳවීමකින් හෝ තොරව, ශී‍්‍ර ලංකා අධ්‍යාපන පරිපාලන සේවා ව්‍යවස්ථා සංග‍්‍රහයට ද පටහැනිව අදාළ තනතුරවල රාජකාරි ආවරණය කර ඇති පිරිස ස්ථිර කිරීමට සම්මුඛ පරීක්ෂණ පැවැත්වීමට කටයුතු කරගෙන යමින් සිටී. මෙම සම්මුඛ පරීක්ෂණ රාජ්‍ය සේවා කොමිසමේ අනුමැතියෙන් සිදු කිරීමට උත්සාහ ගැනීම තුළ පෙන්නුම් වන්නේ ස්වාධීන කොමිෂන් සභා අහෝසි කළ 18 වෙනි ආණ්ඩුක‍්‍රම ව්‍යවස්ථා සංශෝධනයේ ප‍්‍රතිවිපාකයයි. උතුරු නැගෙනහිර යුධමය වාතාවරණය තුළ දුෂ්කරව සේවය කළා යයි යන ව්‍යාජ සාධාරණීකරණයක් සිදු කළද එම ලේඛනයේ අති බහුතරය සෙසු පළාත්වල පිරිස්ය. මෙවැනි කූඨ දේශපාලනික පත්වීම් ලබාදීමට කටයුතු සිදුවීම අධ්‍යාපන පද්ධතියේ විනාශයට හේතු වේ. රාජ්‍ය සේවා කොමිසමේ අනුමැතිය ද සහිතව කි‍්‍රයාත්මක කිරීමට යන මෙම සම්මුඛ පරීක්ෂණ පැවැත්වීමේ සැලසුම ලංකා ගුරු සංගමය දැඩි ලෙස හෙළා දකින අතර මේ වන විට සිදුවෙමින් පවතින අධිකරණමය කි‍්‍රයාමාර්ගවලට ඉඩ සලසමින් සිදු කිරීමට නියමිත සම්මුඛ පරීක්ෂණ නතර කිරීමට කටයුතු යොදන ලෙස ලංකා ගුරු සංගමය රාජ්‍ය සේවා කොමිෂන් සභාවේ ලේකම්වරයාගෙන් ඉල්ලා සිටී.", "URL": "https://sinhala.adaderana.lk/news.php?nid=45919", "Category": null, "Parent URL": null}