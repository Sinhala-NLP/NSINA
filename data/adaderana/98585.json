{"Source": "Adaderana", "Timestamp": "November 2, 2018 12:10 pm", "Headline": "උපකාරක පන්තියකදී පාසල් සිසුවියකට පහර දීමක්", "News Content": "පුද්ගලික උපකාරක පන්තියකදී පාසල් සිසුවියකට පහර දීමක් සිදු කළ බව කියන 23 හැවිරිදි ස්වේච්ඡා පාසල් ගුරුවරියක්ව හලාවත පොලීසිය විසින් අත්අඩංගුවට ගෙන තිබේ. ඉකුත් 29 වැනිදා පුද්ගලික පන්තියේදී එම පහර දීම සිදු කර ඇති අතර, පොලීසියට ලද පැමිණිල්ලෙන් අනතුරුව 01 වැනිදා මෙම අත්අඩංගුවට ගැනීම සිදු කර ඇත. පහර කෑමට ලක්ව ඇත්තේ හලාවත - වට්ටක්කල්ලිය ප්‍රදේශයේ පදිංචි 11 හැවිරිදි පාසල් සිසුවියක් වන අතර ඇය හලාවත නගරයේ පිහිටි බාලිකා විද්‍යාලයක 06 වන වසර පන්තියේ ඉගෙණුම ලබමින් සිටියි. අත්අඩංගුවට ගෙන ඇති ගුරුවරිය හලාවත නගරයේ පිහිටි පාසලක ස්වේච්ඡා ගුරුවරියක් ලෙස සේවය කරමින් සිටින අයෙක් වන අතර ඇය හලාවත - වට්ටක්කල්ලිය ප්‍රදේශයේ නිවසක පැවැත්වූ පුද්ගලික පන්තියේදීම දැරිවිය පහර කෑමට ලක්ව ඇති ඇති බව පොලීසිය පවසයි. පහර කෑමට ලක්වූ දැරිවිය ප්‍රතිකාර සදහා හලාවත මහා රෝහලට 30 වැනිදා ඇතුළත් කර තිබෙන අතර දැරිවිය වෛද්‍ය පරීක්ෂණයක් සදහා කුරුණෑගල ශීක්ෂණ රෝහලට මාරු කර යැවීමට හලාවත මහා රෝහලේ වෛද්‍ය වරුන් කටයුතු කර ඇත. අනතුරුව දැරිවියගේ පියා විසින් මේ බව හලාවත පොලීසියට පැමිණිල්ලක් කරමින් සදහන් කර ඇති අතර එම පැමිණිල්ලට අනුව ගුරුවරිය පොලීසිය විසින් අත්අඩංගුවට ගෙන ඇත. අත්අඩංගුවට ගෙන ඇති ගුරුවරිය හලාවත මහේස්ත්‍රාත් අධිකරණයට ඉදිරිපත් කිරීමට නියමිතව ඇති අතර හලාත පොලීසිය වැඩිදුර විමර්ශණ කටයුතු සිදුකරනු ලබයි.", "URL": "https://sinhala.adaderana.lk/news.php?nid=98585", "Category": null, "Parent URL": null}