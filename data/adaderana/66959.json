{"Source": "Adaderana", "Timestamp": "December 12, 2016 12:02 pm", "Headline": "හොර මත්පැන් නිෂ්පාදනාගාරයක් වටලයි ", "News Content": "මාරවිල, මාවිල ප්‍රදේශයේ මහා පරිමාණ ලෙස පවත්වාගෙන ගිය නීති විරෝධී මත්පැන් නිෂ්පාදනාගාරයක් වටලා පුද්ගලයින් දෙදෙනෙකු අත්අඩංගුවට ගෙන ති‍බේ. මාරවිල අපරාධ විමර්ශන අංශයේ නිලධාරීන්ට ලද තොරතුරක් මත සිදු කළ වැටලීමකදී සැකකරුවන් අත්අඩංගුවට ගත් බව පොලීසිය පැවසුවේය. එහිදී ඔවුන් සතුව තිබී මත්පැන් පෙරීම සඳහා යොදා ගන්නා ගෝඩා බැරල් 40ක්, නීති විරෝධී මත්පැන් බෝතල් 2000ක් සහ මත්පැන් පෙරීම සදහා යොදාගන්නා උපකරණ කිහිපයක් පොලීසිය විසින් සොයාගෙන ති‍බේ. අත්අඩංගුවට ගත් සැකකරුවන් හලාවත සහ ගිරිඋල්ල ප්‍රදේශයේ පදිංචිකරුවන් බව වාර්තා ‍වේ. ඔවුන් මාරවිල මහේස්ත්‍රාත් අධිකරණයට ඉදිරිපත් කිරීමට නියමිත අතර මාරවිල පොලීසිය මේ පිළිබඳ වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=66959", "Category": null, "Parent URL": null}