{"Source": "Adaderana", "Timestamp": "July 6, 2019 12:48 pm", "Headline": "තුර්කියේ මෝටර් රථයක් පුපුරා යාමෙන් අනතුරක්", "News Content": "තුර්කියේ දී මෝටර් රථයක් පුපුරායාමෙන් තිදෙනෙක් මියගොස් තවත් අයෙක් තුවාල ලබා ඇත. එය ත්‍රස්ත ක්‍රියාවක් විය හැකි බව විදෙස් වාර්තා සඳහන් කරයි. දකුණුදිග තුර්කියේ මෝටර් රථයක් හදිසියේ පුපුරා යාමෙන් පුද්ගලයින් තිදෙනෙක් මියගොස් ඇත. පිපිරීම සිදුවුණේ සිරියානු දේශසීමා සමීපයේ පිහිටි රෙයිහානලි නගරයේදීයි. සිදුවීමෙන් තවත් අයෙක් තුවාල ලබා රෝහල්ගත කෙරුණි. පිපිරීම හදිසියේ සිදුව ඇති අතර ඊට හේතු සොයා විමර්ශන ක්‍රියාත්මක බව ප්‍රදේශීය බලධාරීන් පවසයි. කෙසේ නමුත් සිදුවීමේ ස්වභාවය නිරීක්ෂණය කිරීමෙන් පසු එය ත්‍රස්තවාදී ක්‍රියාවක් විය හැකි බවද තුර්කි බලධාරීන්ගේ මතයයි. යුද්ධය හේතුවෙන් සිරියාවෙන් පලා ආ සරණාගතයින් විශාල පිරිසක් රෙයිහානලි හි රැඳී සිටියි. 2013 වසරේදී එහි බෝම්බ පිපිරීම් මාලාවක් සිදුවූ අතර ඒ හේතුවෙන් ආරක්ෂාව තරකෙරුණත් පිපිරීම් තවමත් අවසන් වී නැත.", "URL": "https://sinhala.adaderana.lk/news.php?nid=113497", "Category": null, "Parent URL": null}