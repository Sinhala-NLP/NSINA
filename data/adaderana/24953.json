{"Source": "Adaderana", "Timestamp": "June 12, 2012 08:23 am", "Headline": "ඇල්පිටියේ උප පොලිස් පරීක්ෂකවරුන් 5 ගේ වැඩ තහනම්", "News Content": "ඇල්පිටිය කොට්ඨාශය භාර උප පොලිස් පරීක්ෂකවරුන් පස්දෙනෙකුගේ වැඩ තහනම් කර තිබේ. මොවුන් පොලිස් පරීක්ෂකවරුන් ලෙස නිල ලාංඡන පැළඳ සිටීම හේතුවෙන් මෙලෙ‍ස වැඩතහනමට ලක්ව ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. අදාළ උප පොලිස් පරීක්ෂකවරුන්, පොලිස් පරීක්ෂක තනතුර සඳහා උසස්වීම් ලබා ඇතත් ඊට අදාළ පත්වීම් මෙතෙක් සිදුකර නොමැති බව වාර්තා වේ. ඔවුන් සම්බන්ධයෙන් පවතින විනය පරීක්ෂණ හේතුවෙන් අදාළ උසස්වීම් ලබාදී නොමැති බව අජිත් රෝහණ මහතා ප්‍රකාශ කළේය. උසස්වීම්වලට අදාළ පොරොත්තු ලේඛනයේ නම් සඳහන්ව තිබුණ ද පත්වීම් ලැබෙන තුරු අදාළ නිල ලාංඡන පැළඳීම වරදක් වන බැවින් එම උප පොලිස් පරීක්ෂකවරුන්ගේ වැඩ තහනම් කිරීමට පියවර ගත් බව අජිත් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24953", "Category": null, "Parent URL": null}