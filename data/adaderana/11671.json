{"Source": "Adaderana", "Timestamp": "October 22, 2010 08:53 pm", "Headline": "කතකට අතවර කිරීමට තැත්කළැයි මෙරට රියදුරෙක් මාස 3 ක් හිරගෙට", "News Content": "කාන්තාවකට ලිංගික අතවර කිරීමට තැත්කළ බවට චෝදනා එල්ල වූ ඩුබායිහි වෙසෙන ශ්‍රී ලාංකිකයකුට එරට අධිකරණය මගින් මාස 03 ක සිර දඬුවමක් නියම කර තිබේ. මෙම සැකකරු ඩුබායිහි බස් රියදුරෙකු ලෙස සේවය කර ඇත. පිලීපින ජාතික 23 හැවිරිදි වෙළඳ සේවිකාවකට ලිංගික අතවර කිරීමට තැත්කළ බවට චෝදනා කරමින් මෙම ශ්‍රී ලාංකිකයාට නඩු පවරා තිබුණි. නමුත් තමන් අදාළ කාන්තාවට අතවර කිරීමට උත්සාහ නොකළ බවත්, තමන් සේවය කළ බස් රථයෙහි අසුනක ඇය හඬමින් සිටින බව දැක ඒ පිළිබඳව විමසීමට තමන් ඇයගේ උරහිස මත අත තැබූ බවත් අදාළ නඩුව කැඳවූ අවස්ථාවේ කරුණු දක්වමින් මෙම රියදුරා සඳහන් කර තිබේ. නමුත් අදාළ සිදුවීමට මෙම රියදුරා වරදකරු බවට ඔප්පු වී ඇති අතර මාස 03 ක සිර දඬුවමින් පසු ඔහු රටින් පිටුවහල් කිරීමට අධිකරණය තීරණය කර ඇති බව විදෙස් මාධ්‍ය වාර්තා කරයි. මෙම සිදුවීම සිදුවූ අවස්ථාවෙහි බස් රථය තුළ සිටි එකම මගියා තමන් වූ බවත්, හදිසියේම බස් රථය නවතා තමන් වෙත පැමිණි රියදුරා තමන් හට අතවර කිරීමට තැත් කළ බවත් එහිදී සාක්ෂි දෙමින් අදාළ කාන්තාව පවසා ඇති බව සඳහන්ය. ඒ අනුව එම කාන්තාවට ලිංගික අතවර කළ බවට චෝදනා කරමින් ශ්‍රී ලාංකික රියදුරාට නඩු පවරා ඇති බව වාර්තා වේ.", "URL": "https://sinhala.adaderana.lk/news.php?nid=11671", "Category": null, "Parent URL": null}