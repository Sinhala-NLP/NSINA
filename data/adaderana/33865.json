{"Source": "Adaderana", "Timestamp": "May 7, 2013 08:38 am", "Headline": "මදුරුවන්ට නවාතැන් දෙන ගොඩනැගිලි ගැන සුව අමාත්‍යංශය දැඩි තීරණයක් ගනියි", "News Content": "මදුරුවන් බෝවන පරිදි ගොඩනැගිලි ඉදිකිරීම් කටයුතු සිදුකරන්නේ නම් එම ඉදිකිරීම් කටයුතු තාවකාලිකව අත්හිටුවීමට සෞඛ්‍ය අමාත්‍යාංශය තීරණය කර තිබේ. ඊයේ පස්වරුවේ පැවති සාකච්ඡාවකදී මෙම තීරණයට එළඹි බව සෞඛ්‍ය අමාත්‍යාංශය සඳහන් කළේය. කොළඹ සහ තදාසන්න ප්‍රදේශවල දැනට ගොඩනැගිලි ඉදිකිරීම් කටයුතු සිදුකෙරෙන අතර ඒ සඳහා නගර සභාවේ හෝ ප්‍රාදේශීය සභාවේ අනුමැතිය ලබාගත යුතු වේ. එම අනුමැතියට අනුව අදාළ ඉදිකිරීම් සිදුකෙරෙන ස්ථාන මදුරුවන් බෝවන ස්ථානවලින් තොර කලාපයක් බවට පවත්වාගෙන යායුතු බව සෞඛ්‍ය අමාත්‍යාංශය සඳහන් කළේය. නමුත් සිදුකළ කීට විද්‍යා සමීක්ෂණවලදී අනාවරණය වී ඇත්තේ අදාළ ගොඩනැගිලි ඉදිකෙරෙන ස්ථානවල මදුරුවන් බෝවන ස්ථාන විශාල වශයෙන් පවතින බවයි. ඒ අනුව මේ සම්බන්ධයෙන් අවධානය යොමු කළ සෞඛ්‍ය අමාත්‍යාංශය මදුරුවන් බෝවන ආකාරයෙන් ගොඩනැගිලි ඉදිකිරීම් කටයුතු සිදුකෙරෙන්නේ නම් අදාළ ඉදිකිරීම් තාවකාලිකව අත්හිටුවීමට තීරණය කර ඇත. ගොඩනැගිලි ඉදිකිරීම් කටයුතු සිදුකරන කොන්ත්‍රාත්කරුවන් විසින් එම ස්ථාන මදුරුවන් බෝ නොවන ස්ථාන බවට පත්කරගත යුතු අතර ඉන් අනතුරුව ඒ පිළිබඳව සෞඛ්‍ය වෛද්‍ය නිලධාරීවරයාගේ අනුමැතිය ලබාගත යුතු බව ද සෞඛ්‍ය අමාත්‍යාංශය පැවසීය. සෞඛ්‍ය වෛද්‍ය නිලධාරීවරයා අදාළ පිරිසිඳු කිරීම් කටයුතු පිළිබඳ තෘප්තිමත් වන්නේ නම් පමණක් ඉදිකිරීම් කටයුතු සිදුකරගෙන යාමට අවසරය ලබාදීමටත් සෞඛ්‍ය අමාත්‍යාංශය තීරණය කර ඇත. දැනට මෙම වැඩපිළිවෙළ කොළඹ සහ තදාසන්න ප්‍රදේශවල පමණක් සිදුකෙරෙන අතර ඉදිරියේ දී මෙය දිවයින පුරාම ක්‍රියාත්මක කිරීමට තීරණය කර ඇති බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=33865", "Category": null, "Parent URL": null}