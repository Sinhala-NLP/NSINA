{"Source": "Adaderana", "Timestamp": "June 25, 2015 03:01 pm", "Headline": "බැසිල්ගේ කොමිස් මුදල් ඩොලර් 1,50,000ක් පුෂ්පාගේ ගිණුමට දාලා ", "News Content": "මහත්තයාලා ඇමතිලා වෙනකොට නෝනලා පදනම් නිර්මාණය කරගන්නා බවත්, ඒ පදනම් හරහා කොමිස් මුදල් ගිණුම්වලට බැර කරගන්නා බවත්, එජාප පාර්ලිමේන්තු මන්ත්‍රී නලින් බණ්ඩාර මහතා පවසයි.පසුගිය රජයේ දූෂණ හෙළිදරව් කිරීමේ 04 වන මාධ්‍ය හමුවට එක්වෙමින් අද (25) කොළඹදී මන්ත්‍රීවරයා කියා සිටියේ එවන් දූෂිතයින්ට එජාපයෙන් නාමයෝජනා නොලැබෙන බවයි.පසුගිය රජය සමයේ මහින්ද රාජපක්ෂ මහතාට අපුල්ලන ලද මහත්තයෙක් අවස්ථා කිහිපයකදීම අගමැති රනිල් වික්‍රමසිංහ මහතා හමුවී එජාපයෙන් නාමයෝජනා ඉල්ලා සිටි බවත්, තවත් අයෙක් පසුගිය දින 2කදී පාර්ලිමේන්තුවේදී අගමැතිවරයා හමුවී නාමයෝජනා ඉල්ලා සිටීමට උත්සාහදැරූ බවත් නලින් බණ්ඩාර මහතා සිහිපත් කළේය.මහින්ද රාජපක්ෂ මහතාගේ ආණ්ඩුව සැලුන් දොරක් වුවද, එජාපයේ එවැනි සැලුන් දොරක් නොමැති බවද ඔහු අවධාරණය කළේය.මෙම මාධ්‍ය හමුවට එජාප පාර්ලිමේන්තු මන්ත්‍රී අජිත් මාන්න‍ප්පෙරුම මහතාද එක්ව සිටියේය.කොළඹ වරාය නගරයේ(පෝට් සිටි)ඉදිකිරීම් කටයුතුවලින් කොටසක් සඳහා කොන්ත්‍රාත්තුවක් ලබාගත් 'කලම්බු ඉන්ටර්නැෂනල් කන්ටේනර් ටර්මිනල්' නම් වූ චීන සමාගම අ.ඩො 1,50 000 ක මුදලක් පසුගිය රජයේ ප්‍රබල අමාත්‍යවරයෙකු වූ බැසිල් රාජපක්ෂ මහතාගේ බිරිඳ වූ පුෂ්පා රාජපක්ෂ නමින් පවත්වාගෙන යන පදනමක ගිණුමකට බැරකර තිබුණු බව මෙම මන්ත්‍රීවරු අනාවරණය කළහ.පුණ්‍ය ආයතනයක් ලෙස මෙම පදනම 2010 නොවැම්බර් මස 24 දින පිහිටුවා ඇති බවත්, පදනම පිහිටුවා ගත් මෙම පිරිස් විසින්ම මෙම මුදල් පරිහරණය කරන බවට ‍පොලිස් මූල්‍ය අපරාධ කොට්ඨාසය විසින් තහවුරු කරගෙන ඇති බවත් මොවුහු කියා සිටියහ.අදාළ කොන්ත්‍රාත්තුව චීන සමාගමට පැවරීම පිටුපස සිටින පුෂ්පා රාජපක්ෂ මහත්මියගේ සැමියා වන බැසිල් රාජපක්ෂ මහතා අදාළ සමාගමෙන් ඔහුට ලැබුණු කොමිස් මුදල වන අ.ඩො 1,50 000 ක මුදල සෘජුවම ඔහු විසින් බාරනොගෙන බිරිඳගේ ගිණුමට බැරකරවාගෙන ඇති බව මන්ත්‍රීවරු සඳහන් කළහ.පසුගිය ජනාධිපතිවරණ සමයේ මෙම මුදල් භාවිතා කොට ඇති බවත්, එසේම රාජ්‍ය උකස් හා ආයෝජන බැංකුවද මැතිවරණ සමයේ රු.ලක්ෂ 15ක මුදලක් පුෂ්පා රාජපක්ෂ පදනමට ලබා දී ඇති බව ඔවුහු සිහිපත් කළහ.පසුගිය රජයේ බොහෝ දේශපාලනඥයින් විවිධ ව්‍යාපාර හා ඉදිකිරීම් සඳහා තමා ලබාගත් කොමිස් මුදල් සෘජුවම ලබා නොගත් බවත්, ඒවා තම බිරිඳගේ හෝ පවුලේ සාමාජිකයෙකුගේ පෞද්ගලික ගිණුමකමකට බැරකර ඇති බවත්, එසේත් නැතිනම් ඒ ඒ හිතෛෂිවන්තයින්ගේ නමින් අටවාගනු ලැබූ ව්‍යාජ සංවිධාන හෝ පදනම් වෙත එම මුදල් බැරකර ඇති බවත් මන්ත්‍රීවරු පෙන්වාදුන්හ.මීට පෙරාතුව මහත් ආන්දෝලනයකට තුඩුදුන් හෙල්පින් හම්බන්තොට සිද්ධියද මේ ආකාරයේම සිදුවීමක් බව ඔවුහු වැඩිදුරටත් කියා සිටියහ.", "URL": "https://sinhala.adaderana.lk/news.php?nid=52247", "Category": null, "Parent URL": null}