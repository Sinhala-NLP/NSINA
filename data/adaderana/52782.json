{"Source": "Adaderana", "Timestamp": "July 22, 2015 06:14 pm", "Headline": "කුඩුකාරයින් අල්ලන්නා සේ සුදු කරපටි වංචාකරුවන් අල්ලන්න බෑ", "News Content": "සුදු කරපටි වංචාකරුවන් වංචා කරනු ලැබ ඇත්තේ ඉතාම සූක්ෂම අයුරින් බැවින් කුඩු කාරයින් අල්ලන්නා සේ ඔවුන් ඇල්ලිය නොහැකි බව නියෝජ්‍ය අමාත්‍ය ආචාර්ය හර්ෂ ද සිල්වා මහතා පවසයි.රටේ ජනතාවට සංවර්ධනය මවාපාමින් රාජපක්ෂලා ගජමිතුරු ධනවාදී ප්‍රතිපත්තියක් ගෙන ගිය බව හෙතෙම කියා සිටියේ අද(22) කොළඹ පැවති මාධ්‍ය හමුවකදීය.රාජ්‍ය අංශය යාළුවන්ට බාරදුන් බවත්, පුද්ගලික අංශය කූඨ ව්‍යාපාරිකයන් කිහිපදෙනෙකුට බාරදුන් බවත් පෙන්වාදුන් නි.අමාත්‍යවරයා සොරකම් හා ජාවාරම් කටයුතු සිදුකරනු ලැබුවේ ඉතාම සූක්ෂමව බැව් අවධාරණය කළේය.බැංකුවල පැවති සාමාන්‍ය ජනතාවගේ මුදල් නිසි ක්‍රමවේදයකින් තොරව නොයෙකුත් සුදු අලි ව්‍යාපෘතිවලට යොදාගෙන ඇති බවත්, ඇතැම් අක්‍රමිකතා සොයාබැලීමට ජාත්‍යන්තර පොලීසියේ පවා සහය ලබා ගැනීමට සිදුවන බවත් හර්ෂ ද සිල්වා මහතා සඳහන් කළේය.පසුගිය රජයේ රාජ්‍ය නිලධාරීන් තිදෙනෙකුගේ මූලිකත්වයෙන් රු.30 ක ආයෝජනයකින් ආරම්භ කළ සමාගමකට සේවක අර්ථ සාධක අරමුදලෙන් කෝටි 500 ක මුදලක් ගැනීමට පවත්නා ඉඩකඩ පිළිබඳ සොයාබලන ලෙස පත්කරන ලද කමිටුවකින් කිසිසේත්ම එම මුදල් ලබානොගත යුතු බවට නිර්දේශ ඉදිරිපත්ව තිබියදී පවා හිටපු මහබැංකු අධිපතිවරයා එම මුදල් ලබාගෙන ඇති බව නි.අමාත්‍යවරයා මෙහිදී සිහිපත් කළේය.", "URL": "https://sinhala.adaderana.lk/news.php?nid=52782", "Category": null, "Parent URL": null}