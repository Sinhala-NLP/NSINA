{"Source": "Adaderana", "Timestamp": "January 12, 2012 10:58 am", "Headline": " පුද්ගලික විශ්ව විද්‍යාල පනතට එරෙහිව ආචාර්යවරුන් 17 දා වැඩවර්ජනයේ ", "News Content": "පුද්ගලික විශ්ව විද්‍යාල පනතට එරෙහිව සංකේත වැඩවර්ජනයක් දියත්කිරීමට විශ්ව විද්‍යාල ආචාර්යවරුන්ගේ සමිති සම්මේලනය තීරණය කර තිබේ. ඒ අනුව එළඹෙන 17 වන දින විශ්ව විද්‍යාල ආචාර්යවරුන් මෙම වැඩවර්ජනය දියත් කරන බව එම සමිති සම්මේලනයේ සභාපති ආචාර්ය,නිර්මාල් රංජිත් දේවසිරි මහතා සඳහන් කරයි. පුද්ගලික විශ්ව විද්‍යාල ස්ථාපිත කිරීමේ පනත වෙනත් සුන්දර නමකින් ගෙන එන්නට කටයුතු කර ඇති බවත්,නිපුණතා සංවර්ධනය හා අධ්‍යාපනය යන්න ආණ්ඩුව විසින් එකිනෙකට පටලවාගෙන සිටින බවක් පෙනෙන බවත් අද පැවති මාධ්‍ය හමුවකදී ඔහු කියා සිටියේය. පසුගිය කාලයේ පැවති වෘත්තිය ක්‍රියා මාර්ගය අත්හිටුවීමට තීරණය කරනු ලැබුවේ එකඟතාවයන් මත වුවත් මේවන විට එකී එකඟතාවයන් ආණ්ඩුව විසින් දිගින් දිගටම උල්ලංඝණය කරමින් සිටින බවත් දේවසිරි මහතා පෙන්වා දුන්නේය. විශ්ව විද්‍යාල ක්ෂේත්‍රයට අදළව ගන්නා තීන්දු තීරණ පිළිබඳ විශ්ව විද්‍යාලවල උගතුන් ලෙස විශ්ව විද්‍යාල ආචාර්යවරුන් සමග සාකච්ඡා කළ යුතු බවට එකඟතාවක් ඇති කරගනු ලැබූවද පුද්ගලික විශ්ව විද්‍යාල ඇති කිරීම සඳහා යෝජිත පනත පිළිබඳ මෙතෙක් කතා බහක් සිදුව නොමැති බවත් ඔහු අවධාරණය කළේය. ටියුෂන් පංති පැවැත්වීම මේවන විට වසංගතයක් බවට පත්ව ඇති බවත්,එය පිළිගෙන ඇතිවාක් මෙන් විශ්ව විද්‍යාල අධ්‍යාපනයද ටියුෂන් පංතියක මට්ටමට ඇද දැමීමට ආණ්ඩුව කටයුතු කරමින් සිටින බව දේවසිරි මහතා සඳහන් කළේය.", "URL": "https://sinhala.adaderana.lk/news.php?nid=21330", "Category": null, "Parent URL": null}