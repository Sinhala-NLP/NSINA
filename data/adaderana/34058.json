{"Source": "Adaderana", "Timestamp": "May 13, 2013 03:09 pm", "Headline": "කීර්ති විපක්ෂයට දොස් කියයි", "News Content": "මෙරට වර්තමාන විපක්ෂයෙන් ජනතා ප්‍රශ්න සඳහා සැබෑ මැදිහත්වීමක් අපේක්ෂා කළ නොහැකි බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. මේවන විට විපක්ෂය ඉතා දුර්වල මට්ටමක සිටින බව ඔහු පෙන්වාදෙයි. රටකට විපක්ෂයක් අවශ්‍ය වන්නේ මැතිවරණ සඳහා තරග කිරීමට පමණක් නොව ජනතාව එදිනෙදා මුහුණ දෙන සෞඛ්‍ය, අධ්‍යාපන ඇතුළු ගැටළු සඳහා මැදිහත් වීමට බව කීර්ති තෙන්නකෝන් මහතා කියයි. විදුලි ගාස්තු සංශෝධනයට එරෙහිව ජනතා විරෝධය ඉස්මතු කිරීමට ද විපක්ෂය අසමත් වූ බව ඔහු පවසයි. විපක්ෂය තම දේශපාලන අරමුණු සඳහා පමණක් පෙනී සිටීන තත්ත්වය තුළ වෘත්තීය සමිති සහ සිවිල් සංවිධාන විදුලි ගාස්තු සංශෝධනයට එරෙහි විරෝධතා ව්‍යාපාරයේ කේන්ද්‍රය වී ඇති බව හෙතෙම වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=34058", "Category": null, "Parent URL": null}