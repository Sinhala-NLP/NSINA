{"Source": "Adaderana", "Timestamp": "November 18, 2018 07:55 am", "Headline": "දිස්ත්‍රික්ක තුනකට නායයෑමේ අනතුරු ඇඟවීම් නිකුත් කරයි", "News Content": "පවතින වැසි සහිත කාලගුණ තත්ත්වයත් සමඟ දිස්ත්‍රික්ක තුනකට නායයෑමේ අනතුරු ඇඟවීම් නිකුත් කර තිබේ. ආපදා කළමනාකරණ මධ්‍යස්ථානය සඳහන් කළේ මහනුවර, නුවරඑළිය සහ කුරුණෑගල යන දිස්ත්‍රික්ක තුන සදහා මෙම නායයෑමේ අනතුරු ඇඟවීම් නිවේදන නිකුත් කර ඇති බවයි. ඊයේ රාත්‍රී 8.00 සිට ඉදිරි පැය 24ක කාලය සඳහා මෙම නායයෑම් අනතුරු ඇඟවීමේ නිවේදනය ජාතික ගොඩනැගිලි පර්යේෂණ සංවිධානය විසින් නිකුත් කර තිබේ. මහනුවර දිස්ත්‍රික්කයේ තුන්පනේ, පහතහේවාහැට ප්‍රාදේශීය ලේකම් කොට්ඨාශවලට හා නුවරඑළිය දිස්ත්‍රික්කයේ වලපනේ ප්‍රාදේශීය ලේකම් කොට්ඨාශයට මෙම අනතුරු ඇඟවීමේ නිවේදන නිකුත් කර ඇති බව වාර්තා වෙයි. ඊට අමතරව කුරුණෑගල දිස්ත්‍රික්කයේ මල්ලවපිටිය ප්‍රාදේශීය ලේකම් කොට්ඨාශ බල ප්‍රදේශයට ද නායයෑමේ අනතුරු ඇඟවීම් නිවේදන නිකුත් කර තිබේ.", "URL": "https://sinhala.adaderana.lk/news.php?nid=99384", "Category": null, "Parent URL": null}