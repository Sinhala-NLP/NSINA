{"Source": "Adaderana", "Timestamp": "November 22, 2017 09:28 pm", "Headline": "අර්ජුන් මගේ යාළුවෙක් වුණත් ඔහු ආරක්ෂා කරන්න මම වැඩ කළේ නෑ ", "News Content": "අර්ජුන් ඇලෝසියස් මහතා සෑහෙන කාලය සිට තමා දන්නා හඳුනන මිතුරෙකු වන නමුත් ඔහු ආරක්ෂා කිරීමට කිසිවක් නොකළ බව අමාත්‍ය දයාසිරි ජයසේකර මහතා පවසයි. අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මෙම අදහස් පළ කළේය. පළමුවෙන් කෝප් කමිටුව ඇති කරන විට එහි තමා සමාජිකත්වය ගෙන නොසිටි බවත්, 2013 වසරේ සැප්තැම්බර් මස පාර්ලිමේන්තුවෙන් ඉවත් වී නැවත පාර්ලිමේන්තුවට 2015 සැප්තැම්බර් මාසයේ පැමිණි බවත් පැවසු අමාත්‍යවරයා දෙවැනි වරට ආරම්භ කරන ලද කෝප් කමිටුව 2016 ජූනි මස 8 වන දා ආරම්භ කළ බවද පැවසීය. පළමු වර තමා කෝප් කමිටු සාමාජිකත්වයේ නොසිටි වේලාවේ අර්ජුන් ඇලෝසියස්ට දුරකථන ඇමතුම් ලබා ගත් බව මේ වන විට පවසන බවත් අමාත්‍යවරයා මෙහිදී සදහන් කළේය. තමා අතීතයේ සිට අර්ජුන් ඇලෝසියස් දන්නා හදුනන අයෙක් වන අතර පළාත් සභාවේ සිටින කාලයේ දී ද දුරකථනයෙන් තමා සමග අයෝජන සම්බන්ධයෙන් කථා කළ බවත් දයාසිරි ජයසේකර අමාත්‍යවරයා මෙහිදී වැඩිදුරටත් පැවසීය. පසුකාලයේ දී අර්ජුන් ඇලෝසියස් තමාට එක් වරක් දුරකථනයෙන් කතා කර බැඳුම්කර සිදුවීම සම්බන්ධයෙන් තමා නිර්දෝෂි තමාට උදව් කළ හැකිද යැයි විමසා සිටි බවත් අමාත්‍යවරයා මෙහිදී කියා සිටියේය. කෙසේ වෙතත් බැඳුම්කරය සම්බන්ධයෙන් තමා සිටි ස්ථාවරය වැදගත් වන බවත් තමා ඒ සම්බන්ධයෙන් පාර්ලිමේන්තුවේ දී සිදුකළ ප‍්‍රකාශයන් තුළින් අවබෝධ වන බවත් පැවසු අමාත්‍යවරයා අර්ජුන් ඇලෝසියස් තමාගේ මිතුරෙකු නමුත් ඔහු කිසිවිටෙකත් ආරක්ෂා කිරීමට කටයුතු නොකළ බව දිගින් දිගටම පැවසීය.", "URL": "https://sinhala.adaderana.lk/news.php?nid=80390", "Category": null, "Parent URL": null}