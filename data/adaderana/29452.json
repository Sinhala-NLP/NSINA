{"Source": "Adaderana", "Timestamp": "November 24, 2012 03:37 pm", "Headline": "  ශ්‍රී ලංකා ජනාධිපතිගේ මලයාසියානු සංචාරය වැළැක්වීමට සුදානම්", "News Content": "මලයාසියාවේදී ලබන මස ආරම්භ කිරීමට නියමිත ජාත්‍යන්තර ඉස්ලාමීය සමුළුව සඳහා ශ්‍රී ලංකා ජනාධිපති මහින්ද රාජපක්ෂ මහතාගේ පැමිණීම වැළැක්වීමට සුදානම් බව එරට රාජ්‍ය නොවන සංවිධානයක් අවධාරණය කරයි. මලයාසියානු විපක්ෂයට සම්බන්ධ “පී.කේ.ආර්” නැමැති රාජ්‍ය නොවන සංවිධානයේ නායක එස්. ගොබී නැමැත්තා මේ බව ප්‍රකාශ කර ඇතැයි විදෙස් වාර්තා පවසයි. ලබන දෙසැම්බර් මස 04 වැනිදා සිට 06 වැනිදා දක්වා මලයාසියාවේදී ජාත්‍යන්තර ඉස්ලාමීය සමුළුවක් පැවැත්වීමට නියමිතය. එම සමුළුව සඳහා පැමිණෙන ශ්‍රී ලංකා ජනාධිපතිවරයා රතු පලස මතින් පිළිගැනීමට මලයාසියානු රජය කටයුතු කරමින් සිටින බව දැන ගැනීමට ලැබි ඇතැයි එකී රාජ්‍ය නොවන සංවිධානයේ නායකවරයා පවසයි. යුද්ධය නිසා ශ්‍රී ලංකාවේ දෙමළ ජනතාව ඝාතනයට ලක්වු බවත් මේ සම්බන්ධයෙන් ශ්‍රී ලංකා රජයට එරෙහිව පියවරක් නොගෙන මලයාසියානු රජය ඉන්දීය ද්‍රවිඩ ජනතාවගේ හිත් ‍රිදවු බවත් අදාළ රාජ්‍ය නොවන සංවිධානය පෙන්වාදෙයි. ඒ අනුව ඉන්දීය ද්‍රවිඩ ජනතාවගේ හිත් රිදවු මලයාසියානු රජය දැන් ඔවුන්ට අපහාස කිරීමට ද සුදානම් වන බව එම සංවිධානය සඳහන් කරයි. මේ වාතාවරණය යටතේ ජනාධිපති මහින්ද රාජපක්ෂ මහතාගේ මලයාසියානු සංචාරය වැළැක්වීමට උද්ඝෝෂණ ඇතුළු විවිධ ක්‍රියාමාර්ග ගන්නා බව එකී රාජ්‍ය නොවන සංවිධානය අවධාරණය කර තිබේ.", "URL": "https://sinhala.adaderana.lk/news.php?nid=29452", "Category": null, "Parent URL": null}