{"Source": "Adaderana", "Timestamp": "April 25, 2011 01:39 pm", "Headline": "ආණ්ඩුව, මූන්ව පෙන්වා වැඩකරන ජනතාව අන්දන්න හදනවා", "News Content": "බෑන් කී මූන්ව පෙන්වා ආණ්ඩුව විසින් ජාත්‍යන්තර කම්කරු දිනය කණපිට පෙරළන්නට උත්සාහ දරන බව එක්සත් ජාතික පක්ෂය පවසයි. එසේ නොකොට පසුගිය මැතිවරණ සමයේ ජනතාවට දුන් පොරොන්දු ඉටුකිරීම සඳහා මෙවර මැයි දිනය යොදාගන්නා ලෙස තමන් රජයෙන් ඉල්ලා සිටින බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. පසුගිය කාලය පුරාවටම ශ්‍රී ලංකා නිදහස් පක්ෂය ප්‍රමුඛ අටවාගත් සන්ධාන හා පෙරමුණු ආණ්ඩු ජනතාව නොමග යැවීම සඳහා විවිධ උප්පරවැටිටි යොදාගත් බව හෙතෙම කියා සිටියේ අද(25)කොළඹ පැවති මාධ්‍ය හමුවකට සහභාගී වෙමිනි. මෙවර රජයේ මැයි දින තේමාව වන\"උපන් බිමට දා බිඳුවක්-රට සුරකින ජන පවුරක්\"ලෙස නම් කර තිබුණද මේ රටේ වැඩකරන ජනතාව කවදත් දහඩිය හෙළූවේ තමන් වෙනුවෙන් පමණක් නොව රට වෙනුවෙන්ද බව මන්ත්‍රීවරයා කියා සිටියේය. පසුගිය යුද්ධ කාලයේ මේ රටට සාමය උදාකරන්න කැපකිරිම් කළ ත්‍රිවිධ හමුදාවේ හා පොලීසියේ උදවිය මෙන්ම රටේ සාමන්‍ය ජනයාද කැපකිරීම් කළ බවත්,වැටුප් වැඩිවීම් නො ඉල්ලූ කම්කරු ජනයා තමන්ගේ දරුවන් විසින් එකතු කරන ලද කැට සල්ලි පවා පරිත්‍යාග කළ බවත් ඔහු පෙන්වා දුන්නේය. එසේ වුවද රටේ යුද්ධයක් නැති මේ යුගයේ ලබාදිය හැකි සහන හෝ ජනතාවට ලබාදෙන්නට ආණ්ඩුව විසින් කටයුතු නොකරන බව කරුණාතිලක මහතා සඳහන් කළේය. තෙල් මිල,ගෑස් මිල,පිටි මිල වැනි අත්‍යවශ්‍ය ද්‍රව්‍යවල මිල ගණන් ඉතා සීඝ්‍රයෙන් ඉහළ නඟින බවත්,වැඩකරන ජනයා ගමන් ගන්නා පොදු ප්‍රවාහන සේවාවල ගාස්තුද හෙට අනිද්දා වන විට වැඩිකරනු ඇතැයි මන්ත්‍රීවරයා අනතුරු ඇඟවූයේය. එසේම සේවක සේවිකාවන්ගෙන් හෝ වෘත්තීය සමිතිවල අදහස් නොවිමසා ලෝක බැංකුවේ නිර්දේශ මත වැඩකරන ජනතාවට ඉතා අවාසිදායක වන පුද්ගලික අංශයේ විශ්‍රාම වැටුප් පනතක් ගෙන එන්නටද ආණ්ඩුව කටයුතු කරමින් සිටින බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15695", "Category": null, "Parent URL": null}