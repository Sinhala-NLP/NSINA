{"Source": "Adaderana", "Timestamp": "February 8, 2011 03:16 pm", "Headline": "ශ්‍රී ලංකාවට යළිත් යුද අපරාධ චෝදනා!", "News Content": "එක්සත් ජාතීන්ගේ මානව හිමිකම් කොමිසම හමුවේ ශ්‍රී ලංකාවට එරෙහිව යළි වරක් යුද අපරාධ චෝදනා ගොනු කිරීමේ උත්සාහයක් පවතින බව අග්‍රාමාත්‍ය දි.මු ජයරත්න මහතා පවසයි. රාජ්‍ය තාන්ත්‍රික රහස් තොරතුරු මාර්ගයෙන් මේ වන විට ඒ බව තහවුරු වී ඇති බවද අග්‍රාමාත්‍යවරයා සඳහන් කළේය. අද පාර්ලිමේන්තුවේදී හදිසි නීතිය මසකින් දීර්ඝ කිරිමේ යෝජනාව පාර්ලිමේන්තුවට ඉදිරිපත් කරමින් අග්‍රාමාත්‍ය දි.මු ජයරත්න මහතා මෙම කරුණු පෙන්වාදුන් බව අද දෙරණ පාර්ලිමේන්තු වාර්තාකරු පවසයි. එළඹෙන මාර්තු මාසයේදී එක්සත් ජාතීන්ගේ මානව හිමිකම් කොමිසම යළි රැස්වීමට නියමිත බවත්,එහිදී මෙම යුද අපරාධ චෝදනා යළි ගොනු කිරීමේ මූලික සැලසුම් ක්‍රියාත්මක වෙමින් පවතින බවත් හෙතෙම පවසා සිටියි. ජාත්‍යන්තර වශයෙන් ක්‍රියාත්මක වන එල්.ටී.ටී,ඊ හිතවාදී කණ්ඩායම් හා රටවල් ශ්‍රී ලංකාවට එරෙහිව යුද අපරාධ චෝදනා ගොනු කිරිමේ සැලසුමේ ඉදිරියෙන්ම සිටින බවද අග්‍රාමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=14083", "Category": null, "Parent URL": null}