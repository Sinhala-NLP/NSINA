{"Source": "Adaderana", "Timestamp": "January 29, 2018 06:51 pm", "Headline": " දෙමළ දේශපාලන සිරකරුවන්ගේ ඥාතීන් විග්නේ්ශ්වරන් හමුවෙයි", "News Content": "දෙමළ දේශපාලන සිරකරුවන්ගේ ඥාතීන් පිරිසක් උතුරු පළාත් ප්‍රධාන අමාත්‍ය සී.වී.විග්නේ්ශ්වරන් මහතා හමුවී ලිපියක් බාර දී තිබේ. එම ලිපිය මඟින් ඉල්ලා ඇත්තේ දෙමළ දේශපාලන සිරකරුවන් පිරිස වහාම වෙනත් බන්ධනාගාරවලට මාරු කොට ඔවුන්ට ඇති චෝදනා සම්බන්ධයෙන් කඩිනම් අධිකරණමය ක්‍රියා මාර්ගයක් අනුගමනය කරවීමට රජය සමඟ සාකච්ඡා කරන ලෙසයි. මෙම දේශපාලන සිරකරුවන් පිරිස රඳවා ඇත්තේ මහා අපරාධ හා පාතාලයට සම්බන්ධ අපරාධ කරුවන් සමග බැවින් ඔවුන්ගේ ජීවිත වලට විශාල තර්ජනයක් එල්ල වෙමින් පවතින නිසා වහාම බන්ධනාගාර මාරු කරණ ලෙස එම ලිපියෙන් පලමුව ඉල්ලා තිබේ. සිරකරුවන් වශයෙන් මේ පිරිස බොහෝ කාලයක් රඳවාගෙන සිටින් අබැවින් ඔවුන්ට එරෙහිව ඇති චෝදනා සම්බන්ධයෙන් යම් අධිකරණමය ක්‍රියා මාර්ගයක් ගන්නා ලෙස රජයට බල කරන මෙන්ද එම ලිපිය මඟින් ඉල්ලා ඇත. දෙමළ දේශපාලන සිරකරුවන්ගේ ඥාතීන් පිරිසක් යාපනයේ පිහිටි උතුරු පළාත් ප්‍රධාන අමාත්‍යවරයාගේ කාර්යාලයට පැමිණ අදාළ ලිපිය බාර දෙන අවස්ථාවට උතුරු පළාත් සභාවේ දෙමළ ජාතික සන්ධානයේ මන්ත්‍රී එම්.කේ.ශිවාජිලිංගම් මහතාද සහභාගි වී තිබේ.", "URL": "https://sinhala.adaderana.lk/news.php?nid=83759", "Category": null, "Parent URL": null}