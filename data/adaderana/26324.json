{"Source": "Adaderana", "Timestamp": "August 5, 2012 08:28 am", "Headline": "උසස් පෙළ විභාගය හෙට", "News Content": "අධ්‍යයන පොදු සහතික පත්‍ර උසස් පෙළ විභාගය හෙට (06) ආරම්භ වීමට නියමිතය. මෙවර නව සහ පැරණි විෂය නිර්දේශ යටතේ සිසුන් දෙලක්ෂ 77,671 දෙනෙකු විභාගයට පෙනී සිටීමට නියමිතව ඇත. විශේෂ අවසරය ලබාදුන් කාලය තුළදී ද අයදුම්කරුවන් 574 දෙනෙකු විභාගය සඳහා ඉල්ලුම් කර ඇති බව විභාග දෙපාර්තමේන්තුව සඳහන් කළේය. මධ්‍යස්ථාන 2093කදී විභාගය පැවැත්වෙයි. මේ අතර පළාත් සභා ඡන්ද විමසීම් සිදුකෙරෙන ප්‍රදේශවල විභාග මධ්‍යස්ථාන අවට කිලෝමීටරයක් ඇතුළත ප්‍රචාරක කටයුතු සීමා කළ යුතු බව මැතිවරණ කොමසාරිස් මහින්ද දේශප්‍රිය මහතා සඳහන් කළේය. ඒ අනුව විභාග මධ්‍යස්ථාන ආශ්‍රිතව රැස්වීම් සහ පෙළපාලී පැවැත්වීම, රතිඤ්ඤා දැල්වීම වැනි ප්‍රචාරක කටයුතු තහනම් බව මැතිවරණ කොමසාරිස්වරයා කියා සිටියේය. ඒ අනුව මේ සම්බන්ධයෙන් නීතිය දැඩිව ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. මේ අතර පසුගිය වසරේ උසස් පෙළ විභාග ප්‍රතිඵලවලට අදාළ ගැටලුව සම්බන්ධයෙන් උසස් අධ්‍යාපන අමාත්‍යාංශය ඇතුළු ආයතන ගනු ලබන ක්‍රියාමාර්ග පිළිබඳව අවධානයෙන් සිටින බව ශ්‍රී ලංකා මානව හිමිකම් කොමිසම පවසයි. උසස් පෙළ සිසුන් 1750 දෙනෙකුගෙන් පමණ මේ වන විට කොමිසම වෙත පැමිණිලි ලැබී ඇති බව එහි කොමසාරිස් නීතීඥ ආචාර්ය ප්‍රතිභා මහානාමහේවා මහතා සඳහන් කළේය.", "URL": "https://sinhala.adaderana.lk/news.php?nid=26324", "Category": null, "Parent URL": null}