{"Source": "Adaderana", "Timestamp": "June 17, 2010 09:46 am", "Headline": "ජංගම දුරකථන නිසා මරණ 15ක් ", "News Content": "පසුගිය මාස 6 තුළ පමණක් දුම්රිය මාර්ග වල ගමන් කිරී‍මේදී ජංගම දුරකථන භාවිත කිරීමෙන් පුද්ගලයින් 15 දෙනෙකු පමණ මියගොස් ඇතිබව දුම්රිය වාණිජ අධිකාරි විජය සමරසිංහ මහතා පවසයි. එමනිසාම දුම්රිය මාර්ග වල ගමන් කිරී‍මේදී ජංගම දුරකථන භාවිත කිරීමෙන් වලකින ලෙස දුම්රිය දෙපාර්තමේන්තුව ජනතාවගෙන් ඉල්ලීමක් කරයි. ජංගම දුරකථන භාවිතය වඩාත් ජනප්‍රියවීමත් සමග ඒ නිසා සිදුවන දුම්රිය අනතුරු සංඛ්‍යාව ද වර්ධනය වී ඇති බව සමරසිංහ මහතා පෙන්වාදෙයි. මියගිය පුද්ගලයින් 15 දෙනා අතර ගුරුවරයෙකු ද වන බව සඳහන්ය. ඔහු දුම්රියෙහි ගමන් කරන අතරතුර විදෙස් රටක අධ්‍යාපනය ලබන තම දියණිය සමග දුරකථන සංවාදයක යෙදී සිටියදී දුම්රියෙන් ඇද වැටී මියගොස් ඇත. 2009 වර්ෂය තුළ ජංගම දුරකථන භාවිතය නිසා වාර්තා වූ මරණ සංඛ්‍යාව 05 ක් බව ද වාර්තා වේ. ශ්‍රී ලංකාවේ සමස්ත ජනගහණයෙන් මිලියන 14ක් ජංගම දුරකථන භාවිත කරන්නන් බව ද සඳහන්ය.", "URL": "https://sinhala.adaderana.lk/news.php?nid=9049", "Category": null, "Parent URL": null}