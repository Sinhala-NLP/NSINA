{"Source": "Adaderana", "Timestamp": "October 23, 2011 01:44 pm", "Headline": "කැබ් රථයකින් කාන්තාවන් දෙදෙනෙකු පැහැරගෙන ගිහින්", "News Content": "මොරවැව පොලිස් බල ප්‍රදේශයේ තිරියාය හන්දියේ සිට උප්පුවේලි පොලිස් පොලිස් බල ප්‍රදේශයේ නොරක්කාඩු හන්දිය දක්වා අතර මාර්ගයේදී කාන්තාවන් දෙදෙනෙකක් කැබ් රථයකින් පැහැර ගෙන යමින් සිටියදී නිදහස් කර ගැනීමට පොලීසිය සමත්වී තිබේ. අද අලුයම මෙම පැහැරගැනීම සිදුව ඇති අතර මොරවැව පොලිස් ස්ථානයේ නිලධාරීන් කණ්ඩායමක් විසින් කැබි රථය නාවතා කාන්තාවන් දෙදෙනා මුදා ගෙන කැබ් රථය සමග සැකකරුවන් දෙදෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා නිවේදනය කරයි. අදාළ කැබ් රථය මොරවැව නාමල්වත්ත හන්දියේ පොලිස් මාර්ග බාධකය අසලින් ගමන් කරන අවස්ථාවේදී කැබ් රථයේ ගමන් කළ කාන්තාවක් කෑගැසීම නිසා මාර්ග බාධකයේ සිටි නිලධාරීන් විසින් අපරාධයක් සිදුවන බව දැන මොරවැව පොලිස් ස්ථානයට දැනුම් දීමෙන් පසුව ක‍්‍රියාත්මක වූ පොලිස් කණ්ඩායමක් විසින් මෙම අත්අඩංගුවට ගැනීම සිදු කර ඇත. පුත්තලම සිට ත‍්‍රිකුණාමලය දක්වා ගමන් කරමින් තිබූ කැබ් රථයට මෙම කාන්තාවන් දෙදෙනා හොරොව්පතානෙන් නැඟ ඇත්තේ ගෝමරන්කඩවලට යාම සඳහා තිරියාය හන්දියෙන් බැසීමට අදහස් කර ගෙන යයි පොලීසිය කියා සිටියි. එහෙත් සැකකරුවන් ඔවුන් එම ස්ථානයේන් නොබස්සවා රැගෙනයාම සිදු කර ඇති බවත්,එකී අවස්ථාවේදී එක් කාන්තාවක් කෑ ගසා ඇති බවත් කියැවෙයි. සැකකරුන් දෙදෙනා මුන්දලම ප‍්‍රදේශයේ පදිංචිකරුවන් දෙදෙනෙකු වන අතර ඔවුන් දෙදෙනා අද දින පුත්තලම මහේස්ත‍්‍රාත් අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා සඳහන් කරයි. මොරවැව පොලීසිය වැඩිදුර විමර්ශන පවත්වා ගෙන යයි.", "URL": "https://sinhala.adaderana.lk/news.php?nid=19536", "Category": null, "Parent URL": null}