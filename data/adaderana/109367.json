{"Source": "Adaderana", "Timestamp": "May 6, 2019 02:15 pm", "Headline": "විනිසුරු යසන්ත කෝදාගොඩ නිල වශයෙන් පිළිගනී", "News Content": "අභියාචනාධිකරණයේ නව සභාපති විනිසුරු යසන්ත කෝදාගොඩ මහතා පිළිගැනීමේ චාරිත්‍රානුකූල නිල උත්සවය අද(06) පැවත්වා තිබේ. කොළඹ උපරිමාධිකරණ සංකීර්ණයේ පැවති මෙම උත්සවයට අභියාචනාධිකරණ, මහාධිකරණ, මහේස්ත්‍රාත් අධිකරණ, දිසා අධිකරණවල සේවය කරන විනිසුරුවරු සහභාගී වී සිටියේය. මෙහිදී නව අභියාචනාධිකරණ සභාපති විනිසුරුවරයා පිළිගනිමින් වැඩ නීතිපති දප්පූල ලිවේරා සහ ශ්‍රී ලංකා නීතිඥ සංගමයේ සභාපති ජනාධිපති නීතිඥ කාලිංග ඉන්දතිස්ස යන මහත්වරුන් අදහස් පළ කළේය. ඉන් අනතුරුව අභියාචනාධිකරණයේ නව සභාපති විනිසුරු යසන්ත කෝදාගොඩ මහතා විසින්ද උත්සව සභාව අමතනු ලැබීය. මෙම අවස්ථාවට ජනාධිපති නීතිඥවරු ඇතුළු නීතිඥවරු විශාල පිරිසක්ද එක්ව සිටියා. නීතිපති දෙපාර්තමේන්තුවේ අතිරේක සොලිසිටර් ජනරාල් වරයෙකු ලෙස සේවය කළ ජනාධිපති නීතිඥ යසන්ත කෝදාගොඩ මහතා ඉකුත්දා ව්‍යවස්ථාදායක සභාවේ නිර්දේශය මත ජනාධිපතිවරයා විසින් අභියාචනාධිකරණයේ නව සභාපතිවරයා ලෙස පත් කරනු ලැබීය.", "URL": "https://sinhala.adaderana.lk/news.php?nid=109367", "Category": null, "Parent URL": null}