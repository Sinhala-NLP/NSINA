{"Source": "Adaderana", "Timestamp": "October 2, 2016 02:31 pm", "Headline": " දඹුල්ල ප්‍රාදේශීය සභාවේ නොසන්සුන්කාරී තත්ත්වයක් ", "News Content": "දඹුල්ල ප්‍රාදේශීය සභාවේ නව ගොඩනැගිල්ල විවෘත කිරීම වෙනුවෙන් පැවැති උත්සවය අතරතුර නොසන්සුන්කාරී තත්ත්වයක් හටගෙන තිබේ.රුපියල් මිලියන 50ක් වැයකරමින් ඉදිකෙරුණු නව ගොඩනැගිල්ල විවෘත කිරීම අද(02) සිදු කර ඇත්තේ පළාත් සභා සහ පළාත් පාලන අමාත්‍ය ෆයිසර් මුස්තාෆා සහ මධ්‍යම පළාත් ප්‍රධාන අමාත්‍ය සරත් ඒකනායක යන මහත්වරුන්ගේ ප්‍රධානත්වයෙනි.මෙම අවස්ථාව සඳහා පක්ෂ විපක්ෂ දේශපාලනඥයින් රැසක් ද එක්ව සිටි බව අද දෙරණ වාර්තාකරු සඳහන් කළේය.මධ්‍යම පළාත් ප්‍රධාන අමාත්‍ය සරත් ඒකානායක මහතා උත්සව සභාව අමතමින් සිටි අවස්ථාවේ නැගී සිටි දඹුල්ල ප්‍රාදේශීය සභාවේ හිටපු සභාපති කේ.ජී සෝමතිලක මහතා ප්‍රකාශ කර ඇත්තේ ගොඩනැගිල්ල ලබා ගැනීමට කැප වූ තමන්ට උත්සවය ඇමතීමට ලබා නොදීම පිළිබඳ කණගාටු වන බවයි.එම අවස්ථාවේ සභාවේ සිටි තවත් ප්‍රාදේශීය මන්ත්‍රිවරුන් පිරිසක් ද උත්සවය ඇමතීමට අවස්ථාව ලබා නොදීම පිළිබඳ විරෝධය පළ කර තිබේ.එහිදී තත්ත්වය පාලනය කිරීමට ප්‍රධාන අමාත්‍යවරයා දැඩි පරිශ්‍රමයක් දැරූ බව අද දෙරණ වාර්තාකරු සඳහන් කළේය.මේ අතර ගොඩනැගිල්ලේ සමරු පළකයේ වර්මාන ජනාධිපතිවරයාගේ සහ හිටපු ජනාධිපතිවරයාගේ නම් සඳහන් නොවීම සම්බන්ධයෙන් දඹුල්ල හිටපු නගරාධිපති ජාලිය ඕපාත මහතා ඇතුළු පිරිසක් උත්සවය අවසන්වීමෙන් පසුව විරෝධතාවයක නිරත වී තිබේ.", "URL": "https://sinhala.adaderana.lk/news.php?nid=64650", "Category": null, "Parent URL": null}