{"Source": "Adaderana", "Timestamp": "March 15, 2017 01:22 pm", "Headline": "ත්‍රස්තවාදය වැළැක්වීමේ පනත සංශෝධනය වෙන ලකුණු", "News Content": "ත්‍රස්තවාදය වැළැක්වීමේ පනත ජාත්‍යන්තර මානව හිමිකම් සම්මතයන්ට අනුකුලව කෙටුම්පත් කිරීම සිදුවෙමින් පවතින බව නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා පවසයි.එමෙන්ම මෙම සියලු කාර්යන් සිදුකරන්නේ ශ්‍රී ලංකාව තුළ ඕනෑම පුද්ගලයෙකුට බිය ඇතිවීමකින් තොරව ජීවත්වීමේ අයිතිය තහවුරු කිරීම සඳහා බව අවධාරණයකර සිටියේය. ඉන්දියාවේ නවදිල්ලි නුවරදී ඊයේ (14) ආරම්භ වූ තුන්වන ත්‍රස්තවාදය වැළක්වීමේ සමුළුවට එක්වෙමින් ඔහු මේ බව සඳහන් ක‍ළේය.ඉන්දියානු පදනම විසින් සංවිධානය කරා තිබූ මෙම සමුළුවට ඉන්දීය උප ජනාධිපති හමීඩ් අන්සාරි, නේපාල උප අගමැති බිම්ලේන්ද්‍රන් නිධි, සිංගප්පූරු ස්වදේශ කටයුතු අමාත්‍ය කේ.ශන්මුගම් ඇතුළු කලාපීය නායකයින් රැසක්ද එක්ව සිටියේය. ශ්‍රී ලංකාවේ හෝ කලාපය මත බලපෑමක් ඇතිකළ හැකි ඕනෑම ආකාරයේ ජාත්‍යන්තර ත්‍රස්තවාදයක් පිළිබදව අවදියෙන් සිටින බව ද සාගල මහතා පවසයි. එහිදී වැඩිදුරටත් අදහස් දැක්වූ අමාත්‍ය සාගල රත්නායක මහතා කියා සිටියේ ,වසර තිහක යුද්ධය අවසන්වී වසර අටකට පසු ප්‍රජාතන්ත්‍රකරණය සහ ආර්ථික සංවර්ධනය යන කරුණු දෙක මත ශ්‍රී ලංකාව නැවතත් ශක්තිමත් වෙමින් පවතින බවය. 2015 ජනවාරි මාසයේ බලයට පත් අතිගරු ජනාධිපති මෛත්‍රීපාල සිරිසේන මහතාගේ මැතිවරණ වේදිකාවේ ප්‍රධානම ප්‍රතිපත්තීන් වූයේ සාමය ගොඩනැංවීම, සංවර්ධනය, ප්‍රජාතන්ත්‍රවාදය, නීතියේ පාලනය සහ මානව හිමිකම් සුරක්ෂිත කිරීම ආදිය සිදුකරන බවය. 2009 මැයි මාසයේ යුද්ධයෙන් පසු ඉක්මනින්ම ඉටුකළයුතුව තිබූ මෙම කාරනා ඉටු නොවීම නිසා වත්මන් රජයට එය ඉක්මනින් සිදුකිරීමට සිදුවී ඇති බව අමාත්‍යවරයා එහිදී පෙන්වා දුන්නේය.මේ වනවිට ජිනීවා මානව හිමිකම් කවුන්සිලය තුළ ශ්‍රී ලංකාව මේ සම්බන්ධයෙන් සම්මතකර ඇති යෝජනාවේ ප්‍රගතිය ක්‍රියාත්මක කිරීම සඳහා ශ්‍රී ලංකා රජය වෙත ප්‍රමාණවත් කාලයක් ලබාදීමට මානව හිමිකම් මණ්ඩල සැසියේදී තවත් යෝජනාවක් ඇතිවී තිබෙන බව මෙම සභාවට දැනුම්දෙන බව අමාත්‍ය සාගල රත්නායක එහිදී කියා සිටියේය. එය ශ්‍රී ලංකාව පිළිබද සහ එහි කටයුතු ගැන ජාත්‍යන්තර ප්‍රජාව තුළ ඇති විශ්වාසය සාක්ෂි දැරීමක් ලෙස අමාත්‍යවරයා පෙන්වා දුන්නේය.එමෙන්ම ලක් රජය සමස්ත පාර්ලිමේන්තුවම ආණ්ඩුක්‍රම ව්‍යවස්ථා සභාවක් බවට පත්කරමින් නව ව්‍යවස්ථාවක් කෙටුම්පත් කිරීමේ ක්‍රියාවලිය මේ වනවිට ආරම්භකර ඇති බවත් බලය විමධ්‍යගත කිරීම, සුළු ජාතික අයිතීන් තහවුරු කිරීම පිළිබදව මෙහිදී දීර්ඝ වශයෙන් සාකච්ජාවට ලක්වන බවද අමාත්‍යවරයා සඳහන් කළේය. මේ වනවිට ශ්‍රී ලංකාවේ ආරක්ෂක අංශ ප්‍රතිසංවිධානයට ලක්කර ඇති අතර විශේෂයෙන්ම ගැටුම් මානසිකත්වය යටතේ සේවය කළ පොලිස් නිලධාරීන් සඳහා නීතිය හා සාමය පවත්වාගෙන යෑමට අවශ්‍ය සිවිල් රාජකාරි වෙනුවෙන් වේගවත් පුහුණු වැඩසටහනක් ආරම්භකර තිබෙන බවද අමාත්‍ය සාගල රත්නායක මහතා එහිදී සඳහන් කළේය. එපමණක් නොව දොළොස්දහසක් පමණ වන හිටපු LTTE සාමාජිකයින් පුනරුත්ථාපනය කිරීමට ලක් රජය සමත්වූ අතර ඉන් බොහෝ පිරිසක් ඊළගට පැවැත්වෙන මැතිවරණ සඳහා තරඟ කිරීමට දේශපාලන පක්ෂ පිහිටුවගනිමින් ප්‍රජාතන්ත්‍රවාදී ප්‍රවාහයට එක්වෙමින් සිටින බව අමාත්‍යවරයා එහිදී පෙන්වාදුන්නේය.", "URL": "https://sinhala.adaderana.lk/news.php?nid=70912", "Category": null, "Parent URL": null}