{"Source": "Adaderana", "Timestamp": "January 31, 2018 11:02 am", "Headline": "වර්තමාන ශ්‍රී ලංකා නිදහස් පක්ෂ නායකයෝ පංච මහා බලවේගය විනාස කරලා ", "News Content": "ශ්‍රී ලංකා නිදහස් පක්ෂය වර්තමාන නායකයන් බණ්ඩාරනායක මහතා හඳුන්වා දුන් පංච මහා බලවේගය විනාශ කරමින් සිටින බව නුවර දිස්ත්‍රික් පාර්ලිමේන්තු මන්ත්‍රී දිලුම් අමුණුගම මහතා පැවසීය. දඹුල්ල මහනගර සභාවේ හිටපු නගරාධිපති ජාලිය ඕපාත මහතාගේ මැතිවරණ ප්‍රචාරක කටයුතු වල පැවති ජනහමුවකදී 30 දින රාත්‍රියේ මන්ත්‍රීවරයා මේ බව පැවසීය. බණ්ඩාරනායක මහතා ශ්‍රී ලංකා නිදහස් පක්ෂයට හඳුන්වා දී තිබුණේ සඟ වෙද ගුරු ගොවි කම්කරු යන පංච මහා බලවේගය බවත් වර්තමාන ශ්‍රී ලංකා නිදහස් පක්ෂ නායකයින් එම පංච මහා බලවේගය ම මේ වන විට විනාශ කර ඇතැයි හෙතෙම චෝදනා කළේය. පංච මහා බලවේගයේ සංඝයා වහන්සේලා මේ වනවිටත් සිරගත කොට කරමින් සිටින බවත් වෙද කියන නාමයෙන් හඳුන්වන ලබන වෛද්‍යවරුන් මේ වන විටත් මහපාරට බැස උද්ඝෝෂණ කරන තත්ත්වයට පත්ව තිබෙන බවත් ගුරුවරුන් දන ගස්වමින් පීඩාවට පත්කරන බවත් ගොවියාට යන එන මං නැති කොට අඩුම තරමේ පොහොර සහනාධාරයවත් ලබා දීමට නොහැකි තත්ත්වයකට පත්ව ඇතැයිද කම්කරුවාට පොල් සම්බෝලයක් සමඟ බත් ටිකක් කන්න නොහැකි තත්ත්වයට ශ්‍රී ලංකා නිදහස් පක්ෂයේ වර්තමාන නායකයින් පංච මහා බලවේගය විනාශ කොට තිබෙන බව දිනුම් අමුණුගම මහතා වැඩිදුරටත් සඳහන් කෙළේය. පොහොට්ටුව හදපු දිනයේ බණ්ඩාරනායක දෙවැනි ඝාතනය සිදු නොවුණ බවත් බණ්ඩාරනායක දෙවැනි ඝාතනය සිදු වූයේ පක්ෂයේ දහතුන්වෙනි සාමාජිකයා වන හිටපු අග්‍රාමාත්‍ය දි. මු. ජයරත්න ඉවත්කොට එක්සත් ජාතික පක්ෂයේ නායක රනිල් වික්‍රමසිංහ මහතා අගමැති ධූරයේ පිහිටුවීම සිදු කළ දිනයේ බවද හෙතෙම සඳහන් කළේය. එදින බණ්ඩාරනායක මහතාගේ පොළොව යට ඇති පෙට්ටිය රවුම් දෙකක් කැරකෙන්නට ඇති බව දිලුම් අමුණුගම මහතා සඳහන් කළේය. ඉතිහාසය පිළිබඳ ව කතා කරමින් යන සියලුම නායකයින් මේ වන විටත් දණගස්වා තිබෙන බවත් එම නායකයන් වියරුවෙන් දොඩවන තත්ත්වයට පත් කිරීමට මහින්ද රාජපක්ෂ මහතා ප්‍රමුඛ බලවේගයට හැකියාවක් ලැබුණු බවද සඳහන් කළේය.", "URL": "https://sinhala.adaderana.lk/news.php?nid=83818", "Category": null, "Parent URL": null}