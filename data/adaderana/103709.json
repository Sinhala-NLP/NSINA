{"Source": "Adaderana", "Timestamp": "February 5, 2019 11:46 am", "Headline": "කතුරු ඔංචිල්ලාවෙන් වැටී බරපතළ තුවාල ලබා සිටි දියණියත් ජීවිතය හැර යයි", "News Content": "වේයන්ගොඩ නයිවල ප්‍රදේශයේ ළමා උද්‍යානයක කතුරු ඔංචිල්ලාවක් කඩා වැටීමෙන් සිදුවු අනතුරින් බරපතළ තුවාල ලබා රෝහල්ගත කර සිටි දැරිය ද මියගොස් තිබේ. 47 හැවිරිදි කාන්තාවක් සිය දියණිය සමඟ කතුරු ඔංචිල්ලාවේ ගමන් කිරීමේදී එහි කොටසක් කඩා වැටී අනතුර සිදුව ඇති බව පොලීසිය සඳහන් කළේය. අනතුරින් එම කාන්තාව මියගොස් තිබූ අතර බරපතළ තුවාල ලැබූ දියණිය ගම්පහ රෝහලේ දැඩි සත්කාර ඒකකයට ඇතුළත් කර තිබුණි. රෝහලේ ප්‍රතිකාර ලබමින් සිටි 13 හැවිරිදි එම දැරිය අද උදෑසන මියගොස් ඇති බව වාර්තා වෙයි. මේ අතර සිද්ධිය සම්බන්දයෙන් අදාළ ළමා උද්‍යානයේ හිමිකරු ඇතුළු එහි සේවකයින් 06 දෙනෙකු වේයන්ගොඩ පොලීසිය මඟින් අත්අඩංගුවට ගෙන තිබේ. උද්‍යාන හිමිකරු, කලමනාකරු, කාර්මික නිලධාරීන් තිදෙනෙකු සහ යන්ත්‍ර ක්‍රියාකරු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. මේ අතර අනතුරට අදාල ළමා උද්‍යානය තාවකාලිකව වසා දැමීමට පියවර ගෙන ඇති බව ද සඳහන්ය.", "URL": "https://sinhala.adaderana.lk/news.php?nid=103709", "Category": null, "Parent URL": null}