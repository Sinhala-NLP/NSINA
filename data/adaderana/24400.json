{"Source": "Adaderana", "Timestamp": "May 21, 2012 08:27 am", "Headline": "ෆොන්සේකාගේ ටිකට් කපයි", "News Content": "සරත් ෆොන්සේකා මහතා සුවය ලබා ඇති බැවින් ඔහුට රෝහලෙන් පිටව යා හැකි බවට වෛද්‍ය උපදෙස් ලැබී ඇති බව පාර්ලිමේන්තු මන්ත්‍රී ටිරාන් අලස් මහතා පවසයි. අද(21) උදෑසන සරත් ෆොන්සේකා මහතා පරීක්ෂා කළ වෛද්‍යවරයා මේ බව තමාට දැන්වූ බව ටිරාන් අලස් මහතා සඳහන් කළේය. ෆොන්සේකා මහතා කොළඹ නවලෝක පෞද්ගලික රෝහලේ නේවාසිකව ප්‍රතිකාර ලබමින් සිටියේය. ඒ අනුව තවත් ස්වල්ප මොහොතකින් සරත් ෆොන්සේකා මහතා යළි වැලිකඩ බන්ධනාගාරය වෙත රැගෙන යාමට නියමිතය. මේ අතර සරත් ෆොන්සේකා මහතා අද නිදහස් වන බව වාර්තා වේ. දැනටමත් ජනාධිපති මහින්ද රාජපක්ෂ මහතා විසින් ෆොන්සේකා මහතා නිදහස් කිරීමට අදාළ ලියකියවිලිවලට අත්සන් තබා තිබේ. අදාළ ලිපි ලේඛන බන්ධනාගාර දෙපාර්තමේන්තු‍ව වෙත ලැබුණු පසුව සරත් ෆොන්සේකා මහතා නිදහස් කර යැවීමට අදාළ කටයුතු සිදු කෙරෙනු ඇත. තමා වෙත අදාළ ලියකියවිලි කිසිවක් ඊයේ(20) රාත්‍රිය වන විටත් නොලැබුණු බව එහෙත් අද දෙරණ කළ විමසීමක දී පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා පැවසුවේය. ලිපි ලේඛන ලැබුණු පසුව පවතින නීතීමය තත්ත්වය මත ෆොන්සේකා මහතා නිදහස් කිරීමට අවශ්‍ය කටයුතු කඩිනමින් සිදුකරන බව චන්ද්‍රසිරි ගජධීර අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=24400", "Category": null, "Parent URL": null}