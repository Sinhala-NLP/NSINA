{"Source": "Adaderana", "Timestamp": "April 26, 2018 12:33 pm", "Headline": "වියානා ඇළට ගිය රථය හඳුනා ගනියි-රියදුරු සොයා ජිවිතාරක්ෂක ඒකකය හා ප්‍රදේශවාසීන් මෙහෙයුමක", "News Content": "බදුල්ල-මහියංගන ප්‍රධාන මාර්ගයේ ගමන් ගත් ජිප් රථයක් අද (26) උදෑසන 4.30ත් 5ත් අතර කාලයේ දී එම මාර්ගය අතරතුර පිහිටි වියානා ඇළට පෙරළී අනතුරට ලක්වු අතර එහි සිටි රියදුරුවරයා මෙතෙක් හමු වී නැතැයි පොලීසිය පවසයි. හිඟුරක්ගොඩ ප්‍රදේශයේ පදිංචි වයස අවුරුදු 34 ක් වු ප්‍රභාත් විතානගේ නැමති විවාහක පුද්ගලයෙකු විසින් මෙම රථය පදවා ඇතැයි පොලීසිය සඳහන් කරයි. ඔහු පෞද්ගලික උපකාරක පංති ගුරුවරයෙකු ද වන බව වාර්තා වෙයි. කෙසේ වෙතත් මෙම පුද්ගලයා අද අළුයම 2 ට පමණ කතරගම යන බව නිවැසියන්ට පවසා ජිප් රථයෙන් පැමිණ ඇති බවට පොලීසිය සිදුකල විමර්ශනවලදී අනාවරණය වී ඇත. ඔහු මෙතෙක් හමුවී නොමැති අතර, පොලිස් ජීවිතාරක්ෂක ඒකකය හා ප්‍රදේශවාසීන් තව දුරටත් මෙහෙයුම් සිදු කරන බව ද පොලීසිය පවසයි. එම මාර්ගයේ සටහන්ව ඇති 08 කණුව ප්‍රදේශයේදී මෙම රථය මහවැලි ඇළට වැටී ඇති බව වාර්තා වෙයි. ඇළ මාර්ගයට පෙරළී ගිය ජිප් රථය පෙරළී ගිය ස්ථානයට මීටර් කීපයක් පහළින් පොලීසිය හා ප්‍රදේශවාසීන් එක්ව අද උදෑසන ගොඩ ගෙන තිබේ. අනතුරට පත් ජිප් රථය ගොඩ ගනු ලැබූවත් එහි ගමන් ගත් පුද්ගලයින්ට සිදුවූවේ කුමක් දැයි යන්න තෙක් අණාවරණය වී නොතිබුණු අතර පොලීසිය විසින් සිදු කරනු ලැබු පරීක්ෂණවලින් අදාළ පුද්ගලයා පිළිබඳ තොරතුරු අනාවරණය වී තිබේ. අනතුර සම්බන්ධයෙන් වැඩිදුර පරීක්ෂණ මහියංගන පොලීසිය විසින් සිදු කරයි.", "URL": "https://sinhala.adaderana.lk/news.php?nid=88060", "Category": null, "Parent URL": null}