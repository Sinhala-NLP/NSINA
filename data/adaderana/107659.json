{"Source": "Adaderana", "Timestamp": "April 9, 2019 06:43 am", "Headline": "පහළොස් හැවිරිදි දැරිය කෙලෙසු බස් කොන්දොස්තර අත්අඩංගුවට", "News Content": "වයස අවුරුදු 15 ක් වන පාසල් සිසුවියක්ව පුද්ගලික බස් රථයක් තුළදී අතවරයට ලක් කළ බව පැවසෙන බස් කොන්දොස්තරවරයෙකුව ආණමඩුව පොලීසිය විසින් අත්අඩංගුවට ගෙන ඇත. ඊයේ(08) සවස මෙය සිදුවී ඇතැයි සැක කරන බව පොලීසිය පවසයි. පොලීසිය විසින් අත්අඩංගුවට ගෙන ඇත්තේ ආණමඩුව - මහඋස්වැව ප්‍රදේශයේ පදිංචි 28 හැවිරිදි විවාහක පුද්‍ගලයෙකි. අතවරයට පත්ව ඇති පාසල් සිසුවිය පුද්ගලික උපකාරක පන්තියකට සහභාගි වීම සඳහා ආණමඩුව නගරයට පැමිණ ඇත. එම අවස්ථාවේදී සැකකරු දැරිය රවටා ගෙන තමන් සේවය කරන බස් රථයෙන්ම ඇය කැඳවා ගෙන ගොස් එම බස් රථය තුළදීම මෙම අපරාධය සිදු කර ඇති බව මූලික විමර්ශනවලදී හෙලිවී ඇත. අතවරය පත්ව ඇති දැරිවිය තමන් මුහුණ දුන් අත්දැකීම නිවසට පැමිණි පසුව තම මව සමඟ පවසා ඇත. ඒ අනුව දියණිය සමඟ ආණමඩුව පොලීසියට පැමිණි මව මේ සම්බන්ධයෙන් පැමිණිල්ලක් ඉදිරිපත් කර පසුව එම පැමිණිල්ලට අනුව සැකකරුව අත්අඩංගුවට ගැනීමට පොලීසිය කටයුතු කර තිබේ. අතවරයට පත්ව ඇති දැරිවිය වෛද්‍ය පරීක්ෂණයක් සඳහා පුත්තලම මූලික රෝහලේ අධිකරණ වෛද්‍ය නිලධාරීවරයා වෙත යොමු කර ඇත.", "URL": "https://sinhala.adaderana.lk/news.php?nid=107659", "Category": null, "Parent URL": null}