{"Source": "Adaderana", "Timestamp": "November 11, 2015 07:04 pm", "Headline": "ඇවන්ගාඩ් සමාගමේ  මෙහෙයුම් නාවික හමුදාවට පවරයි ", "News Content": "වහාම ක්‍රියාත්මක වන පරිදි ඇවන්ගාඩ් හා සම්බන්ධ‍ සියලු ව්‍යාපාරික මෙහෙයුම් ජනාධිපතිවරයා විසින් ශ්‍රී ලංකා නාවික හමුදාවට පවරා ඇතැයි කැබිනට් ප්‍රකාශක රාජිත සේනාරත්න මහතා පවසයි. ඇවන්ගාඩ් සමාගම සම්බන්ධයෙන් පවතින තත්ත්වය පිළිබඳ සාකච්ඡා කිරීමට අද පස්වරුවේ විශේෂ කැබිනට් රැස්වීමක් පවත්වන ලදී. එහිදී අදාළ තීරණය ජනාධිපතිවරයා විසින‍් දැනුම්දුන් බව කැබිනට් ප්‍රකාශකවරයා සඳහන් කළේය. ඒ අනූව ඇවන්ට්ගාඩ් සම්බන්ධ සියලු ගිවිසුම් අහෝසි කර එහි මෙහෙයුම් කටයුතු නාවික හමුදාවට පැවරීමට ජනපති තීරණය කළ බව ඒ මහතා පැවසීය.එම සාකච්ඡාවට පොලිස්පතිවරයා, නාවික හමුදාපතිවරයා, නීතිපති දෙපාර්තමේන්තු නිලධාරීන්, ආරක්ෂක අමාත්‍යංශයේ නිලධාරීන් ඇවන්ගාඩ් සමාගමේ සාමාජිකයින් සහ මැති ඇමතිවරුන් කිහිප දෙනෙකුද සහභාගී වී සිටි බව වාර්තා වේ.එම සාකච්ඡාවෙන් අනතුරුව, ඇවන්ගාඩ් සමාගම සම්බන්ධයෙන් විමර්ශන සිදුකර වහාම නීතිමය පියවර ගන්නා ලෙස පොලිස්පතිවරයාට උපදෙස් ලබාදුන් බව ද අමාත්‍ය රාජිත සේනාරත්න මහතා පැවසීය.", "URL": "https://sinhala.adaderana.lk/news.php?nid=55039", "Category": null, "Parent URL": null}