{"Source": "Adaderana", "Timestamp": "April 24, 2018 03:17 pm", "Headline": "   සුරාබදු  ස්ථාන ආශ්‍රිතව විශේෂ අධීක්ෂණ වැඩසටහනක්", "News Content": "වෙසක් උත්සව සමය තුළ සමස්ත දිවයිනම ආවරණය වන පරිදි සුරා අපරාධ සහ සුරාබදු බලපත්‍ර ස්ථාන ආශ්‍රිතව අක්‍රමිකතා වැලැක්වීම සඳහා විශේෂ අධීක්ෂණ වැඩසටහනක් ක්‍රියාත්මක කිරීමට සුරාබදු දෙපාර්තමේන්තුව තීරණය කර තිබේ. ලබන 27 වනදා සිට මැයි මස 03 වනදා දක්වා අධීක්ෂණ වැඩසටහන ක්‍රියාත්මක බව එම දෙපාර්තමේන්තුව සඳහන් කළේය. මත්පැන් සැපයුම් දාමය අඛණ්ඩව අධීක්ෂණය කිරීම, මහජන පැමිණිලි හා තොරතුරු මත සුරාබදු අපරාධ සිදුකරන ස්ථාන වැටලීම අධීක්ෂණ වැඩසටහන යටතේ සිදු කිරීමට නියමිතය. ඒ සඳහා නිලධාරී කණ්ඩායම් යෙදවීමට සුරාබදු කොමසාරිස් ජනරාල් ආර්.සේමසිංහ මහතා විසින් සියලුම සහකාර සුරාබදු කොමසාරිස්වරුන්ට උපදෙස් ලබා දී ඇති බව සඳහන්ය. අදාළ අධීක්ෂණ වැඩසටහන සාර්ථක කර ගැනීම සඳහා සුරාබදු දෙපාර්තමේන්තුව මහජන සහය අපේක්ෂා කරන අතර 011 2 045 077 යන දුරකථන අංකයට සහ 011 2 877 882 යන ෆැක්ස් අංකයට එම තොරතුරු ලබා දිය හැකි බව සුරාබදු දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=87950", "Category": null, "Parent URL": null}