{"Source": "Adaderana", "Timestamp": "January 3, 2012 03:02 pm", "Headline": "ජනවාරියේ සිට මණ්ඩලයේ සියලු වැඩ න්‍යාය පත්‍රයකට අනුවයි", "News Content": "එක්සත් ජාතික පක්ෂයේ කෘත්‍යාධිකාරි මණ්ඩලයේ සියලු වැඩ කටයුතු විධිමත් න්‍යාය පත්‍රයකට අනුව ක්‍රියාත්මක කිරීමට දැඩි තීරණයක් ගෙන ඇති බව එම පක්ෂයේ මහලේකම් තිස්ස අත්තනායක මහතා පවසයි. මීට පෙර බොහෝ අවස්ථාවල කෘත්‍යාධිකාරි මණ්ඩලයේ දී අදාළ න්‍යාය පත්‍රයෙන් බාහිරව අභ්‍යන්තර අර්බුද ගැන පමණක් කතා කළ නිසා තම පක්ෂයේ ඉදිරි වැඩපිළිවෙළට බාධා එල්ල වූ බව ඔහු සඳහන් කරයි. එම නිසා ජනවාරී මාසයේ සිට කෘත්‍යාධිකාරී මණ්ඩලයේ වැඩ කටයුතු නිසි ලෙස ක්‍රියාත්මක කිරීමට මෙම තීරණය ගත් බව තිස්ස අත්තනායක මහතා ප්‍රකාශ කළේය. කොළඹ අද(03) පැවති මාධ්‍ය හමුවකට එක් වෙමින් තිස්ස අත්තනායක මහතා මෙම අදහස් පළ කළේය. මේ වසරේ සියලු ආසන සංවිධායකවරුන් සඳහා ඉලක්කගත වැඩපිළිවෙළක් යම් කාල රාමුවකට යටත්ව ලබා දීමට පියවර ගෙන ඇති බව එහි දී වැඩිදුරටත් අදහස් දැක් වූ මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=21128", "Category": null, "Parent URL": null}