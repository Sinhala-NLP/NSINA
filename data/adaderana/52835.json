{"Source": "Adaderana", "Timestamp": "July 24, 2015 06:55 pm", "Headline": "ගෝල්ඩන් කී තැන්පතු යළි ගෙවීම - ඇතැම් අයට මේවා දරාගන්න බෑ - රවී ", "News Content": "සන්ධාන ආණ්ඩු කාලය තුළ හිතාමතා කඩා වැටීමට ලක් කළ මුල්‍ය ආයතන මේ වන විට යළි ගොඩනංවමින් තිබෙන බව මුදල් අමාත්‍ය රවී කරුණානායක මහතා පවසයි. ගෝල්ඩන් කී තැන්පත්කරුවන්ට සිය තැන්පතු යළි ගෙවීම අද ආරම්භ කෙරුණි. ඒ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවැති උත්සවයකදීය. එහිදී අදහස් දැක් වූ මුදල් අමාත්‍ය රවී කරුණානායක මහතා වැඩිදුරටත් මෙසේද කියා සිටියේය. “ගෝල්ඩන් කී සමාගම කඩා වැටුණා නෙවෙයි. ඒ කාලෙ හිටපු පාලකයො ඒක සැලසුම් සහගත ලෙස කඩා වැටෙන්නට සැලැස්සුවා. අවශ්‍ය නම් ඒ කඩා වැටීම වළක්වන්න තිබුණා. අපි බලයට ආවට පස්සේ මේ ජනතාව තමන්ගෙ දුක් ගැනවිල්ල අපට කිවුවා. ජනාධිපති මෛත්‍රීපාල සිරිසේන මහතා වගේම අගමැති රනිල් වික්‍රමසිංහ මහතා මට උපදෙස් ලබා දුන්නා මේ ගැන සොයා බලන්න, මේ මිනිස්සුන් තැන්පත් කළ මුදල් යළිත් ඔවුන්ට ලබා දෙන්න පුළුවන් විදියක් බලන්න කියල. ඒ අනුව තමයි අපි ක්‍රියාත්මක වුණේ. මේ දෙන්නෙ ආණ්ඩුවෙ සල්ලි නෙවෙයි. ආයතන තුළම තියෙන සම්පත්වලින් සොයා ගත්ත සල්ලි. ජනවාරි අපට ලැබුණේ ඝාතනයට ලක් වූ ආර්ථියක්. අපි හිතුවෙ ණය බර කෝටි 71,000යි කියල. නමුත් කෝටි 89,900ක් ණය බර තිබුණ. නමුත් අපට ලැබෙන ආදායමත් එක්ක බලපුවා ඒ දෙක අතර 91%ක පරතරයක් තියෙනවා. ගෝල්ඩන් කී සමාගම මහ බැංකුවට භාර දුන්නේ ඒක මිත්‍රයන්ට දෙන්න නෙවෙයි. අවිධිමත් අදූරදර්ශී පාලනය නිසා එහි තැන්පත්කරුවන්ට උසාවි යන්න වුණා. ඒ අනුව උසාවිය තීරණය කළේ 41%ක් ගෙවන්න කියල. ඉතුරු සල්ලි ප්‍රමාණය හොයන්න ඔබ අපිත් එක්ක එකතු වෙන්න ඕනෙ. යහපාලනය නොලැබුණා නම් ඔබට මේ මුදල ලැබෙන්නෙ නෑ. තවදුරටත් සහන සලසන්න අපි සූදානම්. ඒත් ඇතැම් අයට මේවා දරාගන්න බෑ. “මේ අතර මෙහිදී අදහස් දැක්වූ ජනාධිපති මෛත්‍රිපාල සිරිසේන මහතා කියා සිටියේ ගෝල්ඩන් කී ආයතනය කඩා වැටීමට හේතු වූ කරුණු ගැන සොයා බලන බවයි.ඒ සඳහා විශ්‍රාමික විනිසුරුවරයෙකුගේ ප්‍රධානත්වයෙන් කොමිසමක් පත්කරන බවද, අනාවරණය කරගන්නා තොරතුරු මත ඉදිරි ක්‍රියාමාර්ග ගන්නා බවද ඔහු අවධාරණය කළේය.ඒ සඳහා විශ්‍රාමික විනිසුරුවරයෙකුගේ ප්‍රධානත්වයෙන් කොමිසමක් පත්කරන බවද, අනාවරණය කරගන්නා තොරතුරු මත ඉදිරි ක්‍රියාමාර්ග ගන්නා බවද ඔහු අවධාරණය කළේය.මෙම අවස්ථාවට අගමැති රනිල් වික්‍රමසිංහ මහතා මෙන්ම මහබැංකු අධිපති අර්ජුන මහේන්ද්‍රන් මහතා ද එක්ව සිටියහ.", "URL": "https://sinhala.adaderana.lk/news.php?nid=52835", "Category": null, "Parent URL": null}