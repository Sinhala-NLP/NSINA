{"Source": "Adaderana", "Timestamp": "August 9, 2010 04:42 pm", "Headline": "සුසන්තගේ මරණය ගැන සෙවීමට ඒක පුද්ගල ජනපති කොමිසමක්", "News Content": "රුහුණු විශ්ව විද්‍යාලයේ සුසන්ත බණ්ඩාර සිසුවාගේ මරණය සම්බන්ධයෙන් සොයා බැලීම සඳහා ඒක පුද්ගල විශේෂ ජනාධිපති කොමිසමක් පත් කර තිබේ. විශ්‍රාමලත් ශ්‍රේෂ්ඨාධිකරණ විනිසුරු ජගත් බාලපටබැඳි මහතා මේ සඳහා පත් කර ඇති බව ජනාධිපති මාධ්‍ය අංශය පැවසුවේය. සුසන්ත බණ්ඩාර සිසුවාගේ මරණය සම්බන්ධයෙන් ‍නැගෙන චෝදනා සහ ඊට වග කිව යුත්තන් සොයා බලා නිර්දේශ ඉදිරිපත් කිරීම මෙම කොමිසමට පවරා තිබේ. කොමිසමේ වාර්තාව තුන් මසක් ඇතුළත ජනාධිපතිවරයා වෙත ඉදිරිපත් කිරීමට උපදෙස් ලබා දී ඇත. අදාළ සිසුවාගේ මරණය සම්බන්ධයෙන් සිදු කෙරෙන පොලිස් පරීක්ෂණ වල ගැටලු පවතින බවට චෝදනා එල්ල වීම සහ සිද්ධියට වගකිව යුත්තන් සෙවීම මහජන අපේක්ෂා ඉටු කිරීමක් වන බැවින් ජනාධිපතිවරයා මෙම කොමිසම පත් කිරීමට තීරණය කර ඇති බව සඳහන්ය.", "URL": "https://sinhala.adaderana.lk/news.php?nid=10123", "Category": null, "Parent URL": null}