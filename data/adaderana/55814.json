{"Source": "Adaderana", "Timestamp": "December 19, 2015 09:31 am", "Headline": "අයවැය තෙවන වර ඡන්ද විමසීම අදයි ", "News Content": "2016 වසර සඳහා වූ අයවැය තෙවන වර කියවීමේ ඡන්ද විමසීම පාර්ලිමේන්තුවේදී අද සිදුකිරීමට නියමිතව තිබේ.පස්වරු 5.00ට ඡන්ද විමසීම සිදුකිරීමට නියමිත අතර අයවැය ලේඛනය පිළීබඳ අවසන් ඡන්ද විමසීම වන්නේ මෙය වෙයි.අයවැය දෙවන වර කියවීමේ ඡන්ද විමසීම පසුගිය දෙවන දින සිදුකෙරුණු අතර එය වැඩි ඡන්ද 107කින් සම්මත වුණි.අයවැයට පක්ෂව ඡන්ද 159ක් හිමි වූ අතර විරුද්ධව ඡන්ද 52ක් ලැබුණි.මන්ත්‍රීවරුන් 13 දෙනෙකු අයවැය දෙවන වර කියවීමේ ඡන්ද වීමසීමේදී ඡන්දය ප්‍රකාශ කිරීම සඳහා පැමිණ සිටියේ නොමැත.නොවැම්බර් මස 20 වන දින මුදල් අමාත්‍ය රවී කරුණානායක මහතා විසින් 2016 වසර සඳහා වූ අයවැය පාර්ලිමේන්තුවට ඉදිරිපත් කළ අතර නොවැම්බර් මස 21වන දින සිට දෙසැම්බර් මස 02වන දින දක්වා අයවැය දෙවනවර කියවීමේ විවාදය පැවැත්වුණි.දෙසැම්බර් මස තුන්වන දින සිට අද දිනය දක්වා අයවැය කාරක සභා අවස්ථා, විවාදය පැවැත්වෙන අතර අද දිනයේත් අයවැයට සංශෝධන කිහිපයක් ඉදිරිපත්වනු ඇති බව වාර්තා වෙයි.ඊයේ දිනයේ අග්‍රාමාත්‍යවරයා සමඟ පැවති සාකච්ඡාවේදී අයවැයට සංශෝධන කිහිපයක් සිදුකිරීමට එකඟතාව පළ වූ බව මහාමාර්ග රාජ්‍ය අමාත්‍ය ඩිලාන් පෙරේරා මහතා සඳහන් කළේය.ශ්‍රී ලංකා නිදහස් පක්ෂයේ අමාත්‍යවරුන් සහ අග්‍රාමාත්‍යවරයා අතර පැවති සාකච්ඡාවේදී මෙම එකඟතාවන්ට පැමිණි බවයි ඩිලාන් පෙරේරා අමාත්‍යවරයා සඳහන් කර සිටියේය.කෙසේවෙතත් අයවැය තෙවන වර කියවීමේ ඡන්ද විමසීමේදීද ඊට එරෙහිව ඡන්දය ප්‍රකාශ කරන බව ඒකාබද්ධ විපක්ෂය සඳහන් කළේය.ඒකාබද්ධ විපක්ෂය නියෝජනය කරන මන්ත්‍රීවරුන් අද දිනයේ අයවැයට විරුද්ධව ඡන්දය ප්‍රකාශ කරන බව පාර්ලිමේන්තු මන්ත්‍රී දිනේෂ් ගුණවර්ධන මහතා සඳහන් කර සිටියේය.අයවැයට ඡන්දය ප්‍රකාශ කිරීම සම්බන්ධයෙන් අද පෙරවරුවේ පාර්ලිමේන්තු මන්ත්‍රී කණ්ඩායම රැස්වී අවසන් තීරණයකට එළඹෙන බව දෙමළ ජාතික සන්ධානය සඳහන් කර සිටියේය.දෙවනවර කියවීමේ ඡන්ද විමසීමේදී අයවැයට පක්ෂව ඡන්දය ප්‍රකාශ කළද අද දිනයේ සාකච්ඡා කොට ඒ පිළිබඳව අවසන් තීරණයකට එළඹෙන බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්තිරන් මහතා ප්‍රකාශ කර සිටියේය.ජනතා විමුක්ති පෙරමුණ මෙවර අයවැයට විරුද්ධව ඡන්දය ප්‍රකාශ කරන බව එම පක්ෂයේ පාර්ලිමේන්තු මන්ත්‍රී නලින්ද ජයතිස්ස මහතා සඳහන් කර සිටියේය.මේ අතර 2016 වසරේ මධ්‍යම පළාත් සභාවේ අයවැය ඒකමතිකව සම්මත වී තිබේ.පසුගිය 14 වන දින පළාත් සභාවට ඉදිරිපත් කළ අයවැයේ අවසන් ඡන්ද විමසීම ඊයේ පස්වරුවේ පැවති අතර ඊට සියළු මන්ත්‍රීවරුන්ගේ සහයෝගය හිමි වුණි.ඒ අනුව ඉතිහාසයේ පළමු වරට මධ්‍යම පළත් සභාවේ අයවැයක් ඒකමතිකව සම්මත වූ බව පළාත් සභාවේ සභාපති එල්.ඩී.නිමලසිරි මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=55814", "Category": null, "Parent URL": null}