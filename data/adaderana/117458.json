{"Source": "Adaderana", "Timestamp": "August 25, 2019 07:20 pm", "Headline": "45 වන වෛද්‍ය සායනය කිළිනොච්චියට", "News Content": "සියල්ලට ප්‍රථම මිනිසත්කම පෙරදැරිකරගත් මනුසත් දෙරණ 45 වන වෛද්‍ය සායනය හා ප්‍රජා සත්කාරක වැඩසටහන කිළිනොච්චිය - මුලන්කාවිල් මහජන ක්‍රීඩාංගණයේ දී පැවැත් විය. වකුගඩු රෝගයෙන් පීඩාවිදින ජනතාවට සහන සැලසීම සහ වකුගඩු රෝගය මුල් අවස්ථාවේදීම හඳුනා ගැනීමේ අරමුණින් ක්‍රියාත්මක කෙරන මනුසත් දෙරණ සායන මාලාවේ 45 වන වෛද්‍ය සායනය මෙයයි. මෙහිදී රුධිර පරීක්ෂාව, ඇස් පරීක්ෂාව, දන්ත පරීක්ෂාව මෙන්ම ජනතාවට අවශ්‍ය විශේෂඥ වෛද්‍ය උපදෙස් ලබාදීමද සිදු කෙරුණි. ශ්‍රී ලංකා යුද හමුදා 65 වන සේනාංකයේ සේනාංකාධිපති ඇතුළු යුද හමුදා නිලධාරීන් විසින් සංවිධාන කරනු ලබන මෙම ප්‍රජා සත්කාරක වැඩසටහනට ලීසන්ස් රෝහල, ඔක්ටාන් පුද්ගලික සමාගම, ශ්‍රී ලංකා අක්ෂි දාන සංගමය, IIHS උසස් අධ්‍යාපන ආයතනය, ඕසෝන් වෝටර් ආයතනය ඇතුළු ආයතන රැසක් සිය දායකත්වය සපයනු ලැබුවේය.", "URL": "https://sinhala.adaderana.lk/news.php?nid=117458", "Category": null, "Parent URL": null}