{"Source": "Adaderana", "Timestamp": "June 10, 2014 05:25 pm", "Headline": "විශ්‍රාම වැටුප් දෙපාර්තමේන්තුවේ මූල්‍ය වංචාවක් - යුවළක් අත්අඩංගුවේ", "News Content": "විශ්‍රාම වැටුප් දෙපාර්තමේන්තුවේ ප්‍රධාන අභ්‍යන්තර විගණන නිලධාරීන් විසින් එම දෙපාර්තමේන්තුවේ රුපියල් දොළොස් ලක්ෂ 50,000ක මුදලක් වංචා කිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබේ. විශ්‍රාමිකයින් දෙදෙනෙකුගේ පැමිණිල්ලකට අනුව අපරාධ පරීක්ෂණ දෙපාර්තමේන්තුව විසින් මෙම විමර්ශනය ආරම්භ කර ඇති බව වාර්තා වේ. පැමිණිල්ලෙහි සඳහන් කර ඇත්තේ වරකාපොල ප්‍රාදේශීය ලේකම් කාර්යාලයේ විශ්‍රාම වැටුප් නිලධාරිණිය විසින් හිඟ මුදල් සකස් කිරීමක් සිදුකර ඇති අතර විගණනයට අනුව විශ්‍රාමිකයින්ගේ ගිණුම් වෙත මාසික විශ්‍රාම වැටුප පමණක් මුදලින් තැන්පත් කර ඇති බව සහ හිඟ මුදල නොලැබී ඇති බවයි. ඒ අනුව අදාළ විශ්‍රාම වැටුප් නිලධාරිණිය විසින් හිඟ මුදල් වංචනික ලෙස සකස් කොට රුපියල් දොළොස් ලක්ෂ 50,000 ක මුදලක් වංචා කර ඇති බවටත් හිඟ මුදල වෙනත් ගිණුම් දෙකකට බැර කර ඇති බවටත් තොරතුරු අනාවරණයවී ඇත. ඒ අනුව විශ්‍රාම වැටුප් නිලධාරිණිය සහ ඇගේ ස්වාමි පුරුෂයා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. සැකකරුවන් කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43875", "Category": null, "Parent URL": null}