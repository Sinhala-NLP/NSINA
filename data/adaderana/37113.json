{"Source": "Adaderana", "Timestamp": "September 3, 2013 12:10 pm", "Headline": "මහා භද්‍රකාලී දේවාලයේ දේව ප්‍රතිමාව පැහැරගනියි", "News Content": "දඹුල්ල පූජා භූමියේ තිබෙන මහා භද්‍රකාලී දේවාලයේ දේව ප්‍රතිමාව කිසියම් පිරිසක් විසින් පැහැරගෙන ගොස් තිබේ. ඊයේ(02) රාත්‍රී මෙම පැහැරගැනීම සිදුව ඇති බව වාර්තා වෙයි. මෙම සිද්ධිය සම්බන්ධයෙන් අදාළ දේවාලයේ භාරකාරිනිය දඹුල්ල පොලීසියේ පැමිණිල්ලක් ද සිදුකර තිබේ. ඒ අනුව පරීක්ෂණ සිදුකළ දඹුල්ල පොලීසිය දඹුල්ල පූජා භූමිය ආසන්නයේ තිබී මෙම දේවප්‍රතිමාවේ කොටස් සොයාගෙන ඇති බව සඳහන් වෙයි. මේ අතර කැකිරාව - පලාගල ප්‍රදේශයේ විහාරස්ථානයක තිබු කිරිගරුඩ බුද්ධ ප්‍රතිමාවක් කිසියම් පිරිසක් විසින් පැහැරගෙන ගොස් තිබේ. අදාළ විහාරස්ථානයේ ස්වාමින් වහන්සේ විසින් මේ සම්බන්ධයෙන් කැකිරාව පොලීසියට පැමිණිල්ලක් ද සිදුකර ඇති බව සඳහන් වෙයි . කිලෝග්‍රෑම් 150ක් පමණ බරැති මෙම කිරිගරුඩ බුද්ධ ප්‍රතිමාව තායිලන්තයෙන් මෙරටට ලැබී ඇති බව වාර්තා වෙයි. මෙම සිද්ධීන් සම්බන්ධයෙන් අදාළ පොලිස් ස්ථාන වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=37113", "Category": null, "Parent URL": null}