{"Source": "Adaderana", "Timestamp": "September 2, 2019 09:59 am", "Headline": "පෘථිවියට ළඟින්ම යන ග්‍රාහකයක්", "News Content": "සැප්තැම්බර් 14 වැනිදා පෘථිවිය අසළින්ම ගමන් කරන ග්‍රාහකයක් පිළිබඳව තොරතුරු අනාවරණය වී ඇත. එය ලොව උසම ගොඩනැගිල්ල වන බර්ජ් කලීෆා හා සම වන බව වාර්තා වෙයි. පෘථිවියේ උසම ගොඩනැඟිලිවලටත් වඩා විශාල ග්‍රාහකයක් සැප්තැම්බර් 14 වැනිදා පෘථිවිය අසළින් ගමන් කිරීමට නියමිතයි. එහි විෂ්කම්භය මීටර් 290ත් 650ත් අතර ප්‍රමාණයෙන් යුතු වන අතර නාසා විද්‍යාඥයින් විසින් මෙයට නම් තබා තිබෙන්නේ 2000 QW7 ලෙසයි. ලෝකයේ උසම ගොඩනැගිල්ල වන බර්ජ් කලීෆාහි උස අඩි 2717ක්. දෙවනුවටම උසම ගොඩනැගිල්ල ෂැන්හයි ටවර් වන අතර එහි උස අඩි 2073ක් වෙයි. නමුත් ග්‍රාහකයේ උස අඩි 951ත් 2132ත් අතර වෙයි. තවද එහි වේගය පැයට සැතපුම් 14 361ක්. එය ග්‍රිනිච් වේලාවෙන් පස්වරු 7.54ට පෘථිවියට සැතපුම් මිලියන 3. 3ක් දුරින් පියඹා යනු ඇති. මෙමගින් පෘථිවියට කිසියම් හානියක් සිදු වේයැයි සිතිය නොහැකි නමුත් නාසා හි විදයාඥයන් එහි ගමන් මාර්ගය පිළිබඳව දැඩි විමසිලිමත්භාවයෙන් පසුවෙයි. ඒ සඳහා ඔවුන් යොදාගන්නේ පෑන්-ස්ටාර්ස් (Pan-STARRS) දුරේක්ෂයයි. පසුගිය ජූනි මාසයේදී නාසා විද්‍යාඥයින් විසින් පෘථිවියට ග්‍රාහක ප්‍රහාරයක් එල්ල වේනම් මිනිසුන්ගේ ආරක්ෂාව අනතුරේ වැටෙන බවට අනතුරු ඇඟවීමක් සිදුකර තිබුණි. එහිදී ජූනි 22 වැනිදා අඩි 13ක විෂ්කම්භයකින් යුක්ත 2019MO නමැති කුඩා ග්‍රාහකය සම්බන්ධයෙන් මේ අනතුරු ඇඟවීම නිකුත් කර තිබූ අතර අවසානයේ එය පෘථිවියේ සිට සැතපුම් 3 10 685ක් දුරින් ගමන් කළේය. අලුත් ග්‍රාහක අමුත්තා ඊට දස ගුණයක් දුරින් ගමන් කළද එහි විශාලත්වය හේතුවෙන් ඒ පිළිබඳව විද්‍යාඥයින්ගේ වැඩි අවධානයක් යොමුව ඇත.", "URL": "https://sinhala.adaderana.lk/news.php?nid=118049", "Category": null, "Parent URL": null}