{"Source": "Adaderana", "Timestamp": "January 28, 2019 09:59 am", "Headline": "ජීවිත 15ක් බිලි ගත් විවාහ උත්සවය", "News Content": "විවාහ මංගල්‍යයක් ඛේදවාචකයකින් අවසන් වූ පුවතක් පිළිබඳව පේරු රාජ්‍යයෙන් වාර්තා වෙයි. එහිදී විවාහ සාදයට සහභාගී වී සිටි 15 දෙනෙකුට දිවි අහිමි වී ඇති බව විදෙස් මාධ්‍ය වාර්තා කළේය. පේරු රාජ්‍යයේ විවාහ මංගල්‍යයක් පැවැත්වුණු හෝටලයක බිත්තියක් කඩාවැටීමෙන් සිදු වූ අනතුරකින් එහි සිටි 15 දෙනෙකු මියගොස් තවත් 35 දෙනෙකු තුවාල ලැබීය. එය සිදුව ඇත්තේ ප්‍රදේශයට අධික වැසි ඇදහැලෙමින් පවැති අවස්ථාවකයි. තුවාල ලැබූ 5 දෙනෙකුගේ තත්ත්වය බරපතළ බව රෝහල් ආරංචි මාර්ග සඳහන් කළේය. මධ්‍යම රාත්‍රිය පසුවී සුළු වේලාවකින් හෝටලයේ බිත්තියක් පුපුරා ගොස් තිබේ. ඒ හේතුවෙන් එම ගොඩනැඟිල්ල කඩාවැටී හෝටල් උද්‍යානයේ විවාහ සාදයට සහභාගී වී සිටි පිරිසක් මෙලෙස අනතුරට ලක්ව ඇති බව සඳහන් වෙයි. බලධාරීන් ප්‍රකාශ කළේ පුද්ගලයින් 13 දෙනෙකු එම ස්ථානයේදීම මියගිය බවයි. කෙසේ වෙතත් අබාන්කේ නගරයේ පිහිටි අදාළ අවන්හල සිදුවීම සම්බන්ධයෙන් මෙතෙක් කිසිදු ප්‍රතිචාරයක් දක්වා නැහැ.", "URL": "https://sinhala.adaderana.lk/news.php?nid=103198", "Category": null, "Parent URL": null}