{"Source": "Adaderana", "Timestamp": "July 20, 2019 03:14 pm", "Headline": "ගිනිගත්හේනේ වෙළඳසැල් 22ක් නාය යාමේ අවදානමක", "News Content": "ගිනිගත්හේන නගරයේ නාය යාමට ලක් වු වෙළදසැල් 10ට අමතරව තවත් වෙළඳසැල් 22ක් නායයාමේ දැඩි අවධානමක පවතින බව ජාතික ගොඩනැගිලි පර්යේෂණ ආයතනය සඳහන් කර ඇත. ජාතික ගොඩනැගිලි පර්යේෂණ ආයතනය මඟින් මේ පිළිබඳ තමන් වෙත වාර්තාවක් ලබා දී ඇති බව අඹගමුව ප්‍රාදේශීය සභාවේ සභාපති ජයසංඛ පෙරේරා මහතා පවසා ඇත. අද (20) ගිනිගත්හේන අඹගමුව ප්‍රාදේශිය සභා කාර්යයාලයේදී විශේෂ මාධ්‍යය සාකච්ඡාවක් පවත්වමින් සභාපතිවරයා මේ බව ප්‍රකාශ කර ඇත. මෙම මාධ්‍යය හමුවේදී වැඩිදුරටත් අදහස් දැක් වු අඹගමුව ප්‍රාදේශීය සභාවේ සභාපතිවරයා ප්‍රකාශ කර ඇත්තේ මීට වසර 30 ට ප්‍රථම ගිනිගත්හේන නගරයේ වෙළදසැල් ඉදි කර ඇති බවයි. නායයමට ලක් වු වෙළදසැල් සහ නයයාමේ අවදානමට ලක් වී ඇති වෙළදසැල් ඉදි කිරිම සඳහා අඹගමවේ ප්‍රාදේශීය සභාවේ අනුමැතියක් ලබා ගෙන නොමැති බවද ඔහු ප්‍රකාශ කර ඇත. ජාතික ගොඩනැගිලි පර්යේෂණ ආයතනය විසින් හඳුනාගෙන ඇති නායයාමේ අවධානමකට ලක් විය හැකි වෙළදසැල් 22 ක වෙළදසැල් හිමියන්ට ඉන් ඉවත් වන ලෙස දැනුම් දුන් බවත්, එසේ වෙළදසැල් හිමියන් වෙළදසැල්වලින් ඉවත් නොවන්නේ නම් වෙළදසැල පවත්වාගෙන යාමට වෙළදුන් විසින් අඹගමුව ප්‍රදේශීය සභාව වෙතින් ලබාගෙන ඇති වෙළද බලපත්‍රය අහෝසි කිරීමට පියවර ගන්නා බවද සභාපතිවරයා ප්‍රකාශ කර ඇත. නායයාමේ අවධානමට ලක් වී ඇති නගර මධ්‍යයේ හැටන් මහනුවර ප්‍රධාන මාර්ගයේ කොටසද තවදුරටත් නායයාමේ අවධාමක් පවතින බැවින් එම මාර්ගයද තවදුරටත් වසා දැමීමට සිදු වන බවත්, එම මාර්ගයේ ගමන් ගන්නා වාහන කොළඹ මාර්ගයට පිවිස ගිනිගත්හේන බස් නැවතුම්පොල හරහා මහනුවර මාර්ගයට පිවිසෙන ලෙසයි සභාපතිවරයා ඉල්ලා සිටියි. පවතින තත්ත්වය මත ගිනිගත්හේන නගරයේ දැඩි රථ වාහන තදබදයක් පවතින බවත්, බස් නැවතුම්පොල ඉදිරිපිටින් මාර්ගයේ අඩි කිහිපයක් පුළුල් කිරිමට මාර්ග සවංර්ධන අධිකාරිය නිලධාරින් සමග සාකච්ඡා කරන බවද සභාපතිවරයා පැවසිය. නායයාමේ අවධානමට ලක් වී ඇති වෙළඳසැල් 22 වෙනුවෙන් එම වෙළඳසැල් හිමියන්ට ගිනිගත්හේන නගරයේ සුදුසු ස්ථානයක අලුතින් වෙළදසැල් ඉදිකිරීම කෙරෙහි තම අවධානය යොමු වී ඇති බවද සභාපතිවරයා මෙම මාධ්‍යය හමුවේදී වැඩි දුරටත් පවසා ඇත.", "URL": "https://sinhala.adaderana.lk/news.php?nid=114582", "Category": null, "Parent URL": null}