{"Source": "Adaderana", "Timestamp": "January 19, 2019 09:58 am", "Headline": "එප්පාවල පොහොර සමාගම පෞද්ගලික සමාගම්වල අතකොලුවක් වෙලා", "News Content": "ඒකීය සුපර් පොස්ට් පේට් සහ ත්‍රිත්ව සුපර් පොස්ට්පේට් සැකසීමේදී එප්පාවල පොස්ට්පේට් නිධිය පෞද්ගලික සමාගම් සඳහා අතුරු බදු දීමට තමා අමාත්‍යවරයා ලෙස කටයුතු කරන තාක්කල් ඉඩ නොදෙන බව කෘෂිකර්ම, ග්‍රාමීය ආර්ථික කටයුතු, පශු සම්පත් සංවර්ධන,වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී.හැරිසන් මහතා පවසයි. කොළඹ පිහිටි පොස්පේට් පාලන කාර්යාලයේ පැවති නිලධාරී හමුවේදී අමාත්‍යවරයා මේ බව පැවසීය. 1970 සිට ආරම්භ කරන ලද එප්පාවල සමාගම වර්ථමානය වන විට පෞද්ගලික සමාගම්හි අතකොලුවක් බවට පත්ව ඇති බවත් මේවන තෙක් රබර් වගාවට පොස්පේට් පොහොර සැකසීම ප්‍රමාද වී ඇත්තේ පාලන අධිකාරියහි අවිධිමත් බව හා දේශපාලන බලපෑම් හේතුවෙන් බව අමාත්‍යවරයා මෙහිදි පැවසීය. මේ වන විට සමාගම මගින් වාර්ෂිකව සුපර් පොස්පේට් මෙට්ට්‍රික් ටොන් 46,000 ක් නිෂ්පාදනය කලද සමාගමේ ඉලක්කය වන මෙට්ට්‍රික් ටොන් 72,000 සැකසීමට අවශ්‍ය පියවර සැලසුම් සහගතව සිදු කරන මෙන් අමාත්‍යවරයා නිලධාරීන්ට උපදෙස් ලබා දෙන ලදී. පොස්පේට් සමාගමේ සේවකයන් 334 දෙනෙකු රාජකාරි කටයුතු සිදු කලද නිසි කළමනාකාරිත්වයකින් තොරව රාජකාරි කටයුතු සඳහා යෙදවීම මගින් සමාගම උපයන වාර්ෂික ආදායමට බලපෑමක් ඉටුව ඇති බව අමාත්‍යවරයා පැවසීය. රබර් හා තේ සඳහා අවශ්‍ය පොස්පේට් පොහොර නිෂ්පාදනය ක්‍රමවත්ව මේ වසරේ සිට ආරම්භ කිරීමට අවශ්‍ය කටයුතු සිදු කරන ලෙස කළමනාකාරිත්වයට අමාත්‍යවරයා මෙහිදි උපදෙස් ලබා දෙන ලදී.", "URL": "https://sinhala.adaderana.lk/news.php?nid=102645", "Category": null, "Parent URL": null}