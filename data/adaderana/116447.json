{"Source": "Adaderana", "Timestamp": "August 13, 2019 02:21 pm", "Headline": "නුවරඑළියේ ප්‍රදේශ කිහිපයකට නායයෑමේ අනතුරු ඇඟවීමක්", "News Content": "පවතින අයහපත් කාලගුණ තත්ත්වය හේතුවෙන් නුවරඑළිය දිස්ත්‍රික්කයේ ප්‍රදේශ කිහිපයකට නාය යෑමේ අනතුරු ඇඟවීම් නිකුත් කර තිබේ. එම දිස්ත්‍රික්කයේ අඹගමුව, කොත්මලේ සහ නුවරඑළිය යන ප්‍රාදේශීය ලේකම් කොට්ඨාශ තුළ පිහිටි කදුකරු බෑවුම් හා ඒ ආශ්‍රිත ප්‍රදේශ සදහා මෙම නායයෑමේ අනතුරු ඇඟවීම නිකුත් කර ඇති බවයි ජාතික ගොඩනැගිලි පර්යේෂණ සංවිධානය පවසයි. අදාළ ප්‍රදේශවලට ගතවූ පැය 24 ක කාලය තුළ මිලිමීටර් 75 කට වැඩි වර්ෂාපතනයක් ඇද හැලීම හේතුවෙන් නාය යෑම්, බෑවුම් කඩා වැටීම්, ගල් පෙරලීම්, පොළොව ගිලාබැසීම් හා පස් කන්ඩි කඩා වැටීමේ අවදානමක් පවතින බව එම සංවිධානය පෙන්වාදෙයි. මේ අතර බස්නාහිර, සබරගමුව, මධ්‍යම, දකුණ සහ වයඹ යන පළාත්වලට ඉදිරි කාලය තුළ ද තද වැසි අපේක්ෂා කරන අතර ඇතැම් ප්‍රදේශවලට මිලිමීටර් 150 ඉක්මවූ වැසි අපේක්ෂා කල හැකි බව කාලගුණ විද්‍යා දෙපාර්තමේන්තුව පවසයි. අද පෙරවරු 08.30 සිට දහවල් 12.30 දක්වා පැය 4 ක කාලය තුළ මිලිමීටර් 110 ක් වූ වැඩිම වර්ෂාපතනය රත්නපුර දිස්ත්‍රික්කයේ කිරිඇල්ල ප්‍රදේශයෙන් වාර්තා වී තිබේ. Early Warning 13-08-2019 at 1300 h by Prageeth Karunasinghe on Scribd", "URL": "https://sinhala.adaderana.lk/news.php?nid=116447", "Category": null, "Parent URL": null}