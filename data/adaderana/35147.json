{"Source": "Adaderana", "Timestamp": "June 22, 2013 12:37 pm", "Headline": "අලි පැන්නීමේ අලි මෙහෙයුමක්", "News Content": "සීගිරිය ප්‍රදේශයේ සැරිසරන වන අලි රංචුවක් පළවාහැරිම සඳහා මෙහෙයුමක් ආරම්භ කර තිබේ. සීගිරිය සහ මින්නේරිය වනජීවි නිලධාරීන් සහ සිවිල් ආරක්ෂක බලකා නිලධාරීන් එක්ව මෙහෙයුම් ආරම්භ කර ඇති බව වාර්තා වේ. වන අලි 22 දෙනෙකුගෙන් යුත් රංචුවක් සීගිරිය ග්‍රාමසේවා වසම් 23 ක සැරිසරන අතර එම රංචුව මේවන විටත් ප්‍රදේශයේ වගා රැසක් විනාශ කර ඇති බව සඳහන්ය. ඊයේ පස්වරුවේ සිට මෙම මෙහෙයුම ආරම්භ කර ඇති අතර එය මේවන විටත් සිදුවන බව වාර්තා වේ. කෙසේ වෙතත් මෙම අලි රංචුවේ සිටින නියපොත්තා නැමැති වන අලියා අල්ලා ගැනීමේ කටයුතු අපහසු වී ඇති බව ද සඳහන්ය. මෙම වන අලියා ඊයේ රාත්‍රියේ දී ප්‍රදේශයේ ලොකු ලූනූ තවාන් කිහිපයක් විනාශ කර ඇති බව ප්‍රදේශවාසීන් සඳහන් කළේය. මේ හේතුවෙන් සිදුව ඇති පාඩුව රුපියල් ලක්ෂ 02 කට අධික බව ද ගොවීන් පැවසීය. ඒ අනුව මෙම අලි රංචුව මින්නේරිය ජාතික වනෝද්‍යානයට පළවා හැරීමට නියමිතය.", "URL": "https://sinhala.adaderana.lk/news.php?nid=35147", "Category": null, "Parent URL": null}