{"Source": "Adaderana", "Timestamp": "September 3, 2010 08:57 am", "Headline": "කෙටුම්පත ප්‍රජාතන්ත්‍ර විරෝධී යැයි කීමට අයිතියක් නෑ", "News Content": "ව්‍යවස්ථා සංශෝධන පනත් කෙටුම්පත ප්‍රජාතන්ත්‍ර විරෝධී යැයි ප්‍රකාශ කිරීමට විපක්ෂ නායකවරයාට සදාචාරාත්මක අයිතියක් නැතැයි එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් සෙනෙවිරත්න මහතා පවසයි. යෝජිත පනතට පක්ෂව හෝ විපක්ෂව ඡන්දය දීම පිළිබඳ තමා මෙතෙක් තීරණයක් ගෙන නොමැති බව ඔහු සඳහන් කරයි. ලබන 7 හෝ 8 වැනි දින තමන් එය තීරණය කරන බව බී.බී.සී. ලෝක සේවය සමග පැවති සාකච්ඡාවකට එක්වෙමින් ඔහු සඳහන් කළේය. මේ අතර එක්සත් ජාතික පක්ෂ පොළොන්නරුව දිස්ත්‍රික් පාර්ලිමේන්තු මන්ත්‍රී අර්ල් ගුණසේකර මහතා ද යෝජිත පනතට පක්ෂව ඡන්දය භාවිත කළ යුතු බව ප්‍රකාශ කර තිබේ. එක්සත් ජාතික පක්ෂයේ සියලු මන්ත්‍රීවරුන් පනතට පක්ෂව ඡන්දය භාවිත කළ යුතු බව එක්සත් ජාතික පක්ෂ පාර්ලිමේන්තු මන්ත්‍රී අබ්දුල් කාදර් මහතා ප්‍රකාශ කළේය. ඊට මන්ත්‍රීවරුන් කිහිපදෙනෙකුම එකඟතාව පළ කර ඇති බව ද ඔහු පසුගිය දා අවධාරණය කළේය.", "URL": "https://sinhala.adaderana.lk/news.php?nid=10602", "Category": null, "Parent URL": null}