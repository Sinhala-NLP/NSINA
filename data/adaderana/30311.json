{"Source": "Adaderana", "Timestamp": "December 28, 2012 11:27 am", "Headline": "ශ්‍රී ලාංකිකයින් 64ක් තායිලන්ත පොලිස් අත්අඩංගුවට", "News Content": "තායිලන්තයේ පට්ටායා දූපතේදී පුද්ගල ජාවාරමට සම්බන්ධ වූ බවට සැකපිට ශ්‍රී ලාංකිකයින් 64 දෙනෙකු අත්අඩංගුවට ගෙන තිබේ. තායිලන්තයේ චොන්බුරි පොලීසියට ලැබුණු තොරතුරකට අනුව පසුගිය 19 වැනිදා එරට බායි-යොක් නැමැති ‍නිවාඩු නිකේතනයක් වටලා ඇත. විදේශිකයින් විශාල පිරිසක් මෙලෙස එම ස්ථානයේ සැක කටයුතු ලෙස ගැවසීම ගැන සොයා බලන ලෙසට පුද්ගලයෙකු විසින් පොලීසියට ලබාදුන් තොරතුරකට අනූව වැටලීම කර තිබේ. ඒ අනුව අදාළ ශ්‍රී ලාංකිකයින් පිරිස අත්අඩංගුවට ගෙන ඇති අතර ඔවුන් සතුව තිබූ සංචාරක වීසා පොලීසිය විසින් භාරයට ගෙන ඇත. මේ අතර තවත් පුද්ගලයෙකු පොලීසියට පවසා ඇත්තේ තායිලන්ත කාන්තාවක් භාරයේ මෙම විදේශීකයින් පිරිස සිටින බවයි. කෙසේ වෙතත් අත්අඩංගුවට ගත් ශ්‍රී ලාංකිකයින් කිසිවෙකුත් මේ සම්බන්ධයෙන් වැඩිදුර තොරතුරු අනාවරණය කර නොමැති අතර ඔවුන් සියලු දෙනා යළි ශ්‍රී ලංකාවට පිටුවහල් කිරීමට තීරණය කර ඇතැයි ද විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=30311", "Category": null, "Parent URL": null}