{"Source": "Adaderana", "Timestamp": "April 22, 2015 04:31 pm", "Headline": "චීනය සමඟ ප්‍රශ්න තියෙනවා -මහින්දගේ ට්‍රැක් අවුල්වෙලා  ", "News Content": "ජනාධිපති මහින්ද රාජපක්ෂ මහතා විසින් පසුගිය දින කරන ලද ප්‍රකාශයක් සම්බන්ධයෙන් පරීක්ෂණයක් ආරම්භ කළ යුතු බව විදේශ කටයුතු නියෝජ්‍ය ඇමති අජිත් පී පෙරේරා මහතා පවසයි.තමන්ගේ පාලන සමය තුළ වැරදිකරුවන්ට දඬුවම් නොදුන් බවත්, වැරදි වසන් කිරීමට කටයුතු කළ බවටත් හිටපු ජනාධිපති මහින්ද රාජපක්ෂ මහතා පසුගිය දින ප්‍රසිද්ධියේ ප්‍රකාශ කර ඇති බව අද(22) කොළඹ පැවති මාධ්‍ය හමුවකදී ඒ මහතා කියා සිටියේය. එ් අනුව වැරදිකරුවන් හා වැරදි පිළිබඳව මහින්ද රාජපක්ෂ මහතාගෙන්ම හෙළි කරගැනීමට පරීක්ෂණක් ආරම්භ කළ හැකි බව හෙතෙම පෙන්වා දුන්නේය.රාජපක්ෂ මහතා ආරක්ෂා කළ වැරදිකරුවන් කවුද? එසේ කළේ ඇයිද? යන්න ප්‍රශ්න කිරීමට ඔහුට ඡන්දය දුන් ලක්ෂ 58 ක ජනතාවටද අයිතිය ඇති බව ඒ මහතා සඳහන් කළේය.එසේම මේ වන විට හිටපු ජනපතිට තිබූ ඡන්ද ලක්ෂ 58 න් ලක්ෂ 20 ක් පමණ අඩුවී ඇති බවත්, හිටපු ජනාධිපති මහින්ද රාජපක්ෂ මහතාගේ පිරිස මේ රටේ යහපාලනයට විරුද්ධ බවත් නියෝජ්‍ය ඇමතිවරයා අවධාරණය කර සිටියේය.තවද හිටපු ජනපතිවරයාගේ කටට මේ වන විට බ්‍රේක් නොමැති බවත් ඔහු අල්ලස් කොමිසම හමුවේ මොනවා කියාවිද බියේ වැරදි කළ මන්ත්‍රීවරු ඔහු අල්ලස් කොමිසමට යාම වැළැක්වීමට උත්සාහ කරමින් සිටින බවත් ඔහු එහිදී කීවේය. එසේම 19 වන ආණ්ඩුක්‍රම ව්‍යවස්ථාව සම්මත කර ගැනීම සඳහා එකමුතු වන ලෙසත්, එසේ නොමැති වුවහොත් ජනාධිපති මෛත්‍රීපාල සිරිසේන මහතා පාර්ලිමේන්තුව විසිරුවා හරිනු ඇති බවත් විදේශ කටයුතු නියෝජ්‍ය අමාත්‍ය අජිත් පී පෙරේරා මහතා පැවසුවේය.තවද චීනය සමඟ ගැටලුකාරී තත්ත්වයන් ඇති බව ඇතැම් පිරිස් ප්‍රකාශ කරන බවත්, චීනය සමඟ යම් යම් ගැටලු ඇති බවත්, ඒවා සාකච්ඡා මාර්ගයෙන් විසඳාගෙන ඉදිරියට යන බවද ඒ මහතා එම මාධ්‍ය හමුවේදී අවධාරණය කර සිටියේය.එම මාධ්‍ය හමුව අමතමින් ඌව පළාත් මහ ඇමති හරීන් ප්‍රනාන්දු මහතා කියා සිටියේ පසුගිය දින පාර්ලිමේන්තු සභා මධ්‍ය යේ උපවාස කරන ලද්දේ අල්ලස් කොමිසමේ චෝදනා ඇති අය බවයි.එසේම හිටපු ජනාධිපති මහින්ද රාජපක්ෂ මහතාගේ ට්‍රැක් අවුල් වී ඇති බවත්, 19 ව්‍යවස්ථාව සම්මත කර ගැනීමට නොහැකිනම් අනිවාර්යයෙන් පාර්ලිමේන්තුව විසුරුවා හැරිය යුතු බවත් ඒ මහතා වැඩිදුරටත් සඳහන් කර සිටියේය.එම මාධ්‍ය හමුවේදී ආර්ථික සංවර්ධන නියෝජ්‍ය අමාත්‍ය හර්ෂද සිල්වා මහතාද අදහස් දැක්විය.", "URL": "https://sinhala.adaderana.lk/news.php?nid=50821", "Category": null, "Parent URL": null}