{"Source": "Adaderana", "Timestamp": "July 13, 2013 08:00 am", "Headline": "කොළඹ - හොරණ මාර්ගයේ විශේෂ රථවාහන සැලැස්මක්", "News Content": "පිළියන්දල, ශ්‍රී රාහුල ශාස්ත්‍රෝදය පිරිවෙන් විහාරස්ථානයේ වාර්ෂික රන්දෝලි පෙරහැර හේතුවෙන් අද රාත්‍රී 08.00 සිට පෙරහැර ගමන් ගන්නා මාර්ගයේ විශේෂ රථ වාහන සැලැස්මක් ක්‍රියාත්මක කරන බව පොලීසිය පවසයි. පෙරහැර එම විහාරස්ථානයෙන් ආරම්භ වී හොරණ - කොළඹ ප්‍රධාන මාර්ගයේ මීටර් 200ක් පමණ කොළඹ දෙසට පැමිණ පිළියන්දල - මහරගම ප්‍රධාන මාර්ගය හරහා සරණපාල මාවත ඔස්සේ ගමන් කර නැවත හොරණ - කොළඹ ප්‍රධාන මාර්ගයට පිවිස එම මාර්ගයෙන් මිරිස්වත්ත ප්‍රදේශයට ගමන් කොට ශ්‍රී රාහුල ශාස්ත්‍රෝදය පිරිවෙන් විහාරස්ථානය දක්වා ගමන් කරන බව පොලීසිය කියයි‍. අදාළ කාලය තුළ හොරණ - කොළඹ ප්‍රධාන මාර්ගයේ පිළියන්දල නගරය තුළ රථවාහන තදබදයක් ඇති විය හැකි බැවින් විකල්ප මාර්ග භාවිතා කරන ලෙස පොලිසිය ජනතාවගෙන් ඉල්ලා සිටියි. විකල්ප මාර්ග ලෙස කොළඹ සිට හොරණ දෙසට ගමන් කරන වාහන බෝකුන්දුර හන්දියෙන් වමට හරවා මකුළුදූව හන්දිය, දොලේ කනත්ත හන්දිය, මාවිත්තර හන්දිය ඔස්සේ මිරිස්වත්ත හන්දියෙන් කොළඹ - හොරණ මාර්ගය පිවිසිය හැකි බව පොලිසිය පවසයි.", "URL": "https://sinhala.adaderana.lk/news.php?nid=35734", "Category": null, "Parent URL": null}