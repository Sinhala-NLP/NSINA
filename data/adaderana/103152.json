{"Source": "Adaderana", "Timestamp": "January 27, 2019 11:33 am", "Headline": "වතුකම්කරුවන්ගේ විරෝධතාවයකින් බලංගොඩ-බගවන්තලාව මාර්ගය අවහිර වෙයි", "News Content": "බගවන්තලාව ප්‍රදේශයේ වතුකම්රුවන් පිරිසක් හැටන් බගවන්තලාව බලංගොඩ ප්‍රධාන මාර්ග බගවන්තලාව නගරයේ පාලම අසලින් අවහිර කරමින් අද (27) උදෑසන සිට ආරම්භ කර ඇති විරෝධතාවයක් හේතුවෙන් එම මාර්ගයේ ගමනා ගමන කටයුතු සම්පුර්ණයෙන්ම ඇණ හිට ඇති බව බගවන්තලාව පොලීසිය පැවසිය. වතු හාම්පුතුන්ගේ සංගමය, වතු ඒකාබද්ධ වෘත්තිය සමිති සහ රජය මැදිහත් වී තමන් වෙත ලබාදුන් රු 700ක මුලික වැටුප ප්‍රමාණවත් නොවන සහ මෙම නව වැටුප් වැඩි කිරීමේදී මීට ඉහල තමන් වෙත ගෙවූ දිරි ගැන්වීමේ දීමනාව වන රු 140 මෙවර වැටුප් වැඩි කිරීමට ඇතුලත් කර නොමැති බව පවසමින් මෙම විරෝධතාවය ආරම්භ කර තිබේ. විරෝධතාවයේ නියැලී සිටින වතු කම්කරුවන් කියා සිටින්නේ තමන්ට රු1000ක මුලික වැටුපක් ලබාදෙන බව වතුකරයේ දේශපාඥයින් පොරොන්දු වී තමන්ට රු700 මූලික වැටුපක් පමණක් ලබා දී තමන්ව මුලා කල බවයි. වැටුප් වැඩි කිරීම සම්බන්ධයෙන් දෙපාර්ශවය අතර අත්සන් කිරීමට නියමිත අවබෝධතා ගිවිසුම අත්සන් නොකරන ලෙසට විරෝධතාවයේ නියැලි සිටින වතු කම්කරුවන් කියා සිටියහ. ප්‍රධාන මාර්ග අවහිර කර තිබීම නිසා හැටන් ප්‍රදේශයෙන් බගවන්තලාව නගරයට ධාවනය වන කිසිදු රථ වාහනයකට නගරය තුලට ඇතුල්කිරීමට නොහැකි වී ඇති බව අප වාර්තාකරු පවසයි.", "URL": "https://sinhala.adaderana.lk/news.php?nid=103152", "Category": null, "Parent URL": null}