{"Source": "Adaderana", "Timestamp": "September 6, 2019 09:14 am", "Headline": "ඇල්පිටියේ ලංගම බසයක් තුළ වෙඩි තැබීමක්-පුද්ගලයෙක් මරුට", "News Content": "අද(06) උදෑසන 8.05 ට පමණ ඇල්පිටිය පොලිස් වසමේ අටකොහොටේ බෝගහ වංගුව අසල දී ශ්‍රී ලංකා ගමනා ගමන මණ්ඩලයට අයත් බස් රථයක් තුළ වෙඩි තැබීමක් සිදුව තිබේ. අළුත්ගම සිට ඇල්පිටිය දක්වා ගමන් ගත් මෙම බස් රථයේ ගමන් කරමින් සිටි පුද්ගලයෙකු විසින් එම බස් රථයේ ගමන් කළ පුද්ගලයෙකුට මෙලෙස වෙඩි තබා ඇතැයි පොලීසිය පවසයි. වෙඩි තැබීමෙන් බරපතළ තුවාල ලැබූ පුද්ගලයා ඇල්පිටිය රෝහලට ඇතුළත් කිරීමේ දී මිය ගොස් තිබේ. මෙසේ මියගොස් ඇත්තේ වයස අවුරුදු 41 ක් වු වල්ඉඟුරු කැටිය, ඌරගස්මං හන්දිය ලිපිනයේ පදිංචි මාවනා හේවා රංජිත් ජයවර්ධන යන පුද්ගලයෙකි. මෘත ශරීරය ඇල්පිටිය ඇල්පිටිය රෝහලේ මෘත ශරීරගාරයේ ඇත. වෙඩි තැබීම සිදු කල පුද්ගලයා පල ගොස් ඇතැයි පොලීසිය පවසයි. කෙසේ වෙතත් මිය ගිය පුද්ගලයා නඩු කටයුත්තක් සඳහා අද උදෑසන යමින් සිටිය දී මෙම වෙඩි ප්‍රහාරයට ලක්ව තිබේ. ඔහුගේ මව හා නැගණියත් මෙම බස් රථය තුළම සිට ඇතැයි අද දෙරණ වාර්තාකරු වැඩිදුරටත් පැවසීය. ඇල්පිටිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=118410", "Category": null, "Parent URL": null}