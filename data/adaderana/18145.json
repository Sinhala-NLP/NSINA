{"Source": "Adaderana", "Timestamp": "August 18, 2011 09:32 am", "Headline": "සිරිකොත ඉදිරිපිට කාපට්දැම්මේ ඇයි-ජනපති විමසයි", "News Content": "සිරිකොත එ.ජා.ප පක්ෂ මූලස්ථානය ඉදිරිපිට මාර්ගය වසා හදිසියේ කාපට්දැමීම සිදුකළේ මන්දැයි ජනාධිපති මහින්ද රාජපක්ෂ මහතා අදාළ බලධාරීන්ගෙන් විමසීමක් කළ බව ජනාධිපති මාධ්‍ය ඒකකයේ අධ්‍යක්ෂ ජනරාල් බන්දුල ජයසේකර මහතා පවසයි. කෝට්ටේ බංගලා හන්දියේ සිට පිටකෝට්ටේ බැද්දගාන මන්සන්ධියට හැරෙන ස්ථානය දක්වා මාර්ගයේ රථ වාහන ගමනාගමනය නැවත දන්වන තෙක් සීමා කර තිබේ. හදිසි මාර්ග අලුත්වැඩියා කටයුත්තක් හේතුවෙන් මෙම පියවර ගත් බව පොලිසිය සඳහන් කර තිබිණි. කෙසේ වෙතත් ඊයේ දිනයේ සිරිකොත ඉදිරිපිට සජිත් ප්‍රේමදාස මහතා ඇතුළු එ.ජා.ප‍යේ පිරිසක් දැවැන්ත විරෝධතා ව්‍යාපාරයක් සංවිධානය කර තිබුණු අතර කුමන ආකාරයක හෝ පෙළපාලි , උද‍්ඝෝෂණ , සත්‍යග්‍රහ සහ විරෝධතා පැවැත්වීමට එරෙහිව එක්සත් ජාතික පක්ෂ මන්ත්‍රීවරුන් පිරිසකට ගංගොඩවිල මහේස්ත්‍රාත් අධිකරණය විසින් වාරණ නියෝගයක් නිකුත් කර තිබීම හේතුවෙන් එය එතැන පවත්වන්නට අවකාශයක් නොලැබිණි. පොලිසිය කළ ඉල්ලීමකට අනුව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතාට හා ශිරාල් ලක්තිලක මහතාට එරෙහිව එම නියෝගය නිකුත් කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා ඊයේ නිවේදනය කරන ලදී. ඒ අනුව කෝට්ටේ බංගලා මන්සන්ධියේ සිට ජුබිලි කණුව මන්සන්ධිය දක්වාත් පාගොඩ පාරේ ආනන්ද බාලිකා විද්‍යාලය අසළ සිට තලවතුගොඩ පාරේ බැද්දගාන මන්සන්ධිය දක්වා අදාළ විරෝධතා දැක්වීම තහනම් කර තිබුණි.", "URL": "https://sinhala.adaderana.lk/news.php?nid=18145", "Category": null, "Parent URL": null}