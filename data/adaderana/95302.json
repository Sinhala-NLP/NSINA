{"Source": "Adaderana", "Timestamp": "August 31, 2018 01:29 pm", "Headline": "පහල ගිය අල මිල නිසා ගොවීන් අසරණයි", "News Content": "වෙළඳපොලේ අර්තාපල් මිල සීඝ්‍ර ලෙස පහත වැටීමත් සමග ඌව පරණගම ගොවීන් දැඩි අසීරුතාවට පත්ව තිබේ. ගොවීන් චෝදනා කරන්නේ අර්තාපල් වැඩි ප්‍රමාණයක් පිටරටින් අනායනය කිරීම හේතුවෙන් මේ තත්ත්වය උද්ගතව ඇති බවයි. වැලිමඩ,ඌව පරණගම,බොරලන්ද,බෝගහකුඹුර,ඇටම්පිටිය,බණ්ඩාරවෙල ආදී ප්‍රදේශවල යල කන්නයේ අර්තාපල් අස්වනු මේ වනවිට වෙළඳපොලට ඒම ආරම්භ වී තිබේ. මීට සතියකට පමණ පෙර අර්තාපල් කිලෝවක තොග මිල රුපියල් 150ත් 160ත් අතර පැවතියද ඊයේ දිනයේ එය රුපියල් 80ත් 85ත් අතර මිලකට පහත වැටිණි. ගොවීන් මෙවර කන්නයේ හෙක්ටයාර 2700ක පමණ අර්තපාල් වගා කර ඇති අතර එහි අස්වැන්න ඉදිරි දින කිහිපය තුළ වෙළඳපොලට නිකුත් කිරීමට ඔවුන් බලාපොරොත්තුවෙන් සිටියි. එවැනි මොහොතක මෙලෙස අර්තාපල් මිල හදිසියේ පහත යාමෙන් තමන් දැඩි අසීරුතාවකට පත්ව සිටින බව ගොවීන් පවසයි.", "URL": "https://sinhala.adaderana.lk/news.php?nid=95302", "Category": null, "Parent URL": null}