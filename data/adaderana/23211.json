{"Source": "Adaderana", "Timestamp": "April 1, 2012 01:00 pm", "Headline": "අප්‍රේල් 19 දා සිට කොළඹ යළිත් තූත්තකුඩියට යාවෙයි", "News Content": "ඉන්දියාවේ තමිල්නාඩු ප්‍රාන්තයට අයත් තූත්තකුඩි වරාය හා කොළඹ වරාය අතර මගී නෞකා සේවය යළි ස්ථාපිත කිරීමට තීරණයවී ඇති බව ඉන්දීය මාධ්‍ය උපුටා දක්වයි. ඒ අනුව අදාළ මගී නෞකා සේවය එළඹෙන අප්‍රේල් මස 19 වන දින සිට යළි ආරම්භ කරන බව තූත්කුඩි වරායේ සභාපති සුප්පයියා මහතා නක්කීරන් පුවත් සේවයට පවසා තිබේ. කලකට ඉහතදී භාවිතයට ගැනුණද පසුව අත්හැරුණු මෙම නාවික සේවය ඉන්දියාව හා ශ්‍රී ලංකාව අතර සබඳතා වර්ධනය කරමින් පසුගිය වසරේ ජූනි මස 13 වන දින ආරම්භ කළද එය අඛණ්ඩව පවත්වා‍ගෙන යාමට හැකියාවක් නොලැබිණි. ප්‍රධාන නීතිමය ප්‍රශ්නයක් හැරුණු විට තාක්ෂණික ප්‍රශ්න කිහිපයක් හේතුවෙන් පසුගිය වසරේ ආරම්භ කළ කොළඹ-තූත්තකුඩි නාවික මගී නෞකා සේවය පසුගිය වසරේම නොවැම්බර් 18 වන දින වන විට අත්හිටුවන්නට සිදුවූ බව සුප්පයියා මහතා පෙන්වා දී ඇත. කෙ‍සේ වෙතත් මේවන විට එකී ගැටලු නිරාකරණය කර ගනිමින් නව නාවික මගී සේවයක් ලෙස යළි ගමන් ඇරඹීමට කටයුතු කරන බවත්,අප්‍රේල් මස 19 වන දින සිට සෑම බ්‍රහස්ප්‍රතින්දා හා අඟහරුවාදා යන දෙදිනවල මෙම ප්‍රවාහන සේවය ක්‍රියාත්මක වන බවත් හෙතෙම අනාවරණය කර තිබේ.", "URL": "https://sinhala.adaderana.lk/news.php?nid=23211", "Category": null, "Parent URL": null}