{"Source": "Adaderana", "Timestamp": "January 18, 2010 01:14 pm", "Headline": "ප්‍රතිපත්ති ගෙනියන්න තැපෑල සූදානම්", "News Content": "ජනාධිපතිවරණ අපේක්ෂකයින‍්ගේ ප්‍රතිපත්ති ප්‍රකාශ තැපැලෙන් බෙදා හැරීම සදහා සියලු කටයුතු සුදානම් කර ඇති බව තැපැල්පති එම්.කේ.බී.දිසානායක මහතා පවසයි. දිසානායක මහතා පෙන්වා දෙන්නේ මේ වන විටත් ප්‍රධාන අපේක්ෂකයින් දෙදෙ‍නාගේ ප්‍රතිපත්ති ප්‍රකාශ තැපැල් දෙපාර්තමේන්තුව වෙත බාරදී ඇති බවයි. එම ප්‍රතිපත්ති ප්‍රකාශ බෙදා හැරීමේ පහසුව සඳහා ආසන මට්ටමින් තැපැල් කාර්යාල වෙත ‍බාරදෙන ලෙස අදාල අපේක්ෂකයින්‍ වෙත දැනුම් දී ඇති බවද දිසානායක මහතා සඳහන් කරයි. ඒ අනුව ඒ ඒ තැපැල් කර්යාල මගින් බාරගත යුතු ප්‍රතිපත්ති ප්‍රකාශ සංඛ්‍යාව පිළිබද තැපැල් කාර්යාල දැනුවත් කර ඇති බවද තැපැල්පතිවරයා සඳහන් කර සිටියේය. ජනාධිපතිවරණ අපේක්ෂකයින්ට සිය ප්‍රතිපත්ති ප්‍රකාශ තම ඡන්ද දායකයින් වෙත නොමිලේ තැපැල් දෙපාර්තමේන්තුව හරහා බෙදාහැරීමට නීත්‍යනූකූල හිමිකමක් ඇති අතර ඊට අදාල වියදම් මැතිවරණ මහලේකම් කාර්යාලය විසින් තැපැල් දෙපාර්තමේන්තුව වෙත පසුව ලබාදීමට නියමිතය.", "URL": "https://sinhala.adaderana.lk/news.php?nid=6104", "Category": null, "Parent URL": null}