{"Source": "Adaderana", "Timestamp": "August 10, 2014 09:35 pm", "Headline": "විශ්‍රාම වැටුප් වංචා  ගැන සොයන්න විශේෂ පොලිස් කණ්ඩායමක්", "News Content": "රාජ්‍ය සේවකයින්ගේ විශ්‍රාම වැටුප් වංචා කිරීමේ සිද්ධීන්වලට සම්බන්ධ පුද්ගලයින් අත්අඩංගුවට ගැනීම සඳහා විශේෂ පොලිස් කණ්ඩායමක් පත් කර තිබේ. අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් ඒ සඳහා පත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. 2009 වසරේ සිට මේ දක්වා එලෙස විශ්‍රාම වැටුප් වංචා කළ පුද්ගලයින් අට දෙනෙකු අත්අඩංගුවට ගෙන තිබේ. දිවයිනේ ප්‍රදේශ කිහිපයකින් මෙම සැකකරුවන් අත්අඩංගුවට ගෙන ඇති බව අජිත් රෝහණ මහතා සඳහන් කළේය. දිස්ත්‍රික් සහ ප්‍රාදේශීය ලේකම් කාර්යාලවල විශ්‍රාම වැටුප් භාර නිලධාරීන් මෙන්ම විශ්‍රාම වැටුප් හිමි පුද්ගලයින් ද අත්අඩංගුවට ගත් පිරිස අතර වෙයි. ඔවුන් විසින් රුපියල් දෙකෝටියකට ආසන්න මුදලක් වංචා කර ඇති බව අනාවරණය වී ඇත. විශ්‍රාම වැටුප් වංචා කරන එවැනි පුද්ගලයින් පිළිබඳ තොරතුරු දන්නේ නම් 011 2 320 141 යන දුරකථන අංකයට දැනුම් දෙන ලෙස පොලීසිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=45259", "Category": null, "Parent URL": null}