{"Source": "Adaderana", "Timestamp": "June 1, 2015 08:01 am", "Headline": " රනිල්ට මහින්ද උත්තර බඳියි", "News Content": "මහාමාර්ග අමාත්‍යංශයේ රුපියල් බිලියන 28ක් හිටපු ජනාධිපතිවරයා විසින් අවභාවිතාකර ඇති බවට අග්‍රාමාත්‍යවරයා විසින් සිදුකළ ප්‍රකාශය පිළිබඳ හිටපු ජනාධිපතිවරයා අදහස් පළ කර තිබේ.පසුගියදා පන්විල ප්‍රදේශයේ පැවති උත්සවයකදී අග්‍රාමාත්‍යවරයා පවසා සිටියේ හිටපු ජනාධිපතිවරයා මහාමාර්ග අමාත්‍යවරයා ලෙස ජාතික ඉතිරි කිරිමේ බැංකුවෙන් ව්‍යාපෘති 28ක් සඳහා රුපියල් බිලියන 55ක ණයක් ලබාගෙන ඇති බවයි.ඉන් රුපියල් බිලියන 28කට සිදුවු දෙයක් සොයා ගැනිමට පවා නොහැකි බවද අග්‍රාමාත්‍යවරයා මෙහිදී ප්‍රකාශ කළේය.ඊට නිවේදනයක් මඟින් පිළිතුරු යොමු කරමින් හිටපු ජනාධිපතිවරයා පවසන්නේ මහාමාර්ග ක්ෂේත්‍රයේ තමන් ලැබූ ජයග්‍රහණය අවමානයකට ලක්කිරීමට උත්සාහ ගන්නා බවයි.අග්‍රාමාත්‍යවරයා පවසන රුපියල් බිලියන 28ක ප්‍රමාණය රුපියල් බිලියන 55ක දිගු කාලීන ණය පහසුකම් වල කොටසක් නොවන බවද හිටපු ජනාධිපතිවරයා පෙන්වා දෙයි.එමෙන්ම එය මාර්ග සංවර්ධන අධිකාරියත් ජාතික ඉතිරි කිරිමේ බැංකුවත් අතර සාකච්ඡාකර ගන්නා ලද වෙනම කෙටි කාලීන ණයක් බවද අදාළ නිවේදනය මඟින් පවසා තිබේ. අදාළ බිලියන 28ක කෙටි කාලීන ණය උපයෝගී කර ගනු ලැබුවේ ජපානයේ ජයිකා හා ආසියානු සංවර්ධන බැංකුව වැනි විදේශ ආයතන විසින් සපයන මහාමාර්ග ව්‍යාපෘතිවල දේශීය කොටස ගෙවීමටත්, පවතින මහාමාර්ග වල නඩත්තු කටයුතු වැනි කරුණු සඳහා බවත් හිටපු ජනාධිපතිවරයා අදාළ නිවේදනය මඟින් වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=51703", "Category": null, "Parent URL": null}