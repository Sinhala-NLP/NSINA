{"Source": "Adaderana", "Timestamp": "April 20, 2011 01:44 pm", "Headline": "ජනපති යළි මව්බිමට- දෙරටට වැදගත් තීන්දු කිහිපයක්", "News Content": "තෙදින නිල සංචාරය නිමාකරමින් ජනාධිපති මහින්ද රාජපක්ෂ මහතා දිවයිනට පැමිණි බව ජනාධිපති මාධ්‍ය ඒකකය සඳහන් කරයි. බංග්ලාදේශ අගමැතිනි ෂේක් හසීනා මහත්මියගේ ආරාධනයක් මත ඉකුත් 18 වැනිදා බංග්ලාදේශය බලා පිටත්ව ගිය ජනාධිපතිවරයා එහි දී ද්වීපාර්ශවීය සාකච්ඡා වට කිහිපයකට සහභාගී විය. ජනාධිපතිවරයාගේ මෙම සංචාරය පිළිබඳව දෙරට ඒකාබද්ධව නිකුත් කළ නිවේදනයක දැක්වුණේ මෙම සංචාරය දෙරටටම විශේෂයෙන් වැදගත් වන කරුණු රැසක් සම්බන්ධයෙන් තීරණ ගැනීමට ඉවහල් වූ බවයි. එක්සත් ජාතීන්ගේ ආරක්ෂක කවුන්සිලය සඳහා 2016 - 2017 කාල පරිච්ඡේදයට බංග්ලාදේශයේ අපේක්ෂකත්වය වෙනුවෙන් මෙම සංචාරයේ දී බංග්‍ලාදේශය විසින් ශ්‍රී ලංකාවේ සහය ඉල්ලා තිබේ. එහි දී ජනාධිපතිවරයා ඒ පිළිබඳව අවධානය යොමු කිරීමට එකඟ වූ බව ඒකාබද්ධ නිවේදනයේ දැක්වේ. ඊට අමතරව බංග්ලාදේශයේ චිතගොන් විහාරස්ථානයේ තැන්පත් කර ඇති බුදුන් වහන්සේගේ කේෂ ධාතුන් වලින් කොටසක් ජනාධිපතිවරයාගේ ඉල්ලීමකට අනුව ශ්‍රී ලංකාවට පිරිනැමීමට ද බංග්ලාදේශය එකඟ වී තිබේ. එම කේෂ ධාතූන් ජනාධිපතිවරයා විසින් අද දිනයේ මෙරටට වැඩම කරවූ අතර ජනාධිපති මාධ්‍ය අංශය සදහන් කරන පරිදි එලෙස වැඩම කරන කේෂ ධාතූන් කොළඹ ගංගාරාම විහාරස්ථානයේ තැන්පත් කිරීම සඳහා සියලු කටයුතු යොදා ඇත.", "URL": "https://sinhala.adaderana.lk/news.php?nid=15587", "Category": null, "Parent URL": null}