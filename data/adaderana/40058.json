{"Source": "Adaderana", "Timestamp": "January 3, 2014 02:55 pm", "Headline": "ශිෂ්‍යයත්ව විභාගය අහෝසි කරන්නේ නෑ", "News Content": "පහ වසර ශිෂ්‍යයත්ව විභාගය අහෝසි කිරීමට තීරණයක් ගෙන නැති බවත් එය ඉදිරියටත් පවත්වන බවත් ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. ශිෂ්‍යයත්ව විභාගය සම්බන්ධයෙන් පසුගිය කාලයේදී දැඩි කතා බහක් ඇති වූ බවත් මෙම විභාගය නිසා දරුවන් පීඩනයට පත්වන බවට මාධ්‍ය මගින් පවා කරුණු අනාවරණය කළ බවත් අමාත්‍යවරයා අද (03) පස්වරුවේ පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී කියා සිටියේය. ලොව බොහෝමයක් රටවල පාසල්වල 8 වසරේදී විභාගයක් පවත්වන බව පෙන්වාදුන් අමාත්‍යවරයා ශ්‍රී ලංකාවේ එය 5 වසර ශිෂ්‍යයත්ව විභාගය ලෙස පවත්වන බවද කියා සිටියේය. කොළඹ ඇත්තේ ජනප්‍රිය පාසල් 50ක් බවද මෙම පාසල්වලට ඇතුළුවීම සඳහා ශිෂ්‍යයත්ව විභාගයේ තරඟකාරීත්වය වැඩි වී ඇති බවද හෙතෙම පෙන්වාදුන්නේය. කෙසේ හෝ මෙම තරඟකාරීත්වය නතර කිරීම සඳහා මහින‍්දෝදය පාසල් ක්‍රමය යටතේ ආණ්ඩුව අවශ්‍ය පියවර ගනිමින් සිටින බවද ඔහු කීවේය. අමාත්‍ය කෙහෙළිය රඹුක්වැල්ල මහතා එම මාධ්‍ය හමුවේදී වැඩිදුරටත් කියා සිටියේ ශිෂ්‍යයත්ව විභාගය අහෝසි කිරීමට රජය තීරණයක් ගෙන නැති බවයි. එය පුළුල් කතිකාවක් බවත් ඉදිරියටත් එම විභාගය සරලව පැවැත්වීම සම්බන්ධයෙන් රජයේ අවධානය යොමුව ඇති බවත් හෙතෙම සඳහන් කළේය. කෙසේ වුවද අධ්‍යාපන ඇමති බන්දුල ගුණවර්ධන මහතා පසුගියදා මාධ්‍ය හමුවක් පවත්වමින් කියා සිටියේ 2016 වසරෙන් පසු ශිෂ්‍යයත්ව විභාගය අහෝසි කරන බවයි. මේ අතර එම මාධ්‍ය හමුවේදී කෙහෙළිය රඹුක්වැල්ල මහතා ජීනිවා - ශ්‍රී ලංකා ගැටලුව සම්බන්ධයෙන් ද මෙසේ අදහස් පළ‍ කළේය. රට සංවර්ධනය කරන නිසා සංවර්ධනය ගැන බොහෝ දෙනා කතා කරන බවත් එසේම ජීනිවා වල කතා කිරීමට ඉතිිරි වුණේ මෙරට තිබූ යුද්ධය බවද ඔහු පෙන්වාදුන්නේය. මේ අතර කැනඩාවල වෙසෙන ‍ද්‍රවිඩ ජාතිකයින්ගෙන් ඡන්දය ලබා ගැනීම සඳහා කැනඩා පාර්ලිමේන්තුවේ මන්ත්‍රී රාධිකා සිට්සබෙසන් මෙරටට පැමිණ ඇති බවද අමාත්‍යවරයා එහිදී කියා සිටියේය.", "URL": "https://sinhala.adaderana.lk/news.php?nid=40058", "Category": null, "Parent URL": null}