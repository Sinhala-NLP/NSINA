{"Source": "Adaderana", "Timestamp": "November 1, 2011 08:29 pm", "Headline": "යුද්ධයේදී නොනැමූ හිස ආයෙත් නමන්න හේතුවක් නෑ", "News Content": "යුද්ධය පැවැතුණු අවස්ථාවේදී විදෙස් බලපෑම්වලට යටත්නොවූ නායකත්වය යුද්ධය අවසන් කිරීමෙන් පසුවත් කිසිදු හේතුවක් නිසා යටත් නොවන බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. යුද්ධය පැවතුණු අවස්ථාවේදී ත‍්‍රස්තවාදය පරාජය කිරීමට එරෙහිව විවිධ විදෙස් බලපෑම් එල්ල වූ බවත් තවමත් එම බලපෑම් නතරවී නොමැති බවත් අමාත්‍යවරයා පෙන්වාදෙයි. බෙදුම්වාදය වෙනුවෙන් පෙනී සිටින ඇතැම් දෙමළ දේශපාලනඥයින් ඇමරිකාවට ගොස් එක්සත් ජාතීන්ගේ සංවිධානයේ මහ ලේකම් බැංකි මූන් මහතා හමුවී ශ‍්‍රී ලංකාවට බලපෑම් එල්ල කරන ලෙසට ඉල්ලා ඇති බවත් තවත් පිරිසක් ඇමරිකානු රාජ්‍ය ලේකම් හිලරි ක්ලින්ටන් මහත්මයා හමුවී ශ‍්‍රී ලංකාවට එරෙහිවන ලෙසට ඉල්ලා ඇති බවත් විමල් වීරවංශ අමාත්‍යවරයා ප‍්‍රකාශ කළේය. මෙම දේශපාලඥයින් රටට එරෙහිවන ලෙස කොතෙක් ඉල්ලීම් කළද එම ඉල්ලීම් අනුව බලපෑම් එල්ලවුවද ජනාධිපති මහින්ද රාජපක්ෂ මැතිතුමා රටට එරෙහි කිසිදු බලපෑමකට යටත් නොවන බව විමල් වීරවංශ අමාත්‍යවරයා අවධාරණය කළේය. අමාත්‍යවරයා මෙම අදහස් පළ කරනු ලැබුවේ අනුරාධපුර දිස්ත‍්‍රික්කයේ පදවිය, ඌව, ඕමාර්කඩ, කම්බිලිවැව,කෝන්වැව ප‍්‍රදේශවල ජනසෙවණ නිවාස ගම්මාන ආරම්භ කිරීමේ උත්සවවලට අද (01) දින සහභාගී වෙමිනි. එහිදී ඔහු මෙසේද කියා සිටියේය. \"දෙමළ බෙදුම්වාදී මතවාද වෙනුවෙන් පෙනීසිටින දේශපාලඥයින්ට අවශ්‍ය වී තිබෙන්නේ කුමන හෝ විදෙස් බලපෑමක් උපයෝගී කොටගෙන ශ‍්‍රි ලංකාවට බලපෑම් එල්ල කිරීමටයි. නිව්යෝර්ක් ,වොෂින්ටන්, ඔස්ලෝ වැනි නගරවලට ගොස් ඔවුන් මේ ගැන සාකච්ඡා කරනවා. ශ‍්‍රි ලංකාවේ ත‍්‍රස්තවාදය මුලිනුපුටා දැමුවත් බෙදුම්වාදී මතවාදයන් තවමත් දේශීය හා විදේශීයව පවතිනවා. එදා බෙදුම්වාදය වෙනුවෙන් පෙනීසිටින පිරිස් මරාගෙන මැරෙන කොටි බෝම්බ කරුවන් එව්වා. අද ඒ වෙනුවට එවන්න උත්සාහ ගන්නේ කොටි හිතවාදී විදෙස් බලවේගයි. යුද්ධයේ ඇතැම් තීරණාත්මක අවස්ථාවලදී ආණ්ඩුව නියෝජනය කරන ඇතැම් ජනතා නියෝජිතයින්ද ඒ පිළිබඳව විශ්වාසයකින් බලන්න පටන් ගත්තේ නැහැ. ත‍්‍රස්තවාදීන් සමග සටන් කර මියයන රණවිරුයන්ගේ මළ සිරුරු ගම්වලට එන විට කලබලවුණු ඇතැම් ජනතා නියෝජිතයින් යුද්ධය ඉවර කරන්න බැරිවෙයි කියලා හිතුවා.ගම්වල මිනිස්සු කලබලවෙලා ආණ්ඩුවට එරෙහිව පාරට බහීවි කියලා හිතුවා. නමුත් මහින්ද රාජපක්ෂ ජනාධිපතිතුමා නිවැරදි දැක්මක් යටතේ ත‍්‍රස්තවාදය මුළුමනින්ම පරාජය කරන බවට ජනතාවට දැඩි විශ්වාසයක් තිබුණා. ඒ නිසා දහස් ගණනින් තරුණයින් හමුදාවට එකතු වුණා. ඒ විශ්වාසය සමග අතිගරු ජනාධිපතිතුමා ප‍්‍රමුඛ මේ රජය ජනතාවට තවදුරටත් ජයග‍්‍රහණ ලබාදෙමින් ඉදිරියට ගමන් කරනවා. තර්ජිත ගම්මානවල ජනතාව මෙම යුද්ධය ජයග‍්‍රහණය කිරීම සඳහා දැඩි කැපවීමක් කළ කොටසක්. ත‍්‍රස්තවාදීන් පැමිණ මෙම ගම්මානවල ජනතාව කපා කොටා ඝාතනය කරද්දී එකා පිට එකා වැටුණත් මේ පිරිස ගම්බිම් හැර ගියේ නැහැ. එසේ ගම් බිම් හැර ගියා නම් මේ යුධ ජයග‍්‍රහණ තවත් දුෂ්කරවන්න ඉඩ තිබුණා. එම නිසා තර්ජිත ගම්මාන වශයෙන් පැවති ප‍්‍රදේශවල නිවාස නොමැති පවුල්වලට නිවාස ලබාදීම සඳහා\"ජනසෙවණ නිවාස දස ලක්ෂය\"වැඩසටහන යටතේ අවධානය යොමුකර තිබෙනවා. ජනාධිපතිතුමාගේ උපදෙස් පරිදි මේ වැඩසටහන ආරම්භ කළා. අනුරාධපුර දිස්ත‍්‍රික්කයේ තර්ජිත ගම්මාන වශයෙන් පැවති ප‍්‍රදේශ රැසකද ජනසෙවණ නිවාස ව්‍යාපෘති මේ අනුව ක‍්‍රියාත්මකවෙනවා. අපට හැකියාව ලැබෙන පළමු අවස්ථාවේදීම තර්ජිත ගම්මාන වශයෙන් පැවති ප‍්‍රදේශ වල ජීවත් වූ පවුල්වලට අවශ්‍ය නිවාස පහසුකම් ලබාදෙනවා\" යනුවෙන් වැඩිදුරටත් අදහස් දක්වමින් ප‍්‍රකාශ කළේය. මෙම නිවාස ගම්මානවල ඉදිකිරීම් ආරම්භ කිරීමේ අවස්ථාවට සාම්ප‍්‍රදායික කර්මාන්ත හා කුඩා කර්මාන්ත නියෝජ්‍ය අමාත්‍ය වීරකුමාර දිසානායක, උතුරු මැද පළාත් ප‍්‍රධාන අමාත්‍ය බර්ටි පේ‍්‍රමලාල් දිසානායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ ලේකම් ගෝඨාභය ජයරත්න, ජාතික නිවාස සංවර්ධන අධිකාරියේ සභාපති ජයන්ත සමරවීර, එහි සාමාන්‍යාධිකාරී මේජර් ජනරාල් වසන්ත කුමාර යන මහත්වරුන්, පළාත් සභා අමාත්‍යවරුන්, ප‍්‍රාදේශීය සභා මන්ත‍්‍රීවරුන් සහ ප‍්‍රදේශවාසීහූ විශාල පිරිසක් සහභාගී වූහ.", "URL": "https://sinhala.adaderana.lk/news.php?nid=19730", "Category": null, "Parent URL": null}