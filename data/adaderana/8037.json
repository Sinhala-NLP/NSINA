{"Source": "Adaderana", "Timestamp": "April 27, 2010 12:25 pm", "Headline": "ජනශක්ති අලෙවි කාර්යය මණ්ඩලයට  පටායානුවර සංචාරයක්", "News Content": "ජනශක්ති ඉන්ෂුවරන්ස් පී.එල්.සී. සමාගම පසුගියදා සිය ආයතනයේ ඉහළ ම සාර්ථකත්වයක් පෙන් වූ අලෙවි කාර්යය මණ්ඩලයේ 125 දෙනෙකු වෙනුවෙන් තායිලන්තයේ පටායා වෙත සුපිරි සංචාරයක් සංවිධාන කළේය. දින හතරක් හා රාත‍්‍රී තුනක් වශයෙන් වූ මෙම සංචාරයේ සියලුම විය පැහැදම් දරනු ලැබුවේ ජනශක්ති සමාගම විසින් වන අතර 2009 වසරේ සිවු වැනි කාර්තුවේ දී අලෙවි කාර්ය මණ්ඩලයේ සාමාජිකයන් පෙන් වූ අතිවිශිෂ්ට සාර්ථකත්වයට ගරු කිරීමක් වශයෙන් මෙම සංචාරය සංවිධානය කෙරිණ. ඉහළම සාර්ථකත්වයක් පෙන් වූ මෙම කණ්ඩායමට උතුරු හා නැගෙනහිර ප‍්‍රදේශ ඇතුළුව දිවයිනේ නන් දෙසින් පැමිණි කාන්තා හා පිරිමි ජනශක්ති සේවකයෝ අයත් වූහ. ඔවුහු පටායාහි කඩ සාප්පු ආදියේ සංචාරය කරමින්, නගරයේ විවිධ තැන් නරඹින් කාලය ගත කළහ. කොරල් දූපත් හා සුප‍්‍රසිද්ධ මැණික් කෞතුකාගාරය නැරඹීමේ අවස්ථාව ද ඔවුනට එහි දී ලැබිණ. මෙම සංචාරය අතරවාරයේ සිදුවූ විශේෂයෙන් සැලකිය යුතු දෙයක් නම්\"පටායා ජාත්‍යන්තර සංගීත උළෙල 2010\"පවත්වනු ලැබීමයි. මෙහිදී සංගීතඥයන් 100 දෙනෙකුට වැඩි පිරිසක් විසින් ඉදිරිපත් කරන ලද සුන්දර සංගීත නිර්මාණවලට සවන් දීමට මෙන්ම, නර්තනයේ යෙදීමටද අවස්ථාවක් ලැබීම සති අන්තයේ දී ජනශක්ති කණ්ඩායමට අමතක නොවන විශිෂ්ට ගණයේ අත්දැකීමක් විය. එහිදී පොප්, හිප්-හොප්, ආර් ඇන්ඞ් බී, රොක් ආදී වූ තමන්ට කැමති ඕනෑම සංගීත ශෛලියක් තෝරා ගැනීමේ අවස්ථාව සංගීත උළෙලට සහභාගී වූ අමුත්තන්ට ලැබිණ. පුරවැසියන්ගේ හා සංචාරකයන්ගේ මනස සැහැල්ලූ වන පරිදි හා විශිෂ්ට සංගීත නිර්මාණවල රසය විඳ ගැනීමටත් ඉහළ ආස්වාදයක් ලබා ගැනීමටත් හැකි වන පරිදි පටායාහි නගර ශාලාව නැවත සකස් කොට තිබිණ. සත්‍ය වශයෙන් ම ජනශක්ති කණ්ඩායමට ලබා ගැනීමට හැකි වූ අත්දැකීම මෙබඳු සුවිශේෂ ගණයේ එකක් විය. අලෙවිකරණ අංශයේ ප‍්‍රධානී පැඞී වීරසේකර මහතා පැවසුවේ මෙබඳු විදේශ සාංචාරයකින් ජනශක්ති සමාගමේ ඉහළම දක්ෂතා පෙන් වූ කාර්යය මණ්ඩලය පුදනු ලැබීමට හැකි වීම පිළිබඳ තමා බෙහෙවින් සතුටු වන බවයි.\"සේවකයන් උද්යෝගිමත් කිරීමේ උපාංගයක් ලෙස විදේශ සංචාර ඉතා ඉහළ සාර්ථකත්වයක් පෙන්නුම් කොට තිබෙනවා. නිවසින් හා සේවය කරන පරිසරයෙන් වෙන් වී විදේශයක දී සැහැල්ලූවෙන් කාලය ගෙවීමේ දී සුවිශාල වෙනසක් දකින්නට පුළුවන්. අවසානයේ දී සමාගම හා සේවකයන් අතර ඇති වන බැඳීම මිළ කළ නො හැකියි. ඉහළ කළමනාකාරීත්වය ද මේ සංචාරයට සහභාගී වූ නිසා සේවක සේවිකාවන් අතර පොදු පසුබිමක් යටතේ අදහස් හුවමාරුවත් ඉතා විශිෂ්ට ආකාරයෙන් සිදු වුණා.\" \"මාස තුනකට වරක් පැවැත්වෙන මෙවැනි විදේශ ගමන්වලින් සත්‍ය වශයෙන් ම සම්ප‍්‍රදායයක් වශයෙන් පවතින අපගේ වාර්ෂික හා මධ්‍ය වාර්ෂික සම්මාන උළෙලට අතිරේක අගයක් එක් කෙරෙන අතර අපගේ කාර්ය මණ්ඩලය තුළ විශාල ජනශක්ති පවුලේ තමන් ද සාමාජිකයෙකු බවට හැඟීමක් ඇති වෙනවා. ජනශක්ති සමාගමේ සැබෑම වුවමනාව වන්නෙත් එයයි. 2010 වසරේ පළමු කාර්තුවේ ප‍්‍රවර්ධන කාර්යය අපි දැනටමත් ක‍්‍රියාත්මක කර තිබෙනවා. ඒ අනුව අපගේ සමාගමේ ඉහළම සාර්ථකත්වයක් පෙන්නුම් කරන සේවකයන්ට මැලේසියාවේ ජෙන්ටින් හයිලන්ඞ්ස් වෙත සංචාරය කිරීමේ අවස්ථාව ලැබෙන අතර එහි සියලු විය පැහැදම් දරන්නේ ජනශක්ති සමාගමයි.\"ඔහු වැඩි දුරටක් පැවසීය. පසුගිය වසරවල දී ද ජනශක්ති සමාගම සිය ඉහළ ම සාර්ථකත්වයක් පෙන්නුම් කරන සම්මාන ලාභී අලෙවි කාර්යය මණ්ඩලයට ශ‍්‍රී ලංකාවේ විවිධ ස්ථානවලට අමතර ව සිංගප්පූරුව, එක්සත් රාජධානිය, ඇමරිකා එක්සත් ජනපදය, බැංකොක්, චීනය, ඩුබායි, මැලේසියාව, ආදී විදේශවල සම්පූර්ණ විය පැහැදම් දරමින් සංචාර හා විනෝද චාරිකා සංවිධාන කොට තිබේ.", "URL": "https://sinhala.adaderana.lk/news.php?nid=8037", "Category": null, "Parent URL": null}