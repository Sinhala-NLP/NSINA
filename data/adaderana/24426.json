{"Source": "Adaderana", "Timestamp": "May 22, 2012 09:02 am", "Headline": "බන්ධනාගාර 3 ක රැඳවියන් 234 ක් ආහාර වර්ජනයේ", "News Content": "වැලිකඩ රිමාන්ඩ් බන්ධනාගාරය ඇතුළු බන්ධනාගාර තුනක සිටින රැඳවියන් 234 දෙනෙකු දින පහක කාලයක් තිස්සේ ආහාර වර්ජනයක නිරත වන බව දෙමළ ජාතික සන්ධානය පවසයි. වැලිකඩ බන්ධනාගාරයට අමතරව කළුතර සහ වව්නියාව බන්ධනාගාරවල රැඳවියන් පිරිසක් ද මෙලෙස ආහාර වර්ජනයක නිරතවන බව එම සන්ධානයේ පාර්ලිමේන්තු මන්ත්‍රී එම්.සුමන්දිරම් මහතා සඳහන් කළේය. මෙම රැඳවියන්ට එරෙහිව නඩු පැවරීමක් හෝ සිදු‍නොකර වසර 03 ක පමණ කාලයක් තිස්සේ රඳවාතබාගැනීමට එරෙහිව මෙම ආහාර වර්ජනය ආරම්භ කර ඇති බව ඒ මහතා සඳහන් කළේය. තමන් නිදහස් කරන ලෙස හෝ නඩු පැවරීමට කටයුතු කරන ලෙස ඔවුන් ඉල්ලා සිටින බව ද අද දෙරණ වෙත අදහස් දක්වමින් සුමන්දිරම් මහතා පෙන්වාදුන්නේය. අදාළ රැඳවියන් සම්බන්ධයෙන් පවතින ගැටලු විසඳිමට කටයුතු කරමින් සිටිය දි මෙලෙස ආහාර වර්ජනයක නිරත වීම අනුමත කළ නොහැකි බව මේ සම්බන්ධයෙන් අද දෙරණ පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතාගෙන් කළ විමසීමක දී ඔහු ප්‍රකාශ කළේය. අධිකරණ අමාත්‍යාංශය, පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය, රාජ්‍ය ආරක්ෂක අමාත්‍යාංශය හා නීතිපති දෙපාර්තමේන්තුව එක්ව නඩු කටයුතු කඩිනම් කිරීමේ ක්‍රියාමාර්ගය සැලසුම් කිරීමට කටයුතු යොදා ඇති බව ද අමාත්‍යවරයා පෙන්වාදුන්නේය. ඒ පිළිබඳව දැනගත් පසු මෙම රැඳවියන් ආහාර වර්ජනයට යොමුවී ඇති බවත්, මෙම ක්‍රියාමාර්ගය පිටුපස වාසි ලබාගැනීමේ අරමුණින් වෙනත් බලවේග ක්‍රියාත්මක වන බව ද ඔහු කියා සිටියේය. පසුගිය කාලය තුළ අදාළ රැඳවියන්ගේ නඩු කටයුතු සම්බන්ධව වෙන් වෙන්ව අධ්‍යයනය කර එම කටයුතු කඩිනම් කිරීමට අවශ්‍ය විධිමත් පියවර ගැනීමට අවශ්‍ය මූලික තොරතුරු සැලසුම් කළ බව ද චන්ද්‍රසිරි ගජධීර මහතා සඳහන් කළේය. ඒ අනුව ඉතා ඉක්මනින් නඩු කටයුතු කඩිනම් කර අදාළ රැඳවියන් පුනරුත්ථාපන ක්‍රියාවලියට යෙදවීමට බලාපොරොත්තු වන බව ද පුනරුත්ථාපන හා බන්ධනාගාර ප්‍රතිසංස්කරණ අමාත්‍යවරයා වැඩිදුරටත් ප්‍රකාශ කළේය. ඇතැම් රැඳවියන් ආහාර වර්ජනයේ නිරත වීම හේතුවෙන් රෝගී වී ඇති බව ද සුමන්දිරම් මන්ත්‍රීවරයා සඳහන් කළේය. රැඳවියන් තිදෙනෙකු රෝහල්ගත කර ඇතැයි දැනගන්නට ලැබුණු බව ද මන්ත්‍රීවරයා කියා සිටියේය. රැඳවියන් රෝගී වීම සම්බන්ධයෙන් කිසිදු වාර්තාවක් ලැබී නොමැති බව චන්ද්‍රසිරි ගජධීර අමාත්‍යවරයා සඳහන් කළේය. කරුණු පැහැදිලි කිරීමෙන් පසු ආහාර වර්ජනය අත්හැරීම සඳහා ඇතැම් රැඳවියන් කැමැත්තෙන් පසුවුව ද ද්‍රවිඩ ජාතික සන්ධාන මන්ත්‍රීවරුන් පිරිසකගේ බලපෑම් එල්ල වී ඇති බවට සැකයක් පළවන බව ද ඔහු පෙන්වාදුන්නේය. කෙසේවෙතත් සාකච්ඡාවලින් අනතුරුව රැඳවියන් විසින් වර්ජනය අත්හරින බව ප්‍රකාශ කර ඇති බව ද අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=24426", "Category": null, "Parent URL": null}