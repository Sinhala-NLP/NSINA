{"Source": "Adaderana", "Timestamp": "March 24, 2015 05:41 pm", "Headline": "කැපිටල් මහාරාජාගේ පිරිසක් දෙරණට කඩාපනිති", "News Content": "කැපිටල් මහාරාජා ආයතනයේ මාධ්‍යවේදීන් යයි කියා ගන්නා පිරිසක් දෙරණ මාධ්‍ය ආයතනයට කඩාවැදී අනවසරෙන් බලහත්කාරීව රූගත කිරීමක් සිදුකරන්නට යාමෙන් මේවන විට නොසන්සුන්කාරී තත්ත්වයක් හටගෙන තිබේ.අනවසරෙන් ඇතුළුව රූගත කරන්නට යාමෙන් ඒ පිළිබඳ ප්‍රශ්න කළ දෙරණ සේවක පිරිසක් සමග ඔවුන් ගැටුම්කාරී තත්ත්වයක් නිර්මාණය කර ගැනීමට උත්සාහ ගැනීම නිසා මෙම නොසන්සුන්කාරී තත්ත්වය හටගෙන ඇත.මාධ්‍ය ආයතනයේ ප්‍රධානීන් විසින් මෙම සිදුවීම පිළිබඳ පොලීසිය දැනුවත් කරන ලදී.කෙසේ වෙතත් මේවන විට කැපිටල් මහාරාජා ආයතනයට අයත් මාධ්‍යය විසින් තම මාධ්‍යවේදීන් බලහත්කාරයෙන් සිරකරගෙන සිටින බවට පුවත් පළකරමින් සිටියද එවැන්නක් සිදුවී නොමැත.එසේම මේවන විට පොලීසිය මැදිහත්ව නොසන්සුන්කාරී තත්ත්වය පාලනය කර ඇති අතර අදාළ මාධ්‍යවේදීන් යයි කියාගන්නා පිරිස පොලිස් බාරයට ගෙන තිබේ.අවසරයකින් තොරව මාධ්‍ය ආයතනයකට කඩාවැද රූගත කිරීම, පිළිගත් මාධ්‍ය ආචාරධර්ම වලට පටහැණිවා සේම නීති විරෝධී බැවින් මෙම සිදුවීම ටීවී දෙරණ ඇතුළු මාධ්‍ය ජාලය ලෙස අපි දැඩි පිළිකුලෙන් යුතුව හෙළාදකිමු.", "URL": "https://sinhala.adaderana.lk/news.php?nid=50201", "Category": null, "Parent URL": null}