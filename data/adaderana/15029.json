{"Source": "Adaderana", "Timestamp": "March 23, 2011 05:47 pm", "Headline": "ශ්‍රී ලංකාවේ ආයෝජන පුළුල් කරන්නට බ්‍රිතාන්‍යය සූදානම්", "News Content": "මෙරට ආයෝජන අවස්ථා පුළුල් කිරීම සඳහා බ්‍රිතාන්‍යයේ ප්‍රධාන පෙළේ ආයෝජකයින් කැඳවීමට අපේක්ෂා කරන බව ශ්‍රී ලංකාවේ බ්‍රිතාන්‍ය මහකොමසාරිස් ජෝන් රැන්කින් මහතා පවසයි. අද පෙරවරුවේ අග්‍රාමාත්‍ය දි.මු.ජයරත්න මහතා හමුවු අවස්ථාවේ බ්‍රිතාන්‍ය මහකොමසාරිස්වරයා ප්‍රකාශ කර ඇත්තේ ත්‍රස්තවාදය පිටුදැකීමෙන් පසු ශ්‍රී ලංකාව ශීඝ්‍ර සංවර්ධන ක්‍රියාවලියකට අවතීරණ වී සිටීම පිළිබඳ සිය ප්‍රසාදය පළකරන බවයි. එම සංවර්ධන වැඩපිළිවෙළ සාර්ථක කර ගැනීම සඳහා බ්‍රිතාන්‍ය සැමවිටම සහය ලබාදෙන බව ද ජෝන් රැන්කින් මහතා සඳහන් කර තිබේ. සංචාරක ව්‍යාපාරයේ පිබිදීමක් මේ වන විට දැකිය හැකි බව පවසන බ්‍රිතාන්‍ය මහකොමසාරිස්වරයා පෙන්වා දී ඇත්තේ පසුගිය වසරේ දී පමණක් ලක්ෂයකට අධික බ්‍රිතාන්‍ය වැසියන් මෙරට සංචාරය කර ඇති බවයි.", "URL": "https://sinhala.adaderana.lk/news.php?nid=15029", "Category": null, "Parent URL": null}