{"Source": "Adaderana", "Timestamp": "November 12, 2017 04:44 pm", "Headline": "පැට්‍රෝල් ගිය පොලීසියට සමූපකාරේ බිඳ ලක්ෂයක බඩු සොරාගෙන එන සොර මුල කොටු වෙයි", "News Content": "වවුනියාව,ඊච්චන්කුලම සමූපකාර ගොඩනැඟිල්ලේ ජනෙල් කඩා දමා සමූපකාර ගොඩනැඟිල්ලට ඇතුළු වි භාණ්ඩ සොරාගත් පුද්ගලයින් සිව්දෙනෙකු ඊයේ (11) දිනයේ රාත‍්‍රියේ අත්අඩංගුවට ගත් බව වවුනියාව ඊච්චන්කුලම පොලිසිය පවසයි. සැකකරුවන් සමූපකාර ගොඩනැගිල්ල බිඳ භාණ්ඩ සොරාගෙන යන අවස්ථාවේදී පොලිසිය සිදුකළ රාත්‍රී සෝදිසි කිරීමේ මෙහෙයුමකදී සැකකටයුතු ත‍්‍රිරෝද රථයක් පරීක්ෂා කිරීමේදී සැකකරුවන් සමඟ භාණ්ඩ තොගය අත්අඩංගුවට ගැනීමට හැකිවු බව ඊච්චන්කුලම පොලිසිය පැවසීය. සැකකරුවන් සමූපකාර ගොඩනැගිල්ලේ තිබු රුපියල් ලක්ෂයක පමණ වටිනාකමින් යුතු හාල්, පොල් තෙල් ඇතුලු භාණ්ඩ තොගයක් සොරාගෙන ඇති බවද පරීක්ෂණයන්ගෙන් අනාවරණය වී ඇත. වවුනියාව පූන්තෝට්ටම් හා වවුනියාව ඕමන්ත ප‍්‍රදේශයේ පදිංචි වයස අවුරුදු 19 ත් 21 ත් අතර වයසේ පසුවන පිරිසක් අත්අඩංගුවට ගෙන ඇති බවද පොලිසිය පැවසීය. අත්අඩංගුවට ගත් සැකකරුවන් හා භාණ්ඩ තොගය වවුනියාව මහේස්ත‍්‍රාත් අධිකරණයට අද(12) ඉදිරිපත් කිරීමට නියමිතය. සිද්ධිය සම්බන්ධයෙන් ඊච්චන්කුලම පොලිස් ස්ථානාධිපති ඇතුළු නිළධාරීන් කණ්ඩායමක් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=79792", "Category": null, "Parent URL": null}