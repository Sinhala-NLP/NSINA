{"Source": "Adaderana", "Timestamp": "December 1, 2013 08:28 am", "Headline": "මන්මෝහන් චොගම් නොයවා ලංකාව කම්පනයට පත් කළා", "News Content": "ශ්‍රී ලංකාවේ දෙමළ ජනතාවට අසාධාරණයක් සිදුවීමට ඉඩ නොතබන බව ඉන්දියාව පවසයි. එරට මුදල් අමාත්‍ය පී.චිදම්බරම් මහතා පෙන්වාදෙන්නේ 13 වන ව්‍යවස්ථා සංශෝධනය ක්‍රියාත්මක කිරීම සඳහා ඉන්දියාවට ගත හැකි සෑම පියවරක්ම ගන්නා බවයි. ඉන්දියාවේ චෙන්නායිහි පැවති රැස්වීමක් අමතමින් අමාත්‍යවරයා මෙම අදහස් පළ කර ඇත. ඉන්දීය අග්‍රාමාත්‍ය මන්මෝහන් සිං පොදුරාජ්‍ය මණ්ඩලයීය රාජ්‍ය නායක සමුළුවට සහභාගී නොවීමට ගත් තීරණය තුළින් ශ්‍රී ලංකා රජය කම්පනයට පත් කිරීමට හැකි වු බව ඔහු පෙන්වාදෙයි. කෙසේවෙතත් උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා ඉන්දීය අග්‍රාමාත්‍යවරයාට උතුරේ සංචාරය කරන ලෙස සිදුකළ ඉල්ලීම තවදුරටත් වලංගු බව ද චිදම්බරම් අමාත්‍යවරයා පවසා තිබේ. දෙමළ ජනතාවගේ අයිතිවාසිකම් තහවුරු කිරීමට ශ්‍රී ලංකා රජය කඩිනමින් පියවර නොගතහොත් ශ්‍රී ලංකාවට එරෙහිව සිදුකරන ජාත්‍යන්තර පරීක්ෂණ වලට සහයෝගය ලබාදෙන බව ද චිදම්බරම් අමාත්‍යවරයා වැඩිදුරටත් පවසා ඇත.", "URL": "https://sinhala.adaderana.lk/news.php?nid=39228", "Category": null, "Parent URL": null}