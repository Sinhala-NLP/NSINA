{"Source": "Adaderana", "Timestamp": "August 25, 2019 10:10 am", "Headline": "G-7 සමුළුවේ දෙවන දිනය අද", "News Content": "ලෝක බලවතුන්ගේ ප්‍රධානත්වයෙන් ප්‍රංශයේ බියරිට්ස් නගරයේදී ආරම්භ වූ ජී 7 සමුළුවේ දෙවන දිනය අදයි. සමුළුවට සහභාගී වූ රාජ්‍ය නායකයින් වෙනුවෙන් ප්‍රංශ ජනාධිපතිවරයා විශේෂ රාත්‍රී භෝජන සංග්‍රහයක් පිළියෙළ කර තිබුණි. වෙළඳ යුද්ධය සහ ගෝලීය ආර්ථිකයේ පසුබෑම මැද ලොව ධනවත්ම රටවල නායකයින්ගේ සහභාගීත්වයෙන් පැවැත්වෙන G 7 සමුළුව ප්‍රංශයේ වෙරළාසන්න බියරිට්ස් නගරයේදී ආරම්භ වුණි. සමුළුවේ සාමාජිකයින් වන්නේ ප්‍රංශය, බ්‍රිතාන්‍යය, කැනඩාව, ජර්මනිය, ඉතාලිය, ජපානය සහ අමෙරිකාව යන රටවල්. මේ හත් දෙනා ලොව ධනයෙන් 58%කට හිමිකම් කියයි. සමුළුව සඳහා සහභාගී වීමට ප්‍රංශයට පැමිණි රාජ්‍ය නායකයින් පිළිගනු ලැබුවේ ප්‍රංශ ජනාධිපති එමානුවෙල් මැක්‍රෝන් විසින්. එය බටහිර බලවතුන් අතර එක්සත් භාවයට වඩා වෙනස්කම් ඉස්මතු කරන සමුළුවක් බව ඉතිහාසය පුරා දැකගත හැකියි. මේ අතර ජනාධිපති එමානුවෙල් මැක්‍රෝන් රාජ්‍ය නායකයින් වෙනුවෙන් ප්‍රදීපාගාරයක විශේෂ රාත්‍රී භෝජන සංග්‍රහයක් පිළියෙල කර තිබුණි. ඒ සඳහා සහභාගී විමට රාජ්‍ය නායකයින් සිය භාර්යාවන් සමග පැමිණි අවස්ථාවේ දසුන් පෙළක් විදෙස් මාධ්‍ය වාර්තා කළේය. ඔවුන් වෙනුවෙන් විශේෂයෙන් සකස් කළ ප්‍රංශයටම ආවේණික කෑම වට්ටෝරු රාත්‍රී භෝජන සංග්‍රහයට එක්කර තිබූ බව සඳහන්. ආරක්ෂණවාදය සහ බදු ප්‍රශ්නය ඇතුළුව බොහෝ ගැටළු පිළිබඳව G7 රටවල් අතර මතභේද පවතින අතර එහිදී ඔවුන් ප්‍රතිවිරුද්ධ ප්‍රවේශයන්ටද එළඹෙයි. ප්‍රංශයට පැමිණීමටත් පෙර අමෙරිකානු ජනාධිපති ඩොනල්ඩ් ට්‍රම්ප් ඩිජිටල් සේවාවන් සඳහා ප්‍රංශය හඳුන්වා දුන් නව බද්දට එරෙහිව ප්‍රංශ වයින් මත නව බදු පනවන බවට අනතුරු අඟවා තිබුණි. දින තුනක් පුරා පැවැත්වෙන සමුළුවේදී ප්‍රධාන කරුණු තුනක් පිළිබඳ විශේෂයෙන් අවධානය යොමු කෙරෙනු ඇති. ඒ අනුව ගෝලීය වෙළෙඳ යුද්ධය, බ්‍රිතාන්‍යය යුරෝපා සංගමයෙන් ඉවත්වීම සහ ඇමසන් වැසි වනාන්තරයේ ගින්න සම්බන්ධයෙන් දීර්ඝ වශයෙන් සාකච්ඡා කරනු ඇතැයි විදෙස් මාධ්‍ය සඳහන් කළේය. මේ අතර ලෝක බලවතුන් ජී 7 සමුළුවේ සමාරම්භය සනිටුහන් කරද්දී ප්‍රංශයේ නගර කිහිපයක විරෝධතා පැවැත්වුණි. ඒ, අමෙරිකානු ජනාධිපති ඇතුළු එම රටවල නායකයින්ගේ ඇතැම් ප්‍රතිපත්තිවලට විරෝධය පළ කරමින්. අඛණ්ඩව පැවති විරෝධතා විසුරුවා හැරීමට එරට ආරක්ෂක අංශ ජල සහ කඳුළු ගෑස් ප්‍රහාර එල්ල කර ඇත.", "URL": "https://sinhala.adaderana.lk/news.php?nid=117418", "Category": null, "Parent URL": null}