{"Source": "Adaderana", "Timestamp": "February 1, 2014 08:17 am", "Headline": "ඇඹිලිපිටිය පොලිස් අපරාධ අංශයේ ස්ථානාධිපතිගේ ගෙදරටත් වෙඩි!", "News Content": "ඇඹිලිපිටිය පොලීසියේ අපරාධ අංශයේ ස්ථානාධිපතිවරයාගේ නිල නිවසට වෙඩි ප්‍රහාරයක් එල්ල වී තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ඊයේ රාත්‍රී 11.30ට පමණ මෙම වෙඩි ප්‍රහාරය එල්ල වී ඇති බවයි. අදාළ ප්‍රහාරය එල්ල වන අවස්ථාවේ අපරාධ අංශයේ ස්ථානාධිපතිවරයා ඔහුගේ බිරිඳ සහ දරුවන් තිදෙනා නිවසේ සිට ඇති බව සඳහන්ය. කෙසේ වෙතත් වෙඩි තැබීමෙන් කිසිවෙකුටත් තුවාල සිදුව නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කළේය. පොලිස් නිල නිවසේ බිත්ති මත වෙඩි ප්‍රහාර හතරක් එල්ල වු බවට සලකුණු පවතින බව පොලීසිය පවසයි. මේ සම්බන්ධයෙන් විශේෂ පරීක්ෂණයක් ආරම්භ කර ඇති බව අජිත් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=40795", "Category": null, "Parent URL": null}