{"Source": "Adaderana", "Timestamp": "June 19, 2013 07:15 am", "Headline": "ශ්‍රී ලංකා රජයේ ක්‍රියා කලාපය උගත් පාඩමට පටහැණියි", "News Content": "13 වැනි ව්‍යවස්ථා සංශෝධනයේ ඇතැම් කරුණු සංශෝධනය කර උතුරු පළාත් මැතිවරණය පැවැත්වීම මගින් ශ්‍රී ලංකාවේ දෙමළ ගැටළුවට නිසි විසදුම් ලැබෙන්නේ දැයි සැක සහිත බව ඉන්දියාව පවසයි. දෙමළ ජාතික සන්ධාන මන්ත්‍රීවරු පිරිසක් ඉන්දීය අග්‍රාමාත්‍ය මන්මෝහන් සිං මහතා හමුවූ අවස්ථාවේ දී මේ බව ප්‍රකාශ කර ඇති බව සඳහන්ය. එහිදී අග්‍රාමාත්‍යවරයා ප්‍රකාශ කර ඇත්තේ උතුරු මැතිවරණයට පෙර 13 වැනි සංශෝධනය වෙනස් කිරීම පිළිබද තම කනස්සල්ල පළ කරන බවයි. පවතින ගැටළුවට 13 වැනි සංශෝධනයෙන් ඔබ්බට ගිය විසඳුමක් ලබා දෙන බවට ශ්‍රී ලංකා රජය ඉන්දියාවට මෙන්ම ජාත්‍යන්තර ප්‍රජාවට පොරොන්දුවී ඇති බව මන්මෝහන් සිං මහතා එහිදී ප්‍රකාශ කර තිබේ. ශ්‍රී ලංකා රජයේ මෙම ක්‍රියාකලාපය උගත්පාඩම් හා ප්‍රතිසන්ධාන කොමිසමේ නිර්දේශ වලට ද පටහැණි බවද හෙතෙම ප්‍රකාශ කර ඇත. ඉන්දියාවේ සංචාරයක නිරත ආර්. සම්බන්ධන් මහතා ප්‍රමුඛ දෙමළ ජාතික සන්ධාන නියෝජිත පිරිස සෝනියා ගාන්ධි මහත්මිය ද හමුවී සාකච්ජා කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=35054", "Category": null, "Parent URL": null}