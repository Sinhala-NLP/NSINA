{"Source": "Adaderana", "Timestamp": "September 16, 2010 01:31 pm", "Headline": "ක්‍රිකට් තරග රටාවට වෙනසක්", "News Content": "ටෙස්ට් , එක්දින සහ 20 / 20 ක්‍රිකට් තරගාවලි රටාවේ සුවිශේෂී වෙනසක් සිදු කිරීමට අයී.සී.සී විධායක කමිටුව යෝජනා කර තිබේ. ඒ අනුව ඉදිරියේ දී ටෙස්ට් ශුරතාවලියක් ක්‍රිකට් වංශකතාවට එක්වීමට නියමිත බව වාර්තා වේ. දකුණු ආසියාවේ කේප්ටවුන් නුවර දී අයි.සී.සී විධායක කමිටුව රැස්වී පැවති සාකච්ඡාවක් අතරතුර මෙම යෝජනා ඉදිරිපත් කර තිබේ. ටෙස්ට් ක්‍රිකට් ක්‍රීඩාව පසුබෑමකට ලක් වීමේ අවදානමක් පැන නැගී ඇති හෙයින් ටෙස්ට් ක්‍රිකට් ශූරතාවලියක් හඳුන්වා දිය යුතු බව මෙහි දී යෝජනා වී තිබේ. ඒ අනුව සිව් වසරකට වරක් සුපිරිතම කණ්ඩායම් හතර අතර මෙම තරගාවලිය පැවැත්වෙනු ඇත. ටෙස්ට් ක්‍රීඩා කරන සියලුම රටවල් අතර පිලිමලුන් පිටුදැකීමේ ක්‍රමය යටතේ තරග පවත්වමින් මෙහි දී අවසන් සුපිරි කණ්ඩායම් හතර තෝරා ගැනීමට නියමිතව තිබේ.", "URL": "https://sinhala.adaderana.lk/news.php?nid=10893", "Category": null, "Parent URL": null}