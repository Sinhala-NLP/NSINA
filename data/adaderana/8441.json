{"Source": "Adaderana", "Timestamp": "May 17, 2010 07:31 am", "Headline": "අයහපත් කාලගුණයෙන් 31,000ක් අවතැන් ", "News Content": "දිවයිනේ ප්‍රදේශ ගණනාවකට බලපා ඇති වැසි සහිත කාලගුණය හේතුවෙන් පුද්ගලයන් 31,000ක් පමණ අවතැන් වී ඇති බව ආපදා කලමනාකරණ මධ්‍යස්ථානය පවසයි. කළුතර‍, කොළඹ සහ ගම්පහ දිස්ත්‍රික්ක වලට වැසි තත්ත්වය වැඩි වශයෙන් බලපා ඇති බව ආපදා කලමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. ගම්පහ දිස්ත්‍රික්කයේ පවුල් 4,160ක්, කොළඹ දිස්ත්‍රික්කයේ පවුල් 4,000ක්, කළුතර දිස්ත්‍රික්කයේ පවුල් 160ක් පීඩාවට පත් පිරිසට අයත් බව ඔහු පැවසීය. ගම්පහ දිස්ත්‍රික්‍කයේ වත්තල, බියගම, මහර, මීගමුව සහ කටාන ප්‍රදේශවල ජනතාව අවතැන් වී සිටියි. කොළඹ දිස්ත්‍රික්කයේ නවගම්පුර, බ්ලුමැන්ඩල්, ග්‍රෑන්ඩ්පාස් සහ මාළිගාවත්ත ඇතුළු ප්‍රදේශ කිහිපයකයට ගංවතුර තර්ජනය එල්ල වී ඇති බව ආපදා කළමනාකරණ මධ්‍යස්ථානය සඳහන් කළේය. අවතැන්වූවන්ට අවශ්‍ය පිසින ලද ආහාර ලබාදීම දිස්ත්‍රික‍් ලේකම්වරුන්ගේ අධීක්ෂණය යටතේ සිදුකෙරෙයි. පසුගිය දින කිහිපය තුළ අකුණු සැර වැදීම හේතුවෙන් පුද්ගලයන් සිව් දෙනෙකු මියගොස් ඇති බව ද වාර්තා වේ. ඇඹිලිපිටිය සෙවණගල ප්‍රදේශයේ ගොවීන් දෙදෙනෙකු, ඇල්පිටිය ප්‍රදේශයේ තේ දළු නෙලන කාන්තාවක සහ නුවරඑළිය මාගස්තැන්න ප්‍රදේශයේ පදිංචි පුද්ගලයෙකු මෙලෙස මියගිය පිරිසට අයත්ය. අද දිනයේද බස්නාහිර, සබරගමුව සහ දකුණු පළාත් වලට අද දිනයේදී ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. අපරභාගයේදී හෝ සන්ධ්‍යා කාලයේදී දිවයිනේ සෙසු ප්‍රදේශවලට ද වැසි ඇති විය හැකිබව සඳහන්ය. අකුණු අනතුරු වලින් ආරක්ෂා වීමට පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=8441", "Category": null, "Parent URL": null}