{"Source": "Adaderana", "Timestamp": "September 20, 2011 08:09 am", "Headline": "තැපැල් බලධාරීන් වෘත්තීය නායකයින්ට බොරු චෝදනා එල්ල කරනවා", "News Content": "තැපැල් දෙපාර්තමේන්තුවේ බලධාරීන් විසින් වෘත්තීය සමිති නායකයින්ට එරෙහිව විවිධ අසත්‍ය චෝදනා එල්ල කරමින් සිටින බව ලංකා තැපැල් සේවා සංගමය පවසයි. අමාත්‍යාංශ ලේකම්වරයාට ද මේ වන විට අසත්‍ය චෝදනා එල්ල කරමින් සිටින බව එහි සභාපති ජයන්ත විජේසිංහ මහතා ප්‍රකාශ කළේය. තැපැල්පතිවරයා සම්බන්ධව පත්කළ කමිටුවේ වාර්තාව දිගින් දිගටම ප්‍රමාද වෙමින් පවතින බව ඒ පිළිබඳව පැහැදිලි කළ ලංකා තැපැල් සේවා සංගමයේ සභාපති ජයන්ත විජේසිංහ මහතා සඳහන් කළේය. මෙම සම්පූර්ණ ක්‍රියාදාමය දූෂිත පරිපානය මගින් සිදුකරමින් පවතින බවත්, එම ක්‍රියා මාර්ග වහාම නවතාදැමිය යුතු බවත් ඒ මහතා අවධාරණය කළේය. මෙම තත්ත්වයට එරෙහිව අද(20) දහවල් කොළඹ ප්‍රධාන තැපැල් කාර්යාලය ඉදිරිපිට තැපැල් සේවකයින් දැනුවත් කිරීමේ වැඩසටහනක් ක්‍රියාත්මක කරන බව ද විජේසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=18838", "Category": null, "Parent URL": null}