{"Source": "Adaderana", "Timestamp": "October 9, 2018 09:04 am", "Headline": "ගිනි අවියත් සමඟ ඝාතකයා පොලීසියට කොටු වෙයි", "News Content": "ඇල්පිටිය, අනුරුද්ධගම ප්‍රදේශයේ නිවසක් තුළ දී පුද්ගලයෙකු වෙඩි තබා ඝාතනය කිරීමේ සිද්ධිය සම්බන්ධයෙන් සැකපිට තවත් පුද්ගලයින් තිදෙනෙකු අත්අඩංගුවට ගෙන තිබේ. ඇල්පිටිය පොලිසියට ලද තොරතුරක් මත මිරිස්වත්ත, කහදූව ප්‍රදේශයේ දී ඔවුන් අත්අඩංගුවට ගෙන ඇති බව පොලිස් මූලස්ථානය සඳහන් කළේය. අත්අඩංගුවට ගත් සැකකරුවන් කහදූව සහ ඇල්පිටිය යන ප්‍රදේශවල පදිංචිකරුවන් වන අතර ඔවුන් අද (09) ඇල්පිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතයි. පසුගිය මස 27 වන දින රාත්‍රීයේ ඇල්පිටිය, අනුරුද්ධගම ප්‍රදේශයේ නිවසක් තුළ දී 42 හැවිරිදි පුද්ගලයෙකු වෙඩි තබා ඝාතනය කර තිබුණේය. ඝාතනය සම්බන්ධයෙන් විමර්ශන ආරම්භ කළ ඇල්පිටිය පොලීසිය පෙරේදා(07) දිනයේ දී එම සිද්ධියට සම්බන්ධ ප්‍රධාන සැකකරු, ඝාතනය සඳහා යොදාගත් බව කියන ගිනි අවිය සමඟ අත්අඩංගුවට ගත්තේය. සැකකරු ඇල්පිටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 22 වන දින දක්වා රක්ෂිත බන්ධනාගර ගත කළ බවයි පොලිස් මූලස්ථානය සදහන් කළේ.", "URL": "https://sinhala.adaderana.lk/news.php?nid=97392", "Category": null, "Parent URL": null}