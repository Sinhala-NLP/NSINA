{"Source": "Adaderana", "Timestamp": "June 23, 2013 11:35 am", "Headline": "කාසල්රී වාන් දොරටු හරියි ", "News Content": "කාසල්රී ජලාශයේ වාන් දොරටු විවෘත කර ඇති බව ආපදා කළමනාකරණ මධ්‍යස්ථානය පවසයි. ජලාශයේ ජල මට්ටම ඉහළ යාමත් සමඟ අද පෙරවරුවේ වාන් දොරටු විවෘත කිරීම සිදුකළ බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ හේතුවෙන් කැලණි ග‍ඟේ ජල මට්ටම ඉහළ යාහැකි බව එම මධ්‍යස්ථානය පවසයි. එබැවින් කැලණි ගඟ දෙපස ජීවත් වන පුද්ගලයින් ඒ පිළිබඳ අවධානයෙන් කටයුතු කරන ලෙස ආපදා කළමනාකරණ මධ්‍යස්ථානය ඉල්ලීමක් කරයි. මේ අතර කොළඹ , ගාල්ල, මහනුවර, රත්නපුර සහ නුවරඑළිය යන දිස්ත්‍රික්කවලට විටින් විට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. මන්නාරම සිට පොතුවිල් ඔස්සේ ගාල්ල දක්වාත් ත්‍රිකුණාමලයේ සිට යාපනය දක්වාත් මුහුද රළු විය හැකි බව කාලගුණ විද්‍යා දෙපාර්තමේන්තුව කියයි. ඒ හේතුවෙන් ධිවර සහ නාවික කටයුතු සිදුකිරීම අවධානම් බව කාලගුණ විද්‍යා දෙපාර්තමේන්තුව දැනුම්දෙයි.", "URL": "https://sinhala.adaderana.lk/news.php?nid=35172", "Category": null, "Parent URL": null}