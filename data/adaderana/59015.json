{"Source": "Adaderana", "Timestamp": "April 8, 2016 04:59 pm", "Headline": "ආර්ථික-වෙළෙඳ කේන්ද්‍රස්ථානය බවට පත්වීම ශ්‍රී ලංකාවේ අරමුණයි", "News Content": "ඉන්දියන් සාගරයේ ආර්ථික හා වෙළෙඳ කේන්ද්‍රස්ථානය බවට යළි පත්වීම ශ්‍රී ලංකාවේ අරමුණ බව අග්‍රාමාත්‍ය රනිල් වික්‍රමසිංහ මහතා පවසයි.ඒ සඳහා අවශ්‍ය පරිසරය සකස් කිරීම උදෙසා මූල්‍ය ප්‍රතිපත්ති තව තවත් නිදහස් කරලීමට අවශ්‍ය පියවර ගන්නා අතර ඊට අදාළ සවිස්තර තොරතුරු ලබන ජුනි මාසයේ එළිදක්වන බව අග්‍රාමාත්‍යවරයා සඳහන් කළේය.චීනයේ බීජිං නුවර චයිනා වර්ල්ඩ් හෝටලයේ පැවති චීන ව්‍යාපාරික සමුළුව අමතමින් අග්‍රාමත්‍ය රනිල් වික්‍රමසිංහ මහතා මෙම අදහස් පළ කළේය.චීන ජාත්‍යන්තර වෙළඳ ප්‍රවර්ධන සභාව විසින් සංවිධානය කළ මෙම සමුළුව සඳහා එරට මුල් පෙළේ ව්‍යාපාරික හා ව්‍යවසායක ආයතන නියෝජනය කරමින් සියයකට අධික පිරිසක් සහ චීනයේ ව්‍යාපාරික කටයුතුවල නිරත වන ශ්‍රී ලාංකිකයින් පිරිසක් එක්ව සිටි බව සඳහන්ය.එහිදී වැඩිදුරටත් අදහස් දක්වමින් අග්‍රාමාත්‍ය රනිල් වික්‍රමසිංහ මහතා සඳහන් කළේ ව්‍යාපාර කේන්ද්‍රස්ථානයක්, සේවා සැපයුම් මධ්‍යස්ථානයක් සහ අගය එකතුකිරීමේ වේදිකාවක් ලෙස ශ්‍රී ලංකාව පෙරට ගෙන ඒමට අපේක්ෂා කරන බවයි.අතීතයේ වැඩි අවධානයක් යොමු කෙරුණේ ශ්‍රී ලංකාව සහ චීනය අතර සිදුකෙරුණු ව්‍යාපෘතීන්ට වුවද අනාගතයේ දී රාජ්‍ය හා පුද්ගලික හවුල් ව්‍යවසායන් මෙන්ම පුද්ගලික අංශයේ සේවාවන් වෙත ද අවධානය යොමු විය යුතු බව අග්‍රාමාත්‍යවරයා කියා සිටියි.ශ්‍රී ලංකාවේ ඒ සඳහා අවශ්‍ය පරිසරය මේ වන විට සකස් වී ඇති බව රනිල් වික්‍රමසිංහ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=59015", "Category": null, "Parent URL": null}