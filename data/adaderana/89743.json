{"Source": "Adaderana", "Timestamp": "May 24, 2018 12:11 pm", "Headline": "තබ්බෝව ජලාශයේ වාන් දොරටු හයක් ඇරෙයි", "News Content": "තබ්බෝව ජලාශ වාන් දොරටු හයක් අද(24 ) උදෑසන වන විට විවෘත කළ බව කරුවලගස්වැව ප්‍රාදේශීය ලේකම් ජනක තුෂාර බාලසූරිය මහතා පවසයි. වසර තුනකට ආසන්න කාලයක් දැඩි නියඟයකට ලක්ව තිබු පුත්තලම දිස්ත්‍රික්කයට පසුගිය දින කිපයක වර්ෂාවත් සමඟ තබ්බෝව ජලාශය පිටාර මට්ටමට පැමිණ තිබු බවත් ඒ අනුව ජලාශයේ ජල මට්ටම අඩි 17 ඉක්ම වීමත් සමඟ වාන් දොරටු විවෘත කිරීමට වාරි මාර්ග දේපාර්තුමේන්තුව කටයුතු කළ බවද ප්‍රාදේශීය ලේකම්වරයා සඳහන් කළේය. මේ අනුව විවෘත කළ දොරටු හ‍යෙන් තප්පරයට ඝණ අඩි 1328 ක ප්‍රමානයක් මී ඔයට මුදා හැර ඇති බවත් මී ඔය හරහා පුත්තලම කළපුවට ජලය ගලා යාම සිදුවන බවද ජලාශයේ දොරටු 21 න් වැඩි ප්‍රමාණයක් විවෘත කළහොත් පහල මීඔය දෙපස ගම්මාන ජල ගැලීමකට ලක්වන බව බාලසූරිය මහතා පවසයි. ඒ අනුව ජනතාව පිඩාවන්ට පත් නොවන ලෙස ජලය මුදා හැරීමට කටයුතු කර ඇති බව ප්‍රාදේශීය ලේකම්වරයා සඳහන් කළේය.", "URL": "https://sinhala.adaderana.lk/news.php?nid=89743", "Category": null, "Parent URL": null}