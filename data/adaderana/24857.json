{"Source": "Adaderana", "Timestamp": "June 8, 2012 11:14 am", "Headline": "ආසියානු කනිෂ්ඨ මලල ක්‍රීඩා තරගාවලිය නැරඹීමට අයකිරීමක් නෑ", "News Content": "හෙට(09) දිනයේ කොළඹ සුගතදාස ක්‍රීඩාංගණයේ දී ආරම්භ වන 15 වැනි ආසියානු කනිෂ්ඨ මලල ක්‍රීඩා තරගාවලිය නැරඹීම සඳහා ක්‍රීඩාලෝලීන්ට සියලු පහසුකම් සලසා ඇති බව ශ්‍රී ලංකා මලල ක්‍රීඩා සංගමය පවසයි. නරඹන්නන්ගේ පහසුව සඳහා ප්‍රවේශ පත්‍ර 60,000 ක් පමණ මුද්‍රණය කර ඇති අතර එසේවුවද තරග නැරඹීම සඳහා කිසිදු ගාස්තුවක් අය නොකරන බව මලල ක්‍රීඩා සංගමය සඳහන් කරයි. 15,000 ක පමණ පිරිසකට එකවර තරග නැරඹීමේ පහසුකම් ක්‍රීඩාංගණය සතුවෙයි. තරගාවලිය හෙට සිට දින 4 ක් පුරා පැවැත්වීමට නියමිත අතර ශ්‍රී ලංකාව ඇතුළු රටවල් 40 ක පමණ ක්‍රීඩක ක්‍රීඩිකාවන් තරගාවලියට සහභාගී වීමට නියමිතය.", "URL": "https://sinhala.adaderana.lk/news.php?nid=24857", "Category": null, "Parent URL": null}