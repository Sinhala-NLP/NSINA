{"Source": "Adaderana", "Timestamp": "February 24, 2012 01:28 pm", "Headline": "අධිකරණයට කරුණු දක්වන්නැයි රේගු අධ්‍යක්ෂ ජෙනරාල්ට නියෝගයක්", "News Content": "ආසනික් අඩංගු කෘමි නාශක තොගයක් ශ්‍රී ලංකාව තුළ මුදාහැරීම තහනම් කරමින් ඉකුත් දා නිකුත් කළ නියෝගය ක්‍රියාත්මක කර ඇති ආකාරය සම්බන්ධව පෞද්ගලිකව පෙනීසිට කරුණු දක්වන මෙන් කොළඹ මහාධිකරණය රේගු අධ්‍යක්ෂ ජනරාල්ට හා පලිබෝධ නාශක රෙජිස්ටාර්වරයාට නියෝග කර තිබේ. පරිසර යුක්ති කේන්ද්‍රය මගින් ගොනුකර තිබූ පෙත්සමක් අද(24) නැවත කැඳවූ අවස්ථාවේ දී මහාධිකරණ විනිසුරු කුමුදුනී වික්‍රමසිංහ මහත්මිය මෙම නියෝගය ලබාදුන්නාය. එම අධිකරණ නියෝගය නිකුත් කිරීමට පෙර එම පලිබෝධ නාශක තොගය රේගුව මගින් මුදාහැර ඇති බව අදාළ පෙත්සම කැඳවූ අවස්ථාවේ දී රජයේ නීතිඥවරයා අධිකරණය හමුවෙහි කරුණු දක්වමින් සඳහන් කළේය. එම පලිබෝධ නාශක තොගය රේගුව මගින් නිදහස් කර තිබුණ ද එය රටපුරා බෙහැරීම තහනම් කිරීමට පලිබෝධ නාශක රෙජිස්ටාර්වරයාට බලතල පවතින බව එම අවස්ථාවේ පරිසර යුක්ති කේන්ද්‍රය වෙනුවෙන් පෙනී සිටි නීතිඥවරයා කියා සිටියේය. එබැවින් එම අධිකරණ නියෝගය ක්‍රියාත්මක කර ඇති ආකාරය සම්බන්ධව ඔවුන් අධිකරණය හමුවට කැඳවා කරුණු විමසන ලෙස නීතිඥවරයා ඉල්ලා සිටියේය. එම ඉල්ලීම සලකා බැලූ අධිකරණය රේගු අධ්‍යක්ෂ ජෙනරාල්වරයාට සහ පලිබෝධ නාශක රෙජිස්ටාර්වරයාට ලබන 22 වන දින අධිකරණය හමුවෙහි පෞද්ගලිකව පෙනී සිට කරුණු දක්වන ලෙස නියෝග කර ඇත.", "URL": "https://sinhala.adaderana.lk/news.php?nid=22365", "Category": null, "Parent URL": null}