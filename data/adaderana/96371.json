{"Source": "Adaderana", "Timestamp": "September 20, 2018 06:55 am", "Headline": "ප්‍රතිසංස්කරණය කළ වැව් දෙකක් අද ජනතා අයිතියට", "News Content": "“සිරිසර පිවිසුම” වැඩසටහන යටතේ ප්‍රතිසංස්කරණය කෙරුණු ගෝමරංකඩවල, බක්මීගම වැව ජනතා අයිතියට පැවරීම ජනාධිපති මෛත්‍රිපාල සිරිසේන මහතා විසින් අද (20) දිනයේ සිදුකිරීමට නියමිතව තිබේ. ඊට අමතරව දීර්ඝ කාලයක් පුරා පවතින අලි මිනිස් ගැටුමට විසදුම් ලබාදෙමින් ගෝමරංකඩවල ප්‍රදේශයේ නියමු ව්‍යාපෘතියක් ලෙස ඉදිකෙරුණු කිලෝ මීටර 30ක් වූ අලි වැට විවෘත කිරීම ද අද දිනයේ සිදුකිරීමට නියමිත බව ජනාධිපති මාධ්‍ය අංශය සඳහන් කළේය. ජනාධිපති කාර්යාලයේ ප්‍රමුඛ ව්‍යාපෘතියක් ලෙස ක්‍රියාත්මක වන “සිරිසර පිවිසුම” සංවර්ධන වැඩසටහන සඳහා ශ්‍රම දායකත්වය, ශ්‍රී ලංකා යුධ හමුදාව විසින් ලබාදෙනු ලබයි. මෙම වැඩසටහන යටතේ ත්‍රීකුණාමලය දිස්ත්‍රික්කය තුළ එල්ලංගා වැව් 500ක් ප්‍රතිසංස්කරණය කිරීමට නියමිත අතර 2017 වර්ෂයේදී වැව් 24ක් ප්‍රතිසංස්කරණය කර ඇති බව ජනාධිපති මාධ්‍ය අංශය සදහන් කළේය. මෙම වසරේදී ගතවූ කාලය තුළ වැව් 25ක් ප්‍රතිසංස්කරණය කර ඇති අතර දෙවන අදියර යටතේ වැව් 24ක් ප්‍රතිසංස්කරණය කිරීමට නියමිතය. අද දිනයේ විවෘත කිරීමට නියමත අලි වැට ඉදි කිරීම සඳහා රුපියල් මිලියන 22යි දශම 4ක මුදලක් වැය කර ඇති අතර ගස් කඳන් වෙනුවට කොංක්‍රීට් කණු භාවිත කරන ප්‍රථම අවස්ථාව මෙය වීම ද විශේෂත්වයක් වේ. අදාළ කොංක්‍රීට් කණු යුධ හමුදාව විසින් නිෂ්පාදනය කර ඇති අතර ග්‍රාමීය ජනතාව දැඩි ලෙස මුහුණපාමින් සිටින අලි මිනිස් ගැටුම් හේතුවෙන් අදාළ ප්‍රදේශ වල ජනතාවට සිදුවන හානි අවම කරගැනීමට මෙමගින් හැකියාව ලැබෙනු ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=96371", "Category": null, "Parent URL": null}