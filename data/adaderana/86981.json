{"Source": "Adaderana", "Timestamp": "April 5, 2018 01:17 pm", "Headline": "අපරාධ රැසකට සම්බන්ධ පුද්ගලයින් 4ක් අල්ලයි", "News Content": "පුද්ගල ඝාතන ඇතුළු අපරාධ රැසකට සම්බන්ධ පුද්ගලයින් සිව් දෙනෙකු අවි ආයුධ තොගයක් ද සමඟ අතුරුගිරිය හා හෝකන්දර ප්‍රදේශ වලදී අත්අඩංගුවට ගෙන තිබේ. සංවිධානාත්මක අපරාධ නිවාරණ කොට්ඨාශය සිදුකළ විමර්ශනවලදී අත්අඩංගුවට ගත් මෙම සැකකරුවන් එම ප්‍රදේශවලම පදිංචිකරුවන් බව පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය මස 19 වනදා අතුරුගිරිය, ගල්වරුසාව පාර ප්‍රදේශයේ දී පුද්ගලයෙකු වෙඩි තබා ඝාතනය කිරීම සහ පසුගිය 26 වනදා අතුරුගිරිය ප්‍රදේශයේ නිවසකට වෙඩි ප්‍රහාරයක් එල්ල කිරීම යන සිද්ධීන්වලට මොවුන් සම්බන්ධ බව සඳහන්ය. ඔවුන් සතුව තිබී ටී 56 වර්ගයේ ගිනි අවියක්, එම උණ්ඩ 12ක්, පිහි 06ක්, යතුරුපැදියක්, ත්‍රිරෝද රථයක් මෙන්ම කේරල ගංජා කිලෝ ග්‍රෑම් 02ක් සහ ගංජා ජාවාරමෙන් උපයාගන්නා ලද රුපියල් 80,000කට ආසන්න මුදලක් ද සොයාගෙන තිබේ. අත්අඩංගුවට ගත් සැකකරුවන් අද(05) කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිත අතර සංවිධානාත්මක අපරාධ නිවාරණ කොට්ඨාශය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=86981", "Category": null, "Parent URL": null}