{"Source": "Adaderana", "Timestamp": "June 4, 2014 05:29 pm", "Headline": "ද්‍රවිඩයින් පිටුවහල් කළැයි මලයාසියාවේ රාජ්‍ය නොවන ක්‍රියාකාරීන් විරෝධයේ", "News Content": "ශ්‍රී ලාංකික ද්‍රවිඩ සරණාගතයින් තිදෙනෙකු මලයාසියාවෙන් පිටුවහල් කිරීම සම්බන්ධයෙන් එරට රාජ්‍ය නොවන සංවිධාන කිහිපයක ක්‍රියාකාරීන් පිරිසක් අද උද්ඝෝෂණයක් පවත්වා තිබේ. සුරාම් නැමැති රාජ්‍ය නොවන සංවිධානයක මෙහෙයවීම යටතේ මලයාසියානු පොලිස් මූලස්ථානය පිහිටි එරට බුකිට් අමාන් හි මෙම උද්ඝෝෂණය පවත්වා ඇතැයි විදෙස් වාර්තා සඳහන් කරයි. මෙසේ ලංකාවට පිටුවහල් කළ ද්‍රවිඩයින් තිදෙනාගෙන් දෙදෙනෙකු එක්සත් ජාතීන්ගේ සරණාගත සංවිධානයට අනූව සරණාගත භාවය හිමි අය බවත් ඉතිරි පුද්ගලයා සරණාගත භාවය අපේක්ෂාවෙන් සිටි අයෙකු බවත් සඳහන්ය. උද්ඝෝෂණයට සහභාගි වූවන් මලයාසියානු පොලිස් ප්‍රධානියට මේ ගැන ලිපියක් ද බාරදී තිබේ. කෙසේ වෙතත් අදාළ ලිපිය සම්බන්ධයෙන් අවධානය යොමුකරමින් එරට පොලිස් ප්‍රධානියා පවසා ඇත්තේ තම සරණාගතයින් යැයි කියා ගන්නා අය තම රට තුළ තහනම් කර ඇති එල්.ටී.ටී.ඊ සංවිධානයේ ක්‍රියාකාරකම් වෙනුවෙන් පෙනී සිටින බවත් ත්‍රස්තවාදය සම්බන්ධයෙන් වන ජාත්‍යන්තර නීතියට අගෞරව කරන බවත්ය. කෙසේ වුවද මෙම විරෝධතාවයට එල්.ටී.ටී.ඊ හිතවාදි මලයාසියානු මෙන්ම ඉන්දියානු රාජ්‍ය නොවන සංවිධාන ක්‍රියාකාරීන්ද එක්ව සිටි බව විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=43740", "Category": null, "Parent URL": null}