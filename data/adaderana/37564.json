{"Source": "Adaderana", "Timestamp": "September 21, 2013 10:00 am", "Headline": " ශ්‍රී ලංකන් එයාර් ලයින් යානය හදිසියේ ගොඩබස්සවයි-බ්‍රිතාන්‍යයන් දෙදෙනෙක් දැලේ", "News Content": "කොළඹ, කටුනායක සිට හීතෲ බලා පියාසර කරමින් තිබූ ශ්‍රී ලංකන් එයාර් ලයින්ස් ගුවන් සමාගමට අයත් ගුවන් යානයක් තුළ අනතුරුදායක තත්ත්වයක් උද්ගතවීම හේතුවෙන් හදිසියේ ගොඩබැස්සවීමට සිදුව තිබේ. ඒ අනුව UL 503 වර්ගයේ මෙම ගුවන් යානය ස්ටෑන්ටර්ඩ්හිදී හදිසියේ ගොඩබැස්සවීමටත්, මගීන් පිරිස වෙනත් ගුවන් යානයකින් හීතෲ බලා යැවීමටත් කටයුතු කර ඇති බව බී.බී.සී මාධ්‍ය උපුටා දක්වයි. කෙසේ වෙතත් මෙම ගුවන්යානය තුළ අනතුරුදායක තත්ත්වයක් උද්ගත කරවීම හේතුවෙන් සැකපිට බ්‍රිතාන්‍ය ජාතිකයින් දෙදෙනකු මේවන විට අත්අඩංගුවට ගෙන තිබේ. පියාසර කරමින් තිබූ මෙම ගුවන් යානයේ කාර්ය මණ්ඩලය ඇතුළුව 267 දෙනකු ගමන් කරමින් සිට ඇති බව සඳහන්ය. යානාව ගොඩබැස්සවීමෙන් පසුව එසෙක්ස් පොලීසියේ කණ්ඩායමක් ඊට ගොඩවී යානව පරීක්ෂා කර සැකකාර බ්‍රිතාන්‍ය ජාතිකයින් දෙදෙනා අත්අඩංගුවට ගැනීමටත්, මගීන් ආරාක්ෂා සහිතව ඉවත් කිරීමටත් පියවර ගෙන තිබේ. කෙසේ වෙතත් ශ්‍රී ලංකා ආගමන විගමන බලධාරීන් පවසනුයේ අදාළ බ්‍රිතාන්‍ය ජාතිකයින් දෙදෙනා ශ්‍රී ලංකාවෙන් පිටුවහල් කළ දෙදෙනකු බවයි. අද දෙරණ කළ විමසුමකට පිළිතුරු දෙමින් ශ්‍රී ලංකන් ගුවන් සමාගමේ මහජන සබඳතා හා මාධ්‍ය කළමනාකරු දීපාල් පෙරේරා මහතා කියා සිටියේ අදාළ ගුවන් යානය භීතෲ ගුවන්තොටුපළට ළඟාවීමට ආසන්නව තිබියදී එහි ගමන්ගනිමින් සිටි බ්‍රිතාන්‍ය ජාතිකයින් දෙදෙනෙක් තමන් සතුව බෝම්බ ඇති බවට පවසා ගුවන්යානය තුළ අනතුරුදායක තත්ත්වයක් නිර්මාණය කළ බවයි. ඒ අනුව වහාම ලන්ඩන් පාලන මැදිරිය හා සම්බන්ධවෙමින් ගුවන්යානය ගොඩබැස්සවීමට වහා ක්‍රියා කළ බව දීපාල් පෙරේරා මහතා සඳහන් කළේය. පසුව ආරක්ෂක අංශවලට දැනුම්දීමෙන් පසු සැකකාර බ්‍රිතාන්‍ය ජාතිකයින් දෙදෙනා සහ ගුවන්යානය මුළුමනින්ම පරීක්ෂාවට ලක් කළ බවත්, බෝම්බ හෝ පුුපුරන ද්‍රව්‍ය කිසිවක් නොමැති බව හා ඔවුන් පවසා ඇත්තේ බොරුවක් බව තහවුරු වී ඇති බවත් හෙතෙම කියා සිටියේය. එසේම මෙම සැකකාර බ්‍රිතාන්‍ය ජාතිකයින් දෙදෙනා වීසා නොමැතිව නීති විරෝධීව මෙරට රැඳී සිටි දෙදෙනකු බැවින් පිටුවහල් කර ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37564", "Category": null, "Parent URL": null}