{"Source": "Adaderana", "Timestamp": "November 15, 2010 08:20 am", "Headline": "සුදු කොඩි නඩුව අදත් කැඳවයි", "News Content": "සුදු කොඩි ප්‍රකාශය සම්බන්ධයෙන් සරත් ‍ෆොන්සේකා මහතාට එරෙහිව පවරා ඇති නඩුව අද(15) කොළඹ මහාධිකරණය හමුවේ විභාගය සඳහා කැඳවීමට නියමිතය. අද දින අධිකරණය හමුවේ පෙනී සිටින මෙන් දන්වා මේජර් ජනරාල් ශවේන්ද්‍ර සිල්වා මහතාට නොතීසි නිකුත් කර තිබේ. අදාළ නඩුවේ තෙවැනි සාක්ෂිකරුවා ව‍ශයෙන් ශවේන්ද්‍ර සිල්වා මහතා නම් කර ඇත. රජයේ නියෝජ්‍ය සොලිස්ටර් ජනරාල් වසන්ත නවරත්න බණ්ඩාර මහතා පසුගිය නඩු දිනයේ කළ ඉල්ලීම පිළි ගත් මහාධිකරණය මඟින් ශවේන්ද්‍ර සිල්වා මහතාට නොතීසී නිකුත් කරනු ලැබීය. අදාළ නඩුව මහාධිකරණ විනිසුරු දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඩුල්ලක් හමුවේ විභාග කිරීමට නියමිතය. අද දින නඩු විභාගය සඳහා දැනට සිර දඩුවම් විදින සරත් ෆොන්සේකා මහතා ද බන්ධනාගාර භාරයේ සිට අධිකරණයට ඉදිරිපත් කිරීමට නියමිතව තිබේ.", "URL": "https://sinhala.adaderana.lk/news.php?nid=12155", "Category": null, "Parent URL": null}