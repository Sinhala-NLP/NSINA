{"Source": "Adaderana", "Timestamp": "September 16, 2010 12:41 pm", "Headline": "අඳුරෙහි සිරව ජීවිතය යදින චිලී පතලෙහි සිරවූ මිනිස්සු ", "News Content": "මේ මොහොතවන වි‍ටත් චිලීහි මිනිසුන් තිස්තුන් දෙනෙකු බලාපොරොත්තුව නැමති ආලෝකය පමණක් සිතෙහි දරමින් චිලීහි අඳුරු පතලක සිරවී සිටිති. මොහොතින් මොහොත ජීවිතය සහ මරණය පෙනී පෙනී ඔවුන් මෙසේ මෙම අඳුරෙහි සිරව සිටින්නේ දැනට මසකටත් අධික කාලයක සිටය. කෙතරම් කඩිනමින් මුදාගැනීමේ මෙහෙයුම් සිදුකළ ද පතලේ සිරවී සිටින මිනිසුන් යළි පොළොව මතු පිටට ගෙනඒමේ අවස්ථාව ලැබෙන්නේ ලබන නොවැම්බර් මාසය වනවි‍ට බව ඔවුන් බේරාගැනීමේ කාර්යයෙහි යෙදීසිටින්නන් පවසයි. මෙම ඛේදජනක සිදුවීම සම්බන්ධව ඉතා සංවේදී පුවතක් වාර්තා වේ. එනම් මෙසේ පතලෙහි සිරව සිටින කම්කරුවන් අතරින් එක් අයෙකුගේ බිරිඳ විසින් දරුවකු බිහිකර ඇති බවය. ඒරියල් ටි‍කෝනා නැමති 29 හැවිරිදි මෙම කම්කරුවාගේ බිරිඳ උපත ලබා දී ඇත්තේ ගැහැණු දරුවෙකුටය. බලාපොරොත්තුව යන අර්ථය සහිත එස්පරන්සා යන නම මෙම දරුවා වෙනුවෙන් ඇයගේ මව තෝරාගෙන ඇත. ජීවිතය පිළිබඳ බලාපොරොත්තුව මෙන්ම සිය සිඟිති දියණිය මුහුණ දැකිමද මෙම කම්කරුවාට නව බලාපොරොත්තුවක් එක් කරන්නට ඇත. දකුණු ඇමරිකාවේ පිහිටි චිලී දේශයේ තඹ සහ රත්රන් ලබා ගැනීම වෙනුවෙන් තනා ඇති අඩි 2300 ක් ගැඹුරකින් පිහිටි අති විශාල පතලක, එහි සේවකයන් තිස්තුන් දෙනෙක් සේවය කරමින් සිටින අතරතුර දෝනා මුවවිට අවහිර කරමින් පසුගිය පස් වැනිදාය විශාල ගලක් ඇද වැටුණි. ඇද වැටුණු මහා පර්වතය හේතුවෙන් පතලේ ප්‍රධාන දෝනාව මුළුමනින්ම අවහිර විය. මෙහි වඩාත් පුදුමසහගත පුවත වූයේ පතලේ සිරව සිටි තිස් තුන්දෙනාම කිසිදු උපද්‍රවයකට ලක්නොවීමය. පසුව චිලී ජනතාව මෙන්ම බලධාරීන් ද අනතුරට පත් වූ මිනිසුන් බේරා ගැනීම සඳහා කළ හැකි සියලුම දෙය කිරීමට ඉදිරිපත් විය. පතලේ සිරවූ සේවකයන්ගේ ඥාතීන් ද පැමිණ පතල අසල රැඳී සිටියෝය. මෙම ඥාතින්ගේ මෙන්ම බහුතර රටවැසියන්ගේ ද මැදිහත්වීම මත කම්කරුවන් මුදා ගැනීමේ වැඩපිළිවෙළ කඩිනම් කිරීමට රජය පෙළඹුණි. කම්කරුවන් දෝනා අතරේ ඇති අඩි 500 ක පමණ කොටසකට කොටු වී සිටින බව කැමරා උපයෝගී කරගෙන සොයා ගන්නා ලද වැඩිදුර තොරතුරුවලින් අනාවරණය විය. එමෙන්ම මෙසේ පතලේ සිරවූ මිනිසුන් වෙත ආහාර, ජලය සහ බෙහෙත් ද්‍රව්‍යය ද යැවීමට බලධාරීහු වහා උත්සුක විය. පතලේ ප්‍රධාන දෝනාව අවහිර වී ඇති බැවින් මුදා ගැනීමේ කටයුතු විකල්ප ක්‍රම භාවිතයෙන් සිදු කිරීමට බලධාරීන් අපේක්ෂා කරයි. නව දෝනාවක් හැරීමෙන් මෙම පිරිස ගලවා ගැනීමට බලාපොරොත්තු වන අතර ඒ සඳහා දින 120 ක් පමණ ගත වනු ඇතැයි ගණන් බලා තිබේ. ඒ මාස හතරකි. මේ බව මුළු ලොවම දැන ගත්ත ද තවමත් අනතුරට ලක් වී සිටින පුද්ගලයන්ට දැනුම් දී නැත. පතල මතට ගල් පර්වතයක් කඩා වැටීමෙන් දින දහනවයකට පසුව එහි සේවකයන් ජීවතුන් අතර සිටින බව දැනගත් පසු චිලී ජනාධිපති සෙබස්තියන් පිනේරාද වහාම සිද්ධිය වූ ස්ථානයට පැමිණ තිබේ. සිරවී සිටින සේවකයන් ඇමතූ ජනාධිපතිවරයා ඔවුන් මුදා ගන්නා බවට සහතික වී ඇත. ලොව පුරා බොහෝ ඛේදජනක අනතුරු වාර්තා වුවද චිලී දේශයේ සිදුව ඇති මේ අනතුර ඒ සැම අභිභවා යමින් සමස්ත ලෝක ප්‍රජාවගේම සිත් තුළ කණගාටුවක්, ශෝකයක් ඇති කර තිබේ. ජීවිතය පිළිබඳ අවසන් මොහොත දක්වාම නොසැලෙන බලාපොරොත්තුව සිත තුළ සඟවාගෙන මාස ගණනාවක් පොළෝ කුහරයේ සිරවී සිටින මෙම මිනිසුන් පිළිබඳව පහසුවෙන් අමතක කළ නොහැකිය. අප පමණක් නොව සමස්ත ලෝක ප්‍රජාවගේම පැතුම වන්නේ හැකි ඉක්මනින් මෙම අසරණව සිටින මිනිසුන් වෙත උදාවන හිරු කිරණෙහි සුවය විඳීමින් නැවත සිය ඥාතීන් සමග එක්ව සතුටුවීමේ අවස්ථාව ලැබේවා යන්නය.", "URL": "https://sinhala.adaderana.lk/news.php?nid=10892", "Category": null, "Parent URL": null}