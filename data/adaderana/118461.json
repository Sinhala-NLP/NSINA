{"Source": "Adaderana", "Timestamp": "September 6, 2019 05:14 pm", "Headline": "පුද්ගලික ආරවුලකින් කතුන් 3ක් රෝහලට-දෙකකට බරපතළයි", "News Content": "තිස්සමහාරාම, දිල්ලිය ප්‍රදේශයේදී පුද්ගලික ආරවුලක් හේතුවෙන් දෙපිරිසක් අතර ඇති වූ ගැටුමකින් කාන්තාවන් තිදෙනෙකු තුවාල ලබා රෝහල් ගත කර ඇති අතර ඉන් දෙදෙනෙකුගේ තත්ත්වය බරපතළ බව අද දෙරණ වාර්තාකරු පවසයි. දිල්ලිය නමින් ප්‍රකට වූ මෙම ප්‍රදේශයේ කුඩු ජාවාරම්කරුවන් සහ මත්පැන් ජාවාරම් කරුවන් බහුල වශයෙන් ජීවත්වන ප්‍රදේශයක් වන බවත් කලක් තිස්සේ පැවති ආරවුලක් දුරදිග යෑම හේතුවෙන් ඊයේ(05) රාත්‍රී 11.00 පමණ මෙම ගැටුම හටගෙන ඇති බව වාර්තා වෙයි. එහිදී කඩු පිහි සහ පොලු මුඟුරු රැගත් පිරිසක් නිවසකට පැමිණ නිවසේ සිටි පුද්ගලයන්ට බරපතළ ලෙස පහර දී තුවාල සිදුකර ඇති බව අප වාර්තාකරු සඳහන් කළේය. මෙම ගැටමෙන් තුවාල ලැබූ කන්තාවන් තිදෙනා බරපතළ කැපුම් තුවාල ලබා හම්බන්තොට රෝහට ඇතුළත් කර ඇති අතර ඉන් කාන්තාවන් දෙදෙනෙකු දැඩිසත්කාර ඒකකය ප්‍රතිකාර ලබන බව රෝහල් ප්‍රකාශකයෙකු සඳහන් කළේය. මෙම ගැටුමට හේතුව කලක සිටි පැවත එන පුද්ගලික ආරවුරක් බවත් මෙම ආවුරල සම්බන්ධයෙන් පොලීසියට පැමිණිලි කළද එය සමබ්න්ධයෙන් පොලීසිය විසින් නිසි පියවරක් නොගත් බව ප්‍රදේශවාසීන් පවසයි. අදාළ ගැටුමට සම්බන්ධ පුද්ගලයින් තිදෙනෙක් මේ වන විට අත්අඩංගුවට ගෙන තිබේ. සිද්ධිය සම්බන්ධයෙන් වැඩිදුර විමර්ශන තිස්සමහාරාම පොලීසය විසින් සිදු කරයි.", "URL": "https://sinhala.adaderana.lk/news.php?nid=118461", "Category": null, "Parent URL": null}