{"Source": "Adaderana", "Timestamp": "January 7, 2014 12:36 pm", "Headline": "සේවය ස්ථීර කරන්නැයි ඉල්ලා පැල්වත්ත සීනි සේවකයින් මාරාන්තික උපවාසයේ", "News Content": "බුත්තල, පැල්වත්ත සීනි කර්මාන්ත ආයතනයේ සේවකයින් පිරිසක් මාරාන්තික උපවාසයක් ආරම්භ කර තිබේ. පැල්වත්ත සීනි කර්මාන්ත ආයතනයේ පාලන අධිකාරී කාර්යාලයේ වහලය මත නැඟී අද අලුයම සිට ඔවුන් උපවාසයේ නිරත වන බව අද දෙරණ වාර්තාකරු සඳහන් කළේය. තම සේවය ස්ථීර කරන ලෙස ඉල්ලමින් අනියම් රියදුරන් 34 දෙනෙකු මෙම උපවාසය සඳහා එක්ව සිටින බව සඳහන්ය. වසර 10යේ සිට වසර 24 දක්වා අනියම් රියදුරන් ලෙස සේවය කර ඇති ඔවුන් පවසන්නේ වගකිව යුතු බලධාරියෙක් පැමිණ තම සේවය ස්ථීර කරන බවට ලිඛිත පොරොන්දුවක් ලබාදෙන තෙක් උපවාසය අත්නොහරින බවයි. කෙසේ වෙතත් මේ සම්බන්ධයෙන් විමසීමට සීනි කර්මාන්ත අමාත්‍ය ලක්ෂ්මන් සෙනවිරත්න මහතා හෝ පැල්වත්ත සීනි කර්මාන්ත ආයතනයේ බලධාරියෙකු සම්බන්ධ කරගැනීමට අද දෙරණ උත්සාහ දැරුව ද එය ව්‍යර්ථ විය.", "URL": "https://sinhala.adaderana.lk/news.php?nid=40160", "Category": null, "Parent URL": null}