{"Source": "Adaderana", "Timestamp": "November 18, 2010 01:41 pm", "Headline": "පදවි ප්‍රාප්තිය නිසා තවත් පාසල් කිහිපයක් වසා දැමෙයි", "News Content": "කොළඹ 1,2,3,4 යන ප්‍රදේශවල පිහිටි පාසලවලට අමතරව කොළඹ ප්‍ර‍දේශයේ පිහිටි තවත් පාසල් කිහිපයක් හෙට දිනය තුළ වසා දැමෙන බව අධ්‍යාපන අමාත්‍යාංශය පවසයි. ඒ අනුව කොළඹ සිරිමාවෝ බාලිකා, දේවි බාලිකා, ඩී. එස්. සේනානායක, ‍රාජකීය යන විදුහල් හෙට දිනයේ වසා තැබෙන බව අධ්‍යාපන අමාත්‍යාංශ ලේකම් සුනිල් එස් සිරිසේන මහතා සඳහන් කරයි හෙටට යෙදී ඇති ජනාධිපති මහින්ද රාජපක්ෂ මහතාගේ දෙවන පදවි ප්‍රාප්ති උත්සවය වෙනුවෙන් අදාළ විදුහල් වසා තැබෙනු ඇත. මේ අතර කොළඹ මියුසියස් විද්‍යාලය සහ ශාන්ත බ්‍රිජට් කන්‍යාරාමය යන විද්‍යාල ද හෙට දිනය තුළ වසා තැබෙන බව සඳහන්ය. කොළඹ 07 පිහිටි තර්ස්ටන් විද්‍යාලය ද වසා දමන බව අද එම විද්‍යාලයීය ආරංචි මාර්ග අද දෙරණට සඳහන් කර තිබුණි. ජනපති පදවි ප්‍රාප්ති උත්සවය වෙනුවෙන් නොවැමිබර් 19 වන දින කොළඹ 01, 02, 03 හා 04 යන ප්‍රදේශ වල පිහිටි සියලුම රජයේ ආයතන හා පාසල් වසා දමන බව පසුගිය නොවැම්බර් 12 වන දින රජය නිවේදනය කරනු ලැබීය.", "URL": "https://sinhala.adaderana.lk/news.php?nid=12238", "Category": null, "Parent URL": null}