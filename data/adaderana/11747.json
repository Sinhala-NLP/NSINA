{"Source": "Adaderana", "Timestamp": "October 26, 2010 12:01 pm", "Headline": "නව පෝලියෝ එන්නත නිසා රෝගීන් වාර්තා වීම 90%ක් පහළ යයි", "News Content": "පෝලියෝ වෛරසයට එරෙහිව හඳුන්වා දී තිබෙන ‍නව ප්‍රතිශක්තිකරණ එන්නත බොහෝ දුරට සාර්ථක බව විද්‍යාඥයින් පවසයි. එම එන්නත මගින් පෝලියෝ රෝගීන් වාර්තා වීම 90% න් පහත හෙළීමට හැකි වී ඇති බව වාර්තා වේ. අදාළ එන්නත ඇෆ්ගනිස්ථානය, ඉන්දියාව සහ නයිජීරියාව ආශ්‍රිතව භාවිත කෙරුණි. ඒ අනුව 1998 වසරේ දී රෝග ව්‍යාප්තිය රටවල් 125 න් වාර්තා වීමේ තත්ත්වය 2005 වසර වන විට රටවල් 4 දක්වා පහත ගොස් ඇති බව සෞඛ්‍ය අංශ පෙන්වාදෙයි. පසුගිය වසරේ දී ඉන්දියාවෙන් පෝලියෝ රෝගීන් 464 දෙනෙකු වාර්තා වී තිබුණු අතර නව එන්නත භාවිත කිරීමත් සමඟ ‍රෝගීන් සංඛ්‍යාව මේ වසරේ දී 39 දක්වා පහත වැටී තිබේ. නයිජීරීයාවේ පෝලියෝ රෝගීන් වාර්තා වීම ද 95%න් පහත බැස ඇති බව එරට වාර්තා පෙන්වා‍දෙයි. ඒ අනුව මෙම එන්නත පෝලියෝ රෝගය සහමුලින්ම පාලනය කිරීමට ඉවහල් වන බව සෞඛ්‍ය අංශ විශ්වාසය පළ කරයි.", "URL": "https://sinhala.adaderana.lk/news.php?nid=11747", "Category": null, "Parent URL": null}