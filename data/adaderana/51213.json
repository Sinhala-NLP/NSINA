{"Source": "Adaderana", "Timestamp": "May 9, 2015 05:13 pm", "Headline": "මැතිවරණ ක්‍රමය වෙනස් කිරීමට එරෙහි වන්නන් ජනතා ද්‍රෝහීන්ය - ජ.හෙ.උ", "News Content": "ඉදිරි මැතිවරණය පවතින ඡන්ද ක්‍රමයටම පැවැත්විමට සුළු පක්ෂ එළඹි තීරණය ජනාධිපති මෛත්‍රීපාල සිරිසේන මහතාට පසුගිය ජනාධිපතිවරණය අවස්ථාවේ ලබාදුන් ජනවරමට පිටු පෑමක් බව ජාතික හෙළ උරුමය පවසයි.නිවේදනයක් නිකුත් කරමින් ජාතික හෙළ උරුමයේ මාධ්‍ය ලේකම් නිශාන්ත ශ්‍රී වර්ණසිංහ මහතා සදහන් කළේ එය ජනතාවගේ පොදු අභිලාෂයට ද්‍රෝහී වීමක් බවයි.නව මැතිවරණ සංශෝධන පනත් කෙටුම්පත සම්මත වන තෙක් නොසිට පාර්ලිමේන්තුව විසුරුවා හැර පවතින ක්‍රමයටම ඉදිරි මහ මැතිවරණය පැවැත්විමට සුළු පක්ෂ 29ක් ඊයේ රැස්වී තීරණය කළේය.එමෙන්ම නව මැතිවරණ ක්‍රමය හදිසි පනතක් ලෙස සම්මත කර ගැනිම පිළිබඳවද සුළු පක්ෂ එහිදි විරෝධය පල කර තිබුණි.කැබිනට් මණ්ඩලයට ඉදිරිපත් කරන නව මැතිවරණ ක්‍රමය සහිත යෝජනා පිළිබඳ තවදුරටත් සාකච්ඡා කිරිමටත්, ඒ සදහා කල් ලබා ගැනිමටත්, සුළු පක්ෂ ඒකමතිකව මෙම රැස්විමේදී තීරණය කර තිබේ. සුළු පක්ෂ වල සහභාගීත්වයෙන් පැවති මෙම සාකච්ඡාව සඳහා ජාතික හෙළ උරුමයට ආරාධනා නොකල බව නිශාන්ත ශ්‍රීවර්ණසිංහ මහතා සඳහන් කළේය. නව මැතිවරණ ක්‍රමය සම්බන්ධයෙන් ජාතික හෙළ උරුමය දරන ස්ථාවරය ඊට හේතු වන්නට ඇති බවද නිශාන්ත ශ්‍රී වර්ණසිංහ මහතා විශ්වාසය පල කරයි.කෙසේවෙතත් සුළු පක්ෂ වල මෙම තීරණය නව මැතිවරණ ක්‍රමය ක්‍රියාත්මක විම කඩිනම් විමට බාධාවක් බවයි ඒ මහතා පෙන්වා දෙයි.", "URL": "https://sinhala.adaderana.lk/news.php?nid=51213", "Category": null, "Parent URL": null}