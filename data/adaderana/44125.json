{"Source": "Adaderana", "Timestamp": "June 21, 2014 12:17 pm", "Headline": "ඕස්ට්‍රේලියාවේදී තවත් ලාංකිකයෙක් සියදිවි නසාගැනීමට උත්සහ කරයි", "News Content": "ඕස්ට්‍රේලියාවේ සිටින තවත් ශ්‍රී ලාංකික සරණාගත පුද්ගලයෙකු සියදිවි හානි කරගැනීමට උත්සාහ දරා තිබේ. ඕස්ට්‍රේලියාවේ, මෙල්බන් අගනුවර නොබෙල්පාර්ක් හි රඳවා සිටි ද්‍රවිඩ පුද්ගලයෙකු මෙලෙස සිරුරට ගිනි තබාගෙන සිය දිවිහානි කරගැනීමට උත්සහ දරා ඇති බව විදෙස් මාධ්‍ය වාර්තා කළේය. සරණාගතයින් ලෙස ඕස්ට්‍රේලියාවට ගොස් සිටින ශ්‍රි ලාංකිකයින් නැවත මෙරටට එවීමට ඕස්ට්‍රේලියානු රජය පියවර ගනිමින් සිටින අතර අදාළ පුද්ගලයා යළිත් වරක් ශ්‍රි ලංකාවට එවනු ඇතැයි බියෙන් සියදිවි හානි කරගැනීමට උත්සහ දරා ඇති බව සඳහන් වෙයි. කෙසේ වෙතත් මොහුගේ පාද වලට ගින්නෙන් බරපතළ තුවාල සිදුවි ඇති අතර අසළ සිටි පුද්ගලයින් කිහිපදෙනෙකු ගින්න නිවා දැමීමට කටයුතු කර ඇති බව විදෙස් මාධ්‍ය වාර්තා කළේය. මේ අතර පසුගිය මැයි මාසයේ දි ද පුද්ගලයින් දෙදෙනෙකු ශ්‍රි ලංකාවට එවනු ඇතැයි බියෙන් සියදිවි හානි කරගෙන තිබුණි.", "URL": "https://sinhala.adaderana.lk/news.php?nid=44125", "Category": null, "Parent URL": null}