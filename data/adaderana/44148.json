{"Source": "Adaderana", "Timestamp": "June 22, 2014 03:35 pm", "Headline": "මරණය නියම වු රැඳවියන්ට සහනයක් ", "News Content": "මරණ දඬුවම නියම වී සිටින රැඳවියන්ට සහනයක් ලබාදීම සඳහා මේ දිනවල කටයුතු සිදුකරමින් පවතින බව බන්ධනාගාර දෙපාර්තමේන්තුව පවසයි. ජනාධිපති මහින්ද රාජපක්ෂ මහතාගේ උපදෙස් පරිදි මරණ දඬුවම නියම වු රැඳවියන් සම්බන්ධයෙන් සොයා බැලීමට පුද්ගලයින් අට දෙනෙකුගෙන් සමන්විත කමිටුවක් පත් කරන ලදී. මරණ දඬුවම නියම වී සිටින සිරකරුවන් සම්මුඛ පරීක්ෂණ සඳහා මේ දිනවල අදාළ කමිටුව වෙත යොමුකරමින් සිටින බව බන්ධනාගාර දෙපාර්තමේන්තු ආරංචි මාර්ග සඳහන් කළේය. ඒ අනුව මේ වන විට මරණ දණ්ඩනය නියම වී සිටින රැඳවියන් 427 අතුරෙන් 109 දෙනෙකු සම්මුඛ පරීක්ෂණය සඳහා භාජනය කර ඇති බව සඳහන්‍ වෙයි. ස්ත්‍රී දූෂණ, ළමා අපචාර, මහා පරිමාණ මත්කුඩු ජාවාරම් වැනි චෝදනා සම්බන්ධයෙන් වරදකරුවන් වී සිටින රැඳවියන් හැර මරණ දණ්ඩනය නියම වු අනෙක් රැඳවියන්ට එම දඞුවම ලිහිල් කිරීම සම්බන්ධයෙන් ද අවධානය යොමුවී තිබේ. ඒ අනුව ඔවුන්ට ජීවිතාන්තය දක්වා සිරදඬුවම නියම කිරීමට යෝජනා වී ඇති බව බන්ධනාගාර දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=44148", "Category": null, "Parent URL": null}