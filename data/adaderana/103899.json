{"Source": "Adaderana", "Timestamp": "February 8, 2019 11:46 am", "Headline": "අණ නොතැකු ටිපර් රථය පොලිස් නිලධාරීන් දෙදෙනෙක් යට කර පලා යයි", "News Content": "බද්දේගම-හික්කඩුව ප්‍රධාන මාර්ගයේ හල්පාතොට ප්‍රදේශයේදි වැලි පැටවූ ටිපර් රථයක් විසින් පොලිස් නිලධාරීන් දෙදෙනෙකු යට කර පලා ගොස් ඇති බව අද දෙරණ වාර්තාකරු පවසයි. අදාළ අනතුරින් තුවාල ලැබු පොලිස් නිලධාරීන් දෙදෙනා බරපතළ තුවාල ලබා මේ වන විට කාරාපිටිය රෝහලේ ප්‍රතිකාර ලබමින් සිටින බව වාර්තා වෙයි. ඊයේ(07) සවස ගොනපිණිවල පොලිස් මුරපොළේ සිටි පොලිස් නිලධාරීන් දෙදෙනෙකු විසින් මෙම වැලි පැටවූ ටිපර් රථය නවත්වන ලෙස අණ කළද ටිපර් රථයේ රියදුරු විසින් පොලිස් අණ නොතකා ධාවනය කර තිබේ. පසුව පොලිස් නිලධාරීන් විසින් මෙම වැලි පැටවූ ටිපර් රථය ලුහු බැඳ ගොස් ඇති අතර අදාළ ටිපර් රථයේ රියදුරු විසින් පොලිස් නිලධාරීන් පැදවු යතුරුපැදියද යටකර පලා ගොස් ඇති බව වාර්තා වෙයි. අනතුරුව එම ප්‍රදේශයේ බද්දේගම පොලීසිය විසින් සිදු කළ මෙහෙයුමකදී අදාළ ටිපර් රථය නිවසක සගවා තිබියදී අත්අඩංගුවට ගෙන ඇති අතර රථය පැදවූ රියදුරුද අත්අඩංගුවට ගත් බව බද්දේගම පොලීසිය පවසයි. සිද්ධිය සම්බන්ධයෙන් බද්දේගම පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=103899", "Category": null, "Parent URL": null}