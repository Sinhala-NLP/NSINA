{"Source": "Adaderana", "Timestamp": "June 1, 2014 01:19 pm", "Headline": "තවත්  ඉන්දීය ධීවරයින්  29ක් අත්අඩංගුවේ ", "News Content": "නීති විරෝධී ලෙස මෙරට මුහුදු සීමාවට ඇතුළු වන ඉන්දීය ධීවරයින් අත්අඩංගුවට ගැනීමේ කටයුතු අඛණ්ඩව සිදුකරන බව රජය පවසයි. යළිත් වරක් ඉන්දිය ධිවරයින් මෙරට මුහුදු සීමාවට පැමිණ ධීවර කටයුතුවල නිරතව සිටින බව වාර්තා වෙයි. එලෙස පැමිණි ඉන්දීය ධීවරයින් විසි නව දෙනෙකු අද(01) අලුයම නාවික හමුදාව විසින් අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේ අත්අඩංගුවට ගත් ධීවරයින් යාත්‍රා 6කින් තලෙයිමන්නාරමට උතුරු මුහුදු සීමාවේ නීති විරෝධී ලෙස ධීවර කටයුතුවල නිරත වී සිට ඇති බවයි. ඉන්දීය ධීවරයින් විසි නව දෙනා තලෙයිමන්නාරම වරායට ගෙනවිත් ප්‍රදේශය බාර ධීවර පරික්ෂකවරයා වෙත බාරදුන් බව කෝසල වර්ණකුලසූරිය මහතා සඳහන් කර සිටියේය.", "URL": "https://sinhala.adaderana.lk/news.php?nid=43642", "Category": null, "Parent URL": null}