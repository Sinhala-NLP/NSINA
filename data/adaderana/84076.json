{"Source": "Adaderana", "Timestamp": "February 7, 2018 12:22 pm", "Headline": "පොලිසියේ බීලා පිස්සු නටපු අපේක්ෂකයින් දෙදෙනෙක් අත්අඩංගුවට", "News Content": "කහවත්ත පොලිස් ස්ථානය තුළ බීමත්ව කලහකාරීව හැසිරුණු ඡන්ද අපේක්ෂකයින් දෙදෙනෙකු අත්අඩංගුවට ගෙන තිබේ. අත්අඩංගුවට ගත් සැකකරුවන් දෙදෙනෙකු නිදහස් කරන ලෙස ඉල්ලමින් ඔවුන් මෙලෙස කලහකාරී ලෙස හැසිරී ඇති බව වාර්තා වේ. කොළඹ සිට හම්බන්තොට බලා ධාවනය වූ අම්බලන්තොට ඩිපෝවට අයත් බස් රථයක කොන්දොස්තරවරයාට පහරදීමේ සිද්ධියක් සම්බන්ධයෙන් පුද්ගලයින් දෙදෙනෙකු ඊයේ (06) රාත්‍රී අත්අඩංගුවට ගෙන තිබිණි. පසුව මෙවර පළාත් පාලන ආයතන ඡන්ද විමසීමට ඉදිරිපත්ව සිටින අපේක්ෂකයින් දෙදෙනෙකු කහවත්ත පොලිස් ස්ථානය වෙත පැමිණ අත්අඩංගුවට ගත් සැකකරුවන් දෙදෙනාට ඇප ලබාදෙන ලෙස ඉල්ලමින් පොලිස් ස්ථානය තුළ කලහකාරී ලෙස හැසිරී ඇති බව සඳහන්ය. ඒ අනුව ඔවුන් දෙදෙනා පොලිසිය විසින් අත්අඩංගුවට ගෙන තිබේ. අද (07) උදෑසන එම අපේක්ෂකයින් දෙදෙනා පොලිස් ඇප මත මුදා හැරුණු බව කහවත්ත පොලිසිය සඳහන් කළේය.", "URL": "https://sinhala.adaderana.lk/news.php?nid=84076", "Category": null, "Parent URL": null}