{"Source": "Adaderana", "Timestamp": "January 27, 2019 10:33 pm", "Headline": "අපි තවත් පක්ෂයක් සමඟ ශක්තිමත් ආණ්ඩුවක් හදනවා", "News Content": "එක්සත් ජාතික පක්ෂය තවත් පක්ෂයක් සමග එක්ව ශක්තිමත් ආණ්ඩුවක් පිහිටුවීම සම්බන්ධයෙන් අවධානය යොමුව ඇති බව එහි මහ ලේකම් අමාත්‍ය අකිල විරාජ් කාරියවසම් මහතා පවසයි. මීළඟ අයවැයට පෙර පාර්ලිමේන්තුව තුළ 113 ක බහුතරය නිශ්චිතව තහවුරු කරගැනීම සඳහා තවත් අමාත්‍ය ධුර ලබාදී ජාතික ආණ්ඩුවක් නිර්මාණය කරගැනීමට එක්සත් ජාතික පක්ෂය සාකච්ඡා ආරම්භ කර ඇති බවට සති අන්ත ජාතික පුවත්පත් රැසක් අනාවරණ කර තිබුණේය. එක්සත් ජාතික පක්ෂයේ කැබිනට් නොවන අමාත්‍යවරයෙකු වන අජිත් පී.පෙරේරා මහතා පසුගියදා පැවති මාධ්‍ය හමුවකදී ද මේ පිළිබඳව ඉඟියක් පල කළේය. මේ අතර , එක්සත් ජාතික පක්ෂයේ සභාපති අමාත්‍ය කබීර් හෂීම් මහතා පැවසුවේ එක්සත් ජාතික පෙරමුණ ඉදිරියේදී ඇති සෑම මැතිවරණයකටම පුළුල් සන්ධානයක් යටතේ තරග කිරීමට සූදානමින් සිටින බවයි. ඔහු පෙන්වා දෙන්නේ එහිදී නව ලාංඡනයක් හඳුන්වාදීමට ද බලාපොරොත්තු වන බවයි. කෑගල්ල ප්‍රදේශයේ පැවති උත්සවයකට එක්වෙමින් කබීර් හෂීම් අමාත්‍යවරයා මෙම අදහස් පල කළේය.", "URL": "https://sinhala.adaderana.lk/news.php?nid=103182", "Category": null, "Parent URL": null}