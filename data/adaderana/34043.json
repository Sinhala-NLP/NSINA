{"Source": "Adaderana", "Timestamp": "May 13, 2013 08:33 am", "Headline": "\"මහසෙන්\" බලපෑම අදත්", "News Content": "මහසෙන් සුළි කුණාටුවේ බලපෑම හේතුවෙන් දිවයිනේ බොහෝ ප්‍රදේශවලට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. අද (13) දිනයේත් නැගෙනහිර සහ උතුරු වෙරළට ඔබ්බෙන් වූ මුහුදු ප්‍රදේශවල ධීවර සහ නාවික කටයුතුවල යෙදීමෙන් වළකින ලෙස කාලගුණ විද්‍යා දෙපාර්තමේන්තුව ධීවර හා නාවික ප්‍රජාවගෙන් ඉල්ලීමක් කරයි. නිරිත දිග බෙංගාල බොක්ක ප්‍රදේශයේ පවතින සුළි කුණාටුව ත්‍රිකුණාමලයේ සිට ඊසාන දෙසින් කිලෝ මීටර් 650 ක් පමණ දුරින් කේන්ද්‍රගතව පවතින බව කාලගුණ විද්‍යා දෙපාර්තමේන්තුව පවසයි. එම පද්ධතිය දිවයිනෙන් ඉවතට ගමන් කරමින් සිටින බව හෙතෙම පෙන්වාදෙයි. මේ හේතුවෙන් මන්නාරම සිට ත්‍රිකුණාමලය සහ යාපනය හරහා මඩකළපුව දක්වා වෙරළට ඔබ්බෙන් වන මුහුදු ප්‍රදේශ රළු වන අතර නිරන්තර වැසි සහ තද සුළං ඇතිවිය හැකි බව කාලගුණ විද්‍යා දෙපාර්තමේන්තුව පවසයි. නැගෙනහිර සහ උතුරු වෙරළට ඔබ්බෙන් වන මුහුදු ප්‍රදේශවල ධීවර හා නාවික කටයුතුවල යෙදීමෙන් වළකින ලෙස ධීවර හා නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලීමක් කරයි. අද දිනය තුළ දිවයිනේ බොහෝ ප්‍රදේශවල අහස වළාකුළින් බරව පවතින බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=34043", "Category": null, "Parent URL": null}