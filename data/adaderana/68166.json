{"Source": "Adaderana", "Timestamp": "January 16, 2017 11:08 am", "Headline": "ඇවන්ගාඩ් සභාපතිට මේජර් ජෙනරාල් පාලිතට විදෙස් ගමන් බෑ ", "News Content": "අල්ලස් චෝදනා එල්ල වී සිටින ඇවන්ගාඩ් සමාගමේ සභාපති නිශ්ශංක සේනාධිපති මහතාගේ සහ මේජර් ජෙනරාල් පාලිත ප්‍රනාන්දු මහතාගේ විදෙස් ගමන් තහනම් කිරීමට අධිකරණය අද (16) නියෝග කර තිබේ. අදාළ නඩුව අද කැඳවූ අවස්ථාවේ කොළඹ ප්‍රධාන මහේස්ත්‍රාත් ලාල් බණ්ඩාර මහතා ඔවුන්ගේ විදේස් ගමන් තහනම් කළ බව අද දෙරණ අධිකරණ වාර්තාකරු සදහන් කළේය. ඒ අනුව වහාම නිශ්ශංක සේනාධිපති මහතාගේ සහ මේජර් ජෙනරාල් පාලිත ප්‍රනාන්දු මහතාගේ විදෙස් ගමන් බලපත්‍ර අධිකරණයට භාර දෙන ලෙස මහේස්ත්‍රාත්වරයා නියම කර තිබේ. රුපියල් ලක්ෂ 355ක මුදලක් අල්ලස් ලෙස ලබාදුන් බවට නිශ්ශංක සේනාධිපති මහතාට එරෙහිව චෝදනා පවතින අතර එම මුදල අල්ලස් ලෙස ලබාගත් බවට මේජර් ජෙනරාල් පාලිත ප්‍රනාන්දු මහතාට එරෙහිව චෝදනා ගොනු කර ඇත. නඩුවේ මීලඟ නඩු විභාගය ලබන අප්‍රේල් මස 03 වනදා දිනට කල්දැමූ අතර එදිනට සංශෝධිත චෝදනා පත්‍රයක් ඉදිරිපත් කරන ලෙස ප්‍රධාන මහේස්ත්‍රාත්වරයා නියෝග කර ඇති බව අද දෙරණ අධීකරණ වාර්තාකරු වැඩිදුරටත් සදහන් කළේය.", "URL": "https://sinhala.adaderana.lk/news.php?nid=68166", "Category": null, "Parent URL": null}