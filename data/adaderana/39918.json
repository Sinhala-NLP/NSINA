{"Source": "Adaderana", "Timestamp": "December 28, 2013 05:34 pm", "Headline": "එතනෝල් කන්ටේනරය පිළිබඳ පරීක්ෂණ සදුදා සිට ක්‍රියාත්මකයි ", "News Content": "ඔරුගොඩවත්ත නිෂ්කාශන මධ්‍යස්ථානයේ දී අත්අඩංගුවට ගත් එතනෝල් අඩංගු කන්ටේනරය සම්බන්ධයෙන් ලබන සදුදා සිට පුළුල් විමර්ශන සිදුකරන බව ශ්‍රී ලංකා රේගුව පවසයි. මලයාසියාවේ සිට නීති විරෝධී ලෙස මෙරටට ගෙන්වු තවත් එතනෝල් අඩංගු කන්ටේනරයක් ඊයේ(27) ශ්‍රී ලංකා රේගුව භාරයට ගනු ලැබුණි. බහාලුම් ඒකකයේ දී අදාළ කන්ටේනරය ශ්‍රී ලංකා රේගුව විසින් පරීක්ෂා කළ අතර එහිදී එතනෝල් සහිත බැරල් 80ක් සොයා ගන්නා ලදී. මෙම බැරල් වල එතනොල් ලීටර් 16,000 ක් පමණ තිබු අතර ඒවායේ වටිනාකම රුපියල් මිලියන 3.2ක් බව ශ්‍රී ලංකා රේගුව ප්‍රකාශ කළේය. කෙසේ වෙතත් අදාළ එතනෝල් ගෙන්වීම සම්බන්ධයෙන් එක් පුද්ගලයෙකු රේගු භාරයට ගත් අතර ඔහු ප්‍රශ්න කිරීම් වලින් අනතුරුව මාලිගාකන්ද මහේස්ත්‍රාත් වරයා වෙත ඉදිරිපත් කරන බව රේගු මාධ්‍ය ප්‍රකාශක ලෙස්ලි ගාමිණී මහතා පැවසීය. මෙම එතනෝල් තොගය ගෙන්වීම සම්බන්ධයෙන් මේ වන තුරුත් නිෂ්චිත තොරතුරු වාර්තා වී නොමැති අතර මේ සම්බන්ධයෙන් විමර්ශන ආරම්භ කර ඇති බව ඔහු සඳහන් කළේය. ශ්‍රී ලංකා රේගු ආදායම් අධීක්ෂණ අංශය විසින් අදාළ විමර්ශන කටයුතු සිදුකෙරෙන අතර එම විමර්ශන ලබන සදුදා දින සිට ක්‍රියාත්මක කෙරෙන බව රේගු මාධ්‍ය ප්‍රකාශකවරයා පැවසුවේය.", "URL": "https://sinhala.adaderana.lk/news.php?nid=39918", "Category": null, "Parent URL": null}