{"Source": "Adaderana", "Timestamp": "March 10, 2019 08:22 pm", "Headline": "ගිනි අවියක් සමඟ විදේශිකයෙක් කටුනායක ගුවන් තොටුපළෙදී අත්අඩංගුවට", "News Content": "ගිනි අවියක් තම ගමන් මල්ලේ සඟවාගෙන ඇමෙරිකා එක්සත් ජනපදය වෙත ගෙන යෑමට තැත් කළ එරට ගුවන් මගියෙකු කටුනායක ගුවන් තොටුපළ ආරක්ෂක නිලධාරීන් පිරිසක් ගුවන් තොටුපළේ දී අත් අඩංගුවට ගෙන ඇත. මොහු 56 හැවිරිදි ඇමෙරිකා එක්සත් ජනපදයේ පුරවැසියෙක් බව හෙළි වී ඇත. ඔහු කොළඹ , වැල්ලවත්ත ප්‍රදේශයේ පදිංචි සිය මවගේ සුව දුක් බැලීම සඳහා ශ්‍රී ලංකාවට පැමිණ , ආපසු යන ගමනේ දී තම පියාට අයත් බෝර 12 වර්ගයේ තුවක්කුව ද රැගෙන ගොස් ඇති බව වාර්තා විය. ඊයේ (09) රාත්‍රී කටුනායක ගුවන් තොටුපළ පිටත්වීමේ පර්යන්තයේ එක්ස් කිරණ යන්ත්‍රයේ රාජකාරීයේ නියැලී සිටි ගුවන් තොටුපළ ආරක්ෂක අංශයේ නිලධාරීන් පස් දෙනෙකු සහ එම නිලධාරිනියන් 03 ක් , ආරක්ෂක යන්ත්‍රය යොදා ගනිමින් ගුවන් මගීන්ගේ ගමන් මලු පරීක්ෂා කරමින් සිටියදී , මෙම ගුවන් මගියාගේ ගමන් මල්ලේ සඟවා ගෙන තිබූ තුවක්කුව සොයාගෙන තිබේ. පසුව මෙම ගුවන් මගියා සහ ඔහු නීතිවිරෝධී ලෙස රැගෙන යෑමට තැත් කළ තුවක්කුව ද වැඩිදුර පරීක්ෂණ සඳහා කටුනායක ගුවන් තොටුපළ පොලීසිය වෙත භාර දී තිබේ .", "URL": "https://sinhala.adaderana.lk/news.php?nid=105845", "Category": null, "Parent URL": null}