{"Source": "Adaderana", "Timestamp": "September 30, 2011 10:59 am", "Headline": "දොම්පේ නොසන්සුන් තත්ත්වය නිසා පොලිසියට අලාභ හානි", "News Content": "දොම්පේ පොලිස් ස්ථානය අවට ඇතිවී තිබෙන නොසන්සුන් තත්ත්වය හේතුවෙන් පොලිස් රථවාහන කිහිපයකට සහ පොලිස් ස්ථානයට අලාභ හානි සිදුවී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා පවසයි. එම තත්ත්වය මැඩ පැවැත්වීම සඳහා පොලිස් විශේෂ කාර්යය බලකායේ නිලධාරීන් සහ ගම්පහ පොලිස් ස්ථානයේ නිලධාරින් දොම්පේ පොලිස් ස්ථානය වෙත පිටත් කර හැර ඇති බව ප්‍රොක්ටර් මහතා ප්‍රකාශ කළේය. අපරාධ රැසකට සම්බන්ධ බවට සැක කරමින් ඊයේ(29) අත්අඩංගුවට ගත් සැකකරුවන් දෙදෙනෙකු මගින් ලද තොරතුරකට අනුව ‍දොම්පේ පොලිසිය විසින් තවත් පුද්ගලයෙකු අත්අඩංගුවට ගෙන තිබේ. එම පුද්ගලයා සොරාගත් භාණ්ඩ සොයාගැනීම සඳහා සැකකරු ද සමග යන අවස්ථාවේ ඔහු ජීප් රථයෙන් පැන ඇති බව පොලිස් මාධ්‍ය ප්‍රකාශකවරයා පවසයි. එහිදී ඔහු මියගොස් ඇති අතර එම සිද්ධි‍යෙන් පසු ප්‍රදේශවාසීන් නොසන්සුන්කාරී ලෙස හැසිරුණු බව පොලිසිය සඳහන් කරයි. මේ ප්‍රදේශවාසීන් පොලිසියේ යතුරුපැදිවලට ගිනි තැබීමත් සමග එම ගින්න මේ වන විට පොලිස් ස්ථානය පිහිටි ගොඩනැගිල්ල දක්වා පැතිර ගොස් ඇති බව අතර එම ස්ථානයේ රැදී සිටින අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=19056", "Category": null, "Parent URL": null}