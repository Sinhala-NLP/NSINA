{"Source": "Adaderana", "Timestamp": "November 20, 2017 04:05 pm", "Headline": "  මහා පරිමාන පරෙවි හොරකමක සුල මුල හෙළිවෙයි", "News Content": "පරවියන් සොරකම් කර අලෙවි කිරීමේ ජාවාරමක නිරත වූ කල්ලියක සාමාජිකයින් තිදෙනෙකුව අත්අඩංගුවට ගෙන තිබේ. සොරකම් කර අලෙවි කර තිබූ පරවියන් තොගයක්ද හලාවත පොලීසිය විසින්සොයා ගෙන ඇත. පොලීසිය විසින් අත්අඩංගුවට ගෙන ඇත්තේ හලාවත - ඉරණවිල ප්‍රදේශයේ පදිංචිකරුවන් තිදෙනෙකුය. ඔවුන් වයස අවුරුදු 45,24 සහ 17 වියේ පසුවන අය වේ. සැකකරුවන් විසින් පරවියන් සොරකම් කර මාදම්පේ ප්‍රදේශයට අලෙවි කර ඇති අතර අලෙවි කර තිබූ පරවියන් කොටසක්ද පොලීසිය සොයා ගෙන ඇත. එම පරවියන් අධිකරණයට ඉදිරිපත් කිරීමෙන් අනතුරුව අයිතිකරුවන්ට බාර දීමට කටයුතු කරන බව පොලීසිය කියයි. තමන් විසින් ගෙවත්තේ ඇති කූඩුවක ඇති කරන රුපියල් 45,000 ක් වටිනා පරවියන් 40 දෙනෙකුව කිසියම් අයෙකු හෝ කීප දෙනෙකු විසින් පසුගිය 09 වැනිදා සොරකම් කර ඇති බව ඉරණවිල ජනපදයේ පදිංචිකරුවෙකු වන මහාමාලගේ ශාන්ත ප්‍රනාන්දු (අවු:40) යන අය පොලීසියට පැමිණිලි කරමින් සඳහන් කර ඇත. මේ අතර, තම නිවස අසළ ඇති පරවි කූඩුවේ සිටි රුපියල් 35,000 ක් වටිනා පරවියන් 15 දෙනෙකු කිසියම් අයෙකු හෝ කීප දෙනෙකු විසින් සොරකම් කර ඇති බව ඉරණවිල - සමිදුගම පදිංචි වර්ණකුලසූරිය මිරාල් ප්‍රනාන්දු යන අය විසින්ද පොලීසියට පැමිණිල්ලක් කරමින් සදහන් කර ඇත. එම සොරකම සිදුවී ඇත්තේ පසුගිය 05 වැනිදාය. ලැබී ඇති පැමිණිළි අනුව පොලීසිය විසින් විමර්ශන කටයුතු සිදු කර ඇත. පරවි කූඩු කඩා සොරකම සිදු කර ඇති බව විමර්ශන වලදී හෙලිවී ඇත. වැඩිදුරටත් විමර්ශන කටයුතු සිදු කර ඇති පොලීසිය සැකපිට සැකකරුවන් තිදෙනෙකු අත්අඩංගුවට ගෙන ප්‍රශ්න කිරීමේදී පරවි සොරකමේ තොරතුරු අනාවරණය වී ඇති අතර ඒ අනුව සොරකම් කර අලවි කර තිබූ පරවියන්ද පොලීසිය විසින් සොයා ගෙන තිබේ. හලාවත සහ අවට විශේෂයෙන්ම මුහුදු කරයේ ජීවත් වන ඇතමුන්ගේ විනෝදාංශයක් වී ඇත්තේ පරවියන් සුරතලට මෙන්ම ආදායම් මාර්ගයක් ලෙස ඇති කිරීම බව විමර්ශන කටයුතු සිදු කරන නිලධාරියෙකු පැවසීය. එවැනි ස්ථාන වලින් පරවියන් සොරකම් කිරීමේ සිද්ධීන් සම්බන්ධයෙන් නිරත පැමිණිළි ලැබෙන බවද හෙතෙම කියා සිටියේය. සැකකරුවන් හලාවත දිසා අධිකරණයට ඉදිරිපත් කිරීමට නියමිතව ඇත. හලාවත මූලස්ථාන පොලිස් පරීක්ෂක වසන්ත හේරත් මහතා ඇතුළු නිලධාරීන් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=80253", "Category": null, "Parent URL": null}