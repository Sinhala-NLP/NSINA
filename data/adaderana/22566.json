{"Source": "Adaderana", "Timestamp": "March 4, 2012 11:11 am", "Headline": "කච්චතිව් ශාන්ත අන්තෝනි මහා මංගල්‍යය අදයි", "News Content": "කච්චතිව් දූපතේ ශාන්ත අන්තෝනි දේවස්ථානයේ වාර්ෂික මහා මංගල්‍යය අද පැවැත්වෙයි. මේ සඳහා 7,000ක පමණ පිරිසක් සහභාගී සිටින බව අද දෙරණ විශේෂ වාර්තාකරු සඳහන් කරයි. ඉන්දීයාවේ සහ ශ්‍රී ලංකාවේ කිතුනු බැතිමතුන් මෙම මංගල්‍යය සඳහා සහභාගී වී සිටීම විශේෂත්වයකි. ශ්‍රී ලංකා නාවික හමුදාව වෙනුවෙන් බැතිමතුන් සඳහා අවශ්‍ය ආරක්ෂාව සහ යටිතල පහසුකම් සලසා දීමට පියවර ගෙන තිබේ. දකුණු ඉන්දියාවේ සිට මංගල්‍යය සඳහා පැමිණෙන බැතිමතුන් ඉන්දීය වෙරළ ආරක්ෂක බලකාය මගින් දෙරට අතර මුහුදු සීමාවේ දී ශ්‍රී ලංකාවේ නාවික හමුදාව වෙත භාර දෙන අතර එතැන් සිට නාවික හමුදාවේ ආරක්ෂාව ඇතුව ඔවුන් කච්චතිව් දූපත වෙත රැගෙන එනු ලබයි. ශ්‍රී ලංකාවට අයත් ජනාවාසයකින් තොර දූපතක් ලෙස සැලකෙන කච්චතිව් දූපතේ අයිතිය සම්බන්ධයෙන් දකුණු ඉන්දියාව වරින් වර අදහස් පළ කර තිබුණි. එසේම එම දූපත ආශ්‍රිතව ධීවර කටයුතුවල නිරතව සිටින ඉන්දීය ධීවරයින්ට හිරිහැර එල්ල වන බවට ද ඇතැම් පුවත් වාර්තා විය. කෙසේවුව ද අද මංගල්‍යය සඳහා පැමිණ සිටි ඉන්දීය ජාතිකයන් කියා ඇත්තේ තමන් කිසිදු අවහිරයකින් තොරව වාර්ෂික මංගල්‍යය සඳහා කච්චතිව් දුපතට පැමිණි බවයි.", "URL": "https://sinhala.adaderana.lk/news.php?nid=22566", "Category": null, "Parent URL": null}