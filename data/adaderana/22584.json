{"Source": "Adaderana", "Timestamp": "March 5, 2012 09:16 am", "Headline": "මෙවර වී මෙට්‍රික් ටොන් 160, 000 ක් මිලට ගැනෙයි", "News Content": "මෙවර වී මිලදී ගැනීමේ වැඩපිළිවෙළ යටතේ වී මෙට්‍රික් ටොන් 160, 000 ක් පමණ මිලදී ගැනීමට කටයුතු කරන බව වී අලෙවි මණ්ඩලය පවසයි. මේ වන විට වී මෙට්‍රික්‍ ටොන් 1500ක් පමණ මිලදී ගෙන ඇති බව එම මණ්ඩලයේ සභාපති කේ.බී ජයසිංහ මහතා සඳහන් කළේය. අම්පාර, අනුරාධපුරය, කිලිනොච්චිය, මන්නාරම, වව්නියාව සහ ත්‍රිකුණාමලය යන දිස්ත්‍රික්කවල වී මිලදීගැනීමේ ක‍ටයුතු මේ වනවිට ආරම්භ කර ඇති බව ඒ මහතා ප්‍රකාශ කළේය. කෙසේ වෙතත් මෙසේ මිල දී ගන්නා වී ගබඩා කිරීම සඳහා ප්‍රමාණවත් ගබඩා පහසුකම් නොමැති බවට එක්සත් ජාතික පක්ෂය චෝදනා කරයි. තවත් වී මෙට්‍රික් ටොන් 80, 000 ට පමණ ගඩබා පහසුකම් පවතින බවත්, මේ සම්බන්ධයෙන් ද වී අලෙවි මණ්ඩලයේ සභාපති කේ.බී ජයසිංහ මහතාගෙන් අද දෙරණ කළ විමසීමක දී ඒ මහතා සඳහන් කළේය. ඊට වැඩි වී ප්‍රමාණයක් ලැබුණහොත් දැයට කිරුළ ගබඩාවලට, දිවුලපි‍ටිය සහ වේයන්ගොඩ වැනි ආහාර දෙපාර්තමේන්තුවට අයත් ගබඩාවලට රැගෙන එන බව ද හෙතෙම ප්‍රකාශ කළේය. වීවල ප්‍රමිතිය, ගොවීන් හඳුනාගැනීම වැනි කරුණු සම්බන්ධ සැලකිලිමත් වන බව වී මිලදී ගැනීමේ දී ගොවීන්ට කොන්දේසි පැනවීම උචිත නොවන බවට නැගෙන චෝදනාවන්ට පිළිතුරු දැක්වූ වී අලෙවි මණ්ඩලයේ සභාපතිවරයා පෙන්වාදුන්නේය.", "URL": "https://sinhala.adaderana.lk/news.php?nid=22584", "Category": null, "Parent URL": null}