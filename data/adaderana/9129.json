{"Source": "Adaderana", "Timestamp": "June 21, 2010 08:41 am", "Headline": "ශ්‍රී ලංකාවෙන් ඔස්ට්‍රේලියාවට අනතුරු ඇඟවීමක් ", "News Content": "ශ්‍රී ලාංකික සරණාගතයන් 200 දෙනෙකු පමණ ඔස්ට්‍රේලියාව බලා පැමිණෙමින් සිටින බවට ශ්‍රී ලංකා රජය ඔස්ට්‍රේලියාවට අනතුරු අඟවා තිබේ. එම පිරිස යාත්‍රාවකින් දින ගණනාවක සිට ඔස්ට්‍රේලියාව බලා පැමිණෙමින් සිටින බවට තොරතුරු ලැබී ඇති බව වාර්තා වේ. ඔස්ට්‍රේලියාවේ ශ්‍රී ලංකා මහකොමසාරිස් සේනක වල්ගම්පාය මහතා ඔස්ට්‍රේලියානු අග්‍රාමාත්‍ය කෙවින් රඩ් හට මේ පිළිබඳව දන්වා ඇත. මීට පෙර එම යාත්‍රාව කැනඩාව බලා පිටත් වීමට උත්සාහ දරා ඇති අතර පසුව ඔවුන් ඔස්ට්‍රේලියාවට ඇතුළුවීමට පැමිණෙමින් සිටින බවට තොරතුරු ලැබී ඇතැයි වල්ගම්පාය මහතා පවසයි. කෙසේවුවද එම සරණාගතයින් පිළිබඳව ගත යුතු පියවර සම්බන්ධයෙන් ඔස්ට්‍රේලියාව මෙතෙක් තීරණයක් ගෙන නැත. දිගින් දිගටම ඔස්ට්‍රේලියාවට සරණාගතයින් පැමිණීම හේතුවෙන් අග්‍රා‍මාත්‍ය කෙවින් රඩ් දැඩි අර්බුදයකට මුහුණ දී තිබේ.", "URL": "https://sinhala.adaderana.lk/news.php?nid=9129", "Category": null, "Parent URL": null}