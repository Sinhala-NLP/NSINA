{"Source": "Adaderana", "Timestamp": "March 19, 2014 10:49 am", "Headline": "දකුණේ හිටපු ඇමති උපුල්ට පොලිස් ඇප", "News Content": "අත්අඩංගුවට ගත් එක්සත් ජනතා නිදහස් සන්ධාන දකුණු පළාත් සභා අපේක්ෂක, හිටපු පළාත් අමාත්‍ය ඩී.වී.උපුල් මහතා පොලිස් ඇප මත මුදාහැර තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ අද පෙරවරුවේ ඩී.වී.උපුල් මහතා පොලිස් ඇප මත නිදහස් කිරීමට පියවර ගත් බවයි. එක්සත් ජනතා නිදහස් සන්ධාන ආධාරකරුවන් දෙපිරිසක් අතර පසුගියදා බෙලිඅත්ත, පුවක්දණ්ඩාව මිහිඳුපුර ප්‍රදේශයේ දී ගැටුමක් හටගත්තේය. එක්සත් ජනතා නිදහස් සන්ධාන දකුණු පළාත් සභා අපේක්ෂක ඩී.වී.උපුල් මහතාගේ සහ එම්.කේ.කසුන් මහතාගේ ආධාරකරුවන් දෙපිරිසක් අතර මෙම ගැටුම හටගත් බව වාර්තා විය. ගැටුමෙන් පුද්ගලයින් පස්දෙනෙකු තුවාල ලැබු අතර සිද්ධිය සම්බන්ධයෙන් දකුණු පළාත් හිටපු අමාත්‍ය ඩී.වී.උපුල් මහතා ඊයේ දිනයේ පොලීසිය විසින් අත්අඩංගුවට ගත්තේය.", "URL": "https://sinhala.adaderana.lk/news.php?nid=41904", "Category": null, "Parent URL": null}