{"Source": "Adaderana", "Timestamp": "September 12, 2010 08:14 am", "Headline": "අතුරුදන් වූ සිසුවා පිටකොටුවෙන් හමුවෙයි", "News Content": "මහනුවර නුගවෙල මධ්‍ය මහා විද්‍යාලයේ දී අතුරුදන් වු පාසල් ශිෂ්‍යා පිටකොටුව ප්‍රදේශයේදී ඊයේ රාත්‍රී හමුවී තිබේ. පෙරේදා රාත්‍රී පාසලේ සිටියදී එම පාසලේ 11 වසරේ ඉගෙනුම ලබන මෙම පාසල් ශිෂ්‍යයා අතුරුදන්ව ඇති බව දෙමාපියන් පොලිසියට පැමිණිලි කර තිබුණි. ඔවුන්ට නිර්නාමික දුරකථන ඇමතුම් කිහිපයක් ලැබී ඇති අතර එහිදි දරුවා නිදහස් කිරීම සඳහා රුපියල් ලක්ෂ 50ක කප්පම් මුදලක් ඉල්ලා ඇති බව ද පොලිසියට දැනුම් දී තිබේ. ඒ අනුව මධ්‍ය පළාත් නියෝජ්‍ය පොලිස්පති පූජිත් ජයසුන්දර මහතාගේ ප්‍රධානත්වයෙන් විශේෂ පොලිස් කණ්ඩායම් කිහිපයක් පරීක්ෂණ ආරම්භ කරනු ලැබීය. ඊයේ රාත්‍රී පිටකොටුව ප්‍රදේශයේ ‍වෙළඳසැලක් තුළ මෙම ශිෂ්‍යා සිටින බවට තොරතුරු අනාවරණය කර ගැනීමට හැකි වු බව නියෝජ්‍ය පොලිස්පති පූජිත් ජයසුන්දර මහතා සඳහන් කළේය. ඒ අනුව ‍පාසල් ශිෂ්‍යයා අතුරුදන්වීම සම්බන්ධයෙන් සොයා බැලීම සඳහා පොලිසිය වැඩි දුර පරීක්ෂණ ක්‍රියාත්මක කර තිබේ.", "URL": "https://sinhala.adaderana.lk/news.php?nid=10798", "Category": null, "Parent URL": null}