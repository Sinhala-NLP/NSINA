{"Source": "Adaderana", "Timestamp": "October 24, 2018 02:38 pm", "Headline": "පෝය දවසෙත් හොර වැඩ", "News Content": "පෝය දිනයේ අළෙවි කිරීමට සූදානම් කළ නිතීවිරෝධි ස්ප්‍රීතු ලීටර් 1100 ක් සමඟ සැකකරුවෙකු අත්අඩංගුවට ගෙන තිබේ. ඒ වෙන්නප්පුව බෝලවත්ත ප්‍රදේශයේදීය. මෝටර් රථයක් උපයෝගි කරගනිමින් මෙම ස්ප්‍රීතු තොගය ඊයේ (24) රාත්‍රීයේදී ප්‍රවාහනය කරමින් තිබියදී අත්අඩංගුවට ගෙන ඇත. එම ස්ප්‍රීතු තොගයේ වටිනාකම රු. ලක්ෂ 7 කට ආසන්න වන අතර එම තොගය ප්‍රවාහනය කරමින් සිටි සැකකරුවෙකුද අත්අඩංගුවට ගෙන තිබේ. අද (25) දිනයේ කොළඹ අවට විකිණිම සඳහා මෙම ස්ප්‍රීතු සුදානම් කර ඇති බව වාර්තාවන්නේය. සුරාබදු කොමසාරිස් ජෙනරාල් ආර්. සේමසිංහ මහතාගේ නියෝගයෙන් යුතුව ක්‍රියාත්මක වන විශේෂ ග්‍රහන අපරාධ අංශයේ ස්ථානාධිපති ඒ.ආර්. ලැම්බට් මහතා ඇතුලු නිලධාරීන් 6 දෙනෙකු විසින් මෙම අත්අඩංගුවට ගැනීම සිදුකර තිබේ.", "URL": "https://sinhala.adaderana.lk/news.php?nid=98148", "Category": null, "Parent URL": null}