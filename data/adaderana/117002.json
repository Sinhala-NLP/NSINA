{"Source": "Adaderana", "Timestamp": "August 20, 2019 01:00 pm", "Headline": "ප්‍රශ්න තිබුණත් ජනතාවගේ ආදායම වැඩි කිරීම ගැන ආඩම්බරයි-අගමැති", "News Content": "කුමන ගැටළුවක් රට තුළ පැවතියත් ජනතාවගේ ආදායම ඉහළ ගොස් ඇතැයි අග්‍රාමාත්‍ය රනිල් වික්‍රමසිංහ මහතා පවසයි. කම්කරු දෙපාර්තමේන්තුවේ නව ගොඩනැඟිල්ල විවෘත කිරීමේ උත්සවයට එක්වෙමින් අග්‍රාමාත්‍යවරයා මේ බව සඳහන් කළේය. 4 වන කර්මාන්ත විප්ලවයේ දී මිනිස් ශ්‍රමය මෙන්ම යන්ත්‍ර සුත්‍ර වැඩි වැඩයෙන් යොදවන බවත්, ඒ හා සමානව සේවක පිරිස ආරක්ෂා කිරීම යන සියලු දේ ගැන අවධානය යොමු කළ යුතු බවත් අගමැතිවරයා මෙහිදී වැඩිදුරටත් පැවසීය. මේ මොහොතේ අපි එතැනට ගමන් යා යුතු බවත් පැවසු අගමැතිවරයා, මේ වසර 5 තුළ ආර්ථිකය සකස් කළේ, දෙවනුව අපනයන ආර්ථිකයට යෑමට බවත් පැවසු අගමැතිවරයා රටේ ආර්ථිකය සකස් කරන විට ප්‍රශ්න ගණනාවක් තිබුණු බවද කියා සිටියේය. විශාල ණය බරක් පැවති බවත් කියා සිටි අගමැතිවරයා, ප්‍රශ්න කොතෙක් තිබුණත් රටේ ජනතාවගේ ආදායම වැඩි කළ බවද සඳහන් කළේය. සියයට 50 සිට සියයට 100 දක්වා ආදායම සෑම තැනකම වැඩි වී ඇතැයි ද පැවසු අගමැතිවරයා ඒ ගැන ආඩම්බර වන බවත් පැවසීය. කොතෙක් ප්‍රශ්නවලට මුහුණ දුන්නත් අද දවසේ ජීවන රටාව තුළ ජනතාවට ජීවත් වෙන්න වැඩි ආදායමක් අවශ්‍ය බව පිළිගත් බවද කියා සිටියේය. අතීතයේ ආහාර ගැන විතරක් අවධානය යොමු කල සමාජයක් පැවති බවත් සඳහන් කර සිටි අගමැතිවරයා අද වන විට ආහාර පමණක් නොව ජංගම දුරකථන, අමතර පන්ති ගාස්තු, වැනි වෙනත් වියදම් රැසක් පවතින බවද පැවසීය. තමන්ට වියදම් කිරීමට ඇති මුදල වැඩි වීමට නම් ආදායම වැඩි විය යුතු බවත් පැවසු අගමැතිවරයා, ඒ සඳහා නිෂ්පාදනය වැඩිවිය යුතු යැයි ද කියා සිටියේය. ප්‍රශ්න කොතරම් තිබුණත් රටේ ජනතාවගේ ආදායම වැඩි කිරීම ගැන තමා සතුටු වන බවද අගමැති රනිල් වික්‍රමසිංහ මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=117002", "Category": null, "Parent URL": null}