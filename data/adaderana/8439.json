{"Source": "Adaderana", "Timestamp": "May 17, 2010 07:21 am", "Headline": "20/20 ලෝක කුසලානය එංගලන්තයට ", "News Content": "පන්දුවාර 20/20 ලෝක කුසලානය හිමි කර ගැනීමට එංගලන්ත කණ්ඩායම සමත් විය. ඒ ඊයේ පැවති අවසන් මහ තරගයේදී ප්‍රබල ඔස්ට්‍රේලියානු කණ්ඩායම පරදවමිනි. බාබර්ඩෝස් ක්‍රීඩාංගණයේ පැවති මෙම තරගයේ කාසියේ වාසිය හිමිකර ගත් එංගලන්ත කණ්ඩායම ප්‍රථමයෙන් පන්දුවට පහරදීමේ වාරය ඔස්ට්‍රේලියානු කණ්ඩායමට ලබාදුන්නේය. ඒ අනුව අදාළ තීරණය නිවරදි බව අඟවමින් ඔස්ට්‍රේලියානු ඉනිම කඩුලු 6ක් දැවී ලකුණු 147කට සීමා කිරීමට එංගලන්ත පන්දු යවන්නන් සමත් විය. ලකුණු 8ක් තුළ ඔස්ට්‍රේලියානු කඩුලු තුනක් බිඳ වැටුනද එම ඉනිම ගොඩනැගු ඩෙවිඩ් හසී ‍ලකුණු 59ක් සහ කැමරන් වයිට් ලකුණු 30ක් ලබා ගත්තේය. පන්දු යැවී‍මේදී රියන් සයිඩ් බොටම් කඩුලු දෙකක් දවා ගැනීමට සමත් විය. ලකුණු 148ක ජයග්‍රාහි ඉලක්කයක් හඹාගිය එංගලන්ත කණ්ඩායම පන්දුවාර 17ක් අවසානයේදී කඩුලු තුනක් පමණක් දැවී එම ඉළක්කය පසුකළේ පන්දුවාර 20/20 ලෝක කුසලානය පිළිබඳව ඔස්ට්‍රේලියාවේ බලාපොරොත්තු සුන් කරමිනි. ඒ අනුව වසර ගණනාවකට පසු ජාත්‍යන්තර කුසලානයක් දිනා ගැනීමේ අවස්ථාව ක්‍රිකට් ක්‍රීඩාව ලොවට හඳුන්වා දුන් එංගලන්ත කණ්ඩායමට උදාවිය. තරගාවලියේ අපරාජිතව සිටි ඔස්ට්‍රේලියානු කණ්ඩායමට එහි අනුශූරතාවයෙන් සෑහීමට සිදුව තිබේ. ඊයේ පැවති තරගයේදී ක්‍රෙග් කීස්වෙටර් ලකුණු 63ක් ලබාගත් අතර කෙවින් පීටර්සන් ලකුණු 47ක් ලබා ගැනීමට සමත් විය. ඒ අනුව අවසන් තරගයේ වීරයා සම්මානය කීස්වෙටර් හිමි කරගත් අතර කෙවින් පීටර්සන් තරගාවලියේ වීරයාට හිමි සම්මානය දිනා ගත්තේය.", "URL": "https://sinhala.adaderana.lk/news.php?nid=8439", "Category": null, "Parent URL": null}