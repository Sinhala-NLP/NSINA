{"Source": "Adaderana", "Timestamp": "October 28, 2010 02:47 pm", "Headline": "රජ රටට කැඳවූ පොලිස් නිලධාරීන් සිසුවියන්ට අතවර කරන්න හදලා", "News Content": "රජරට විශ්ව විද්‍යාලයේ සිදුවෙමින් පවත්නා සිසු මර්දනයට එරෙහිව මේ මොහොතේ විශ්ව විද්‍යාල භූමියේ දැවැන්ත උද්ඝෝෂණ ව්‍යාපාරයක් පැවැත්වෙන බව අන්තර් විශ්ව විද්‍යාල ශිෂ්‍ය බල මණ්ඩලය සඳහන් කරයි. මේ වන විට විශ්ව විද්‍යාල භූමිය තුළ පොලිස් නිලධාරීන් 400 ක් පමණ රඳවා තබා ආණ්ඩුව දැවැන්ත සිසු මර්දන ක්‍රියාදාමයක් දියත් කරමින් සිටින බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. විශ්ව විද්‍යාල භූමිය තුළ රඳවා සිටින පොලිස් නිලධාරීන් විසින් සිසුවියන්ට අතවර කරන්නට උත්සාහ දැරූ බවත්,ඊයේ සවස සිසුවියන් තිදෙනෙකුගේ අතින් ඇදගෙන යන්නට පොලිස් නිලධාරීන් කිහිපදෙනෙකු උත්සාහ ගෙන තිබුණු බවත් රජරට විශ්ව විද්‍යාලයේ මහා ශිෂ්‍ය සංගමයේ ශිෂ්‍ය නියෝජිත ඒ.එස් අත්තනායක පවසයි. ශිෂ්‍ය මර්දනය නවතා විශ්ව විද්‍යාලය තුළ සාමකාමී වාතාවරණයක් ස්ථාපිත කරන ලෙස ඉල්ලා මෙම උද්ඝෝෂණය පවත්වන බව අප කළ විමසුකමට පිළිතුරු දෙමින් ඒ.එස් අත්තනායක සිසුවා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11791", "Category": null, "Parent URL": null}