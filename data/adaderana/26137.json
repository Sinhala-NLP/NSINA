{"Source": "Adaderana", "Timestamp": "July 28, 2012 03:45 pm", "Headline": "නොවැම්බර් 1 සිට ආහාර පිරිසැකසුම් නීතිය දැඩිව ක්‍රියාත්මකයි", "News Content": "නොවැම්බර් මස පළමුවැනි දින සිට ආහාර පිරිසැකසුම් කිරීම, ප්‍රවාහනය කිරීම, බෙදා හැරීම, පරිහරණය කිරීම, ගබඩා කිරීම හා විකිණීම සම්බන්ධයෙන් නීතිය දැඩිව ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. මහජන සෞඛ්‍යයට අහිතකර අයුරින් දිවයිනේ බොහෝ ආහාර සකස් කිරීම , බෙදාහැරීම හා පරිහරණ ස්ථාන පවත්වාගෙන යන බවට තොරතුරු වාර්තා වී ඇති බව සෞඛ්‍ය අමාත්‍යාංශය සඳහන් කරයි. එමනිසා පසුගිය වසර 2 ක කාලය තුළ ආහාර විෂවීම් හේතුවෙන් පුද්ගලයින් රෝගීන් බවට පත්වීමේ තොරතුරු රෝහල්වලින් වාර්තා වී ඇත. මෙම කාරණා සැලකිල්ලට ගනිමින් සෞඛ්‍ය අමාත්‍ය මෛත්‍රීපාල සිරිසේන මහතා ආහාර උපදේශක කමිටුව සමග මේ පිළිබඳව සාකච්ඡා කොට ඇති බව සඳහන්ය. එම සාකච්ඡාවේ තීරණයකට අනුව අදාළ වැඩපිළිවෙළ නොවැම්බර් මස පළමුවැනි දින සිට ක්‍රියාත්මක කිරීමට පියවර ගෙන තිබේ. ඒ අනුව ආහාර ආයතන පිහිටුවීමේ දී ආහාර දූෂණය වීමට ඇති ඉඩකඩ පිළිබඳව වැඩි අවධානයක් යොමුකළ යුතු බව සෞඛ්‍ය අමාත්‍යාංශය සඳහන් කරයි. මීට අමතරව මෙම ස්ථානවල සේවයට යොදවන පුද්ගලයින්ගේ පිරිසිදුභාවය හෝ නිරෝගීභාවය පිළිබඳව වැඩි සැලකිල්ලක් දැක්විය යුතු බව ද සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=26137", "Category": null, "Parent URL": null}