{"Source": "Adaderana", "Timestamp": "November 19, 2017 09:35 am", "Headline": "  සල්ලිවලට සූදු කෙලිය 18කට වැඩ වරදී", "News Content": "නිවසක් තුළ මුදල් ඔට්ටුවට සූදු සෙල්ලම් කළ බව කියන පුද්ගලයින් 18 දෙනෙකුව මුන්දලම පොලීසියේ නිලධාරීන් විසින් අත්අඩංගුවට ගෙන ඇත. 18 වැනිදා රාත්‍රීයේ මුන්දලම පොලිස් වසමේ පාලසෝල ප්‍රදේශයේදී මෙම අත්අඩංගුවට ගැනීම සිදු කර තිබේ. අත්අඩංගුවට ගත් පිරිස අතර ව්‍යාපාරිකයින් මෙන්ම එදිනෙදා කම්කරුවන් ලෙස කටයුතු කරන අයද සිටින බව වැටලීම කළ නිලධාරීන් සඳහන් කරයි. ඔවුන් පුත්තලම,මදුරන්කුලිය,අගුණවිල,තොඩුවාව ආදී ප්‍රදේශ වල පදිංචිකරුවන් බවට හදුනා ගෙන ඇත. පාලසෝල ප්‍රදේශයේ නිවසක් තුළ පිරිසක් මුදල් ඔට්ටුවට සූදු සෙල්ලම් කරන බවට ලද තොරතුක් අනුව මෙම වැටලීම සිදු කර ඇත. වැටලීම කරන විට එම ස්ථානයේ මුදල් ඔට්ටුවට සූදු සෙල්ලම් කරමින් සිටි පුද්ගලයින් තිදෙනෙකු පලා ගොස් තිබේ. සූදු පොලේ තිබූ මුදල් ඇතුළු නඩු භාණ්ඩ 65 ක් පොලිස් බාරයට ගෙන ඇත. සැකකරුවන් පුත්තලම දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=80160", "Category": null, "Parent URL": null}