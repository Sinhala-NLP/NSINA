{"Source": "Adaderana", "Timestamp": "September 8, 2018 08:31 pm", "Headline": "විශේෂ අධිකරණයට මහින්දගෙන් චෝදනා", "News Content": "ආණ්ඩුව විශේෂ අධිකරණය උපයෝගී කරගනිමින් දේශපාලන පළිගැනීම් සිදුකරමින් සිටින බව හිටපු ජනාධිපති මහින්ද රාජපක්ෂ මහතා පවසයි. මීරිගම ප්‍රදේශයේ අද (08) පෙරවරුවේ පැවති උත්සවයකට එක්වෙමින් ඒ මහතා මේබව සඳහන් කළේය. එහිදී අදහස් දැක්වූ හිටපු ජනාධිපති මහින්ද රාජපක්ෂ මහතා සඳහන් කළේ පහළ තලයේ සිට ඉහළ තලය දක්වාම පීඩනයට පත්වන යුගයක් කිසි දිනෙක නොතිබූ බවයි. මත් ද්‍රව්‍ය රට තුළ දරුණු ලෙස පැතිර යමින් පවතින බවත් පාතාලය රජ වී ඇති බවද හිටපු ජනාධිපතිවරයා ප්‍රකාශ කළේය. රට ගොඩනැඟීම සඳහා පැමිණි ආණ්ඩුව එය පැත්තකින් තබා ආණ්ඩුව පළිගැනීම් පමණක් සිදු කරන බවත් දේශපාලන අධිකරණ පිහිටුවමින් එක් කණ්ඩායමකට පමණක් නඩු දැමීම සඳහා මෙම අධිකරණ පාවිච්චි කිරීමට කටයුතු කරමින් සිටින බවද හිටපු ජනාධිපතිවරයා පැවසීය. මේ අතර රක්ෂිත බන්ධනාගාර ගතව සිටින ජොන්ස්ටන් ප්‍රනාන්දු මන්ත්‍රීවරයාගේ සුවදුක් බැලීම සඳහා මහින්ද රාජපක්ෂ මහතා කෑගල්ල බන්ධනාගාරය වෙත අද පස්වරුවේ පැමිණියේය.", "URL": "https://sinhala.adaderana.lk/news.php?nid=95784", "Category": null, "Parent URL": null}