{"Source": "Adaderana", "Timestamp": "July 23, 2011 08:15 am", "Headline": "ආයතන 65 ක් සඳහා පුංචි ඡන්දය ඇරඹෙයි", "News Content": "පළාත් පාලන ආයතන 65 ක් සඳහා සභිකයින් තෝරාගැනීම සඳහා වන ඡන්ද විමසීම අද(23) පැවැත්වෙයි. එක් මහ නගර සභාවක්, නගර සභා 9ක් සහ ප්‍රාදේශීය සභා 55 ක් එම පළාත් පාලන ආයතන 65 ට අයත්ය. පිළිගත් දේශපාලන පක්ෂ 20 ක් සහ ස්වාධීන කණ්ඩායම් 72 ක් නියෝජනය කරමින් අපේක්ෂකයින් 5688 දෙනෙක් මෙම ඡන්ද විමසීම සඳහා ඉදිරිපත්ව සිටියි. ඔවුන් අතරින් තෝරාගැනෙන සභිකයින් සංඛ්‍යාව 875 කි. ඡන්ද විමසීම ඡන්ද මධ්‍යස්ථාන 2226 ක දී සිදුකෙරෙයි. ඡන්දය ප්‍රකාශ කිරීම සඳහා ඡන්දදායකයින් 2, 570, 542 ක් සුදුසුකම් ලබා ඇති බව සඳහන්ය. වැඩිම පළාත් පාලන ආයතන සංඛ්‍යාවක මෙවර ඡන්ද විමසීම සිදුවන්නේ යාපනය දිස්ත්‍රික්කයේය. එම දිස්ත්‍රික්කයේ නගර සභා 3 ක සහ ප්‍රාදේශීය සභා 13 ක ඡන්ද විමසීම සිදුකෙරෙයි. කොළඹ දිස්ත්‍රික්කයේ කඩුවෙල මහනගර සභාව, කැස්බෑව නගර සභාව සහ හෝමාගම ප්‍රාදේශීය සභාව සඳහා ඡන්ද විමසීම සිදුකෙරෙයි. ගම්පහ දිස්ත්‍රික්කයේ ඡන්ද විමසීම සිදුවන්නේ මිනුවන්ගොඩ නගර සභාව සහ අත්තනගල්ල ප්‍රාදේශීය සභාව සඳහාය. කළුතර දිස්ත්‍රික්කයේ අගලවත්ත ප්‍රාදේශීය සභාව සඳහාත්, මාතලේ දිස්ත්‍රික්කයේ විල්ගමුව සහ උකුවෙල ප්‍රාදේශීය සභා සඳහාත් ඡන්ද විමසීම සිදුකෙරෙයි. නුවර‍එළිය තලවාකැලේ, ගාල්ල දිස්ත්‍රික්කයේ ඇල්පිටිය, බද්දේගම සහ අක්මීමන ප්‍රාදේශීය සභා සඳහාත් ඡන්ද විමසීම සිදුකෙරෙන බව සඳහන්ය. මාතර දිස්ත්‍රික්කයේ අකුරැස්ස, අම්පාර දිස්ත්‍රික්කයේ කාරතිවු, තිරුක්කෝවිල් ප්‍රාදේශීය සභා සඳහා අද ඡන්ද විමසීම සිදුකෙරෙයි. ත්‍රිකුණාමල දිස්ත්‍රික්කයේ ඡන්ද විමසීම පැවැත්වෙන්නේ සේරුවිල, කන්තලේ, කුච්චවේලි, ත්‍රිකුණාමල නගරය සහ කඩවත් ප්‍රාදේශීය සභා සඳහාය. කුරුණෑගල දිස්ත්‍රික්කයේ ගිරිබාව, කුලියාපිටිය, පොල්ගහවෙල, මාවතගම ප්‍රාදේශීය සභා සඳහා ද ඡන්ද විමසීම අද සිදුකෙරෙයි. පුත්තලම දිස්ත්‍රික්කයේ හලාවත නගර සභාව, නවගත්තේගම, හලාවත, වෙන්නප්පුව ප්‍රාදේශීය සභා සඳහා ද ඡන්ද විමසීම අද සිදුකිරීමට නියමිතය. ඊට අමතරව අනුරාධපුර, පොළොන්නරුව, මොණරාගල, රත්නපුර, කෑගල්ල යන දිස්ත්‍රික්කවල ද නගර සභා සහ ප්‍රාදේශීය සභා කිහිපයකට අදාළ ඡන්ද විමසීම අද සිදුකෙරෙනු ඇත. අදාළ ඡන්ද විමසීම අද පෙරවරු 7ට ආරම්භ වූ අතර පස්වරු 4 දක්වා ඡන්දය ප්‍රකාශ කිරීමට හැකියාව පවතියි.", "URL": "https://sinhala.adaderana.lk/news.php?nid=17573", "Category": null, "Parent URL": null}