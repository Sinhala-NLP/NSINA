{"Source": "Adaderana", "Timestamp": "December 29, 2010 08:55 am", "Headline": "පළාත් පාලන ඡන්දය නව ක්‍රමයට පැවැත්වීම අපහසුයි", "News Content": "මීළඟ පළාත් පාලන මැතිවරණය නව මැතිවරණ ක්‍රමය අනුව පැවැත්වීමේ නොහැකි තත්ත්වයක් පවතින බව පැෆ්රල් සංවිධානය පවසයි. යෝජිත මිශ්‍ර ක්‍රමය පිළිබඳව සංශෝධන යෝජනාව මේ වනවිට ඉදිරිපත්ව ඇතත් පාර්ලිමේන්තුව තුළ එම පනත තවමත් සම්මත වී නොමැති තත්ත්වයක් තුළ සහ ඒ අනුව මැතිවරණය පැවැත්වීමට අවශ්‍ය කටයුතු සූදානම් කිරීම සඳහා ප්‍රමාණවත් කාලයක් නොමැති බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. එමනිසා මෙතෙක් පැවති ක්‍රමය අනුව එනම් සමානුපාතික ක්‍රමය අනුවම පළාත් පාලන මැතිවරණය පැවැත්වීමට සිදුවන ස්වරූපයක් පෙනීයන බව ද හෙතෙම සඳහන් කළේය. කෙසේවෙතත් කඩිනමින් මෙම ක්‍රියාවලිය සිදුකිරීමට වඩා දේශපාලන පක්ෂ වලට සහ පොදුවේ සිවිල් සමාජ කොටස් වලට සිය අදහස් හා යෝජනා ඉදිරිපත් කිරීමට අවස්ථාව ලබාදෙමින් සංශෝධිත ක්‍රමවේදය සම්මත කරගැනීමත්, පවත්නා ක්‍රමය තුළ පළාත් පාලන මැතිවරණය පැවැත්වීම සුදුසු බව ද ඔහු අවධාරණය කළේය. කෙසේ වෙතත් පළාත් පාලන මැතිවරණ ක්‍රමය සංශෝධනය කිරීමට අදාළ පනත් කෙටුම්පත ලබන අඟහරුවාදා පාර්ලිමේන්තුවේ දී විවාදයට ගැනීමට නියමිත බව පළාත් පාලන හා පළාත් සභා නියෝජ්‍ය අමාත්‍ය ඉන්දික බණ්ඩාරනායක මහතා පවසයි.", "URL": "https://sinhala.adaderana.lk/news.php?nid=13128", "Category": null, "Parent URL": null}