{"Source": "Adaderana", "Timestamp": "September 24, 2015 08:59 am", "Headline": "සභාපතිවරුන් හා සාමාජිකයින් පත්කිරීමේ විධිමත් ක්‍රමවේදයක්", "News Content": "ස්වාධීන කොමිෂන් සභා වලට සභාපතිවරුන් හා සාමාජිකයින් පත්කිරීමේදී විධිමත් ක්‍රමවේදයක් අනුගමනය කිරීමට ආණ්ඩුක්‍රම ව්‍යවස්ථා සභාව තීරණය කර තිබේ.සිවිල් නියෝජිතයින් පත්කිරීමෙන් අනතුරුව පළමුවරට ව්‍යවස්ථා සභාව ඊයේ පස්වරුවේ කථානායකවරයාගේ ප්‍රධානත්වයෙන් කථානායක නිළ මැදිරියේදී රැස්වුණි. 19 වන ආණ්ඩුක්‍රම ව්‍යස්ථා සංශෝධනය යටතේ ස්ථාපිත විය යුතු ස්වාධින කොමිෂන් සභා ඉතා ඉක්මනින් පත්කළ යුතු බවට මෙහිදී එකඟතාවට පැමිණ ඇත.එම කටයුතු වලදී සිවිල් සමාජය නියෝජනය කරන සාමාජිකයින් තිදෙනාට වැඩි වගකීමක් පැවරීමටද එකඟතාව පළ වී තිබේ.ස්වාධීන කොමිෂන් සභා වලට සභාපතිවරුන් සහ සාමාජිකයින් පත්කරගතයුතු අන්දම පිළිබඳව මෙහිදී දීර්ඝ වශයෙන් සාකච්ඡා වී ඇති බව වාර්තා වේ.ලැබෙන අයදුම්පත් නිසි නිර්ණායකයන් යටතේ ඇගයීමකට ලක්කොට ඉන්පසු අදාළ කොමිෂන් සභා සඳහා පුද්ගලයින් තෝරා පත්කරගැනීමට ව්‍යවස්ථා සභාව එකඟ වී ඇත.එහිදී කාන්තා නියෝජනය පිළිබඳවද වැඩි අවධානයක් යොමු කිරීමට තීරණය වී ඇති බව වාර්තා වේ.ඒ අනුව ආණ්ඩුක්‍රම ව්‍යවස්ථා සභාව නැවත වරක් ඔක්තොබර් මස 9 වන දින රැස්වීමට තීරණය කර ඇති අතර එදිනට ලැබී ඇති නාමයෝජනා පිළිබඳව මූලික ඇගයීමක් සිදුකිරීමට යෝජනා වී ඇත.", "URL": "https://sinhala.adaderana.lk/news.php?nid=54046", "Category": null, "Parent URL": null}