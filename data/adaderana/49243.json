{"Source": "Adaderana", "Timestamp": "February 10, 2015 09:11 am", "Headline": "කුමාර් ගුණරත්නම් අත්අඩංගුවට  ගන්න දැනුම්ද‍ීලා!", "News Content": "පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම් මහතා අත්අඩංගුවට ගන්නා ලෙස ආගමන විගමන දෙපාර්තමේන්තුව පොලිස්පතිවරයාට දැනුම් දී තිබේ.ආගමන විගමන පාලක නිහාල් රණසිංහ මහතා සඳහන් කළේ ඔහු මෙරට නීතිවිරෝධීව රැඳී සිටින බැවින් අත්අඩංගුවට ගෙන ආගමන විගමන දෙපාර්තමේන්තුවට ඉදිරිපත් කරන ලෙස පොලිස්පතිවරයා දැනුවත් කර ඇති බවයි.ඔස්ට්‍රේලියාවේ සිට කුමාර් ගුණරත්නම් මහතා සංචාරක විසා මත මෙරටට පැමිණ ඇති අතර ඔහුට මෙරට දේශපාලන කටයුතුවල නිරත වීමට නීතියෙන් අවසර හිමිව නොමැති බව ආගමන විගමන දෙපාර්තමේන්තුව පවසයි.කුමාර් ගුණරත්න මහතා රටින් පිටමං කිරීම සඳහා අදාළ නියෝගය ලබා දීමට ආගමන විගමන දෙපාර්තමේන්තුව වෙත පැමිණෙන ලෙස දැනුම් දුන්න ද ඔහු විසින් එය මඟ හැර ඇති බව ආගමන විගමන පාලක නිහාල් රණසිංහ මහතා සඳහන් කළේය.මේ අතර පෙරටුගාමී සමාජවාදී පක්ෂයේ ඊයේ (09) කොළඹදී පැවැත්වූ විරෝධතාවයකට කුමාර් ගුණරත්නම් මහතාගේ මව ද සහභාගී වී සිටියේය.", "URL": "https://sinhala.adaderana.lk/news.php?nid=49243", "Category": null, "Parent URL": null}