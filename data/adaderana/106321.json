{"Source": "Adaderana", "Timestamp": "March 19, 2019 07:17 am", "Headline": "මහින්දගේ අත්සනින් ජිනීවා යෝජනාවලිය ගැන ජනාධිපතිට ලිපියක්", "News Content": "ජීනිවාහි පැවැත්වෙන එක්සත් ජාතීන්ගේ මානව හිමිකම් සැසියට ඉදිරිපත් කොට ඇති ශ්‍රී ලංකාව සම්බන්ධ යෝජනාවේ අන්තර්ගත කරුණු පිළිබද අවධානය යොමුකරන ලෙස දක්වමින් පක්ෂ නායකයින් විසින් ජනාධිපතිවරයා වෙත ලිපියක් යොමුකර තිබේ. විපක්ෂ නායක මහින්ද රාජපක්ෂ මහතාගේ අත්සනින් යුතුව දිනේෂ් ගුණවර්ධන, මහාචාර්ය ජී.එල්.පීරිස්, උදය ගම්මන්පිල, තිස්ස විතාරණ ඇතුළු තවත් පක්ෂ කිහිපයක නායකයින් විසින් එම ලිපිය යොමුකර ඇති බව සඳහන් වෙයි. අදාළ ලිපිය මඟින් ඔවුන් පෙන්වා දෙන්නේ අදාළ යෝජනාවේ අන්තර්ගත කරුණු මඟින් මෙරට අභ්යපන්තර කටයුතුවලට විදේශීය මැදිහත්වීමක් පිළිඹිබු වන බවයි. ශ්‍රී ලංකාවේ ද සම අනුග්‍රහය මත මෙම යෝජනාව එක්සත් ජාතීන්ගේ මානව හිමිකම් සැසියට ඉදිරිපත් වීම ඛේදජනක තත්ත්වයක් බව ද අදාළ ලිපියෙන් පෙන්වා දී තිබේ. ආණ්ඩුක්‍රම ව්‍යවස්ථා සංශෝධන ක්‍රියාවලිය අධීක්ෂණය කිරීම, සන්නද්ධ හමුදා හා පොලීසිය ප්‍රතිව්‍යුහගත කිරීම, බලය බෙදීමේ ක්‍රියාවලියක් ස්ථාපිත කිරීම, ආරක්ෂාව සම්බන්ධයෙන් ඇති නීති රීති ඉවත් කිරීම හෝ සංශෝධනය කිරීම ඇතුළු කරුණු එම යෝජනාවේ ඇතුළත් වන බව සඳහන් වෙයි. මෙම තත්ත්වය යටතේ ශ්‍රී ලංකාවේ ආරක්ෂක හමුදා නිලධාරීන්ට හා දේශපාලන ප්‍රධානීන්ට විදේශීය රටවල සංචාරය කිරීමේදි ගෝලීය අධිකරණ බලය ක්‍රියාත්මක වීම හේතුවෙන් විශාල අපහසුතාවන්ට මුහුණ දීමට සිදුවිය හැකි බව අදාළ ලිපිය මඟින් පෙන්වා දී තිබේ. එම යෝජනාවේ ශ්‍රී ලංකාවේ සම අනුග්‍රහය ඉවත් කර ගැනීමට හා අනෙකුත් රටවල්වලට එම තත්ත්වය යටතේ ශ්‍රී ලංකාව වෙනුවෙන් පෙනී සිටීමට පෙළඹවීම සඳහා මෙරට නියෝජනය කරන ජීනිවා නුවර තානාපති බලධාරින් හට උපදෙස් ලබාදෙන ලෙස පක්ෂ නායකයින් විසින් සිය ලිපිය මඟින් ජනාධිපතිවරයාගෙන් ඉල්ලීමක් කර තිබේ. කෙසේවෙතත් වත්මන් ආණ්ඩුව පිළිබඳ ජීනිවාහි මානව හිමිකම් කොමිසම දැඩි විශ්වාසය පල කර ඇති බව කොළඹ ප්‍රදේශයේ පැවති උත්සවයකට එක්වෙමින් අමාත්‍ය රාජිත සේනාරත්න මහතා ද පැවසීය.", "URL": "https://sinhala.adaderana.lk/news.php?nid=106321", "Category": null, "Parent URL": null}