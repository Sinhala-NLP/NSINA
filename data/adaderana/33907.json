{"Source": "Adaderana", "Timestamp": "May 8, 2013 11:22 am", "Headline": "නඩුව අවසන් - මන්ත්‍රීලා නිදහස්!", "News Content": "එක්සත් ජාතික පක්ෂ දකුණු පළාත් සභා මන්ත්‍රී ප්‍රිශාන්ත පුෂ්පකුමාර මහතාට සහ බෝපේ පෝද්දල ප්‍රාදේශීය සභා මන්ත්‍රී අමිල නුවන් යන පුද්ගලයින්ට එරෙහිව අක්මීමන පොලීසිය විසින් පවරා තිබූ නඩුව අද (08) අවසන් වී තිබේ. අදාළ මන්ත්‍රීවරුන් දෙදෙනා පොලිස් රාජකාරියට බාධා කිරීමක් හේතුවෙන් අක්මීමන පොලීසිය විසින් ඔවුන් දෙදෙනාට එරෙහිව ගාල්ල මහේස්ත්‍රාත් අධිකරණය හමුවේ නඩු පවරා තිබිණි. ඒ අනුව මොවුන් දෙදෙනා පසුගිය වසරේ අගෝස්තු 08 වන දින අධිකරණය හමුවේ පෙනී සිටි අතර එහි දී මොවුන්ට ඇප ලබා දීමට අධිකරණය තීරණය කරන ලදී. කෙසේ වෙතත් අදාළ නඩුව අද (08) කැඳවූ අතර එහිදී පොලීසිය විසින් මොවුන් දෙදෙනාට එරෙහිව කරුණු ඉදිරිපත් කර තිබිණි. එහෙත් අදාළ කරුණු සනාථ කිරීමට නොහැකි වීම හේතුවෙන් අදාළ මන්ත්‍රීවරුන් දෙදෙනා නිදොස් කොට නිදහස් කිරීමට ගාල්ල මහේස්ත්‍රාත් අධිකරණය තීරණය කොට තිබේ.", "URL": "https://sinhala.adaderana.lk/news.php?nid=33907", "Category": null, "Parent URL": null}