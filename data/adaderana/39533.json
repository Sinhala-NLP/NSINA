{"Source": "Adaderana", "Timestamp": "December 12, 2013 02:30 pm", "Headline": "මැලේරියාවට විධිමත් ලෙස පියවර ගැනීම අගය කරනවා ", "News Content": "මැලේරියාව තුරන් කළ රටක් වශයෙන් දකුණු ආසියාව තුළ ශ්‍රී ලංකාව නම් කිරීමට ලැබීම ශ්‍රී ලංකාව ලැබු ජයග්‍රහණයක් බව මයික්‍රොසොෆ්ට් ආයතනයේ හිමිකරු බිල් ගේට්ස් මහතා පවසයි. මැලේරියා රෝගය තුරන් කිරීම සඳහා ශ්‍රී ලංකාව විධිමත් පරිදි පියවර ගැනීම අගය කරන අතර ශ්‍රී ලංකාව දකුණු ආසියානු කලාපයට ආදර්ශයත් බවද ඔහු ප්‍රකාශ කර ඇති බව වාර්තාවෙයි. අමෙරිකාවේ වොෂින්ටන් නුවරදී සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා සමඟ පැවති සුහද හමුවක දී බිල් ගේට්ස් මහතා මෙම අදහස් පළ කර තිබේ. මයික්‍රොසොෆ්ට් ආයතනයේ හිමිකරු බිල් ගේට්ස් මහතා ,අමෙරිකානු ජනාධිපති බැරැක් ඔබාමා ඇතුළු පිරිසකගේ සහභාගීත්වයෙන් පැවති ගෝලීය අරමුදලේ විශේෂ සාකච්ඡාවක් අතරතුර මෙම හමුව සිදුව ඇති බව සඳහන් වෙයි. ගෝලීය අරමුදලේ විශේෂ සාකච්ඡාව සඳහා ශ්‍රී ලංකාව නියෝජනය කරමින් සහභාගී වී ඇත්තේ සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතාය.", "URL": "https://sinhala.adaderana.lk/news.php?nid=39533", "Category": null, "Parent URL": null}