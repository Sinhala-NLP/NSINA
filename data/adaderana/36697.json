{"Source": "Adaderana", "Timestamp": "August 17, 2013 11:43 am", "Headline": "රක්ෂිත 4ක ගිනි", "News Content": "බදුල්ල දිස්ත්‍රික්කයේ ඇල්ල ප්‍රාදේශීය ලේකම් කොට්ඨාසයට අයත් දික්අරාව රක්ෂිතයේ ගින්නක් හටගෙන තිබේ. ගින්නෙන් මේ වන විට අක්කර 30ක පමණ භූමි ප්‍රමාණයක් විනාශයට පත්ව ඇති බව අද දෙරණ වාර්තාකරු සඳහන් කළේය. ගින්න හේතුවෙන් කැලෑ ප්‍රදේශයට මෙන්ම වන සතුන්ට ද හානි සිදුව ඇති බවයි පරිසරවේදීන් පවසයි. සතුන් දඩයම් කිරීම සඳහා මෙම රක්ෂිතයට ගිනි තබන්නට ඇති බවට ඔවුන් සැක කරයි. මේ අතර රත්නපුර - සමනලවැව, වැල්ලවාය - ඌරුගම, සහ බදුල්ල - බෙරගල යන රක්ෂිත කලාපවලද මෙම ගිනි ගැනීම් සිදුව තිබේ. මේ හේතුවෙන් අක්කර 200ට අධික ප්‍රමාණයක් විනාශයට පත්ව ඇති බව වාර්තා වේ. රත්නපුර - සමනල වැව රක්ෂිතයේ හටගත් ගින්නෙන් අක්කර 150ට අධික ප්‍රමාණයක් විනාශයට පත්ව ඇත. මේ වන විට ගින්න තරමක් දුරට පාලනය වී ඇති අතර, පවතින සුළඟත් සමඟ ගින්න පැතිරයාමේ අවධානමක් පවතින බව වාර්තා ‍ෙව්.", "URL": "https://sinhala.adaderana.lk/news.php?nid=36697", "Category": null, "Parent URL": null}