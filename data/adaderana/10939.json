{"Source": "Adaderana", "Timestamp": "September 18, 2010 01:09 pm", "Headline": "සන් සී නැවේ සිටි ශ්‍රී ලාංකිකයන් 4 ක් නිදහස්", "News Content": "ශ්‍රී ලාංකික ද්‍රවිඩ සරණාගතයන් පිරිසක් කැටුව කැනඩාවට සංක්‍රමණය වූ සන් සී නෞකාවේ සිටි සිව් දෙනෙකු මුදා හැරීමට කැනඩා ප්‍රාන්ත අධිකරණයක් විසින් නියෝග කර තිබේ. මීට පෙරාතුව නිදහස් ආගමන- විගමන හා අවතැන්වූවන්ගේ මණ්ඩලය(IRB) විසින් සන් සී නෞකාවේ සිටි පිරිස් මුදාහරින්නට ගනු ලැබූ තීරණය බල රහිත කරන ලෙස ඉල්ලා කැනඩා බලධාරීන් විසින් ගොනුකර තිබූ නඩුවක් විභාගයට ගැනීමෙන් පසු ප්‍රාන්ත අධිකරණය විසින් මෙම නියෝගය කර ඇත. එබැවින් මෙම නඩු තීන්දුව කැනඩා රජය විසින් අනවසර සංක්‍රමණිකයින් සම්බන්ධයෙන් දරමින් සිටි ස්ථාවරය පසුබෑමකට ලක්කරන්නක් බව විදෙස් මාධ්‍ය උපුටා දක්වයි. එසේ වුවද නිදහස් ආගමන- විගමන හා අවතැන්වූවන්ගේ මණ්ඩලය(IRB)විසින් මෙම පිරිස් මුදා හරින්නට තීරණය කරනු ලැබුවේ මෙම සංක්‍රමණිකයන් සම්බන්ධයෙන් නීතිමය කටයුතු විධිමත් ලෙස පවත්වාගෙන යාමට හා අදාළ නඩු විභාග වලට ඔවුන්ට නිදහසේ සහභාගී වීමට අවස්ථාව සලසාදීමට බව ද සඳහන් වේ. ශ්‍රී ලාංකික ද්‍රවිඩ සරණාගත පිරිමින් 380 ක්,ස්ත්‍රීන් 63 ක් සහ කුඩා දරුවන් 43 න් සමන්විත සන් සී නෞකාව කැනඩාවට සංක්‍රමණය වූයේ පසුගිය අගෝස්තු මස 13 වන දිනයි. එයින් ඉක්බිතිව සන් සී නෞකාවෙන් 36 ට වැඩි පිරිසක් සෙසු පිරිසෙන් වෙන්කොට කැනේඩියානු පොලීසිය විසින් ප්‍රශ්න කරමින් සිටි අතර මෙම පිරිස එල්.ටී.ටී.ඊ සංවිධානය සහ වෙනත් නීති විරෝධී කණ්ඩායම් සමග සබඳතා පැවැත්වූ මෙන්ම නොයෙක් යුද අපරාධ සිදුකිරීම් සම්බන්ධයෙන් චෝදනා ලබා ඇති බවට හඳුනාගෙන ඇති බව කැනඩා මාධ්‍යය උපුටා දක්වා තිබිණි.. මෙම පිරිස දැනට බ්‍ර්ටිෂ් කොලොම්බියාවේ කලාපීය සිරමැඳිරියක රඳවා සිටින අතර මොවුන් සම්බන්ධයෙන් කැනඩාවේ \"නිදහස් ආගමන- විගමන හා අවතැන්වූවන්ගේ මණ්ඩලය\"(IRB)ලිහිල් ප්‍රතිපත්තියක් අනුගමනය කළද කැනඩා රජය දැඩි ක්‍රියා මාර්ග ගනිමින් සිටින බව වාර්තා වේ.", "URL": "https://sinhala.adaderana.lk/news.php?nid=10939", "Category": null, "Parent URL": null}