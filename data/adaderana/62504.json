{"Source": "Adaderana", "Timestamp": "July 28, 2016 08:26 am", "Headline": "පුද්ගලික රෝහල කොල්ලකෑ තිදෙනෙක් මාට්ටු", "News Content": "හම්බන්තොට,රන්න ප්‍රදේශයේදී වෛද්‍යවරයෙකුගේ පෞද්ගලික ආරෝග්‍ය ශාලාවට පැමිණ මුදල් හා රන් භාණ්ඩ කොල්ල කෑ පුද්ගලයින් තිදෙනෙකු අත්අඩංගුවට ගෙන තිබේ.ආරෝග්‍ය ශාලාවට පැමිණි පුද්ගලයින් දෙදෙනෙකු තමන්ට උණ සෑදී ඇති බව පවසා ඇති අතර එයට ප්‍රතිකාර කිරීමට සූදානම් වූ අවස්ථාවේදී වෛද්‍යවරයාට තර්ජනය කර මුදල් සහ රන් භාණ්ඩ පැහැරගෙන ගොස් ඇති බව හුංගම පොලීසිය සඳහන් කළේය.මුදලින් රුපියල් 18,000ක් සහ රන් භාණ්ඩ කොල්ල කා ඇති අතර හුංගම පොලීසිය සිදුකළ පරීක්ෂණ වලින් අනතුරුව සැකකරුවන් අත්අඩංගුවට ගෙන තිබේ.මෙම සිද්ධියට පුද්ගලයින් තිදෙනෙකු සම්බන්ධ වී ඇති බව හෙළිකරගෙන ඇති පොලීසිය අතර ඒ අනූව ස්ථාන 3කදී ‍සැකකරුවන් තිදෙනා අත්අඩංගුවට ගැනීමට සමත්ව ඇත.අත්අඩංගුවට ගත් සැකකරුවන් මීට පෙරද අපරාධ වලට සම්බන්ධ වී බන්ධනාගාර ගතව සිට ඇති බව පොලීසිය සඳහන් කරයි.සැකකරුවන් අද දින අඟුණකොළපැලැස්ස මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=62504", "Category": null, "Parent URL": null}