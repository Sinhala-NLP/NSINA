{"Source": "Adaderana", "Timestamp": "March 31, 2010 03:02 pm", "Headline": "ලෝකෙට මොනව කීවත් ෆොන්සේකාට පහසුකම් නෑ", "News Content": "ජෙනරාල් සරත් ෆොන්සේකා මහතාට විශේෂඥ වෛද්‍යවරුන්ගේ සේවය ලබා දී ඇති බවට පළ වන මාධ්‍ය වාර්තාවල කිසිදු සත්‍යතාවයක් නැතැයි අනෝමා ෆොන්සේකා මහත්මිය පවසයි. ඔහුගේ සෞඛ්‍ය තත්ත්වය සම්බන්ධයෙන් තවමත් පරීක්ෂා කරනු ලබන්නේ සාමාන්‍ය වෛද්‍යවරුන් පමණක් බවත්,යුද හමුදා වෛද්‍යවරයාගේ සේවය හෝ ලබා දෙන ලෙස කරන ලද ඉල්ලීම්වලට මෙතෙක් සාධාරණ ඇහුන්කන්දීමක් කර නැති බවත් ඇය කියා සිටියි. තමන්ගේ අයිතිවාසිකම් ලබා දෙන බවට මුළු ලෝකයටම කෑ ගසා ප්‍රකාශ කර සිටියත් එහෙම නොකරන බව අනෝමා ෆොන්සේකා මහත්මිය කියා සිටියේ අද පැවති මාධ්‍ය හමුවකට සහභාගී වෙමිනි. තම ඥාතීන්ට ෆොන්සේකා මහතා බලන්නට අධිකරණයෙන් අවසර ලබා දුන්නත් මේ වන තුරුත් ඒ සඳහා අවස්ථාව ලබා දී නැති බවත්,මේ වන තුරු වෛද්‍යවාර්තාවක් හෝ ලබාදීමට කටයුතු කර නැති බවත්, ශ්‍රේෂ්ඨාධිකරණයටත් ඉහළින් කිසිවෙකු ක්‍රියාකරන බව මේ වන විට ඉතාමත් පැහැදිලි බව ත් ඇය සඳහන් කළාය. ෆොන්සේකා මහතාගේ අයහපත් සෞඛ්‍ය තත්ත්වය නිසා ඔහුට පිරිසිදු වාතාශ්‍රය අවශ්‍යව ඇති බවත්,වායු සමීකරණ පහසුකම් ඉල්ලා සිටියේ ඒ නිසා බවත් කියා සිටි ඇය එකී ඉල්ලීමද දේශපාලන වාසි වෙනුවෙන්\"ලොව වායුසමීකරණ පහසුකම් ඉල්ලා සිටින එකම සිරකරුවා ෆොන්සේකා\"බවට අවලාද නඟමින් යන බවත් ඇය කියා සිටියාය.", "URL": "https://sinhala.adaderana.lk/news.php?nid=7595", "Category": null, "Parent URL": null}