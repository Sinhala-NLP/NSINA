{"Source": "Adaderana", "Timestamp": "May 31, 2016 12:32 pm", "Headline": "කළු - ගිං - නිල්වලා ජල මට්ටම ඉහළට - අවධානයෙන් සිටින්නැයි උපදෙස්", "News Content": "දිවයිනේ ප්‍රදේශ රැසකට බලපා ඇති වැසි සහිත කාලගුණ තත්ත්වය හේතුවෙන් ගංගා කිහිපයක ජල මට්ටම ඉහළ ගොස් ඇති බව ආපදා කළමනාකරණ මධ්‍යස්ථානය පවසයි.කළු, ගිං සහ නිල්වලා යන ගංගාවල ජල මට්ටම මෙලෙස ඉහළ ගොස් ඇති අතර මේ හේතුවෙන් පහත්බිම් කිහිපයක් ජලයෙන් යටවී ඇති බව එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය.කළු ග‍ඟේ ජල මට්ටම සැලකිය යුතු අගයකින් ඉහළයාම නිසා එය සුළු ගංවතුර තත්ත්වයක් දක්වා වර්ධනය වී ඇතැයි ද වාර්තා වේ.මේ හේතුවෙන් ගංගා ආශ්‍රිත ප්‍රදේශවල සිටින ජනතාව පවතින අයහපත් කාලගුණ තත්ත්වය පිළිබඳ දැඩි විමසිල්ලෙන් පසුවිය යුතු බව ද ප්‍රදීප් කොඩිප්පිලි මහතා දැනුම්දෙයි. මේ අතර පසුගියදා ඇති වූ ආපදා තත්ත්වය හේතුවෙන් නිවාස හානී වූ පුද්ගලයින් වෙනුවෙන් වන්දි ලබාදීමට සිදුකෙරෙන නිවාස තක්සේරු කටයුතු සඳහා අවශ්‍ය සහයෝගය ලබාදෙන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි.මේ වන විට අදාළ කටයුතු ආරම්භ කර ඇති අතර ග්‍රාමනිලධාරී කාර්යාල, ප්‍රාදේශීය ලේකම් කාර්යාලය සහ දිස්ත්‍රික් ලේකම් කාර්යාල ඒකාබද්ධව මෙම කටයුතු සිදුකරන බව එම මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=60648", "Category": null, "Parent URL": null}