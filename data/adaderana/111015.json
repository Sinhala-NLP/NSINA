{"Source": "Adaderana", "Timestamp": "May 30, 2019 06:58 pm", "Headline": "වෛද්‍ය ෂාෆිට එරෙහි පැමිණිලි 300 ඉක්මවයි", "News Content": "වෛද්‍ය මොහොමඩ් ෂාෆිගෙන් සිසේරියන් සැත්කම් කරගත් මව්වරුන් 300කට වැඩි පිරිසක් මේ වන විට කුරුණෑගල ශික්ෂණ රෝහලට හා දඹුල්ල, සීගිරිය හා ගලේවෙල පොලිස් ස්ථානවලට පැමිණිලි ඉදිරිපත් කර ඇත. වෛද්‍ය මොහොමඩ් ශාෆිගෙන් සිසේරියන් සැත්කම් කරගත් මව්වරුන් 97 දෙනෙකු කුරුණෑගල ශික්ෂණ රෝහලට අද (30) පැමිණිලි ඉදිරිපත් කළේය. ඒ අනුව සිද්ධිය සම්බන්ධයෙන් කුරුණෑගල රෝහලට පමණක් ඉදිරිපත් ව ඇති පැමිණිලි සංඛ්‍යාව 299ක්. වෛද්‍ය ශාෆි දඹුල්ල රෝහලේ සේවය කළ කාල සීමාවේ ඔහුගෙන් සිසේරියන් සැත්කම් කරගත් තවත් මව්වරුන් 08 දෙනෙකු ද අද දඹුල්ල, සීගිරිය හා ගලේවෙල පොලිස් ස්ථාන වෙත පැමිණිලි ඉදිරිපත් කලේය. මේ අතර වෛද්‍ය මොහොමඩ් ෂාෆිට එරෙහි පැමිණිලි විමර්ශනය කිරීම සඳහා සෞඛ්‍ය අමාත්‍යංශය පත් කළ කමිටුවේ අතුරු වාර්තාවක් සෞඛ්‍ය අමාත්‍යංශ ලේකම්වරිය වෙත බාර දීමට නියමිතව ඇත. කෙසේවෙතත් කුරුණෑගල ශික්ෂණ රෝහලේ නිලධාරීන් කිහිපදෙනෙකු අදාළ කමිටුවට දී ඇති සාක්ෂි ද ඉවත් කරගන්නා බව කුරුණෑගල ශික්ෂණ රෝහලේ රජයේ වෛද්‍ය නිලධාරීන්ගේ සංගමය අවධාරණය කර සිටියි. මේ අතර සෞඛ්‍ය අමාත්‍යංශයේ ලෙක්ම් වසන්තා පෙරේරා මහත්මිය අද නිවේදනයක් නිකුත් කරමින් සඳහන් කළේ අදාළ කමිටුව සඳහා සාමාජිකයින් තෝරාගැනීමේදී වෘත්තීමය වශයෙන් විශේෂඥයින් තෝරාගැනීම පිළිබඳව අවධානය යොමුකරමින් අදාළ සාමාජිකයින් පත්කළ බවයි. එම කමිටුවට තම විමර්ශන කටයුතු කරගෙන යාමට ඇතැම් පාර්ශවයන් විසින් බලපෑම් ඇතිකර ඇති බැවින් එම කටයුත්ත අවසන් කිරීමට නොහැකි වී ඇති බවද එම නිවේදනයේ වැඩිදුරටත් සඳහන්ය. මේ අතර පේරාදෙණිය ශික්ෂණ රෝහලේ සේවය කළ වෛද්‍යවරයෙකු සහ වෛද්‍යවරික සම්බන්ධයෙන් හිටපු මධ්‍යම පළාත් සභා මන්ත්‍රීවරයෙකු වන තුෂාර ස්වර්ණතිලක මහතා විසින් පේරාදෙණිය පොලිස් ස්ථානයට පැමිණිල්ලක ඉදිරිපත් කලේය. ඒ දරු ප්‍රසූතිය සඳහා එම රෝහල වෙත පැමිණි මව්වරුන්ට විවිධ අකටයුතුකම් සිදුකර ඇති බව පවසමිනි.", "URL": "https://sinhala.adaderana.lk/news.php?nid=111015", "Category": null, "Parent URL": null}