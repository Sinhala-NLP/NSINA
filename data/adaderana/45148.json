{"Source": "Adaderana", "Timestamp": "August 5, 2014 09:56 pm", "Headline": "  රතුපස්වල කම්හලට සහතික දෙන්න නිසි විමර්ශනයක් සිදුකර නෑ", "News Content": "රතු පස්වල අත්වැසුම් නිෂ්පාදන කම්හල සඳහා පාරිසරික සහතිකය නිකුත් කිරීමේදී මධ්‍යම පරිසර අධිකාරිය විසින් නිසි විමර්ශනයක් සිදුකොට නොමැති බව අනාවරණය වී තිබේ. එම කම්හලේ හිමිකරු විසින් සපයන ලද ජල සාම්පල් පමණක් පරීක්ෂා කිරීමෙන් එම සහතිකය නිකුත් කොට තිබූ බව පාර්ලිමේන්තුවේ පොදු ව්‍යාපාර පිළිබඳ කාරක සභාවේ(කෝප්) අතුරු වාර්තාවේ දැක්වෙයි. එසේම දොම්පෙ ක්‍රියාත්මක කෙරුණු ඝන අපද්‍රව්‍ය කළමනාකරණ ව්‍යාපෘතියෙහි ටෙන්ඩරය සඳහා අඩු මිල ගණන් ඉදිරිපත් කළ ටෙන්ඩර්කරුවන්ගේ සාධාරණ හේතු දැක්වීම් නොසලකා හරිමින් ,6 වන ඉහළම ළංසුකරුට ටෙන්ඩරය ප්‍රදානය කිරීම මගින් මධ්‍යම පරිසර අධිකාරිය විසින් කොන්ත්‍රාත්කරුට රු.19,483,222/-ක මුදලක් ගෙවා ඇති බවද හෙළිදරව් වී තිබේ. එහිදී පස් ඝන මීටර් 88,648 ක් ඉවත් කර ගැනීම සම්බන්ධයෙන් කොන්ත්‍රාත්කරුගෙන් ඝන මීටරයට රු.45 බැගින් අයකර ගනු වෙනුවට ඝන මීටරයට රු.295 බැගින් ගෙවීම හේතුවෙන් අධිකාරියට රු.30,140,320/-ක අලාභයක් සිදුකර ඇති බවද කෝප් අතුරු වාර්තාවේ සඳහන්ය. අද කෝප් අතුරු වාර්තාව පාර්ලිමේන්තුවට ඉදිරිපත් කෙරුණු අතර එයින් පසුව පාර්ලිමේන්තු සංකීර්ණයේ පැවති මාධ්‍ය හමුවකදී එකී කාරක සභාවේ සභාපති අමාත්‍ය ඩිව් ගුණසේකර මහතා විසින් ද යම් යම් කරුණු අනාවරණය කළේය.", "URL": "https://sinhala.adaderana.lk/news.php?nid=45148", "Category": null, "Parent URL": null}