{"Source": "Adaderana", "Timestamp": "June 5, 2016 11:41 am", "Headline": " රාජිත ඉදිරියෙන් ඉන්නවා-එස්. බී. කියයි ", "News Content": "තම මතය වෙනුවෙන් කෙලින් ඉන්නා නායකයින් දුර්ලභ බවත්, එවැනි අය අතර රාජිත සේනාරත්න ඇමැතිවරයා ඉදිරියෙන් සිටින බවත් සමාජ සවිබලගැන්වීම් හා සුබසාධන අමාත්‍ය එස් බී දිසානායක මහතා පවසයි.චන්ද්‍රිකා මැතිනියගේ කටට හා තම කටට ලොක් දමා කියන්නට තිබෙන දේ කෙලින්ම කියන්නට රාජිත ඇමැතිවරයා කටයුතු කළ බවද ඇමැතිවරයා පැවැසුවේ බේරුවල ප්‍රදේශයේ සමෘද්ධි ප්‍රතිලාභීන් හා නිලධාරීන් අමතමිනි.ඇමැතිවරයා උත්සවයේදී වැඩිදුරටත් මෙසේද කීවේය.ඉතාමත් සතුටින් හා අසාවෙන් තමයි රාජිත ඇමැතිතුමා ඉන්න බේරුවල ආසනයට ආවේ.මම බේරුවලට ආපු අන්තිම දවස තමයි බේරුවල කලබල ඇතිවූ දවස. අවාසනාවට එදා රාජිත ඇමැතිතුමා ලංකාවේ හිටියෙ නැහැ.එදා මම, බැසිල් ඇමතිතුමා, අගමැතිතුමා, අද ජනාධිපති මෛත්‍රීපාල සිරිසේන මැතිතුමා බේරුවල ගැටුම සමතයකට පත්කරන්න සාකච්ඡා කළා.අපි එදා දැනගෙන හිටිය රාජිත ඇමැතිතුමා හිටියනම් එහෙම ගැටුමක් ඇතිවෙන්නේ නෑ කියල. ඒ ගැටුම ඇති නොවුනානම් මහින්ද රාජපක්ෂ ජනාධිපතිතුමාට ඔයවගේ අවාසනාවන්ත සිදුවීමකට මුහුන දෙන්න වෙන්නේ නැ කියල මට හිතෙනව.අපි බලාපොරොත්තු උනා එදා හිතුවක්කාරී විදිහට ජාතිවාදය අවුස්සපු ත්‍රස්තවාදීන්ව අත් අඩංගුවට ගන්න. නමුත් ඒක කරගන්න අපිට ඒ වෙලාවෙ බැරි වුනා.බේරුවල වගේ මුස්ලිම් ජනගහනය වැඩි ප්‍රදේශයක් සංවිධානය කරන්න හොඳම සිංහල බෞද්ධයා තමයි රාජිත සේනාරත්න ඇමැතිවරයා. ඒක පහුගිය මැතිවරණයෙදි හොඳින්ම ඔප්පු වුනා.මේ ප්‍රදේශයේ ජනතාව එතුමාව අංක 01ට උස්සල තිබ්බා.නැගෙනහිර මහ ඇමැතිතුමා පහුගිය දවසක හැසිරිච්ච තරමක අශෝභන ආකාරය පාවිච්චි කරල ජාතිවාදය අවුස්සන්න මේ රටේ ඇතැම් අය කටයුතු කරපු හැටි අපි දැක්කා. ඒව මහ අවාසනාවන්ත ගෝත්‍රික ලක්ෂණ.රාජිත ඇමැතිතුමාට හැම ප්‍රශ්ණයකටම ඔහුගේ න්‍යායක් තිබ්බා. සමහර වෙලාවට මේ න්‍යාය මම පිලිගන්නෙත් නෑ. මම එහෙම පිලිගන්නෙත් නැති තැන රාජිත ඇමැති තුමා බලාගෙන ඉඳලා මම කට පෙන්නන යනකොට මගේ කටට ලොක් එකක් දාල එයාට කියන්න ඔන සේරම දේවල් කිව්ව. මොකද මට උත්තර දෙන්න බැරි නිසා. ඒ වැඩේම රාජිත ඇමැතිතුමා චන්ද්‍රිකා මැතිනියටත් කලා. චන්ද්‍රිකා මැතිනිය රාජිත ඇමැතිතුමා කියන දේ පිලිගන්නේ නැති වෙනකොට දත් පෙන්නන්න ගියාම කටට ලොක් එක දාල කියන්න ඕන හැම දේම කිව්ව.එනිසා එතුමා හැම වෙලාවෙම තමන් හරියි කියන මතයේ කෙලින් හිට ගත්තා. නායකයෙක් විය යුත්තේ අනුගාමිකයෙක් නෙවෙයි. බහුතරය ඒ මතයේ නැති උනත් නායකයා බහුතරයේ මතයට විරුද්ධව , නිවැරදි මතය වෙනුවෙන් සටන් කල යුතුයි. එවැනි දුර්ලභ දේශපාලකයන් අතර රාජිත ඇමැතිතුමා ඉදිරියෙන් ඉන්නවා.", "URL": "https://sinhala.adaderana.lk/news.php?nid=60796", "Category": null, "Parent URL": null}