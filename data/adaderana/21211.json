{"Source": "Adaderana", "Timestamp": "January 6, 2012 03:38 pm", "Headline": "උගත් පාඩම් වාර්තාව එක්සත් ජාතීන්ගේ වාර්තාව සනාථ කරනවා", "News Content": "රජය විසින්ම පත්කරන ලද උගත් පාඩම් කොමිසම යම් ලෙසකින් ශ්‍රී ලංකාව සම්බන්ධ එක්සත් ජාතීන්ගේ වාර්තාව සනාථ කර ඇති බව එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. එක්සත් ජාතීන්ගේ කමිටු වාර්තාව මගින් ශ්‍රී ලංකාවේ සිවිල් යුද ගැටුම් පැවති කාල සීමාව තුළ මානව හිමිකම් කඩවූ බවට එල්ල වූ චෝදනා රජය විසින් සම්පූර්ණයෙන්ම ප්‍රතික්ෂේප කළ බව මන්ත්‍රීවරයා පෙන්වාදෙයි. එම ජාත්‍යන්තර පීඩනය වැඩිවන අවස්ථාවේ දී රජය විසින් එම චෝදනා විමර්ශනය කිරීමට උගත් පාඩම් හා ප්‍රතිස්ධානය පිළිබඳ කොමිසම පත්කළ බව ද හෙතෙම සඳහන් කරයි. නමුත් අවසන් යුද ගැටුම් පැවති කාල සීමාව තුළ සහ 2005 වසරේ සිට මානව හිමිකම් උල්ලංඝණය කිරීම් මෙරට තුළ සිදුව ඇති බව එම කොමිසමේ කමිටු වාර්තාවෙහි දැක්වෙන බව ඒ මහතා පවසයි. එමෙන්ම පොලිසියේ නිලධාරීන්ට ස්වාධීනව කටයුතු කළ හැකි වාතාවරණයක් අද වනවිට නොමැති බව ද ලක්ෂ්මන් කිරිඇල්ල මහතා අද(06) කොළඹ පැවති මාධ්‍ය හමුවක දී අදහස් දක්වමින් සඳහන් කළේය.", "URL": "https://sinhala.adaderana.lk/news.php?nid=21211", "Category": null, "Parent URL": null}