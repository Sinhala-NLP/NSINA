{"Source": "Adaderana", "Timestamp": "January 20, 2014 06:04 pm", "Headline": "ජනපති සයිඩ් අනාගත බලශක්ති සමුළුවට! ", "News Content": "එක්සත් අරාබි එමීර් රාජ්‍යයේ සංචාරයක නිරත ජනාධිපති මහින්ද රාජපක්ෂ මහතා අද පස්වරුවේ සයිඩ් අනාගත බලශක්ති සම්මාන ප්‍රදානෝත්සවයට එක්වීමට නියමිතව තිබේ. ඵලදායී නව්‍යකරණයේ දිගුකාලීන දර්ශනය, පුනර්ජනනීය බලශක්ති හා තිරසාර නායකත්වයේ සාර්ථකත්වය ඇගයීම සඳහා වාර්ෂිකව මෙම සම්මාන ප්‍රදානය පැවැත්වෙන බව ජනාධිපති මාධ්‍ය අංශය සඳහන් කළේය. අද දහවල් 12.25ට පමණ ශ්‍රී ලංකන් ගුවන් සේවයට අයත් විශේෂ ගුවන් යානයකින් ජනාධිපතිවරයා ඇතුළු දූත පිරිස එක්සත් අරාබි එමීර් රාජ්‍යය බලා දෙදින නිල සංචාරයක් සඳහා පිටත්ව ගියේය. මෙම සංචාරයේ දී ජනාධිපති මහින්ද රාජපක්ෂ මහතා ඇතුළු දූත පිරිස එරට රාජ්‍ය නායකයින් සමඟ ද්වීපාර්ශවික සාකච්ඡා කිහිපයකට ද සහභාගි වීමට නියමිතය. ශ්‍රි ලංකාව සහ එක්සත් අරාබි එමීර් රාජ්‍ය අතර ඇති රාජ්‍ය තාන්ත්‍රික සබඳතා තවදුරටත් වර්ධනය කරගැනීම සංචාරයේ අරමුණ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=40501", "Category": null, "Parent URL": null}