{"Source": "Adaderana", "Timestamp": "November 29, 2016 08:53 am", "Headline": " නිල ඇදුම් වවුචර අක්‍රමිකතා ගැන විමර්ශන අරඹයි!", "News Content": "පාසල් දරුවන් සඳහා නිල ඇදුම් වවුචර ලබාදීමේදී ඇතැම් විදුහල්පතිවරුන් සහ නිලධාරීන් සිදුකරන ලද අක්‍රමිකතා පිළිබඳව විමර්ශන ආරම්භ කර ඇති බව අධ්‍යාපන අමාත්‍යංශය පවසයි.අධ්‍යාපන අමාත්‍යංශය නිවේදනයක් නිකුත් කරමින් පෙන්වාදෙන්නේ එවන් අක්‍රමිකතා පිළිබඳ ලැබී ඇති තොරතුරු මත ඒ පිළිබඳව විමර්ශන කිරීමට අධ්‍යාපන අමාත්‍යවරයා උපදෙස් ලබාදී ඇති බවයි.දූෂණ අක්‍රමිකතාවන්ට තිත තබමින් ආරම්භ කළ නිල ඇඳුම් වවුචර වැඩසටහන හරහා ජාවාරම් සිදුකරන පුද්ගලයින්ට එහරෙහිව දැඩි පියවර ගන්නා බව අධ්‍යාපන අමාත්‍ය අකිල විරාජ් කාරියවසම් මහතා පවසයි.කිසිඳු ලෙසකින් ඇදුම් ලබාගැනීම සඳහා ව්‍යාපාරික ස්ථානයන් නම් කිරීමට විදුහල්පතිවරයෙකුට හෝ නිලධාරීයෙකුට හැකියාවක් නොමැති අතර දරුවන්ගේ හා දෙමාපියන්ගේ අභිමතය පරිදි ඕනෑම වෙළෙඳසැළකින් නිල ඇදුම් රෙදි ලබාගැනීමේ හැකියාව පවතින බව අධ්‍යාපන අමාත්‍යවරයා පෙන්වා දෙයි.කිසිඳු ලෙසකින් ව්‍යාපාරිකයින් සමඟ සම්බන්ධවෙමින් නිල ඇදුම් රෙදි අලෙවි කිරීම සඳහා විදුහල්පතිවරුන් මැදිහත් නොවිය යුතු බව අධ්‍යාපන අමාත්‍යංශය පවසයි.ග්‍රාමීය ප්‍රදේශ වල පාසල් දරුවන්ගේ පහසුව සඳහා සළුසළ ආයතනයෙන්ද නිල ඇදුම් රෙදි මිලදී ගැනීමට අවස්ථාව ලබාදී ඇති නමුත්, කිසිදු විටෙක දරුවන්ට සළුසළ විසින් පමණක් ගෙන එනු ලබන රෙදි මිලදී ගැනීම අනිවාර්ය කිරීමක් සිදුකර නොමැති බව අධ්‍යාපන අමාත්‍ය අකිල විරාජ් කාරියවසම් මහතා වැඩිදුරටත් පෙන්වාදී තිබේ.", "URL": "https://sinhala.adaderana.lk/news.php?nid=66513", "Category": null, "Parent URL": null}