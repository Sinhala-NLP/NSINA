{"Source": "Adaderana", "Timestamp": "August 27, 2010 01:55 pm", "Headline": "ආණ්ඩුවට තුනෙන් දෙක අත ළඟයි-දොර විවෘතයි", "News Content": "ආණ්ඩු පක්ෂයට පාර්ලිමේන්තුවේ තුනෙන් දෙකක බලයක් ලබාගැනීම සඳහා අවශ්‍යව ඇත්තේ තවත් පස් දෙනෙකු පමණක් බව ජනාධිපති මහින්ද රාජපක්ෂ මහතා පවසයි. මේ වන තෙක් ආණ්ඩු පක්ෂයේ දොර වසා තිබුණු නමුත් මේ වන විට යළිත් වරක් දොර විවෘත කර ඇති බව ද ජනාධිපතිවරයා කියා සිටියේ අද ශ්‍රී ලංකා පරිපාලන සේවා සංගමයේ 29 වන වාර්ෂික මහා සම්මේලනයට සහභාගී වෙමිනි. තුනෙන් දෙකක බලයක් ලබා ගැනීමට නොහැකි බවට බොහෝ දෙනෙකු පළ කළ මතයන් මේ වන විට බිඳ වැටෙමින් තිබෙන බව ජනාධිපතිවරයා පෙන්වා දුන්නේය. රජයේ සේවකයින් සහ දේශපාලනඥයින් යනු ජනතාවට සේවය කිරීමට සිටින පිරිසක් විනා ජනතාව පාලනය කිරීමට සිටින පිරිසක් නොවන බව ද හෙතෙම වැඩිදුරටත් කියා සිටියේය. මුස්ලිම් කොංග්‍රසයේ නායක රාවුෆ් හකීම් මහතා ඉකුත් 25 වන දින මහනුවර ජනාධිපති මන්දිරයේදී ජනාධිපති මහින්ද රාජපක්ෂ මහතා හමුවී ඉදිරි දේශපාලන කටයුතු පිළිබඳ දීර්ඝ වශයෙන් සාකච්ඡා කළ බව වාර්තා විය. ශ්‍රී ලංකා මුස්ලිම් කොංග්‍රසය ආණ්ඩු පක්ෂයට එක්වීමේ සූදානමක් පවතින බවට රාවයක් දේශපාලන කරළියේ රැව් පිළිරුව් දෙමින් තිබියදී අද (27) මුස්ලිම් කොංග්‍රසයේ උත්තරීතර මණ්ඩලයේ හදිසි රැස්වීමක් කැඳවා තිබේ. ශ්‍රී ලංකා මුස්ලිම් කොංග්‍රසයට පාර්ලිමේන්තුවේ ආසන 8 ක් හිමිවී ඇති අතර එයින් 6 ක් මහ මැතිවරණයෙන්ද 2 ක් ජාතික ලැයිස්තුවෙන්ද හිමි වී තිබේ. කෙසේ වෙතත් නොවැම්බරයේ සිදු කිරීමට නියමිත ව්‍යවස්ථා සංශෝධනයට පාර්ලිමේන්තුවෙන් ලැබිය යුතු 2/3 ක බලය ආණ්ඩුවට ලැබෙනු ඇති බවත්,නව ව්‍යවස්ථා සංශෝධනයෙන් ජනාධිපතිවරයෙකුට තෙවරක් ජනාධිපතිවරණයෙන් බලය ලබා ගැනීමට හැකි ඉඩ ප්‍රස්ථාව සලසා දෙනු ඇති බවත් දේශපාලන ආරංචි මාර්ග වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=10473", "Category": null, "Parent URL": null}