{"Source": "Adaderana", "Timestamp": "October 23, 2017 08:41 am", "Headline": "කොළඹ සරසවියේ ශාස්ත්‍ර පීඨය තවත් සතියක් වසා තැබෙයි", "News Content": "කොළඹ විශ්වවිද්‍යාලයේ ශාස්ත්‍ර පීඨය තවත් සතියක පමණ කාලයක් වසා තැබීමට සිදු වනු ඇති බව විශ්වවිද්‍යාල පාලනාධිකාරිය පවසයි. පසුගිය අඟහරුවාදා දිනයේ විශ්වවිද්‍යාල සිසුන් දෙපිරිසක් අතර ඇති වූ ගැටුමක් හේතුවෙන් ශාස්ත්‍ර පීඨය තාවකාලිකව වසා දැමිමට පියවර ගැණිනි. නේවාසිකාගාරයේ ඇති වූ මෙම ගැටුමෙන් සිසුන් දෙදෙනෙකු සුළු තුවාල ලබා කොළඹ ජාතික රෝහලට ඇතුළත් කිරිමට ද පියවර ගත්තේය. මෙම ගැටුම සම්බන්ධයෙන් පීඨ සභාව මඟින් පරික්ෂණයක් ද සිදු කළ අතර එහි වාර්තාව මේ වන විට කොළඹ විශ්වවිද්‍යාලයේ උපකුලපති මහාචාර්ය ලක්ෂ්මන් දිසානායක මහතා වෙත භාරදී තිබේ. කෙසේවෙතත් ශාස්ත්‍ර පීඨය යළි විවෘත කිරිමට හැකියාව පවතින බවට පීඨ සභාව මේ වන තෙක් දැනුම්දී නොමැති බව උපකුලපතිවරයා සඳහන් කළේය. මේ අතර හෙට(24) දිනයේදී උපකුලපතිවරයා විසින් පාලක සභාව කැඳවා ඇති අතර ශාස්ත්‍ර පීඨය යළි විවෘත කිරිම සම්බන්ධයෙන් එහිදී තීරණයක් ගනු ඇති බව වාර්තා වෙයි.", "URL": "https://sinhala.adaderana.lk/news.php?nid=79012", "Category": null, "Parent URL": null}