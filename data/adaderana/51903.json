{"Source": "Adaderana", "Timestamp": "June 10, 2015 02:59 pm", "Headline": "20 ගැන සන්ධාන මන්ත්‍රීන්ගෙන් හමුවක්", "News Content": "20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් එක්සත් ජනතා නිදහස් සන්ධාන මන්ත්‍රීවරුන්ගේ හමුවක් අද පස්වරුවේ පැවැත්වීමට නියමිතව තිබේ.සන්ධානයේ මහලේකම් පාර්ලිමේන්තු මන්ත්‍රී සුසිල් ප්‍රේම්ජයන්ත් මහතාගේ ප්‍රධානත්වයෙන් මෙම රැස්වීම පාර්ලිමේන්තු සංකීර්ණයේ දී පැවැත්වෙන බව වාර්තා වේ. පසුගිය සඳුදා දිනයේ කැබිනට් මණ්ඩලයට ඉදිරිපත් කරන ලද 20 වන ආණ්ඩුක්‍රම ව්‍යවස්ථාව සම්බන්ධයෙන් ජනාධිපති මෛත්‍රීපාල සිරිසේන මහතා සහ එක්සත් ජනතා නිදහස් සන්ධාන මන්ත්‍රිවරුන් අතර සාකච්ඡාවක් ඊයේ පැවැත්වුණි. එම සාකච්ඡාවේ දී 20 වන සංශෝධනය පිළිබඳ කමිටුවක් පත් කරන ලෙස ජනාධිපතිවරයා උපදෙස් ලබාදී ඇති බව සඳහන්ය.එමෙන්ම සිකුරාදා දිනයට ප්‍රථම අදාළ සංශෝධනය සම්බන්ධයෙන් කරුණු ඉදිරිපත් කරන ලෙස ද ජනාධිපතිවරයා මෙහිදී උපදෙස් ලබාදී ඇත.ඒ අනුව 20 වන ආණ්ඩුක්‍රම ව්‍යවස්ථා සංශෝධනය පිළිබඳ සාකච්ඡා කිරීම සඳහා මෙම සාකච්ඡාව පැවැත්වෙන බව එක්සත් ජනතා නිදහස් සන්ධානයේ ප්‍රකාශකයෙකු අද දෙරණ සමග සඳහන් කළේය.මේ අතර කැබිනට් මණ්ඩලයට ඉදිරිපත් කරන ලද 20 වන ව්‍යවස්ථා සංශෝධනයේ සංඛ්‍යාත්මක අගයන් පිළිබඳව මේ වන විට ගැටලු මතුව තිබේ.ආසන සංඛ්‍යාව 160 සිට 125 දක්වා අඩු කිරීම පිළිබඳව සුළු පක්ෂ සිය විරෝධය පළ කරන අතර දේශපාලන විචාරකයින් ද පවසන්නේ මෙය ඉතා අපහසු කාරණයක් බවයි.කෙසේවෙතත් නිදහස් සන්ධානය නියෝජනය කරන හවුල්කාර දේශපාලන පක්ෂ 20 වන ආණ්ඩුක්‍රම ව්‍යවස්ථා සංශෝධනයේ සංඛ්‍යාත්මක අගය සම්බන්ධයෙන් තම පක්ෂවල යෝජනා එක්සත් ජනතා නිදහස් සන්ධාන මහලේකම්වරයා වෙත බාරදීමට සැලසුම් කර ඇත.", "URL": "https://sinhala.adaderana.lk/news.php?nid=51903", "Category": null, "Parent URL": null}