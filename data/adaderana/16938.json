{"Source": "Adaderana", "Timestamp": "June 22, 2011 03:59 pm", "Headline": "මුල් පිටපත අනුව තව වසර 10 ක් ලංවිම පාඩුයි", "News Content": "2010/2020 වසර 10 සඳහා ලංවිම සැලසුම් කොට තිබූ මූල්‍ය ප‍්‍රකාශයේ මුල් පිටපත අනුව ඉදිරි වසර 10ටම ලංවිම පාඩු ලැබීමට නියමිතව තිබුණු බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. එහෙත් මේ වනවිට ලංවිම තුළ ක‍්‍රියාත්මක දැඩි මූල්‍ය කළමනාකරණ ප‍්‍රතිපත්ති සහ යාන්ත‍්‍රණය ආශ‍්‍රයෙන් 2020 දක්වා නව ඉදිරි මූල්‍ය සැලසුම් විකාශයේදී මූල්‍ය අතින් ස්ථාවර ආයතනයක් බවට ලංවිම පත්කළ හැකි බව ඔහු සඳහන් කරයි. කොළඹ කොළඹ සිනමන් ග‍්‍රෑන්ඞ් හෝටලයේදී ඊයේ (21) ආරම්භවූ CIMAව්‍යාපාරික නායකයින්ගේ සමුළුවේ( CIMA Busines Leaders Summit 2011 )දෙවන දිනය වන අද (22)දිනයේ ප‍්‍රධාන දේශනය පවත්වමින් හෙතෙම මේ බව කියා සිටියේය. දැඩි සේවක කැපවීම, මනා මූල්‍ය පරිපාලනය මෙන්ම සම්පත් කළමනාකරණය ආශ‍්‍රයෙන් එම මූල්‍ය ජයග‍්‍රහණය ඉදිරියටද පවත්වා ගතහැකි බවද අමාත්‍යවරයා එහිදී පෙන්වා දුන්නේය. මේ වනවිට ශ‍්‍රී ලංකාවෙන් 90%ක වපසරියක් ආවරණය වන පරිද්දෙන් විදුලි සම්පේ‍්‍රෂණ ජාලය සවිබල අතර ඉතිරි 10% ආවරණය කිරීම 2012ට පෙර ජයගත හැකි බවද අමාත්‍ය රණවක මහතා වැඩිදුරටත් සඳහන් කළේය. ඊයේ ආරම්භවූ මෙම සමුළුව අද අවසන් වීමට නියමිත අතර ව්‍යාපාර කළමනාකාරණ ක්ෂේත‍්‍රයේ ප‍්‍රධානීන්, විද්වතුන්, ගණකාධිකාරිවරුන්, පරිපාලකයින් ඇතුළුව දෙස් විදෙස් නියෝජිතයන් බොහෝ පිරිසක් ඊට සහභාගී වී ඇති බව සඳහන් වේ.", "URL": "https://sinhala.adaderana.lk/news.php?nid=16938", "Category": null, "Parent URL": null}