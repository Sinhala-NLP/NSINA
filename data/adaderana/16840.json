{"Source": "Adaderana", "Timestamp": "June 18, 2011 11:38 am", "Headline": "උඩරට දුම්රිය මාර්ගයේ ධාවන කටයුතුවලට බාධා", "News Content": "උඩරට දුම්රිය මාර්ගයේ බණ්ඩාරවෙල සහ දියතලාව දුම්රිය ස්ථාන අතර දුම්රිය ධාවන කටයුතුවලට බාධා මතුව තිබේ. බණ්ඩාරවෙල සහ දියතලාව දුම්රිය ස්ථාන අතර කොළතැන්න දුම්රිය හරස් මාර්ගයේ මතුව තිබෙන අවහිරවීමක් මීට හේතු වී ඇති බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා පැවසුවේය. සිමෙන්ති පැටවූ විශාල ලොරි රථයක් දුම්රිය මාර්ගය හරස් වන අයුරින් නතර වී තිබීම මෙම තත්ත්වයට හේතු වී ඇති බව සමරසිංහ මහතා සඳහන් කළේය. මේ හේතුවෙන් බදුල්ලේ සිට කොළඹ බලා ධාවනය වන දුම්රිය බණ්ඩාරවෙල දුම්රිය ස්ථානයේ නතර කරතැබීමට සිදුව ඇති බව සමරසිංහ මහතා පැවසුවේය. කොළඹ සිට බදුල්ල බලා ධාවනය වන දුම්රියන් ද දියතලාව දුම්රිය ස්ථානය දක්වා සීමා වී තිබෙන බව විජය සමරසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16840", "Category": null, "Parent URL": null}