{"Source": "Adaderana", "Timestamp": "January 24, 2013 04:20 pm", "Headline": "ලක්ෂයකට පට්ටම කෙළෙසෙයි", "News Content": "රුපියල් ලක්ෂයක මුදලක් අල්ලස් වශයෙන් ලබා ගැනීමට තැත්කළ ඉඩම් කොමසාරිස් ජනරාල් දෙපාර්තමේන්තුවේ අම්පාර ප්‍රාදේශීය ලේකම් කාර්යාලයට අනුයුක්තව සේවය කළ ඉඩම් ක්ෂේත්‍ර උපදේශකවරයෙක් අල්ලස් හෝ දුෂණ විමර්ශන කොමිසමේ නිලධාරීන් විසින් අත්අඩංගුවට ගෙන තිබේ. අම්පාර ගැමුණුපුර ප්‍රදේශයේ පදිංචිකරුවෙකුට අයත් රජයෙන් ලබාදී ඇති පර්චස් 57ක ඉඩමක් ඔහුට සහ දියණියන් දෙදෙනාට කැබලි 3ට වෙන්කර බලපත්‍ර සකස් කරදීම සඳහා අදාළ නිලධාරීයා විසින් මෙම මුදල ඉල්ලා ඇතැයි එම කොමිසම පවසයි. ඒ අනුව පැමිණිලිකරුගෙන් අදාළ මුදල ලබා ගන්නා අවස්ථාවේදී සැකකාර නිලධාරීයා අම්පාර ධර්මරත්න මාවතේ අහංගම ප්‍රදේශයේ හෝටලයකදී අත්අඩංගුවට ගෙන ඇත. රජයෙන් දුන් ඉඩම හිමි පැමිණිලිකරුවාද විශ්‍රාමික රජයේ සේවකයෙකු බව අල්ලස් කොමිසම පවසයි.", "URL": "https://sinhala.adaderana.lk/news.php?nid=31040", "Category": null, "Parent URL": null}