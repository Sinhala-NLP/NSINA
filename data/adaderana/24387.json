{"Source": "Adaderana", "Timestamp": "May 20, 2012 01:29 pm", "Headline": "ෆොන්සේකාට පූර්ණ නිදහස දී ඇතැයි බලාපොරොත්තු වෙනවා ", "News Content": "සරත් ෆොන්සේකා මහතා නිදහස් කිරීමට අදාළ ලිපිලේඛනවලට ජනාධිපති මහින්ද රාජපක්ෂ මහතා අත්සන් තැබීම තමා අගය කරන බව අනෝමා ෆොන්සේකා මහත්මිය පවසයි. සරත් ෆොන්සේකා මහතාට මෙලෙස සහනයක් හිමිවීම සම්බන්ධයෙන් සතුටට පත්වන බව අද දෙරණට අදහස් දක්වමින් ඇය සඳහන් කළාය. බන්ධනාගා ගතව සිටින සරත් ෆොන්සේකා මහතා නිදහස් කිරීමට අදාළ ලිපිලේඛනවලට ජනාධිපති මහින්ද රාජපක්ෂ මහතා පසුගිය 18 වැනි දින අත්සන් තැබූ බව ජනාධිපති ප්‍රකාශක බන්දුල ජයසේකර මහතා ප්‍රකාශ කළේය. එම ලිපිලේඛන අධිකරණ අමාත්‍යාංශයට හෙට(21) දිනයේ භාරදීම සඳහා ජනාධිපතිවරයා විසින් කටාර් සංචාරයට පෙර සිය කාර්යය මණ්ඩල ප්‍රධානියා වෙත භාරදුන් බව බන්දුල ජයසේකර මහතා සඳහන් කළේය. ජනාධිපතිවරයා විසින් සරත් ෆොන්සේකා මහතා වෙත නිදහස ලබාදෙන බවට කළ ප්‍රකාශයට හොඳ අර්ථයක් ලබාදී, ෆොන්සේකා මහතාට සාමාන්‍ය පුරවැසියෙකු ලෙස නැවතත් සමාජයට පැමිණීමට පූර්ණ නිදහසක් ලබා දී ඇතැයි බලාපොරොත්තු වන බව ද ඒ සම්බන්ධයෙන් අද දෙරණ කළ විමසීමක දී අදහස් දැක්වූ අනෝමා ෆොන්සේකා මහත්මිය කියා සිටියාය. මේ අතර සරත් ෆොන්සේකා මහතාගේ සෞඛ්‍ය තත්ත්වය මේ වනවිට යහපත් තත්ත්වයක පවතින බව දැනට කොළඹ පෞද්ගලික රෝහලක ප්‍රතිකාර ලබන ‍සරත් ෆොන්සේකා මහතාගේ සෞඛ්‍ය තත්ත්වය පිළිබඳව ද අදහස් දැක්වූ අනෝමා ෆොන්සේකා මහත්මිය ප්‍රකාශ කළාය.", "URL": "https://sinhala.adaderana.lk/news.php?nid=24387", "Category": null, "Parent URL": null}