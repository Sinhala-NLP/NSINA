{"Source": "Adaderana", "Timestamp": "March 9, 2012 02:08 pm", "Headline": "කහවත්ත ද්විත්ව ඝාතනය - නඩු භාණ්ඩ රැසක් හමුවෙයි", "News Content": "කහවත්ත ද්විත්ව ඝාතන සිද්ධියට අදාළ නඩු භාණ්ඩ රැසක් මේවන විට සොයාගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. එම ඝාතන සිද්ධියට අදාළව විද්‍යාත්මක සාක්ෂි පදනම් කරගනිමින් ගවේෂණ සිදුකිරීම හේතුවෙන් ඒ සඳහා තරමක කාලයක් ගතවූ බව ඔහු පෙන්වාදෙයි. එහෙත් එවැනි කාලයක් ගතවීමට කිසිදු දේශපාලන බලපෑමක් හේතු නොවූ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. සැකකරුවන් අත්අඩංගුවට නොගන්නේ දේශපාලන බලපෑම් මත බවත්, සැකකරුවන් අත්අඩංගුවට ගත් පසුව එය ප්‍රමාද වූයේ දේශපාලන බලපෑම් මත බවටත් එල්ල වූ චෝදනා තරයේ ප්‍රතික්ෂේප කරන බව ඒ මහතා ප්‍රකාශ කළේය‍. ඇතැම් පිරිස් විවිධ වාසි ලබාගැනීමේ අරමුණින් සිදුකරන මෙම ප්‍රකාශ පිළිබඳව කණගාටුවට පත්වන බව ද අද දෙරණ වෙත අදහස් දක්වමින් මාධ්‍ය ප්‍රකාශකවරයා කියා සිටියේය. සිද්ධියට අදාළ සියලු තොරතුරු සාර්ථක ලෙස සොයාගෙන ඇති බවත්, මේ වනවිට විමර්ශන කටයුතු නිමකෙරෙමින් පවතින බවත් වැඩිදුරටත් අදහස් දැක්වූ අජිත් රෝහණ මහතා පෙන්වාදුන්නේය. මේ අතර කහවත්ත ද්විත්ව ඝාතනයට සම්බන්ධ සැකකරුවන් අද අධිකරණය වෙත ඉදිරිපත් කිරීමට නියමිතව ඇති බැවින් ප්‍ර‍දේශයේ ආරක්ෂාව තර කර ඇති බව අද දෙරණ ප්‍රාදේශීය වාර්තාකරු සඳහන් කළේය.", "URL": "https://sinhala.adaderana.lk/news.php?nid=22693", "Category": null, "Parent URL": null}