{"Source": "Adaderana", "Timestamp": "July 7, 2015 04:16 pm", "Headline": "උසස් පෙළ අපේක්ෂකයින්ගේ ප්‍රවේශපත්‍ර තැපැල් කෙරේ", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රවේශපත්‍ර මේ වන විට තැපෑලට යොමුකර ඇති බව විභාග දෙපාර්තමේන්තුව පවසයි.නිවේදනයක් නිකුත් කරමින් එම දෙපාර්තමේන්තුව සඳහන් කළේ පාසල් අයඳුම්කරුවන්ගේ ප්‍රවේශපත්‍ර විදුහල්පතිවරුන් වෙත තැපැල් කර ඇති අතර පෞද්ගලික අයදුම්කරුවන්ගේ ප්‍රවේශපත්‍ර ඔවුන්ගේ පෞද්ගලික ලිපින වෙත තැපැල් කර ඇති බවයි.නියමිත දිනට ඉල්ලුම්පත් ඉදිරිපත් කර ප්‍රවේශපත්‍ර නොලද පෞද්ගලික අයදුම්කරුවන් වෙතොත් ඉදිරිපත් කරන ලද ඉල්ලුමේ පිටපතක්, විභාග ගාස්තු ගෙවු කුවිතාන්සියේ ඡායා පිටපතක් හෝ විභාග ගාස්තු ගෙවු බවට තැපැල් ස්ථානාධිපතිගෙන් ලබාගත් සහතික කළ ලිපියක් සහ අයදුම්පත්‍රය ලියාපදිංචි තැපෑලට යොමුකළ කුවිතාන්සිය විභාග දෙපාර්තමේන්තුවේ පාසල් විභාග සංවිධාන ශාඛාව වෙත ඉදිරිපත් කිරීමෙන් ප්‍රවේශපත්‍ර ලබාගත හැකිය. එමෙන්ම ප්‍රවේශ පත්‍රයන් හි විෂය සංශෝධන, භාෂා මාධ්‍ය සංශෝධන හෝ වෙනත් සංශෝධන සිදුකිරීමට අවශ්‍ය පෞද්ගලික අයදුම්කරුවන් වෙතොත් ලබන 24 දිනට පෙර පාසල් විභාග සංවිධාන ශාඛාව වෙත පැමිණ හෝ ෆැක්ස් මගින් යොමුකර අදාළ සංශෝධන සිදුකර ගත යුතු බව එම දෙපාර්තමේන්තුව නිකුත් කළ නිවේදනයේ වැඩිදුරටත් සඳහන්ය.මෙවර උසස් පෙළ විභාගය සඳහා පාසල් අයදුම්කරුවන් දෙලක්ෂ 36,072ක් සහ පෞද්ගලික අයදුම්කරුවන් 72,997ක් අයදුම් කර ඇති අතර විභාගය දිවයින පුරා මධ්‍යස්ථාන2180කදී පැවැත්වීමට නියමිතය.", "URL": "https://sinhala.adaderana.lk/news.php?nid=52496", "Category": null, "Parent URL": null}