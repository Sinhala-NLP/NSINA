{"Source": "Adaderana", "Timestamp": "August 15, 2014 02:57 pm", "Headline": "ලැබුණේ ඉල්ලපු ආරක්ෂාව නෙවෙයි", "News Content": "තමාට යම් ආරක්ෂාවක් ලැබී ඇතත් එය තමාට අවශ්‍ය ආරක්ෂාව නොවන බව ශ්‍රී ලංකා නීතිඥ සංගමයේ සභාපති උපුල් ජයසූරිය මහතා පවසයි. තමාට ආරක්ෂාව උපරිමයෙන් සලසන බව බස්නාහිර පළාත් නියෝජ්‍ය පොලිස්පති අනුර සේනානායක මහතා අධිකරණය ඉදිරියේ පොරොන්දු වුවද එය මෙතෙක් ඉටු කර නොමැති බව හෙතෙම කියා සිටියේ අද(15) කොළඹ පැවති මාධ්‍ය හමුවකදීය. එසේ වුවද සිවිල් ඇඳුමින් සැරසුණු පොලිස් නිලධාරීන් තමාගේ නිවස ආසන්නයේ සිටින බව දැනගැනීමට හැකිව ඇති බවත්, තමන් ඉල්ලා සිටියේ නිල ඇඳුමින් සැරසී තමන් සමග සිටින පොලිස් නිලධාරීන් බවත් උපුල් ජයසූරිය මහතා සඳහන් කළේය. පසුගිය ජූලි මස 15 වන දින සිට අවස්ථා කිහිපයකදීම තම ජීවිතය තර්ජන එල්ලවූ බවත්, තමා පසු පස ලුහුබැඳ ඒම් දක්නට ලැබීමෙන් පසු ශ්‍රී ලංකා නීතිඥ සංගමයේ විධායක කමිටුව විසින් තමාට පොලිස් ආරක්ෂාව ලබාදෙන ලෙස අධිකරණයෙන් ඉල්ලීමක් කරනු ලැබූ බවත් ඔහු සිහිපත් කළේය. මෙවැනි තර්ජන එල්ලවූ අවස්ථාවන්හිදී රටේ සාමාන්‍ය පුරවැසියන් සඳහා ශ්‍රී ලංකා පොලීසිය විසින් පොලිස් ආඥා පනතේ 22 වන වගන්තිය ප්‍රකාරව කටයුතු කර ආරක්ෂාව සලසා දී ඇති බවත්,වනාතමුල්ලේ ඝාතනයවූ පුද්ගලයෙකුගේ සහෝදරයෙකුට පොලීසියේ 6 දෙනෙකුගෙන් යුතු ආරක්ෂාවක් ලබාදී තිබුණු බවත් ඔහු පෙන්වා දුන්නේය. එවැනි තත්ත්වයක් තුළ නීතිඥයින් 15,000 ට වඩා වැඩි නීතිඥ මණ්ඩලයක නිල නොවන ප්‍රධානියාට ආරක්ෂාවක් ඉල්ලා සිටි විට එය නොතකා හැරීම කනගාටුවට කරුණක් බව මෙම මාධ්‍ය හමුවට එක්වූ නීතිඥ අජිත් පතිරණ මහතා සඳහන් කළේය. කෙසේ වෙතත් මේ පිළිබඳව ජාත්‍යන්තර නීතිඥ සංගමය මෙන්ම තානාපතිවරුන් දැනුවත් කර ඇති බවද ඔහු අවධාරණය කළේය.", "URL": "https://sinhala.adaderana.lk/news.php?nid=45381", "Category": null, "Parent URL": null}