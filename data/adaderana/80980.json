{"Source": "Adaderana", "Timestamp": "December 3, 2017 04:27 pm", "Headline": "  සුරක්ෂා සිසු රක්ෂණය ගැන පාසල් පාදක ප්‍රජාව දැනුවත් කරන්න යයි", "News Content": "ජාතික සුරක්ෂා සිසු රක්ෂණාවරණය පිළිබඳ පාසල් සිසුන් සහ පාසල් පාදක ප්‍රජාව දැනුවත් කිරීමේ දීප ව්‍යාප්ත විශේෂ වැඩසටහනක් ක්‍රියාත්මක කිරීමට කටයුතු යොදා ඇති බව අධ්‍යාපන අමාත්‍යංශය පවසයි. දෙසැම්බර් මස 7 වනදා ජාතික සුරක්ෂා සිසු රක්ෂණාවරණ දිනය ලෙස නම් කර ඇති අතර එදින මෙම වැඩසටහන ක්‍රියාත්මක කරන බව එම අමාත්‍යංශය පවසයි. මෙම රක්ෂණාවරණය සහ එහි ප්‍රතිලාභ ලබාගන්නා ආකාරය පිළිබඳ දරුවන් සහ මව්පියන් ඇතුළු ප්‍රජාව දැනුවත් කිරීමේ අවශ්‍යතාව තවදුරටත් පවතින බැවින් මෙම වැඩසටහන ක්‍රියාත්මක කෙරෙන බව සඳහන්ය. සුරක්ෂා සිසු රක්ෂණාවරණ වැඩසටහන පසුගිය ඔක්තෝබර් මස පළමුවැනිදා සිට බලගැන්වුණු අතර ඒ යටතේ සෑම පාසල් දරුවෙකු සඳහාම වසරකට රුපියල් ලක්ෂ 2 බැඟින් වන රක්ෂණාවරණයක් හිමිවෙයි. මෙරට පාසල් අධ්‍යාපනය ලබන සිසුන් ලක්ෂ 45කට ආසන්න පිරිසකට මෙම සුරක්ෂා සිසු රක්ෂණාවරණයෙන් ප්‍රතිලාභ හිමිවන අතර මේ වන විටත් සිසුන් විශාල පිරිසක් එහි ප්‍රතිලාභ ලබාගනිමින් සිටින බව අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=80980", "Category": null, "Parent URL": null}