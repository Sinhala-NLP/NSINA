{"Source": "Adaderana", "Timestamp": "February 20, 2018 01:44 pm", "Headline": "ස්වභාවිකව දිරන පොලිතින් භාණ්ඩ නිෂ්පාදකයින්ට ලියාපදිංචිය අනිවාර්ය වෙයි", "News Content": "රජය විසින් ලබාදෙන බදු සහන ලබා ගැනීමට ජෛව හායනයට ලක්වන පොලිතීන් ආශ්‍රිත භාණ්ඩ නිෂ්පාදකයින් මධ්‍යම පරිසර අධිකාරියේ ලියාපදිංචි වීම අනිවාර්ය බව එම අධිකාරිය පවසයි. පොලිතීන් නිෂ්පාදන හේතුවෙන් සිදුවන පාරිසරික හානිය සැලකිල්ලට ගනිමින් පොලිතීන් නිෂ්පාදන විකිණීම, ප්‍රදර්ශනය හෝ භාවිතය සම්පූර්ණයෙන්ම තහනම් කිරීමට රජය පසුගියදා පියවර ගෙන ඇත. ඒ අනුව දිරාපත්වන පොලිතීන් හෙවත් ජෛව හායනයට ලක්වන පොලිතීන් නිෂ්පාදනයට කර්මාන්තකරුවන් පියවර ගෙන ඇත. කෙසේවෙතත් ජෛව හානියනයට ලක්වන පොලිතීන් නිෂ්පාදකයින් අදාල නිෂ්පාදන සඳහා බදු සහන ලබාදෙන ලෙස අවස්ථා කිහිපයකදී රජයට ඉල්ලීම් කර තිබේ. ඒ අනුව රජය මේ වන විට අදාල බදු සහන ලබාදීමට පියවර ගනිමින් සිටින බව මධ්‍යම පරිසර අධිකාරිය සඳහන් කරයි. අදාල භාණ්ඩ නිෂ්පාදන සඳහා යන්ත්‍රෝපකරණ ආනයනයේදී බදු සහන ලබාදීම සහ පොලිතීන් භාණ්ඩ නිෂ්පානදය කරනු ලබන යන්ත්‍ර ජෛව හායනයට ලක්වන භාණ්ඩ නිෂ්පාදනය කරනු ලබන යන්ත්‍රසුත්‍ර බවට පරිවර්තනය කිරීම සඳහා මුල්‍ය සහයෝගය ලබාදීම රජය මඟින් සිදු කෙරෙන බව එම අධිකාරිය සඳහන් කර ඇත. කෙසේවෙතත් මෙම සහන ලබා ගැනීමට අනිවාර්යෙන්ම ජෛව හායනයට ලක්වන පොලිතීන් ආශ්‍රිත භාණ්ඩ නිෂ්පාදකයින් මධ්‍යම පරිසර අධිකාරියේ ලියාපදිංචි විය යුතු බව එම අධිකාරි සඳහන් කර තිබේ.", "URL": "https://sinhala.adaderana.lk/news.php?nid=84575", "Category": null, "Parent URL": null}