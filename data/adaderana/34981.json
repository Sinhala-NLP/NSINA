{"Source": "Adaderana", "Timestamp": "June 17, 2013 07:07 am", "Headline": "විනිසුරන් විශ්‍රාම ගිය පසු වරදාන එපා", "News Content": "විනිසුරුවරුන් විශ්‍රාම ගිය පසු ඔවුන්ට විධායකය මගින් වරදාන වරප්‍රසාද ලබා දීම වහාම නැවැත්විය යුතු බව ශ්‍රී ලංකා නීතීඥ සංගමයේ සභාපති නීතීඥ උපුල් ජයසූරිය මහතා පවසයි. එමෙන්ම විනිසුරුවරුන්ට අධිකරණවලදී ලැබෙන දීමනා ඔවුන් විශ්‍රාම ගිය පසුත් ලැබිය යුතු බව සභාපතිවරයා පෙන්වා දෙයි. අධිකරණ පත්වීම් සුදුසුකම් මත සහ ජ්‍යෙෂ්ඨත්වය මත පදනම්ව සිදුවිය යුතු බව පෙන්වා දෙන සභාපතිවරයා පවසන්නේ අධිකරණ පත්වීම් දේශපාලනය මත සිදු නොකළ යුතු බවයි. රජය සහ මහජනතාව අතර පවතින ආරක්ෂිත බැම්ම අධිකරණය බවත්, අධිකරණය ආරක්ෂිත බැම්මක් ලෙස පවතින්නේ විධායක බලය අයුතු ලෙස හෝ ව්‍යවස්ථාව වෙනස් කරමින් ඇතැම් කරුණු ජනතාවට පීඩනයක් නොවන ආකාරයට ක්‍රියාත්මක වීමෙන් බවත්, සභාපතිවරයා පෙන්වා දෙයි. ඇතැම් දේශපාලඥයින් නීතිය ගැන තැකීමක් නොකර කටයුතු කරමින් සිටින බව ද නීතීඥ උපුල් ජයසූරිය මහතා සඳහන් කළේය. කෙසේ වෙතත් නීතියේ රැහැනට හසු නොවේයැයි සිතූ ඇතැම් පුද්ගලයින් මේ වන විට නීතියේ රැහැනට හසුව ඇති බව පවසන සභාපතිවරයා එය හොඳ ප්‍රවණතාවයක් බවත් දීර්ඝ කාලයක් එය පවතින ඇති බවටත් විශ්වාසය පළ කළේය.", "URL": "https://sinhala.adaderana.lk/news.php?nid=34981", "Category": null, "Parent URL": null}