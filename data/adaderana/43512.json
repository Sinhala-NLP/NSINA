{"Source": "Adaderana", "Timestamp": "May 27, 2014 03:45 pm", "Headline": "ඒකාධිපති රාජපක්ෂ රෙජීමයට නිදහස් අධ්‍යාපනයේ වටිනාකම තේරෙන්නේ නෑ ", "News Content": "නිදහස් අධ්‍යාපනයයේ වටිනාකම තේරුම් ගැනීමට හැකියාව පවතින්නේ නිදහස් අධ්‍යාපනයෙන්ම බිහි වන නායකයෙකුට බවත්, ඒකාධිපති රාජපක්ෂ රෙජීමයට නිදහස් අධ්‍යාපනයේ වටිනාකම නොතේරෙන බවත් එ.ජා.ප. නායක රනිල් වික්‍රමසිංහ මහතා පවසයි. එසේම නිදහස් අධ්‍යාපනයෙන් බිහි නොවුණු කිසිඳු පුද්ගලයෙකුට එම අධ්‍යාපනයේ වටිනාකම නොතේරෙන බවද අද(27) කොළඹ පැවති මාධ්‍ය හමුවකදී ඔහු කියා සිටියේය. පවතින ආණ්ඩුව යටතේ නිදහස් අධ්‍යාපනය විශාල වෙළඳාමක් වී ඇති බව ඒ මහතා විසින් එහිදී අවධාරණය කර සිටියේය. තවද තමාගේ හදවතට නිදහස් අධ්‍යාපනය හොඳින් දැනෙන බවත්, තමාගේ රටට දණ ගසා වඳින්නට හැකියාව ලැබී ඇත්තේ නිදහස් අධ්‍යාපනයෙන් තමාට ඉදිරියට යෑම සඳහා අවස්ථාවක් හිමි වු නිසා බවත්, වික්‍රමසිංහ මහතා පෙන්වා දුන්නේය. එසේම පවතින ආණ්ඩුව විසින් යුද්ධයට මුවා වී අධ්‍යාපනයට වෙන් කළ තිබු මුල්‍ය ප්‍රතිපාදන සම්පූර්ණයෙන් කප්පාදු කළ බවත්, 1983 වර්ෂයේදී ශ්‍රී ලංකාව තුළ යුද්ධය ආරම්භ වු බවත්, කුමන අමාත්‍යාංශයක වියදම් කප්පාදු කළද අධ්‍යාපන ක්ෂේත්‍රය වෙනුවෙන් වියදම් කරන මුදල් කප්පාදු නොකරන ලෙස එම කාල වකවාණුව තුළ රට පාලනය කළ ජනාධිපති ජේ. ආර්. ජයවර්ධන මහතා විසින් කියා සිටි බවද හෙතෙම කීවේය. නමුත් යුද්ධය නිසා බව පවසමින් අධ්‍යාපනයට වෙන් කරන මුදල් මේ ආණ්ඩුව විසින් කප්පාදු කළ බවද විපක්ෂ නායක රනිල් වික්‍රමසිංහ මහතා එහිදී වැඩිදුරටත් කියා සි‍ටියේය.", "URL": "https://sinhala.adaderana.lk/news.php?nid=43512", "Category": null, "Parent URL": null}