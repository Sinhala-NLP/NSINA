{"Source": "Adaderana", "Timestamp": "March 11, 2013 12:28 pm", "Headline": "කැලණිය කඳුබොඩ විදුහලට අතහිතදීමට ඒවරි ඩෙනිසන් බ‍්‍රැන්ඩික්ස් හා එක්වෙයි", "News Content": "ඡායා රූ - ඒවරි ඩෙනිසන් ශී‍්‍ර ලංකා සාමාන්‍යාධිකාරී මොජි අකින්ග්බඩේ මහත්මිය (වමේ) T&S බට්න්ස් ලංකා සමාගමේ ප‍්‍රධාන විධායක නිලධාරි කාංචන රණධීර මහතා සහ කඳුබොඩ මහා විද්‍යාලයේ විදුහල්පතිනී කේ. ඒ.ඩී.එස්. කුමාරපේලි මහත්මිය, ජල සැපයුම් සහ සනීපාරක්ෂක පහසුකම් කඳුබොඩ මහා විද්‍යාලයට භාර දුන් අවස්ථාවේදී. පුද්ගලික අංශයේ මැදිහත් වීමෙන් කැලණිය පාසලකට ලබා දුන් ජල සැපයුම් සහ සනීපාරක්ෂක යටිතල පහසුකම් හේතුවෙන් එම පාසලේ සිසු දරුවන් හා ගුරුවරුන් 350 ක පමණ සංඛ්‍යාවකට සෙත සැලසී ඇත. මෙම ව්‍යාපෘතිය යටතේ කැලණිය, දෙල්ගොඩ, කඳුබොඩ මහා විද්‍යාලයට අඩි 30 ක උසකින් යුත් ජල ටැංකියක් සහ නව වැසිකිළි පද්ධතියක් ඉදිකර තිබෙන අතර අත්හැර දමා තිබූ විදුහලේ පැරණි වැසිකිළි පද්ධතිය නවීකරණය කර ඇත. වසර 100 ක ඉතිහාසයක් ඇති මෙම පාසලේ දැනට සිටින සිසුන් හා ගුරුවරුන් වෙනුවෙන් මෙම සත්කාරක වැඩසටහන ක‍්‍රියාත්මක කරනු ලැබුවේ ඇඟළුම් අපනයනයේ ප‍්‍රමුඛයෙකු වන බ‍්‍රැන්ඩික්ස් සමූහය සහ ඇඟළුම් සලකුණු කිරීමේ සහ ඇසුරුම් කිරීමේ ද්‍රව්‍ය සහ විසඳුම් ලබාදීමේ ප‍්‍රධාන පෙළේ ජාත්‍යන්තර සමාගමක් වන ඒවරි ඩෙනිසන් එකතුවයි. මෙම වැඩසටහන තුළින් මෙම පාසලේ ක‍්‍රියාකාරකම්වලට වඩාත් සුව පහසු, සෞඛ්‍ය සම්පන්න මෙන්ම සනීපාරක්ෂක පරිසරයක් නිර්මාණය විය. බ‍්‍රැන්ඩික්ස් සමූහයේ ආයතනික සමාජ වගකීම් අංශයේ ප‍්‍රධානී, අනූෂා අලස් මහත්මියට අනුව මෙම පාසලේ අවශ්‍යතාවයන් බ‍්‍රැන්ඩික්ස් සමූහයට අයත් T&S බට්න්ස් ලංකා සමාගම විසින් මුලින්ම හඳුනාගෙන තිබේ. පසුව පාසලේ හඳුනාගත් අවශ්‍යතා සපුරාලීම සඳහා එක්වන ලෙස බ‍්‍රැන්ඩික්ස් විසින් බියගම අපනයන සැකසුම් කලාපයේ නිෂ්පාදන පහසුකම් හිමි ඒවරි ඩෙනිසන් සමාගමට ආරාධනා කර ඇත. “ඒවරි ඩෙනිසන් පදනමේ සහයෝගය සහිතව, කඳුබොඩ මහා විද්‍යාලයේ සිසු දරුවන් වෙනුවෙන් පිරිසිදු මෙන්ම සුව පහසු වට පිටාවක් නිර්මාණය කිරීමට බ‍්‍රැන්ඩික්ස් සමග ඒකාබද්ධ වීමට ලැබීම ගැන, අපි ඉමහත් සතුටට පත් වෙනවා.” යනුවෙන් මේ පිළිබඳව අදහස් දක්වමින් ඒවරි ඩෙනිසන් ශ‍්‍රී ලංකා, සාමාන්‍යාධිකාරී, මොජි අකින්ග්බඬේ මහත්මිය පැවසුවාය. “අපගේ පදනමේ දැක්ම වන වඩාත් තිරසාර හා බුද්ධිමත් ලෝකයක් දෙසට මානව ප‍්‍රජාව ධෛර්යමත් කිරීම යන්න අනුව යමින් ලොව පුරා සිටින ඒවරි ඩෙනිසන් සේවකයින්ට සමාජ සත්කාරක වැඩසටහන් සිදුකිරීමට අපගේ පදනම සහයෝගය ලබා දෙනවා.” යැයි ඇය ප‍්‍රකාශ කළාය. පුද්ගලික අංශයේ සම්බන්ධතාවය තුළින් ගොඩනැගූ ජල සැපයුම් සහ සනීපාරක්ෂක පහසුකම් 2013 මාර්තු 07 වනදා නිල වශයෙන් මෙම පාසලට භාරදෙන ලදී. මෙම ව්‍යාපෘතිය සමගින් මෙම සමාගම් දෙක විසින් මෙම පාසලට සිදුකරන සත්කාරයන් අවසන් නොවේ. මීට අමතරවල සිසු දරු දැරියන් වෙනුවෙන් පරිගණක ලබාදීමටත් පාසලේ ශක්‍යතා වර්ධනය කිරීමේ වැඩසටහනක් වෙනුවෙන් දායකත්වය ලබාදීමටත් මේ වනවිට මෙම සමාගම් දෙක සැලසුම් කර තිබේ. බ‍්‍රැන්ඩික්ස් සමූහයේ ප‍්‍රධාන ආයතනික සමාජ වගකීම් ක‍්‍රියාකාරකම්වලට මූලික ආයතනික තේමාව වන්නේ “ජලය වන අතර ජල සම්පත වැඩිකර ගැනීමට දිගු කාලීනව කැපවීම මෙන්ම අත්‍යවශ්‍යම පිරිස් වලට සුරක්ෂිත පානීය ජලය සැපයීමද එහි අරමුණු අතර වේ. සමූහයේ සමාජ සත්කාරක වැඩසටහන් අතර සිය කර්මාන්තශාලා තුළ හා ඒ වටා සිටින ජල ගැටලූ සහිත ජනතාවගේ පානීය ජල අවශ්‍යයතා සපුරාලීම හා අවශ්‍ය ප‍්‍රදේශවල සනීපාරක්ෂක කටයුතු නැංවීම සිදු කරනු ලැබේ.", "URL": "https://sinhala.adaderana.lk/news.php?nid=32306", "Category": null, "Parent URL": null}