{"Source": "Adaderana", "Timestamp": "June 5, 2018 08:36 pm", "Headline": "හෙරොයින් ජවාරමේ නිරත පුද්ගලයෙකු පොලිස් දැලේ", "News Content": "කොළඹ සිට යාපනය බලා ධාවනයවූ මගී බස් රථයක් තුළ ඇඳුම් පාර්සලයක් තුළ සඟවා ප්‍රවාහනය කරමින් තිබු රුපියල ලක්ෂ 50කට වඩා වටිනාකමකින් යුත් හෙරොයින් මත්කුඩු ග්‍රෑම් 25.254 ක් සමඟ තරුණයෙකු ගලේවෙල පොලීසිය මඟින් අද(05) පස්වරුවේ අත්අඩංගුවට ගැනීමට හැකිව තිබේ. සැකකරු කොළඹ, කෙසෙල්වත්ත සෙබස්තියන් මාවතේ පදිංචි 26 හැවිරිදි මත්ද්‍රව්‍ය වලට ඇබ්බැහිවූ තරුණයෙකි. යාපනය බලා ධාවනයවූ බස් රථය තුළදී සැකකරුගේ ජංගම දුරකථනය අස්ථාන ගතවී තිබේ, මේ පිළිබඳව සැකකරු ධාවනය වෙමින් තිබු බස් රථය තුළ කලහකාරී ලෙස හැසිර ඇති අතර බස් රථයේ කොන්දොස්තරවරයා සමඟ දිගින් දිගටම ඇතිකරගත් ආරවුල හේතුවෙන් බස් රථය ගලේවෙල නගරයේ දී නතරකර පොලීසියට දැනුම් දී තිබේ. නොසන්සුන්තාවයට පත් සැකකරු බසයෙන් බැස දිවගොස් තිබෙන අතර පොලීසිය වහා ක්‍රියාත්මකවී සැකකරු අත්අඩංගුවට ගෙන් ඇත. සැකකරුගෙන් ප්‍රශ්න කිරීමේදී අනාවරණය වී ඇත්තේ සංවිධානාත්මක පිරිසක් විසින් මෙම තරුණයා මත්ද්‍රව්‍ය ඇනවුම් බෙදාහැරීම සඳහා කොළඹ සිට විවිධ භාණ්ඩ ප්‍රවාහනය කරන්නෙකු ලෙස යොදවා ගෙන් ඇති බවය, කොළඹදී මත්කුඩු පානය කිරීමට සලස්වා අතට මුදලක්ද ලබා දී මත්ද්‍රව්‍ය ඇනවුම යාපනය නගරයේදී වෙනත් පුද්ගලයෙකු අතට පත්කිරීම මොහුගේ දෛනික රාජකාරිය බවට් පත්ව තිබේ. යාපනය ප්‍රදේශයේදී සැකකරුට යළිත් මත්ද්‍රව්‍ය පානය කිරීමට සලස්වා කොළඹ බස් රථයකට නැංවීම කාලයක් තිස්සේ සිදුකර ගෙන් ගොස් තිබෙන බව පොලිසිය සිදුකළ මූලික විමර්ශනවලදී අනාවරණයවී ඇත. සැකකරු පිළිබඳව වැඩිදුර විමර්ශන සඳහා දඹුල්ල අධිකරණයෙන් හෙට(06) නියෝගයක් ලබාගෙන පොලිස් මත්ද්‍රව්‍ය කාර්යංශයට බාරදීමට කටයුතු කරන බව ගලේවෙල පොලීසිය පැවසීය.", "URL": "https://sinhala.adaderana.lk/news.php?nid=90406", "Category": null, "Parent URL": null}