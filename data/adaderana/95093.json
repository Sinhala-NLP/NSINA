{"Source": "Adaderana", "Timestamp": "August 27, 2018 12:59 pm", "Headline": "මැතිවරණ ක්‍රමයේ තිබූ දූෂිත තත්ත්වය වත්මන් රජය විසින් නැති කළා", "News Content": "මෙරට මැතිවරණ ක්‍රමයේ තිබූ දූෂිත තත්ත්වය අවසන් කර නිදහස් හා සාධාරණ මැතිවරණ ක්‍රමයක් තහවුරු කිරීමට වත්මන් රජය කටයුතු කළ බව ජනපති පවසයි. 2015 ජනවාරි 08 වනදාට පෙර මේ රටේ පැවති මැතිවරණ ක්‍රමයේ තිබූ ඉතා දූෂිත තත්ත්වයන් අවසන් කර ආණ්ඩුක්‍රම ව්‍යවස්ථාවේ 19 වන සංශෝධනය හරහා මෙරට නිදහස් හා සාධාරණ මැතිවරණ පිළිබඳ ශක්තිමත් පදනමක් ඇති කිරීමට වත්මන් රජය කටයුතු කළ බවද ජනාධිපතිතුමා ප්‍රකාශ කළේය. ජනාධිපති මෛත්‍රීපාල සිරිසේන මැතිතුමා මේ බව ප්‍රකාශ කළේ කොළඹ පැවැත්වෙන ආසියානු මැතිවරණ පාර්ශවකරුවන්ගේ සම්මේලයේ සමාරම්භක අවස්ථාවට අද (27) පෙරවරුවේ එක්වෙමිනි. මෙහිදී අදහස් දැක්වූ ජනාධිපතිතුමා වැඩිදුරටත් සඳහන් කළේ රටේ සියලූ මැතිවරණ නිදහස්, සාධාරණ, නිහඩ හා ස්වාධීන මැතිවරණ ලෙස පවත්වා රට තුළ ප්‍රජාන්ත්‍රවාදය ස්ථාපිත කිරීම වත්මන් රජයේ අරමුණ බවයි. 2015 ජනවාරි 08 වන දාට පෙර රටේ පැවති මැතිවරණ ක්‍රමයේ තිබූ ඉතා දූෂිත තත්ත්වයන් මෙහිදී සිහිපත් කළ ජනාධිපතිතුමා 2015 ජනාධිපතිවරණයේ දී රාජ්‍ය මාධ්‍ය මැතිවරණ නීති උල්ලංගණය කරමින් ඉතා අශිලාචාර අන්දමින් හැසුරුණු ආකාරය සහ රාජ්‍ය භාණ්ඩාගාරය මැතිවරණ ජයග්‍රහණ වෙනුවෙන් භාවිතා කරමින් මහජන දේපළ විනාශ කර ඇති බවද ජනාධිපතිවරයා මෙහිදි ප්‍රකාශ කළේය. අද ශ්‍රී ලංකාව ශක්තිමත් ප්‍රජාතන්ත්‍රවාදී පදනමක් තිබෙන රටක් මෙන්ම අධිකරණයේ අපක්ෂපාතිත්වය සහ සාධාරණත්වය ශක්තිමත් කළ රටක් බව මෙහිදී පෙන්වා දුන් ජනාධිපතිතුමා ආසියාතික රටවල නවතම වාර්තා අනුව ශ්‍රී ලංකාව අධිකරණයේ අපක්ෂපාතිත්වය පිළිබඳ ඉතා ඉහළ තත්ත්වයකට පැමිණ ඇති බව පෙන්වා දී තිබේන බව ද සඳහන් කළේය. පසුගිය වසර තුන හමාර තුළ රටේ ප්‍රජාතන්ත්‍රවාදය ශක්තිමත් කිරීම සඳහා රජය ගත හැකි සෑම පියවරක්ම ගත් අතර, ජනතාවගේ නිදහස සහ මානව හිමිකම් ශක්තිමත් කිරීම සඳහා ද ගතයුතු සෑම ක්‍රියාමාර්ගයක්ම ගත් බව ජනාධිපතිතුමා කියා සිටියේය. එමෙන්ම දූෂණයෙන් තොර අපක්ෂපාති නිදහස් සාධාරණ මැතිවරණ පැවැත්වීම සඳහා මැතිවරණ කොමිසමට පූර්ණ බලතල ලබාදෙමින් එය ශක්තිමත් කළ බව ද ජනාධිපතිතුමා වැඩිදුරටත් පැවසීය. කලාපය තුළ මැතිවරණ පැවැත්වීමේ දී ප්‍රජාතන්ත්‍රවාදයේ ප්‍රවර්ධන හා සුරක්ෂිතභාවය තහවුරු කිරීම පිණිස ආසියාව තුළ හා ඉන් ඔබ්බෙහි ද ක්‍රියාකාරි පාර්ශ්වකරුවන්ට බලපෑම් ඇති කළ හැකි අන්දමේ පොදු එකඟතාවලින් සමන්විත සම්මුතියක් සම්මත කර ගැනීමේ අරමුණින් ආසියානු මැතිවරණ පාර්ශ්වකරුවන්ගේ සම්මේලය පැවැත්වෙයි.", "URL": "https://sinhala.adaderana.lk/news.php?nid=95093", "Category": null, "Parent URL": null}