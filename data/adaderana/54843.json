{"Source": "Adaderana", "Timestamp": "November 3, 2015 01:02 pm", "Headline": "එප්පාවල වැවේ  බැම්ම කැඩෙයි  - ප්‍රදේශයම ජලයෙන් යටවෙයි ", "News Content": "එප්පාවල වැවේ වැව් බැම්ම කැඩීයාම හේතුවෙන් එම ප්‍රදේශය ජලයෙන් යටවී තිබේ.අද අලුයම වැව් බැම්මේ අඩි 15ක පමණ ප්‍රදේශයක් මෙලෙස කැඩී ගොස් ඇති බව පොලීසිය පැවසුවේය. මේ හේතුවෙන් තලාව - කැකිරාව මාර්ගයේ ගමනාගමනයට ද බාධා එල්ල වී තිබේ. මේ අතර දිවයිනට බලපා ඇති ආපදා තත්ත්වය හේතුවෙන් මාර්ග කිහිපයක් ජලයෙන් යටවී ඇති බව ආපදා කළමනාකරණ මධ්‍යස්ථානය පවසයි. පවතින ආපදා තත්ත්වය හේතුවෙන් නායයෑමේ අවදානම් සහිත ප්‍රදේශවල සිටින ජනතාව ඒ පිළිබඳව දැඩි අවධානයකින් පසුවන ලෙස ජාතික ගොඩනැගිලි පර්යේෂණ සංවිධානය දැනුම් දෙයි. මේ අතර වරකාපොල, අම්බලන්ගොඩැල්ලවත්ත ප්‍රදේශයේ නිවසක් මතට පස් කන්දක් කඩා වැටීමෙන් ළමුන් තිදෙනෙකු තුවාල ලබා තිබේ.ප්‍රදේශයට බලපෑ අධික වර්ෂාපතනය හේතුවෙන් මෙම පස් කන්ද කඩා වැටී ඇති බව පොලීසිය සඳහන් කළේය.අනතුරෙන් තුවාල ලැබු ළමුන් තිදෙනා ප්‍රතිකාර සඳහා වරකාපොළ රෝහලට ඇතුළත් කර ඇති අතර ඉන් එක් අයෙකු වැඩිදුර ප්‍රතිකාර සඳහා කෑගල්ල රෝහල වෙත මාරුකර යවා තිබේ.තුවාල ලබා ඇත්තේ එම නිවසේ පදිංචි 5 හැවිරිදි, 11 හැවිරිදි සහ 15 හැවිරිදි ළමුන් තිදෙනෙකි.මේ අතර බුලත්කොහුපිටිය, දොඹගහමුල්ල ප්‍රදේශයේ දී අකුණු සැරවැදී පුද්ගලයෙකු මියගොස් තිබේ.අධික වර්ෂාව පවතින අවස්ථාවේ නිවසේ තිබූ ශීතකරණයේ විදුලි සැපයුම විසන්දි කිරීමට යාමේදී ඔහු මෙලෙස අනතුරට ලක්ව ඇති බව සඳහන්ය.මියගොස් ඇත්තේ 57 හැවිරිදි අයෙකු බව පොලීසිය සඳහන් කළේය.", "URL": "https://sinhala.adaderana.lk/news.php?nid=54843", "Category": null, "Parent URL": null}