{"Source": "Adaderana", "Timestamp": "August 14, 2019 05:40 pm", "Headline": "සෞදියේ මක්කමට ලක්ෂ 25ක බැතිමතුන්", "News Content": "මේ වර්ෂයේදී හජ් වන්දනාව සඳහා සෞදි අරාබියේ මක්කම වෙත ලක්ෂ 25ක පමණ පිරිසක් පැමිණ ඇති බව විදෙස් වාර්තා සඳහන් කරයි. ඔවුන්ගෙන් බහුතරය විදේශිකයන් බවත් එම වාර්තාවල සඳහන්. ලොව විශාලතම ඉස්ලාම් ආගමික උත්සවය ලෙස සැලකෙන්නේ හජ් වන්දනාවයි. අධික වර්ෂාව පවා නොතකමින් මෙවර හජ් වන්දනාවටද ඉස්ලාම් බැතිමතුන් දහස් සංඛ්‍යාත පිරිසක් සෞදි අරාබියේ මක්කමට පැමිණ සිටියේය. අධික ලෙස සෙනග ඒකරාශී වීම හේතුවෙන් හජ් වන්දනාව අතරතුරදී අනතුරු පිළිබඳවත් වාර්තා වෙයි. කෙසේ නමුත් මෙවර හජ් වන්දනාව අතරතුර බරපතළ මට්ටමේ එවැනි කිසිදු අනතුරක් වාර්තාවී නැහැ. හජ් වන්දනාව සිදු කෙරුණු දින පහ තුළදී ආරක්ෂාව වෙනුවෙන් එක් ලක්ෂ විසිදහසක පිරිසක් සහ සෞඛ්‍ය සේවකයන් තිස් දහසක් යෙදවීමට සෞදි බලධාරීන් පියවර ගෙන තිබුණි. එමෙන්ම හජ් වන්දනාකරුවන්ට සෞඛ්‍ය, ආරක්ෂාව ඇතුළු පහසුකම් සැපයීම වෙනුවෙන් මෙවර සිදු කර තිබූ සැලසුම් අතිශය සාර්ථක මට්ටමේ පැවති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=116539", "Category": null, "Parent URL": null}