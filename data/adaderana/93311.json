{"Source": "Adaderana", "Timestamp": "July 27, 2018 06:34 pm", "Headline": "විදෙස් යුවලකගේ පහරදීමෙන් රේගු නිලධාරීන් 05ක් රෝහලට", "News Content": "කටුනායක බණ්ඩාරනායක ජාත්‍යන්තර ගුවන්තොටුපලේදී විදෙස් ජාතික යුවලකගේ පහරකෑමට ලක්වූ රේගු නිළධාරිනියක් ඇතුළු 05 දෙනෙකු ප්‍රතිකාර සඳහා රෝහල් ගත කර තිබේ. අදාළ විදෙස් ජාතික යුවල අද(27) උදෑසන කුවේට් සිට මෙරටට පැමිණ ඇති අතර එහිදී ඔවුන් සුනඛයෙකු ද රැගෙන විත් ඇති බව සඳහන්ය. එහෙත් නිසි අවසරයකින් තොරව සුනඛයෙකු මෙරටට රැගෙන ඒම නීතිවිරෝධි වන අතර ඒ සම්බන්ධයෙන් ඇති වූ බහින් බස්වීමකදී මෙම විදෙස් ජාතික යුවල රේගු නිළධාරින්ට පහරදී ඇති බව වාර්තා වෙයි. පහරකෑමට ලක්වූ රේගු නිලධාරිනිය සහ නිලධාරින් සිව් දෙනා ප්‍රතිකාර සඳහා මීගමුව රෝහලට ඇතුළත් කර ඇති බව නියෝජ්‍ය රේගු අධ්‍යක්ෂ විපුල මිනුවන්පිටිය මහතා සඳහන් කළේය. ෙවයස අවුරුදු 29 ක් වන කුවේට් ජාතික පිරිමියෙකු සහ අවුරුදු 32 ක් වන කුවේට් ජාතික කාන්තාවක් ශ්‍රී ලංකාවේ සංචාරයක් සදහා පැමිණ තිබේ . මොවුන් අද (27) දින උදෑසන 10.45 ට කුවේට් සිට පැමිණි , කුවේට් ගුවන් සේවයේ කේ.යූ.- 363 දරන ගුවන් යානයෙන් කටුනායක ගුවන් තොටුපොළ වෙත පැමිණ ඇති අතර ඔවුන් විසින් ලැබ්‍රඩෝ වර්ගයේ බල්ලෙකු රැගෙන විත් තිබුණි . මෙවැනි සතුන්ගේ ශ්‍රී ලංකාවට ගෙන ආ විට කටුනායක ගුවන් තොටුපොළේ දී රේගු නිලධාරීන් විසින් විශේෂ පෝරමයක් පුරවා , එරට මඟින් නිකුත් කළ සහතික පත් ද සමඟ එම සත්වයා , ගුවන් තොටුපොළ සත්ව නීරෝධායන ආයතනය වෙත ඉදිරිපත් කිරීම රේගු නිලධාරීන්ගේ රාජකාරිය බව රේගු මාධ්‍ය ප්‍රකාශකවරයා සදහන් කළේය . එහෙත් මෙම කුවේට් ජාතික යුවළ එයට බාධා කරමින් , එම කටයුතු ප්‍රතික්ෂේප කරමින් , තමන්ට ප්‍රමාද වන බව පවසා ගුවන් තොටුපොළෙන් පිට වීමට තැත් කර තිබේ . එහිදී සිවිල් ඇදුමෙන් සැරසී සිටි කටුනායක පොලිසියේ නිලධාරීයෙකු , මොවුන් පිළිගැනීමට ගුවන් තොටුපොළ පරිශ්‍රයට පැමිණ සිටි අතර , \" කොහොමද සර්.මොකද ප්‍රමාද\"වශයෙන් මෙම යුවළගෙන් විමසා තිබේ . එවිට මෙම කුවේට් ජාතිකයා ද රේගු නිලධාරීන් ඉදිරියේදී එයට සිංහලෙන් ම පිළිතුරු දී ඇත්තේ , ඔහුගේ මව සිංහල සම්බවයක් සහිත කාන්තාවක් වීම නිසාය . එම අවස්ථාවේ දී රේගු නිලධාරීන් මොවුන් ගුවන් තොටුපොළෙන් පිටතට යෑම වලකා , මේ පිළිබඳව ඉදිරි රාජකාරී කටයුතු ආරම්භ කිරීමට සූදානම් වත්ම මෙම කුවේට් ජාතිකයා රේගු නිලධාරීන්ට පහර දීම සිදු කර ඇති බව රේගු මාධ්‍ය ප්‍රකාශකවරයා සදහන් කළේය . මෙම පහර දීමෙන් කටුනායක ගුවන් තොටුපොළ සේවයෙහි නියැලී සිටි නියෝජ්‍ය රේගු අධ්‍යක්ෂවරයෙකු , කාන්තා රේගු නිලධාරිනියක ඇතුළුව රේගු නිලධාරීන් පස් දෙනෙකු තුවාල ලබා මීගමුව මහ රෝහලේ ප්‍රතිකාර ලබමින් පසු වේ. ඉන් මද වේලාවකට පසු පෙර සදහන් කළ , කටුනායක පොලිසියේ නිලධාරීවරයා යළිත් සිය රාජකාරි ඇදුමෙන් සැරසී , මෙම සිද්ධිය ඇති වූ ස්ථානයට පැමිණ තිබේ . මීට පෙර වතාවකදී ද මේ ආකාරයටම මෙම බල්ලා රැගෙන විත් කටුනායක ගුවන් තොටුපොළේ දී ප්‍රශ්න ඇති වී , ඒ පිළිබඳව ගුවන් තොටුපොළ පොලිසිය වෙත සත්ව නීරෝධායන ආයතනයේ නිලධාරීන් පැමිණිලි කර තිබුණි . පසුව රේගු නිලධාරීන් කළ පැමිණිල්ලකට අනුව මෙම කුවේට් යුවළ කටුනායක ගුවන් තොටුපොළ පොලිසිය මගින් අත්අඩංගුවට ගෙන ඇති අතර , ඔවුන් විසින් රැගෙන ආ බල්ලා ගුවන් තොටුපොළ සත්ව නීරෝධායන ආයතනය වෙත භාර දී තිබේ . මෙම කුවේට් ජාතික යුවළ මීගමුව මහෙස්ත්‍රාත් අධිකරණය වෙත ඉදිරිපත් කිරීමට ගුවන් තොටුපොළ පොලිසිය පියවර ගනිමින් සිටින අතර ,මේ වනවිට ශ්‍රී ලංකාවේ කුවේට් තානාපති කාර්යාලයේ නිලධාරීන් ද මෙම ගැටළුවට මැදිහත් වී තිබේ . කටුනායක ගුවන් තොටුපොළ පොලිසියේ ස්ථානාධිපති , ප්‍රධාන පොලිස් පරීක්ෂක ජයනාත් වනසිංහ මහතාගේ උපදෙස් මත , පොලිස් කොස්තාපල්වරුන් වන 73862 දිල් රුවන් , 38410 නිශාන්ත , 12881 රත්නායක , 85145 අබේරත්න සහ කාන්තා පොලිස් කොස්තාපල් 8981 නදීකා යන නිලධාරීන් මේ පිළිබඳව වැඩිදුර පරීක්ෂණ පවත්වමින් සිටිති .", "URL": "https://sinhala.adaderana.lk/news.php?nid=93311", "Category": null, "Parent URL": null}