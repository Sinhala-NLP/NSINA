{"Source": "Adaderana", "Timestamp": "March 22, 2012 08:11 am", "Headline": " ජිනීවාහි යෝජනාව අද 2.30 ටයි", "News Content": "උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභා වාර්තාවේ නිර්දේශ ක්‍රියාත්මක කරන ලෙස බලකරමින් ශ්‍රී ලංකා රජය සම්බන්ධයෙන් ජිනීවාහි ජගත් මානව හිමිකම් කවුන්සිලයට ගෙන ඒමට නියමිත යෝජනාව අද දිනයේ සභා ගත කෙරෙන බව විදෙස් මාධ්‍ය සඳහන් කරයි. එය අමෙරිකා එක්සත් ජනපද නියෝජිතයා විසින් ශ්‍රී ලංකා වේලාවෙන් 2.30 ට සභාගත කිරීම සිදුවනු ඇත. අනතුරුව එම යෝජනාව සම්බන්ධයෙන් ජගත් මානව හිමිකම් කවුන්සිලයේ රටවල නියෝජිතයින්ට අදහස් ප්‍රකාශ කිරීමේ අවස්ථාව හිමිවන එයින් ඉක්බිතිව ඡන්දය ප්‍රකාශ කිරීමේ අවස්ථාව උදාවනු ඇත. 19 වන ජගත් මානව හිමිකම් සමුළුව අමතමින් මෙරට නියෝජිත කණ්ඩායමේ ප්‍රධානී අමාත්‍ය මහින්ද සමරසිංහ මහතා කියා සිටියේ උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ වාර්තාවේ නිර්දේශ දැනටමත් ක්‍රියාත්මක කරමින් සිටින නිසා ඒ සම්බන්ධයෙන් යෝජනාවක් ගෙන ඒම අසාධාරණ බවයි.", "URL": "https://sinhala.adaderana.lk/news.php?nid=22961", "Category": null, "Parent URL": null}