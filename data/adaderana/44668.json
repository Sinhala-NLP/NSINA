{"Source": "Adaderana", "Timestamp": "July 15, 2014 06:24 am", "Headline": " වන්දි කතාව දුර ගිහින් බිරිය මරාදාලා", "News Content": "පවුල් ආරවුලක් මත තම බිරිඳට පිහියෙන් ඇන ඝාතනය කළ බව කියන පුද්ගලයෙකු අත්අඩංගුවට ගෙන ඇති බව කොස්වත්ත පොලීසිය කියයි. ඊයේ (14) රාත්‍රී 7.30 ට පමණ මෙම ඝාතනය සිදුවී ඇත. මිය ගොස් ඇත්තේ නාත්තන්ඩිය,ඉහළ කොට්ටරාමුල්ල,මොරකැලේ - පන්සල පාර පදිංචිව සිටි මුණසිංහගේ ලාලනී ශ්‍රීමාලි (48) නම්වූ දෙදරු මවකි. පොලීසිය විසින් අත්අඩංගුවට ගෙන ඇත්තේ මිය ගොස් ඇති කාන්තාවගේ ස්වාමිපුරුෂයා බව කියන 52 හැවිරිදි අයෙකුවය. මිය ගොස් ඇති කාන්තාවගේ දියණියට වයස අවුරුදු 16 ක් වන අතර පුතාට වයස අවුරුදු 14 කි. කිසියම් හේතුවක් මත අඹු - සැමියන් වෙන්වී ඇති අතර මිය ගොස් ඇති කාන්තාව දරු දෙදෙනා සමග ජීවත් වී ඇත. මෙම පවුල් ආරවුල සම්බන්ධයෙන් අධිකරණයේ පැවති නඩු විභාගයකදී වන්දි මුදලක් ගෙවන ලෙස සැකකාර සැමියාට නියම වී තිබේ. එම වන්දි මුදල සම්බන්ධයෙන් කතා බහ කිරීම සඳහා සැකකරු මියගිය තම බිරිඳගේ නිවසට ඊයේ රාත්‍රීයේ පැමිණ ඇත. එම අවස්ථාවේදී ඇති වූ කතා බහක් දුර දිග යාමෙන් පසුව සැකකරු සඟවා ගෙන තිබූ පිහියකින් මිය ගොස් ඇති කාන්තාවට ඇන ඇතැයි සඳහන්ය. තුවාලකාරිය මාරවිල මූලික රෝහලට ඇතුළත් කළත් ඇය ඒ වන විටත් මිය ගොස් තිබී ඇත. පොලීසිය විසින් අත්අඩංගුවට ගෙනඇති සැකකරු මාරවිල දිසා අධිකරණයට ඉදිරිපත් කිරීමට නියමිතය.කොස්වත්ත පොලීසිය වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=44668", "Category": null, "Parent URL": null}