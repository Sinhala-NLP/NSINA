{"Source": "Adaderana", "Timestamp": "August 5, 2011 08:29 am", "Headline": "ප්‍රමුඛ අවධානය යොදන්නේ දෙමළ ජනයාගේ සුබසාධනය ගැනයි", "News Content": "ශ්‍රී ලංකාවේ දෙමළ ජනතාව සඳහා සුභසාධනය සැලසීම තම රජය ප්‍රමුඛ අවධානය යොමුකරන කරුණ බව ඉන්දීය විදේශ අමාත්‍ය එස්.එම්. ක්‍රිෂ්ණා පවසයි. ශ්‍රී ලංකාව සම්බන්ධයෙන් නිකුත් කර ඇති ජගත් සංවිධාන වාර්තාව හෝ චැනල් ෆෝ චිත්‍රපටයට වඩා දෙමළ ජනතාවට වර්තමානයේ ඉටුවන සුභසාධනය පිළිබඳ ඉන්දියාව අවධානය යොමු කරන බව ඔහු සඳහන් කරයි. ඉන්දීය ලෝක් සභාව හමුවේ \"ශ්‍රී ලංකාවේ තත්ත්වය\" යන මැයෙන් ප්‍රකාශයක් සිදුකරමින් එස්.එම්.ක්‍රිෂ්ණා මේ බව කියා සිටියේය. දෙමළ ජනතාවගේ දේශපාලන ගැටලුවට ද සාධාරණ විසඳුමක් ලබාදිය යුතු බව ඔහු එහිදී තවදුරටත් පැවසුවේය. ශ්‍රී ලංකාවේ ක්‍රියාත්මක වන හදිසි නීතිය ද ඉවත් කිරීමේ අවශ්‍යතාව පවතින බව ඉන්දීය විදේශ අමාත්‍ය ක්‍රිෂ්ණා එහිදී ප්‍රකාශ කළේය. එමෙන්ම මානව හිමිකම් කඩවීම් පිළිබඳ පරීක්ෂණ පැවැත්වීමේ හා ගැටුම් පැවති ප්‍රදේශ යථා තත්ත්වයට පත්කිරීමේ අවශ්‍යතාව ද හෙතෙම පෙන්වා දුන්නේය. ශ්‍රී ලංකාවේ දෙමළ ජනතාවට සෙසු ජාතීන් තමන් සමග සමානාත්මතාවයෙන් යුතු බව හැගෙන පරිදි ආයතනික ප්‍රතිව්‍යූහගත කිරීමක් ද අවශ්‍ය බව එස්.එම්. ක්‍රිෂ්ණා තම ප්‍රකාශයෙන් කියා සිටියේය. එහිදී තවදුරටත් අදහස් දක්වා ඔහු ඉන්දීය ධීවරයින් මුහුණ දෙන ගැටලු පිළිබඳව ද අවධානය යොමු කළේය. මේ පිළිබඳ සාකච්ඡා කිරීමට දෙරටේ නියෝජිතයන් පිරිසක් හමුවීමට ද නියමිත බව ඉන්දීය විදේශ අමාත්‍ය එස්.එම්. ක්‍රිෂ්ණා කියා සිටි‍යේය.", "URL": "https://sinhala.adaderana.lk/news.php?nid=17856", "Category": null, "Parent URL": null}