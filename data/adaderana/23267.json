{"Source": "Adaderana", "Timestamp": "April 3, 2012 04:52 pm", "Headline": "ටී.එන්.ඒ හා හිලරි අතර හමුවක් නෑ - අමෙරිකාව කියයි", "News Content": "අමෙරිකානු රාජ්‍ය ලේකම් හිලරි ක්ලින්ටන් මහත්මිය විසින් වොෂින්ටනයේ දී සාකච්ඡා සඳහා ද්‍රවිඩ ජාතික සන්ධානය වෙත ආරාධනා කර ඇති බවට පළවූ මාධ්‍ය වාර්තා ශ්‍රී ලංකාවේ අමෙරිකානු තානාපති කාර්යාලය විසින් ප්‍රතික්ෂේප කර තිබේ. ශ්‍රී ලංකාවේ විදේශ කටයුතු අමාත්‍ය මහාචාර්ය ජී. එල්. පීරිස් මහතා වෙත පමණක් එවැනි ආරාධනයක් සිදුකර ඇති බව එම තානාපති කාර්යාලය වැඩිදුරටත් අවධාරණය කරයි. ඒ අනුව මැයි 18 වන දින වොෂිංටනයේ දී සාකච්ඡාවක් පැවැත්වීම සඳහා රාජ්‍ය ලේකම්වරිය විසින් ජී. එල්. පීරිස් මහතා වෙත ආරාධනා කර ඇති බව ද අමෙරිකානු තානාපති කාර්යාලය පවසයි. විදේශ කටයුතු අමාත්‍යවරයා සමග පැවැත්වෙන එම හමුවට පෙර හෝ පසු ද්‍රවිඩ ජාතික සන්ධානය සඳහා සංචාරයක් සැලසුම් කර නොමැති බව ද අද(03) නිකුත් කළ නිවේදනයක් මගින් ශ්‍රී ලංකාවේ අමෙරිකානු තානාපති කාර්යාලය සඳහන් කර තිබේ. කෙසේවෙතත් අමෙරිකාව ශ්‍රී ලංකාවේ සියලුම දේශපාලන පක්ෂ සමග කටයුතු කිරීමට බලාපොරොත්තු වන බව ද තානාපති කාර්යාලය නිකුත් කළ එම නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=23267", "Category": null, "Parent URL": null}