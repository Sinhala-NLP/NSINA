{"Source": "Adaderana", "Timestamp": "November 28, 2010 03:42 pm", "Headline": "පකිස්ථානය - ශ්‍රී ලංකාව අත්වැල් බැඳගනියි", "News Content": "ත්‍රස්තවාදය මර්දනය කිරීමට හා වෙළඳ හා ආර්ථික වර්ධනය වෙනුවෙන් ශ්‍රී ලංකාව හා පකිස්ථානය අත්වැල් බැඳගැනීමට පකිස්ථානු ජනාධිපතිවරයා හා ශ්‍රී ලංකා අග්‍රාමාත්‍යවරයා එකඟවී ඇතැයි පකිස්ථානු මාධ්‍ය සඳහන් කරයි. අද පස්වරුවේ පාකිස්ථානු ජනාධිපති යූසුෆ් අල් සල්දාරි මහතා සහ අග්‍රාමාත්‍ය දි.මු ජයරත්න මහතා අතර ශ්‍රී ලංකාවේ පැවැත්වුණු විශේෂ සාකච්ඡාවකදී මෙම එකඟතාවයට පැමිණ ඇතැයි ඒ.පී.පී පුවත් සේවය උපුටා දක්වයි. කොළඹ හිල්ටන් හෝටලයේ දී මෙම දෙදෙනා අතර පැවති සාකච්ඡාව අද දහවල් 12 ට ආරම්භ වූ බව අග්‍රාමාත්‍ය කාර්යාලයේ ප්‍රකාශකයෙක් සඳහන් කළේය. ඊයේ පස්වරුවේ දිවයිනට පැමිණි පකිස්ථානු ජනාධිපතිවරයා අද පස්වරුවේ විදේශ කටයුතු අමාත්‍ය ජී.එල් පීරීස් මහතා හමුවීමටද අනතුරුව ජනාධිපති මහින්ද රාජපක්ෂ මහතා හමුවී ද්වීපාර්ශවික සාකච්ඡාවක් පැවැත්වීමටද නියමිතව තිබේ. සාකච්ඡා වලින් අනතුරුව පකිස්ථානු ජනාධිපතිවරයා සමඟ ජනාධිපති මහින්ද රාජපක්ෂ මහතා විශේෂ රාත්‍රී භෝජන සංග්‍රහයකට ද සහභාගී වීමට නියමිත බව සඳහන් වේ.", "URL": "https://sinhala.adaderana.lk/news.php?nid=12454", "Category": null, "Parent URL": null}