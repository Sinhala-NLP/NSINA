{"Source": "Adaderana", "Timestamp": "September 29, 2012 10:56 pm", "Headline": "ශ්‍රී ලංකාවට විශිෂ්ට ජයක් - සංගක්කාර 1000 සපුරයි", "News Content": "පන්දුවාර 20/20 ලෝක කුසලාන ක්‍රිකට් තරගාවලියේ බටහිර ඉන්දීය කොදෙව් කණ්ඩායමට එරෙහිව පැවැති තරගයෙන් ශ්‍රී ලංකා කණ්ඩායම කඩුලු 9ක විශිෂ්ට ජයක් අත්කර ගැනීමට මීට ටික වේලාවකට පෙර සමත්විය. මහනුවර පල්ලේකැලේ ක්‍රීඩාංගණයේදී පැවැති මෙම තරගයේ කාසියේ වාසිය හිමිකර ගත් කොදෙව්වන් පළමුව පන්දුවට පහරදීමට තීරණය කළේය. එහිදී කොදෙව් කණ්ඩායම නියමිත පන්දුවාර 20 අවසානයේදී කඩුලු 5ක් දැවී ලකුණු 129 ක් ලබා ගන්නා ලදී. කොදෙව් කණ්ඩායම වෙනුවෙන් මාලන් සැමුවෙල් ලකුණු 50ක් හා ඩ්වෙන් බ්‍රාවෝ ලකුණු 40ක් ලබා ගත්හ. පන්දුවෙන් දස්කම් දැක්වු අජන්ත මෙන්ඩිස් මෙම තරගයේදී පන්දුවාර 4ක් යවා ලකුණු 12ට කඩුලු 2ක් බිඳ හෙළීමට සමත් වු අතර ඔහු 20/20 තරගවලදී කඩුලු 100 සම්පූර්ණ කිරීම ද විශේෂත්වයකි. පිළිතුරු ලෙස ශ්‍රී ලංකා කණ්ඩායම පන්දුවාර 15.2ක් අවසානයේ එක් කඩුල්ලක් පමණක් දැවී ජය වාර්තා කළේය. එහිදී නායක මහේල ජයවර්ධන නොදැවී ලකුණු 65ක් හා කුමාර් සංගක්කාර නොදැවී ලකුණු 39ක් ලබා ගන්නා ලදී. සංගක්කාර 20/20 තරගවලදී ලකුණු 1000 සම්පූර්ණ කිරීම ද විශේෂත්වයකි. තරගයේ වීරයා සම්මානය ප්‍රහාරාත්මක පිතිහරඹයක නිරත වු මහේල ජයවර්ධනට හිමිවිය. මේ අතර අද පැවැති තවත් තරගයකින් නවසීලන්ත කණ්ඩායම පරදා ජය ලැබීමට එංගලන්ත කණ්ඩායම සමත්විය. එම තරගයේ පළමුවෙන් පන්දුවට පහරදුන් නවසීලන්ත කණ්ඩායම නියමිත පන්දුවාර 20 අවසානයේ කඩුලු 6ක් දැවී ලකුණු 148ක් ලබා ගත් අතර එංගලන්ත කණ්ඩායම පන්දුවාර 18.5ක් අවසානයේ කඩුලු 4ක් දැවී ජය වාර්තා කරන ලදී. 20/20 තරගාවලියේ පකිස්තාන කණ්ඩායම හා ඉන්දීය කණ්ඩායම අතර තරගයත් ඔස්ට්‍රේලියාව හා දකුණු අප්‍රිකාව අතර තරගයත් හෙට පැවැත්වීමට නියමිතය.", "URL": "https://sinhala.adaderana.lk/news.php?nid=27864", "Category": null, "Parent URL": null}