{"Source": "Adaderana", "Timestamp": "September 14, 2019 12:58 pm", "Headline": "බහමාස් රාජ්‍යයට තවත් සුළි කුණාටුවක්", "News Content": "බහාමාස් රාජ්‍යය ආශ්‍රිත කලාපයේ තවත් සුළි කුණාටුවක් වර්ධනය වෙමින් පවතින බවට කාලගුණ අංශ අනාවැකි පළ කර ඇත. ඉන් මුදා ගැනීමේ කටයුතුවලට බාධා එල්ල විය හැකි බව බලධාරීන්ගේ මතයයි. ප්‍රචණ්ඩ ඩොරියාන් සුළි කුණාටුවෙන් පීඩාවට පත් බහාමාස් රාජ්‍යය වෙත තවත් චණ්ඩ මාරුතයක් හමා ඒමේ අවදානමක් උද්ගතව ඇති බව කාලගුණ අංශ අනාවරණය කර ඇත. බහමාස් සමීපයේ අඩු පීඩන තත්ත්වයක් බලපා ඇති අතර එය ඉදිරි දින කිහිපයේදී නිවර්තන චණ්ඩ මාරුතයක් දක්වා වර්ධනය විය හැකි බවත් මේ වාර්තාවල වැඩිදුරටත් සඳහන්. කලාපයට බලපා අති අඩු පීඩන තත්ත්වය හේතුවෙන් බහාමාස් වෙත අධික වැසි අපේක්ෂා කළ හැකි බව පවසන බලධාරීන් පෙන්වා දෙන්නේ ඉන් මුදා ගැනීම් හා ප්‍රතිසංස්කරණ කටයුතුවලට බාධා එල්ල විය හැකි බවයි. ඉදිරියේදී බහමාස් වෙත අගල් 04 ඉක්මවන වැසි හා පැයට කිලෝ මීටර් 45ක් පමණ සුළං ද බලාපොරොත්තු විය හැකි බවට ද වාර්තා වුණි. මීට සති දෙකකට පෙර බහමාස් රාජ්‍යයට දැඩි හානියක් කරමින් හමා ගිය ඩොරියාන් සුලි කුණාටුවෙන් බහාමාස් හි පුද්ගලයින් 50කට ආසන්න පිරිසක් මිය ගියේය. එහිදී අතුරුදන් වූ පිරිස එක්දහස් තුන්සියයකට අධිකයි. තවත් 15 000ක පිරිසකට නිවාස අහිමි වූ අතර ඔවුන් දැනට වාසය කරන්නේ තාවකාලික නිවාස වලයි.", "URL": "https://sinhala.adaderana.lk/news.php?nid=119084", "Category": null, "Parent URL": null}