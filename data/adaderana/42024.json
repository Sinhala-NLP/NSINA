{"Source": "Adaderana", "Timestamp": "March 24, 2014 12:26 pm", "Headline": " මාතර ගැටුමට අදාළව සන්ධානයේ දකුණු පළාත් සභා අපේක්ෂකයාට වරෙන්තු ", "News Content": "එක්සත් ජාතික පක්ෂයේ දෙපාර්ශවයක් අතර ඇතිවූ ගැටුමට අදාළව අධිකරණය මගහැර සිටි එ.ජ.නි.ස අපේක්ෂක ක්‍රිෂාන්ත පුෂ්පකුමාර හෙවත් පොඩිකඩේ ප්‍රියන්ත යන අය අත්අඩංගුවට ගන්නා ලෙස අධිකරණය විසින් වරෙන්තු නිකුත් කර තිබේ. මාතර ප්‍රධාන මහේස්ත්‍රාත් හා අතිරේක දිසා විනිසුරු රුවන් සිසිර කුමාර මහතා විසින් අද (24) මෙලෙස වරෙන්තු නිකුත් කර ඇති බව අද දෙරණ වාර්තාකරු පවසයි. ඉකුත් ඔක්තෝම්බර් මාසයේ 05 වන දින මාතර දෙවිනුවරින් ඇරඹු පෙළපාලියකට නායකත්වය දෙමින් සිටියේ එජාපයෙන් නෙරපු දකුණු පළාත් සභා මන්ත්‍රී මෛත්‍රී ගුණරත්න මහතා හා බස්නාහිර පළාත් සභා මන්ත්‍රී ශිරාල් ලක්තිලක යන අය වන අතර මාතර, වැල්ලමඩමෙන් ඇරඹු පෙළපාලියට නායකත්වය දෙමින් සිටියේ පාර්ලිමේන්තු මන්ත්‍රී මංගල සමරවීර මහතාය. කෙසේ වෙතත් මෙම පිරිස් මාතර නගරයට පෙළපාලි දෙකකින් සේන්දුවී මුහුණට මුහුණ හමුවීමත් සමග ගැටුම්කාරී තත්ත්වයක් ඇතිවුණු අතර එහිදී 7 දෙනෙකු පමණ තුවාල ලබා රෝහල් ගත කෙරිණි. මෙම ගැටුමේදී වෙඩි ප්‍රහාරයකට ලක්වීමෙන් එවක එ.ජා.ප දකුණු පළාත් සභා මන්ත්‍රීවරයෙකු වූ ක්‍රිෂාන්ත පුෂ්පකුමාර යන අයද තුවාල ලබා රෝහල් ගත කෙරිණි. කෙසේ වෙතත් මෙවර එක්සත් ජනතා නිදහස් සන්ධානයෙන් තරගවදින දකුණු පළාත් සභා අපේක්ෂකයෙකු වන ක්‍රිෂාන්ත පුෂ්පකුමාර මහතා අධිකරණයට ඉදිරිපත් නොවීම හේතුවෙන් ඔහු අත්අඩංගුවට ගන්නා ලෙස මෙලෙස අද (24) නියෝග කර තිබේ.", "URL": "https://sinhala.adaderana.lk/news.php?nid=42024", "Category": null, "Parent URL": null}