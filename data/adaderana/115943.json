{"Source": "Adaderana", "Timestamp": "August 7, 2019 10:26 am", "Headline": "මලාවි රාජ්‍යයේ පුද්ගලයින් සිය ගණනක් විථී බසී", "News Content": "මලාවි මැතිවරණ කමිටුවට ඉල්ලා අස්වන මෙන් ඉල්ලමින් එරට වැසියන් විරෝධතාවක නිරත වෙයි. විරෝධතාව පැවැත්වුණේ‍ බ්ලැන්ටයර් නගරයේදීයි. බ්ලැන්ටයර් නගරයේ මාර්ග අවහිර කරමින් පැවැත්වෙන විරෝධතාව සඳහා පුද්ගලයන් සියගණනක් එක්ව සිටියි. එරට හිටපු උපජනාධිපතිවරයා ඇතුළු දේශපාලනයඥයන් රැසක්ද විරෝධතාවට සහාය දෙන බවයි විදෙස් වාර්තාවල දැක්වෙයි. මලාවි රාජ්‍යයේ මැතිවරණ කමිටු ප්‍රධානියාද ඇතුළුව එම කමිටුවේ සියලුම සාමාජිකයන් ඉල්ලා අස්වන තුරු සිය උත්සහය අත්නොහරින බවයි විරෝධතාකරුවන් පවසයි. ප්‍රධාන විරෝධතාවට සමගාමිව එරට තවත් නගර රැසකදීම විරෝධතා පැවැත්වෙන බව විදෙස් වාර්තා සඳහන් කළේය. ඒ අතරතුර හටගත් ගැටුම් වලින් රථවාහන ඇතුළු දේපළ රැසකටත් හානි සිදුව තිබේ. එමෙන්ම විරෝධතා හේතුවෙන් ප්‍රවාහන සේවා වලට දැඩි බාධා මතුව ඇති බවත් විදෙස් වාර්තාවල වැඩිදුරටත් සඳහන් වෙයි. පසුගිය මැයි මස පැවති මලාවි ජනපතිවරණයෙන් ජය ගනිමින් හිටපු ජනාධිපති පීටර් මුතාරිකා නැවත වරක් එරට පාලන බලය හිමිකර ගත්තේය. එම මැතිවරණයේදී අක්‍රමිකතා රැසක් සිදුවූ බව පවසන විපක්ෂ කණ්ඩායම් ඒ සම්බන්ධයෙන් චෝදනා කරන්නේ මැතිවරණ කමිටුවටයි.", "URL": "https://sinhala.adaderana.lk/news.php?nid=115943", "Category": null, "Parent URL": null}