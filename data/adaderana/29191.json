{"Source": "Adaderana", "Timestamp": "November 14, 2012 10:09 pm", "Headline": "රජයේ හෙද හෙදියන්  හෙට සිට සංකේත වැඩවර්ජනයේ", "News Content": "දිගින් දිගටම ඉල්ලීම් කළද නොවිසඳුණු ගැටලු කිහිපයක් හේතුවෙන් හෙට දිනයේ (15) පැය 24 ක සංකේත වැඩවර්ජනයක් දිවයින පුරා දියත් කරන බව රජයේ හෙද නිලධාරීන්ගේ සංගමය පවසයි. එසේම හෙට දිනයේ දහවල් 11.00 ට ශ්‍රී ලංකා ජාතික රෝහලේ සිට පා ගමනින් සෞඛ්‍ය අමාත්‍යංශය ඉදිරිපිටට පැමිණ එහිදී උද්ඝෝෂණයක් පැවැත්වීමට තීරණය කර ඇති වග රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා කියා සිටියි. හෙද සේවාවේ අතිකාල දීමනා වැඩි නොකිරීම,හෙද සේවාවේ අනතුරු දීමනා හා ඉන්වෙන්ට්‍රි දීමනා වැඩි නොකිරීම,දින 05 සතියේ නියමු ව්‍යාපෘතිය ක්‍රියාත්මක නොකිරීම,නව බඳවා ගැනීම් පළාත් සභාවලට පවරමින් ඔක්තෝම්බර් 05 වන දින නිකුත් කළ අංක 1779 දරණ ගැසට් පත්‍රය අවලංගු නොකිරීම,පැරණි ව්‍යවස්ථාව අනුව ශ්‍රේණිගත උසස්වීම් ලබා නොදීම ආදී කරුණු ගණනාවක් හේතුවෙන් මෙම වර්ජනය ක්‍රියාත්මක කරන බව රත්නප්‍රිය මහතාගේ අත්සනින් යුතුව නිකුත් කළ නිවේදනයක දැක්වෙයි. මෙම සංකේත වැඩ වර්ජනය හේතුවෙන් රෝගීන්ට සිදුවන අපහසුතාව සෞඛ්‍ය බලධාරීන් හා භාණ්ඩාගාර ලේකම්වරයා විසින් බාරගත යුතු බව එහි සඳහන්ය. එහෙත් මානුෂීය තත්ත්වයන් සැලකිල්ලට ගෙන රිජ්වේ රෝහල,කාසල් රෝහල,ද සොයිසා කාන්තා රෝහල, , ඇස් රෝහල සහ මහරගම පිළිකා රෝහල යන රෝහල් මෙම සංකේත වැඩවර්ජනයට යොදා නොගන්නා බව පැවසෙයි. එසේම වර්ජන කාල සීමාව තුළ ජීවිතාරක්ෂක සේවා සහ අත්‍යවශ්‍ය සේවා සම්පූර්ණයෙන් පවත්වාගෙන යාමට රජය තීරණය කර තිබේ.", "URL": "https://sinhala.adaderana.lk/news.php?nid=29191", "Category": null, "Parent URL": null}