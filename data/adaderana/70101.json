{"Source": "Adaderana", "Timestamp": "February 25, 2017 09:48 pm", "Headline": " රජය බියට පත් කිරීමේ කුමන්ත‍්‍රණයක් කි‍්‍රයාත්මකයි", "News Content": "විරෝධතා ඇති කරමින් රජය බියට පත් කිරීමේ කුමන්ත‍්‍රණයක් කි‍්‍රයාත්මක වෙමින් තිබෙන බව නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ පරාජිත දේශපාලන කණ්ඩායම් ජනතාව උපක‍්‍රමශීලීව පොලඹවා ගනිමින් රජයට එරෙහි මෙම කඩා කප්පල්කාරී සැලසුම් දියත්කරමින් සිටින බවයි. මෙම විරෝධතා පාලනය කිරීම රාජපක්‍ෂ න්‍යාය යොදා නොගන්නා බවත්, එම විරෝධතා දෙසම බලා සිටීමේ න්‍යායක් වත්මන් රජය අනුගමනය නොකරන බවත් ඔහු පෙන්වා දෙයි. පසුගිය කාලයේ රතුපස්වල, කටුනායක, හලාවත යන ප‍්‍රදේශවලින් සාධාරණය ඉල්ලා නැගුණු විරෝධතාවලට එල්ල වූ වෙඩි ප‍්‍රහාර අමතක කළ නොහැකි බවත්, අමාත්‍ය පාලිත රංගේ බණ්ඩාර මහතා පවසයි. එබැවින් අවස්ථාවාදී දේශපාලන කණ්ඩායම්වල කුමන්ත‍්‍රණ පසුපස පියවර මනින්නට කාලය නොමැති බවත්, කාලය සමග එම විරෝධතා හා කුමන්ත‍්‍රණ යටපත් වී යන ආකාරය ඉදිරියේදී දකින්නට ලැබෙනු ඇති බවත් ඔහු කියා සිටී. අමාත්‍යවරයා සමස්ථ ප‍්‍රජාවගෙන් ඉල්ලා සිටින්නේ මෙම රැවටලිකාර රංගනවලට නොරවැටී දරුවන්ගේ හා රටේ අනාගතය පිළිබඳ සිතා කටයුතු කරන ලෙසයි.අමාත්‍ය පාලිත රංගේ බණ්ඩාර මහතා මේ බව පැවැසුවේ මහකුඹුක්කඩවල, කොට්ටුකච්චිය මාර්ගය කාපට් අතුරා සංවර්ධනය කිරීම වෙනුවෙන් පැවැති උත්සවයකදී මාධ්‍ය වෙත අදහස් පළ කරමිනි.", "URL": "https://sinhala.adaderana.lk/news.php?nid=70101", "Category": null, "Parent URL": null}