{"Source": "Adaderana", "Timestamp": "June 2, 2019 10:47 am", "Headline": "රතන හිමි තුන්වන දිනටත් අඛණ්ඩව උපවාසයේ", "News Content": "පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ඓතිහාසික ශ්‍රී දළදා මාලිගය අබියස ආරම්භ කළ උපවාසයේ තෙවැනි දිනය අදයි. මේ අතර එම උපවාසයට සහාය පළකරමින් දෙමළ ජාතික සන්ධාන පාර්ලිමේන්තු මන්ත්‍රී එස්. විලයාලේන්ද්‍රන් මහතා ඊයේ (02) මඩකලපුවේදී ආරම්භ කළ උපවාසය ඊයේ රාත්‍රියේ අවසන් කෙරුණ බව අප වාර්තාකරු සඳහන් කළේය. අමාත්‍ය රිෂාඩ් බදියුදීන්, අසාද් සාලි, එම්.එල්.ඒ.එම්. හිස්බුල්ලා යන ආණ්ඩුකාරවරු එම ධුරවලින් ඉවත් කිරීම ඇතුළු ඉල්ලීම් හතරක් මුල්කරගනිමින් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ඉකුත් 31 වැනිදා දළඳා මාළිගාව අභියස අඛණ්ඩ උපවාසයක් ආරම්භ කළේය. උපවාසය ආරම්භ කරමින් උන්වහන්සේ අවධාරණය කළේ, ජනාධිපතිවරයා මෙම ඉල්ලීම් ඉටුකරන තෙක් නිරාහාරව අඛණ්ඩ උපවාසයේ නිරතවන බවයි. රතන හිමියන්ට සහාය පළ කරමින් මැන්ෆර්ඩ් ඇන්තනී මහතා උපවාසයට එක් වූ අතර ඊයේ පෙරවරුවේ සමස්ත ලංකා උපාධිධාරී ගුරු සංගමයේ සාමාජිකයින්ද රතන හිමියන්ගේ උපවාසයට සහය පළ කරමින් ඊට එක් වුණි. උපවාසයේ නිරත රතන හිමියන් බැහැදැකීම සඳහා ඊයේත් මහා සංඝරත්නය, පාර්ලිමේන්තු මැති ඇමතිවරුන්, සිවිල් සංවිධාන නියෝජිතයින් ඇතුලු පිරිසක් පැමිණියේය.", "URL": "https://sinhala.adaderana.lk/news.php?nid=111171", "Category": null, "Parent URL": null}