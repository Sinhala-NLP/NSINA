{"Source": "Adaderana", "Timestamp": "January 2, 2017 05:32 pm", "Headline": " සමෘද්ධි දෙපාර්තමේන්තුවේ අඩුපාඩු පුරවන්න මුදල් අමාත්‍යාංශය මැලිවෙනවා", "News Content": "2017 වසරේ මෙම ඉලක්කය සපුරා ගැනීමට නම් සමෘද්ධි සංවර්ධන දෙපාර්තමේන්තුවේ පුරප්පාඩු 5000 ක් පමණ පිරවිය යුතු වුවත් එම පුරප්පාඩු පිරවීම සඳහා මුදල් අමාත්‍යාංශය ඈලි මෑලි ගතියක් දක්වන බව සමාජ සවිබල ගැන්වීම් හා සුභසාධන අමාත්‍ය එස්.බී.දිසානාය මහතා පවසයි. මේ සම්බන්ධයෙන් ජනාධිපතිවරයා හා අගමැතිවරයා දැනුම්වත් කර ඇතැයිද පැවසූ එතුමා මුදල් අමාත්‍යාංශයේ ප්‍ර‍මාදය පිළිබඳව තමන් බලවත්සේ කණගාටුවන බවද ප්‍ර‍කාශ කළේය.ඒ මහතා මේ බව පැවසුවේ 2017 වසරේ අමාත්‍යාංශ ඉලක්ක පිළිබඳව අද (02) පැවති අමාත්‍යාංශ ඉහළ නිලධාරීන්ගේ රැස්වීමක් අමතමිනි. එහිදී වැඩිදුරටත් අදහස් දැක්වූ ඒ මහතා, “සමෘද්ධි ව්‍යාපාරය හරහා අප විසින් ගොඩනැඟූ බැංකු ව්‍යාපාරය, සමාජ ආරක්ෂණ ව්‍යාපාරය, නිවාස සංවර්ධන වැඩ වැනි දේ ශක්තිමත් ලෙස ගොඩනැඟුනා. නමුත් පසුගිය අවුරුදු 10ක කාලයේ දී මේ බැංකුවල තිබූ මුදල් කුඩා ව්‍යවසායකයන්ට අවශ්‍ය ප්‍රාග්ධනය සැපයීම සඳහා ප්‍ර‍මාණවත් ලෙස කළමනාකරණය කර තිබුණේ නැහැ. ඒ වගේම මේ දුප්පත් මිනිසුන් ඉතිරි කළ මුදල් නිවැරදිව ආයෝජනය කර තිබුණේ නැහැ. ඉතිරි කිරීම්වලට ලැබී තිබුණෙත් ඉතාම අඩු පොළියක්. දැන් අප මේ මුදල් වැඩි පොළී ලබා ගත හැකි තැන්වල ආයෝජනය කරන්න විවෘත ටෙන්ඩර් කිරීම් හරහා සමාගමක් තෝරාගෙන තිබෙනවා. ඒ වගේම මේ මුදල් රාජ්‍ය මුදල් නොවන නිසා පසුගිය කාලයේ විගණනය කිරීම් නිසි ලෙස සිදු වී තිබුණේ නැහැ. අප එයත් පුද්ගලික සමාගමකට බාරදුන්නා. ඊළඟට අපේ වගකීම තමයි මෙරට 97% ක් වන කුඩා ව්‍යවසායකයන්ට මූල ධනය සැපයීම. මෙම මූල ධනය සැපයීම 100 %කින් අප මේ වසරේ වේගවත් කරනවා. ඒකට හේතුවක් වෙලා තියෙන ගම්මානවල වසංගතයක් වී තියෙන ගිනි පොළී මාෆියාව වහාම ගම්මාන වලින් තුරන් කර දැමිය යුතුයි. ඒ වගේම සමෘද්ධියේ පුරප්පාඩු 5000 ක් පමණ ඉතා ඉක්මනින් පිරවිය යුතුයි. ඒ සඳහා මුදල් අමාත්‍යාංශ අනුමැතිය ලැබෙනකන් අපි ඉන්නවා. නමුත් ඒ සඳහා එම අමාත්‍යාංශය ඈලි මෑලි ගතියක් පෙන්වනවා. අපි මේ ගැන ජනාධිපතිතුමාව අගමැතිතුමාව දැනුවත් කරලා තියෙනවා. මුදල් අමාත්‍යාංශයේ මේ ස්වභාවය ගැන අප කණගාටු වනවා. කෙසේ වෙතත් ජනාධිපතිතුමා මේ වසර දිළිඳුකම පිටුදැකීමේ වසර ලෙස නම් කර තිබෙනවා. මේ වගකීමෙන් බලවත්ම වගකීම් කොටස පැවරිලා තියෙන්නේ අපිටයි.“", "URL": "https://sinhala.adaderana.lk/news.php?nid=67634", "Category": null, "Parent URL": null}