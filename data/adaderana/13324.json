{"Source": "Adaderana", "Timestamp": "January 7, 2011 08:13 am", "Headline": "ලෝක කුසලානයට වි‍ශේෂ ආරක්ෂක වැඩපිළිවෙළක්", "News Content": "ලෝක කුසලාන ක්‍රිකට් තරගාවලිය පැවැත්වෙන කාලය තුළ දී වි‍ශේෂ ආරක්ෂක වැඩපිළිවෙළක් ක්‍රියාත්මක කිරීමට පියවර ගෙන ඇති බව පොලිසිය පවසයි. පොලිසියට අමතරව යුද හමුදාව, ගුවන් හමුදාව සහ පොලිස් වි‍ශේෂ කාර්යය බලකාය ඇතුළු ආරක්ෂක අංශ ඒකාබද්ධව මෙම ආරක්ෂක වැඩපිළිවෙළ සැලසුම් කර තිබේ. අදාළ තරගාවලියේ ආරක්ෂාව සම්බන්ධයෙන් සියලු ආරක්ෂක නිලධාරීන් වෙත දැඩි වගකීමක් පැවරී ඇති බව ජ්‍යෙෂ්ඨ නියෝජ්‍ය පොලිස්පති එම් කේ ඉලංගකෝන් මහතා සඳහන් කරයි. මෙහි වැඩිම කාර්යභාරයක් පොලිසිය‍ වෙත පැවරී ඇති අතර සෙසු ආරක්ෂක අංශ ඒ සඳහා සහය දක්වන බව ද ඔහු ප්‍රකාශ කළේය. මෙම ආරක්ෂක වැඩපිළිවෙළ සම්බන්ධයෙන් අවසන් සාකච්ඡාව ලබන 11 වැනි දින පැවැත්වීමට නියමිතය. පෙබරවාරි 20 වැනිදා සිට මාර්තු 29 වැනි දින දක්වා ලෝක කුසලාන ක්‍රිකට් තරගාවලිය පැවැත්වෙයි.", "URL": "https://sinhala.adaderana.lk/news.php?nid=13324", "Category": null, "Parent URL": null}