{"Source": "Adaderana", "Timestamp": "July 25, 2017 05:36 pm", "Headline": "  වෛද්‍ය සභාවේ තීරණයට එරෙහි පෙත්සම් විභාගයට අවසර", "News Content": "විදේශීය විශ්වවිද්‍යාලවලින් වෛද්‍ය උපාධිය ලබා මෙරට වෛද්‍යවරු වශයෙන් ලියාපදිංචිවීමට සුදුසුකම් ලැබීමේ විභාගය දින නියමයක් නොමැතිව කල් දැමීමට වෛද්‍ය සභාව ගෙන ඇති තීරණයට එරෙහි පෙත්සමක් විභාගයට ශ්‍රේෂ්ඨාධිකරණය අවසර ලබා දී තිබේ.අගවිනිසුරු ප්‍රියසාද් ඩෙප් මහතා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල අදාළ පෙත්සම සලකා බැලීමෙන් අනතුරුව දෙසැම්බර් මස 04 දා එය විභාගයට ගැනීමට අවසර දුන් බව අද දෙරණ අධිකරණ වාර්තාකරු සඳහන් කළේය.දින නියමයක් නොමැතිව අදාළ විභාගය කල් දැමීමෙන් තම මූලික අයිතිවාසිකම් උල්ලංඝණය වූ බව පවසා කැලණිය ප්‍රදේශයේ සිසුවියක් එම පෙත්සම ශ්‍රේෂ්ඨාධිකරණයට ඉදිරිපත් කර ඇති බව සඳහන්ය.පෙත්සමේ වගඋත්තරකරුවන් ලෙස ශ්‍රී ලංකා වෛද්‍ය සභාව හා එහි ලේඛකාධිකාරී ඇතුළු පිරිසක් නම් කර තිබේ.බංග්ලාදේශයේ චිතගොන් විශ්වවිද්‍යාලයෙන් වෛද්‍ය උපාධිය ලැබූ තමන් මෙරටදී වෛද්‍යවරයෙකු ලෙස ලියාපදිංචි වීම සඳහා සුදුසුකම් ලැබීමේ විභාගයට ඉල්ලුම් කළද වෛද්‍ය සභාව මඟින් එය දින නියමයක් නොමැතිව කල් දමා ඇති බව පෙත්සම්කාරිය සඳහන් කර ඇත.ඒ හේතුවෙන් තමන්ට සීමාවාසික වෛද්‍ය පුහුණුව ලබා ගැනීමට නොහැකි තත්ත්වයක් උද්ගතව ඇති බව ඇය ප්‍රකාශ කර තිබේ.ඒ අනුව කරුණු සලකා බැලූ ශ්‍රේෂ්ඨාධිකරණ විනිසුරු මඩුල්ල දෙසැම්බර් 4 වනදා පෙත්සම විභාගයට ගැනීමටත් ශ්‍රී ලංකා වෛද්‍ය සභාව ඇතුළු වගඋත්තරකරුවන් වෙත නොතිසී නිකුත් කිරීමටත් නියම කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=75624", "Category": null, "Parent URL": null}