{"Source": "Adaderana", "Timestamp": "June 6, 2019 03:41 pm", "Headline": "නීතියේ රැහැනට හසුවු මත්ද්‍රව්‍ය නිෂ්පාදනාගාර", "News Content": "මත්ද්‍රව්‍යය ජාවාරමක් නීතියේ රැහැනට හසුකර ගැනීමට මෙක්සිකෝ බලධාරීන් සමත් වී ඇත. මෙක්සිකෝවේ බටහිර සිනලෝවා ප්‍රාන්තයේ සිදුකළ මෙහෙයුමකදී මත්ද්‍රව්‍යය නිෂ්පාදනය කරන රසායනාගාර ත්‍රිත්වයක් සොයාගෙන ඇත. එම රසායනාගාර තුළ මෙතම්ෆෙටමයින් ටොන් 17ක් නිෂ්පාදනය කිරීමේ හැකියාව පවතින බව බලධාරීන් ප්‍රකාශ කළේය. අදාළ සෝදිසි මෙහෙයුම ක්‍රියාත්මක කර ඇත්තේ ප්‍රදේශයේ උෂ්ණත්වය අසාමාන්‍ය ලෙස ඉහළ ගොස් ඇති බවට ප්‍රදේශවාසීන්ගෙන් ලද තොරතුරු මතයි. මෙහෙයුම් අවසානයේ අදාළ රසායනාගාර ත්‍රිත්වය සොයා ගැනීමට හැකි වූ බව බලධාරීන් පවසා සිටියේය. කෙසේ වෙතත් මේ සම්බන්ධයෙන් මෙතෙක් කිසිවෙක් අත්අඩංගුවට ගෙන නැත. බලධාරීන් පැමිණෙන විට එම රසායනාගාරවල සේවයේ නිරතව සිටි පුද්ගලයින් පලායන්නට ඇති බවට පොලීසිය සැක පල කරයි. කලක් සිනලෝවා ප්‍රාන්තය මෙක්සිකෝවේ මත්ද්‍රව්‍ය කල්ලි නායකයෙක් වන එල් චැපෝගේ බලපරාක්‍රමයට යටත්ව තිබුණි. කෙසේ වෙතත් ඔහු මේ වනවිට අමෙරිකානු ආරක්ෂක අංශ බාරයේ පසුවන අතර ඉදිරියේදී පැවැත්වීමට නියමිත නඩු විභාගයෙන් පසුව ජීවිතාන්තය දක්වා වූ සිර දඬුවමකට යටත් වනු ඇතැයි විචාරක මත පළව ඇත.", "URL": "https://sinhala.adaderana.lk/news.php?nid=111464", "Category": null, "Parent URL": null}