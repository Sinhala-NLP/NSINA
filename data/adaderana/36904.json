{"Source": "Adaderana", "Timestamp": "August 26, 2013 11:32 am", "Headline": "වැලිමඩ බස් වර්ජනයක්", "News Content": "වැලිමඩ- බදුල්ල, වැලිමඩ - බණ්ඩාරවෙල, වැලිමඩ - නුවරඑළිය ඇතුළු මාර්ග කිහිපයක බස් රථ අද (26) උදෑසන සිට වැඩ වර්ජනයක් ආරම්භ කර තිබේ. පෞද්ගලික බස් රථයකට නුවරඑළියේ සිට අම්පාර දක්වා ධාවනය කිරීමට මාර්ගස්ථ මගී ප්‍රවාහන අධිකාරීය බලපත්‍රයක් ලබාදීම මීට හේතුවය. මීට මාස 3ට පමණ ඉහතදී අදාළ බස් රථය නුවරඑළියේ සිට අම්පාර දක්වා ධාවන කටයුතු ආරම්භ කර ඇත. කෙසේ වෙතත් අවස්ථා 2කදී ඊට ලංගම හා පෞද්ගලික බස් රථ හිමියන් වි‍රෝධය පළ කර තිබේ. ඒ තම බස් රථවල ආදායමට ඉන් බලපෑමක් වන බව කියමිනි. කෙටි කාලයක් නිහඬවීමෙන් පසු අද යළිත් එම බසය නුවරඑළියේ සිට අම්පාර දක්වා ධාවනය ආරම්භ කර ඇත. මේ බව සැලවීමෙන් පසු වැලිමඩ නගරයේදී ලංගම බසයක් හරස් කර පෞද්ගලික බසයට යාමට ඉඩ නොදී තිබේ. පසුව මෙම සිද්ධිය පොලීසියට ද සැල කර ඇති අතර මේවන විට අදාළ පෞද්ගලික බස් රථය සිය භාරයට ගත් බව වැලිමඩ පොලීසිය පවසයි. අදාළ බස් රථයට තවදුරටත් ධාවනය කිරීමට ඉඩදුනහොත් දුර ගමන් සේවා සියල්ල නතර කරන බවට ලංගම හා පෞද්ගලික බස් රියදුරන් අවධාරණය කර තිබේ. කෙසේ වෙතත් කෙටි ගමන් සේවා කිහිපයක් පමණක් මේවන විට ක්‍රියාත්මක වේ. වැලිමඩ සිට දුර පළාත් දක්වා ධාවනය කෙරෙන ඇතැම් බස් රථවල කාලසටහන් ගැටලු පවතින බවද වාර්තා වේ.", "URL": "https://sinhala.adaderana.lk/news.php?nid=36904", "Category": null, "Parent URL": null}