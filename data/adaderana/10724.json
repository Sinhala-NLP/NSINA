{"Source": "Adaderana", "Timestamp": "September 8, 2010 04:33 pm", "Headline": "පුපුරණ ද්‍රව්‍ය යෙදූ වල් ඌරු දඩයමක් මාට්ටු ", "News Content": "පුපුරණ ද්‍රව්‍ය යොදා ගනිමින් වව්නියාව ඕමන්ත පෙරියමඩු වැව ආසන්න රක්ෂිතයේ වල් ඌරන් දඩයම් කළ පුද්ගලයින් 7 දෙනෙකු අත් අඩංගුවට ගෙන තිබේ. යුද හමුදාවේ 56 වැනි සේනාංකයට අයත් භට පිරිසක් විසින් සැකකරුවන් තමන්ගේ භාරයට ගෙන වව්නියාව අඩවි වන නිලධාරීවරයා වෙත භාරදී ඇති බව සඳහන් වේ. සැකකරුවන්ගෙන් සිදුකළ ප්‍රශ්න කිරීම් වලදී අනාවරණය වී ඇත්තේ ඔවුන් කාලයක් පුරා මෙලෙස පුපුරණ ද්‍රව්‍ය යොදා ගනිමින් වල් ඌරන් දඩයම් කර ඇති බවයි. ප්‍රදේශයේ ජනතාව වෙත පුපුරණ ද්‍රව්‍ය ලැබී ඇත්තේ කෙසේ යන්න පිළිබඳව යුද හමුදාව පරීක්ෂණ ආරම්භ කර ඇති බව ද වාර්තා වේ. සැකකරුවන් පිරිස වව්නියාව දිසා අධිකරණය වෙත ඉදිරිපත් කළ පසු රුපියල් හැත්තෑ දහසක දඩයක් දිසාවිනිසුරුවරයා විසින් නියම කර තිබෙන බවද සඳහන් වේ.", "URL": "https://sinhala.adaderana.lk/news.php?nid=10724", "Category": null, "Parent URL": null}