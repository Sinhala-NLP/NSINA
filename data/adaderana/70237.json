{"Source": "Adaderana", "Timestamp": "February 28, 2017 06:54 pm", "Headline": "සයිටම් CEO ගේ වැඩ අත්හිටුවයි", "News Content": "සයිටම් ආයතනයේ ප්‍රධාන විධායක නිලධාරී ලෙස කටයුතු කළ වෛද්‍ය සමීර සේනාරත්න මහතාගේ සේවය වහා ක්‍රියාත්මක වන පරිදි අත්හිටුවා ඇති බව වාර්තා වේ.ඉකුත් පෙබරවාරි මස 06 වෙනි දින මොහුගේ මෝටර් රථයට වෙඩිතැබීමේ සිදුවීමට අදාළව සැකපිට පුද්ගලයෙකු ඊයේ දිනයේ අත්අඩංගුවට ගෙන අධිකරණයට ඉදිරිපත් කරන ලදී.කෙසේ වෙතත් මෙම සිදුවීම සම්බන්ධයෙන් පවත්වන ලද මූලික පොලිස් පරීක්ෂණ මගින් අනාවරණය වී ඇත්තේ සමීර සේනාරත්න මහතාට ජීවිත තර්ජන ඇති බවට මෙම සිදුවීම තුළින් ව්‍යාජ ලෙස මවාපෑමට උත්සාහ කිරීමක් කර ඇති බවයි.මෙම සිදුවීමට සම්බන්ධ යයි කියන බස්නාහිර පළාතේ ප්‍රාදේශීය සභා මන්ත්‍රීවරයෙකු සහ රියදුරෙකු ප්‍රදේශයෙන් පලගොස් සැඟව ඇතැයි පොලීසිය පවසයි.කෙසේ වෙතත් සයිටම් ආයතනයේ සභාපති වෛද්‍ය නෙවිල් ප්‍රනාන්දු මහතාගේ අත්සනින් යුතුව නිකුත් කළ නිවේදනයක දැක්වෙන්නේ සිදුකෙරෙන පොලිස් පරීක්ෂණ විනිවිදභාවයෙන් යුතුව සිදුකිරීම සඳහා සමීර සේනාරත්න මහතාගේ සේවය තාවකාලිකව අත්හිටුවීමට තීරණය කළ බවයි.", "URL": "https://sinhala.adaderana.lk/news.php?nid=70237", "Category": null, "Parent URL": null}