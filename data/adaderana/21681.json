{"Source": "Adaderana", "Timestamp": "January 27, 2012 09:23 am", "Headline": "නුවරඑළිය මහනගර සභාවේ අර්බුදයක්", "News Content": "නුවරඑළිය මහනගර සභාවේ අර්බුදකාරී තත්ත්වයක් හටගෙන තිබේ. එහි වැඩබලන නාගරික කොමසාරිස්වරයා සහ නගරාධිපතිවරයාගේ පෞද්ගලික ලේකම්වරයෙකු අතර සිදුවූ බහින්බස්වීමක් මීට හේතු වී ඇති බව වාර්තා වේ. අදාළ ලේකම්වරයා විසින් නාගරික කොමසාරිස්වරයා වෙත යොමුකළ ලිපියක වලංගුභාවය සම්බන්ධයෙන් දෙදෙනා අතර බහින් බස්වීමක් සිදුව ඇත. මීට විරෝධය පළකරමින් සේවකයින් කලහකාරී ලෙස හැසිරුණු අතර අදාළ ලේකම්වරයා ප්‍රසිද්ධියේ වැඩබලන නාගරික කොමසාරිස්වරයාගෙන් සමාව ගත යුතු බව සේවකයින් පෙන්වාදෙයි. එහෙත් ඊයේ දිනයේ දීම එම තත්ත්වය සමථයකට පත්කිරීමට පියවර ගත් බව නගරාධිපති මහින්ද දොඩම්ප‍ගේ මහතා සඳහන් කළේය. මේ සම්බන්ධයෙන් නාගරික කොමසාරිස්වරයාගෙන් කළ විමසීමක දී අදාළ ගැටළුව සමථයකට පත්කරගත් බව ඔහු කියා සිටියේය. එහෙත් අද දිනයේ සේවකයින් ගැනීමට නියමිත ක්‍රියාමාර්ග සම්බන්ධයෙන් විරෝධතාවක් නොමැති බව ඔහු සඳහන් කළේය.", "URL": "https://sinhala.adaderana.lk/news.php?nid=21681", "Category": null, "Parent URL": null}