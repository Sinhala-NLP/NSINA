{"Source": "Adaderana", "Timestamp": "August 11, 2018 06:26 am", "Headline": "නගර සංවර්ධනයේ ප‍්‍රධානතම බාධකය මාර්ග තදබදයයි ", "News Content": "අද වන විට නගර සංවර්ධනයේ ප‍්‍රධානතම බාධකය වන්නේ මාර්ග තදබදය බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. පුද්ගලික වාහන වැඩි වශයෙන් මෙරටට ගෙන්වීමෙන් එය කළ නොහැකි බවද අමාත්‍යවරයා පවසයි. මෙය පොඩි රටක් බවත් රටේ හැම තැනම නගර සහ ගෙවල් ඉදි වී ඇති බැවින් හැකිතාක් පොදු ප‍්‍රවාහනය ශක්තිමත් කළ යුතු බවද අමාත්‍යවරයා පැවසී. එ් නිසා හදුනාගෙන ඇති නගර 13 ක උපාය මාර්ගික නගර හැටියට දියුණු කිරිමට කටයුතු කර ඇති අතර එයින් එකක් මාතලේ නගරය බවද අමාත්‍යවරයා පැවසීය. මහානගර හා බස්නාහිර සංවර්ධන අමාත්‍ය පාඨලී චම්පික රණවක මැතිතුමා මෙම අදහස් පළ කර සිටියේ, නාගරික සංවර්ධන අධිකාරිය විසින් ක‍්‍රියාත්මක කරනු ලබන මාතලේ නගර සංවර්ධන වැඩසටහනට සමගාමීව රුපියල් මිලියන 50 ක වියදමින් ඉදිවන මාතලේ, ගොංගාවෙල බස්නැවතුමේ සංවර්ධන කටයුතු ආරම්භ කිරීමේ අවස්ථාවට ඊයේ (10) සහභාගී වෙමිනි. එහිදී වැඩිදුරටත් අදහස් දැක්වූ අමාත්‍යවරයා, අපි අතිවිශාල මුදල් ප‍්‍රමාණයක් සම්පාදනය කරනවා මහනුවරට. තව අවුරුදු දෙක තුනකින් බලාගන්න පුළුවන් ලෝකයේ තිබෙන දියුණුම බස් නැවතුම්පලත්, දුම්රිය ස්ථානයත් මහනුවරට එනවා. ඒ වගේම දඹුල්ල නගරය ඇත්තටම අපේ අනාගත සැලසුම අනුව කොළඹ සිට ත‍්‍රිකුණාමලය දෙසට තමයි ප‍්‍රධාන නාගරික මධ්‍යස්ථානය, නාගරික කොරිඩෝව ගොඩනැගෙන්නේ. එතකොට මේ දිස්ත‍්‍රික්කවලට අලූත් ආලෝකයක් ඉදිරි කාලවලදී ලැබෙනවා. අපිට තිබෙනවා ලොකු ප‍්‍රශ්නයක්, ණය ගෙවන එක. මේ ණය ගෙවන්න ගියාම ආණ්ඩුවේ ආදාමයමෙන් 90%ක්ම යන්නේ මේ ණය ගෙවන්න. මොකද ආදායම් නැති තැන්වල තමයි ගිය ආණ්ඩුව ආයෝජනය කරලා තියෙන්නේ. මිත‍්‍රවරුණි මේ ණය ගෙවන්න වෙලා තියෙන්නේ අපිට. දැන් හාල්, පිටි, කිරි පිටි වැනි සෑම දෙයකටම බදු අයකරලා මේවයේ ණය ගෙවන්න වෙලා තියෙන්නේ. ඒක නිසා මේ ආණ්ඩුව ආයොජනය කරන්නේ ආදායම් ලැබෙන තැන්වල. ආදායම උපදවන්න පුලූවන් තැන්වල ජනතාවට මෙහෙවරක් වෙන්න පුළුවන් තැන්වල මිසක් බොරු ෂෝක්, බොරු සෝබන ජනතාවට බරක් වන සංවර්ධනයක් නෙවෙයි අප කරන්නේ. අපේ අමාත්‍යාංශය අද මහා පරිමාණ ආයෝජන විස්සක් අපි සිදුකරගෙන යනවා. අති විශාල ධනස්කන්ධයක් අපේ අමාත්‍යාංශය හරහා ක‍්‍රියාත්මකයි. මහවැලි ව්‍යාපාරය වැනි කිහිප ගුණයක් විශාල ව්‍යාපෘති ගණනාවකට අපි අතගහල තියෙනවා. ඒවායේ ප‍්‍රතිඵල අනාගතයේදී ලැබෙයි. විශේෂයෙන්ම අපි කියන්න ඕනෙ අපි මෑතකදී හදපු මොරගහකන්නද. එය මීට අවුරුදු පනහකට කලින් සැලසුම් කළ දෙයක්, මහවැලි ව්‍යාපාරය එක්දහස් නවසිය හැට ගණන්වල මුල් භාගයේ. දැන් තමයි ප‍්‍රතිඵල ලැබෙන්නේ. එනිසා විධිමත් ව්‍යාපෘතියක් කරන්න නොයෙක් අධ්‍යයනයන් කරලා ඒවා විධිමත්ව ඉදිරියට දාන්න ඕනේ.", "URL": "https://sinhala.adaderana.lk/news.php?nid=94218", "Category": null, "Parent URL": null}