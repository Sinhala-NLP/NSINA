{"Source": "Adaderana", "Timestamp": "May 10, 2019 09:00 am", "Headline": "බලධාරීන්ගේ ඇස නොගැටෙන අගාධයට ගිය පාරක්", "News Content": "ආණමඩුව-හලාවත මාර්ගය සේරුකැලේ ප්‍රදේශයේ රතඹලාඔයට ආසන්නයෙන් කැඩී හානියට පත්ව වසර කාලයක් ගත වී ඇතත් එම ස්ථානය පිළිසකර කිරීමට වගකිව යුතු කිසිවෙකුත් මෙතෙක් පියවරක් ගෙන නැත. පසුගිය වසරේ මැයි මාසයේදී ප්‍රදේශයට ඇද හැලුණු ධාරානිපාත වර්ෂාව හේතුවෙන් \"රතඹලාඔය\" පිටාර ගලා ඇත. එම අවස්ථාවේදී ආණමඩුව - හලාවත ප්‍රධාන මාර්ගයට බරපතල හනි සිදුව ඇති බව අද දෙරණ වාර්තාකරු සඳහන් කරයි. රතඹලාඔය ආසන්නයෙන්ම මාර්ගය ආරක්ෂා කර ගැනීම සඳහා යොදා තිබූ ගල් වැටි ගලවා ගෙන ගිය අතර, ඒ ආසන්නයෙන් ඇති පාලම් කැඩී හානියට පත්ව ඇති බවත් වාර්තා වෙයි. ආගාධයක් ලෙස සැකසී ඇති මාර්ගයේ විවිධ අනතුරු සිදුවිය හැකි බැවින් අනතුරුදායක තත්ත්වය පෙන්වන \"කහ පැහැති පටි\" පමණක් එම ස්ථාන වල යොදා ඇත. මෙම මාර්ගයට හානි සිදුවී වසරක් ගෙවී ගියත් එය පිළිසකර කිරීමට වගකිව යුතු කිසිවෙකු කටයුතු නොකිරීම කනගාටුදායක බව ප්‍රදේශවාසීන් ප්‍රකාශ කර ඇත. එමෙන්ම ඉදිරියේදී වැසි ලැබී නැවතත් රතඹලාඔය පිටාර ගලා ගියහොත් ආණමඩුව - හලාවත මාර්ගයට බරපතල හානි සිදුවී ගමනා ගමනයට පවා බාධා ඇති විය හැකි බවද ඔවුන් ප්‍රකාශ කර ඇත.", "URL": "https://sinhala.adaderana.lk/news.php?nid=109651", "Category": null, "Parent URL": null}