{"Source": "Adaderana", "Timestamp": "August 15, 2018 07:12 pm", "Headline": "ස්වාධීන වීම ගැන කිසිම ගැටළුවක් නෑ", "News Content": "පාර්ලිමේන්තුව තුළ ස්වාධීනව කටයුතු කිරීම සම්බන්ධයෙන් අධ්‍යයනය කිරීම සඳහා විද්වත් කමිටුවක් නම් කිරීමට ඒකාබද්ධ විපක්ෂය තීරණය කර තිබේ. පක්ෂ නායකයයින්ගේ සහභාගීත්වයෙන් ඊයේ (14) පැවති සාකච්ඡාවකදී මෙම තීරණය ගෙන තිබේ. ඒකාබද්ධ විපක්ෂයේ පක්ෂ නායක හමුව හිටපු ජනාධිපති නිල නිවසේදී ඊයේ පැවැත්වුනේ මහින්ද රාජපක්ෂ මහතාගේ ප්‍රධානත්වයෙනි. පැවති සාකච්ඡාවේදී ඒකාබද්ධ විපක්ෂයේ මන්ත්‍රී කණඩායම පාර්ලිමේන්තුව තුළ ස්වාධීනව කටයුතු කිරීම ඇතුළු කරුණු කිහිපයක් සම්බන්ධයෙන් අවධානය යොමුව තිබිණි. එහිදී ශ්‍රී ලංකා පොදුජන පෙරමුණේ සභාපති මහාචාර්ය ජී.ඇල් පීරිස් මහතාගේ සභාපතීත්වයෙන් යුත් විද්වත් කමිටුවක් පත් කර ඉදිරි කටයුතු අධ්‍යයනය කිරීමට තීරණය කර තිබේ. සාකච්ඡාවෙන් අනතුරුව මාධ්‍යට අදහස් දැක්වු පාර්ලිමේන්තු මන්ත්‍රී ඩලස් අලහප්පෙරුම මහතා ප්‍රකාශ කළේ ස්වාධීන වීම සම්බන්දයෙන් කිසිඳු ගැටළුවක් නොමැති බවත් ඕනෑම කැප කිරීමක් සිදුකර මහජනතාවගේ හඬ වෙනුවෙන් එම තීන්දු ගැනීමට සූදානම් බවයි. ඒ සඳහා ගතයුතු පියවර සහ ගතයුතු කාලය සම්බන්ධයෙන් උපදෙස් සහ මෙහෙයවීම සඳහා කමිටුව පත් කළ බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=94460", "Category": null, "Parent URL": null}