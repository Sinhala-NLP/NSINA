{"Source": "Adaderana", "Timestamp": "December 19, 2011 08:52 am", "Headline": "කරූ වාසනාව උරගාබලන්නේ අදයි", "News Content": "එක්සත් ජාතික පක්ෂයේ නායකත්වය ඇතුළු ප්‍රධාන තනතුරු කිහිපයක් වෙනුවෙන් පුද්ගලයින් තෝරා ගැනීම අද(19) සිදු කිරීමට නියමිතව තිබේ. එක්සත් ජාතික පක්ෂයේ නායක, නියෝජ්‍ය නායක හා ජාතික සංවිධායක යන ප්‍රධාන තනතුරු සඳහා මෙහි දී පුද්ගලයින් තෝරා ගැනීමට නියමිතය. ඒ අනුව දීර්ඝ කාලයක සිට එක්සත් ජාතික පක්ෂය තුළ පැවති නායකත්ව අර්බුදය අද ලැබෙන තීරණය අනුව සමථයකට පත්වනු ඇති බවට පාක්ෂිකයින් විශ්වාස කරයි. එක්සත් ජාතික පක්ෂයේ නායකත්වය වෙනුවෙන් රනිල් වික්‍රමසිංහ මහතා සමඟ කරු ජයසූරිය මහතා තරග බිමට පිවිස තිබේ. 1999 සහ 2005 යන වර්ෂ වල දී එක්සත් ජාතික පක්ෂයේ ජනාධිපතිධූර අපේක්ෂකයා ලෙස රනිල් වික්‍රමසිංහ මහතා ඉදිරිපත් වුවද එම දෙවතාවේ දීම ඔහු පරාජය ලැබීය. 2001 මහ මැතිවරණය හැර රනිල් වික්‍රමසිංහ මහතා නායකත්වය දුන් සෑම මැතිවරණයක් ම පරාජය වීම හේතුවෙන් ඔහුගේ නායකත්වය දැඩි ලෙස විවේචනයට ලක්විය. මෙම තත්ත්වය තුළ කරු ජයසූරිය මහතා පළමු වරට පක්ෂ නායකත්වය සදහා ඡන්දයට ඉදිරිපත් වී සිටියි. කොළඹ නගරාධිපතිවරයා ලෙස ජාතික දේශපාලනයට පිවිසි කරු ජයසූරිය මහතා එක්සත් ජාතික පක්‍ෂයේ නියෝජ්‍ය නායකයා ලෙස තේරී පත්විය. 2006 වසරේ දී එවකට පැවති උතුරු නැගෙනහිර යුද්ධයට එක්සත් ජාතික පක්ෂය සහය නොදුන් පසුබිමක දී කරු ජයසූරිය මහතා තවත් මන්ත්‍රීවරුන් 17 දෙනෙකු සමඟ රජයට එක්විය. 2008 වසරේ දෙසැම්බර් මාසයේ දී යළි එක්සත් ජාතික පක්ෂයට එක් වූ කරු ජයසූරිය මහතාට එහි දී පක්ෂයේ නියෝජ්‍ය නායක තනතුර පිරිනමනු ලැබීය. බෙදී වෙන්ව තිබෙන පක්ෂයේ සියලුම කොටස් එක්කිරීම වෙනුවෙන් තමන් නායකත්වය සඳහා ඉදිරිපත් වන බව ඊයේ(18) දහවල් පැවති කෘත්‍යාධිකාරී මණ්ඩල රැස්වීමෙන් අනතුරුව තමා නායකත්වයට ඉදිරිපත් වීම සම්බන්ධයෙන් කරු ජයසූරිය මහතා අද දෙරණට අදහස් දක්වමින් සඳහන් කළේය. ආගමික නායකයින් ඇතුළු සමාජයේ සෑම අංශයකින්ම තමන් වෙත මේ සඳහා ඉල්ලීම් ඉදිරිපත් වූ බවත්, එම ඉල්ලීම මත තමන් නායකත්වය වෙනුවෙන් ඉදිරිපත් වූ බව ද හෙතෙම අනාවරණය කළේය. පක්ෂයේ නියෝජ්‍ය නායක තනතුර සඳහා සජිත් ප්‍රේමදාස, රවී කරුණානායක, කස්තුරි අනුරාධනායක සහ ප්‍රියන්ත පත්බේරිය යන මහත්වරුන්ගේ නම් මේ දක්වා යෝජනා වී ඇති බව තිස්ස අත්තනායක මහතා ප්‍රකාශ කළේය. ජාතික සංවිධායක ධුරය සඳහා දයාසිරි ජය‍සේකර, දයා ගමගේ සහ සුරංග නාවුල්ල යන මහත්වරුන්ගේ නම් මේ දක්වා යෝජනා වී තිබේ. මේ අතර එක්සත් ජාතික පක්ෂයේ සභාපතිධුරය සඳහා ගාමිණි ජයවික්‍රම පෙරේරා මහතා සහ උපනායක ධුරය සඳහා ජෝසප් මයිකල් පෙරේරා මහතා නිතරඟයෙන් තේරී පත්විය. එක්සත් ජාතික පක්ෂයේ නායකත්වය සඳහා මෙවර ඡන්ද විමසීමක් සිදු වන්නේ වසර 17 ට පසුව වීම විශේෂත්වයකි. මීට පෙර 1994 වර්ෂයේ දී එක්සත් ජාතික පක්ෂ‍යේ නායකත්වය සඳහා ඡන්ද විමසීමක් පැවැත්වුණු අතර එම අවස්ථාවේ රනිල් වික්‍රමසිංහ මහතා පරාජයට පත් කරමින් ගාමිණී දිසානායක පක්ෂ නායකත්වයට තේරී පත්විය. කෙසේ වෙතත් ගාමිණි දිසානායක මහතා අභාවප්‍රාප්ත වීමෙන් පසු රනිල් වික්‍රමසිංහ මහතා පක්ෂ නායකත්වයට පත්විය.", "URL": "https://sinhala.adaderana.lk/news.php?nid=20787", "Category": null, "Parent URL": null}