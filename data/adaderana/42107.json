{"Source": "Adaderana", "Timestamp": "March 27, 2014 01:27 pm", "Headline": "මේ සැලසුම උතුරු- නැගෙනහිර අන්තර්වාර පාලනයක් ගොඩනැඟීමටයි ", "News Content": "එක්සත් ජාතීන්ගේ සමීප අධීක්ෂණය යටතේ උතුරු- නැගෙනහිර අන්තර්වාර පාලනයක් ගොඩනැගීමේ මෙහෙයුමක් ලෙස ජිනීවා මෙහෙයුම සැලකිය හැකි බව ඉදිකිරීම්, ඉංජිනේරු සේවා, නිවාස හා පොදු පහසුකම් ඇමති විමල් වීරවංශ මහතා පවසයි. ලංකාවේ යුද අපරාධ වූ බව, දෙමළ ජනතාවට හිරිහැර වන බව, මෙරට ප්‍රජාතන්ත්‍රවාදය, ආගමික නිදහස නැති බව යන කාරණා දිගින් දිගටම ජාත්‍යන්තරය තුළ වපුරමින් අන්තවාදී කණ්ඩායම් පැමිණ ඇත්තේ ඔවුන්ගේ එකී න්‍යාය පත්‍රය ක්‍රියාත්මේ අවසන් අදියරට බව හෙතෙම පෙන්වාදෙයි. මෙම මතවාදය නිසා ඇතැම් බටහිර රටවල් සංහිඳියාව ගොඩනැඟීම වෙනුවෙන් යැයි කියමින් ශ්‍රී ලංකාවට අත පොවමින් සිටින බව ඇමතිවරයා අද (27) කොළඹදී මාධ්‍ය හමුවක් අමතමින් පැවසීය. බටහිර ජාතීන්ගේ සැබෑ උවමානව ශ්‍රී ලංකාවේ සංහිඳියාව වෙනුවෙන් පෙනී සිටිනවා යැයි කියමින් ඇතැම් අන්තවාදී කල්ලි පිනවීම බවද අමාත්‍යවරයා පෙන්වාදුන්නේය. මේ නිසා මෙම අවස්ථාවේදී රජයක් ලෙස ශක්තිමත්ව නොබියව ඊට මුහුණ දිය යුතු බවත් අන්තර්ජාතික මිතුරන් සමග මීට වඩා සමීප වෙමින් චීනය වැනි රටවල් සමග ආරක්ෂක ගිවිසුම්වලට එළඹිය යුතු බවත් ඔහු කියා සිටියේය. ජිනීවා මෙහෙයුමට පාර කැපූ දෙමළ ජාතික සන්ධානය සම්බන්ධයෙන් විපක්ෂයේ දේශපාලන පක්ෂ එක මතයක නැති බවත් දැන් වෙන් වෙන්ව පෙනෙන්නට සිටියද දෙමළ ඊළමට අවශ්‍ය විදියට ඔවුන් සහයදෙන බවටද අමාත්‍යවරයා එහිදී චෝදනා කළේය.", "URL": "https://sinhala.adaderana.lk/news.php?nid=42107", "Category": null, "Parent URL": null}