{"Source": "Adaderana", "Timestamp": "July 26, 2019 03:58 pm", "Headline": "අපි හරි දේ කරනවද කියලා ඕන කෙනෙක්ට හොයන්න පුළුවන්", "News Content": "ඇමෙරිකාවට අවශ්‍ය විදිහට අපේ රටේ අධිකරණයට ඇගිලි ගැසීමට නොහැකි බව අධිකරණ හා බන්ධනාගාර ප්‍රතිසංස්කරණ අමාත්‍ය නීතීඥ තලතා අතුකෝරළ මහත්මිය පවසයි. අමාත්‍යවරිය මෙම අදහස් පළකලේ 2019 ජාතික සමථ දින රත්නපුර දිස්ත්‍රික් සමරු උත්සවයට අද පෙරවරුවේ(26) එක් වෙමිනි. නොයෙකුත් පුද්ගලයින් අධිකරණයේ ස්වාධීණත්වයට පහර පිට පහර ගහනවා විවිධ මාතෘකා කියන බවත් එසේවීම ඉඩ නොදිය යුතු බවත් අමාත්‍යවරිය පෙන්වා දුන්නේය. එහිදී තවදුරටත් අදහස් පලකළ අමාත්‍ය වරිය මෙසේද සඳහන් කළාය. විනිසුරුවරුන්ගේ නීතිපති දෙපාර්තමේන්තුවේ අනෙකුත් අධිකරණ ආයතනවල ස්වාධිනත්වය අපි ආරක්ෂා කරලා තියෙනවා.ගිය අවුරුද්දේ අපි ඔබට යම් සහනයක් ලබා දෙන බව කිවුවා. නමුත් අපි හිතුව නැති විදිහට ලංකාවේ දෙවන දේශපාලන කුමන්ත්‍රණය වෙන්න ඇති අපිට මුහුණ දෙන්න සිදු වුණා.ඒකට මුහුණ දීලා රට ඉස්සරහට යන කොට කතෝලික ජනතාව ඉලක්ක කරලා බෝම්බ ගැහුවා.අපි මේවා කරන්නේ දේශපාලනය බලා ගෙන නම් නෙමෙයි. අපේ රජය තුළ තමන් කැමති දේශපාලන මතයන් දරන්න පුළුවන්.මාධ්‍ය නිදහස අධිකරණයේ ස්වාධීනත්වය මානව හිමිකම් නැති වෙලාවක අපි ඒ වෙනුවෙන් පක්ෂයක් ලෙස කැප වුණා.රටක් ගොඩ නැගී ගෙන එන කොට අවාසනාවන්ත තත්වයකට පත් වුණා. අපිට සමථ මණ්ඩල ගැන විවිධ ඉල්ලීම් තියෙනවා. සමථකරුවන් වන ඔබ අතිශයින්ම ස්වාධීන විය යුතුයි.සමථ මණ්ඩල කටයුතු අතිශයින්ම ස්වාධීනව සමථ මණ්ඩල කොමිෂන් සභාව හරහා සිදු වනවා.විශේෂයෙන්ම මේ දිස්ත්‍රික්කයේ සමථ මණ්ඩල සදහා පාර්ශ්වකරුවන් නොපැමිනීම ගැන අවධානය යොමු කළ යුතුයි. ඕනම කෙනෙකුට අපි හරි දේ කරනවද කියලා හොයා බලන්න පුළුවන් අයිතිය දීලා තියෙනවා. ඒත් ඒක අධිකරණයේ ස්වාධීනත්වයට අත පෙවීමක් නෙමෙයි. අද නොයෙකුත් දෙනා අධිකරණයේ ස්වාධීණත්වයට පහර පිට පහර ගහනවා. විවිධ මාතෘකා කියනවා. එහෙම වෙන්න ඉඩ දෙන්න බැහැ. නොයෙකුත් දෙනා මාතෘකා මවන්න හදනවා. පාර්ලිමේන්තු වරප්‍රසාද වලට මුවාවෙලා පාර්ලිමේන්තුවට ඇවිත් කියනවා අධිකරණය ස්වාධීනත්වය නැහැ කියලා. ඇමරිකානු නීතීඥ සංගමය එක්ක ගිවිසුමකට ගිහිල්ලා අපේ විනිසුරු වරුන් එහෙ එක්කන් ගිහින් නඩු අහන්න කියලා දෙනවා කියලා කියනවා. මම ඒකට හොඳ උත්තරයක් දුන්නා. නමුත් ඒක හරියට මාධ්‍ය වල ගියේ නැහැ. මම කිවුව කථාව හරියට දැම්මේ නැහැ.ඔය කියන දේවල් බොරු මොන විදේශික බලවේග ආවත් අපි යටත් වෙන්නේ නැහැ.අපි අපේ රට ආරක්ෂා කළ යුතුයි. 2015 ජනවාරි 08 වැනිදාට කලින් ඔය අද කථා කරන මාධ්‍යයට එදා නිදහසක් තිබුණේ නැහැ.එදා තිබුණු තත්වය වෙනස් කරන්න අපි යහපාලනය ගෙනාවා.අපි එක්සත් ජාතීන්ගේ සාමාජික රටක්.ඒ අය බලන නිර්ණායක බලලා තමයි අපිට ආධාර කරන්නේ.ඒ අය ඇවිත් අපිට නීති දාන්න ඕන නැහැ. අද 21 වන ශත වර්ෂය තුළ ළිං ඇතුළේ ඉන්නවා වගේ ඉන්න බැහැ.අපි ලෝකයත් එක්ක වෙනස් විය යුතුයි.අපිට යහපාලනය අනුව කටයුතු කරන නිසා ඒ අනුව ක්‍රියා කරනවාද කියලා ඒ අය හොයලා බලනවා.ඇමෙරිකාවට අවශ්‍ය විදිහට ඕන විදිහට අපේ රටේ අධිකරණයට ඇගිලි ගහන්න බැහැ. අපේ රටේ වෙන දේ අපි බලා ගන්නම්.අනික ඒවාට ජනාධිපතිතුමා අගමැතිතුමා ඉන්නවා.අපේ රටේ අධිකරණයට ඇගිලි ගහන්න අපිට බැහැ.ඒවා කරන්නෙ අගවිනිසුරුතුමාගේ මුලිකත්වයෙන්.අ ධිකරණයේ ස්වාධීනත්වය ඉහළ සිට පහළටම ඇති කරන්න අපිට පුළුවන් වුණා.මම ළගදී අන්තර් ජාතික සමථකරණ ගිවිසුම අත්සන් කරන්න යනවා. දැන් අපි රජයක් ලෙස සියලු උපාධිධාරීන්ට රැකියා ලබා දෙනවා.ඒකෙදි යු.එන්.පී.උපාධිධාරීන් කියලා නැහැ.අපි රටේ තිබුණු දූෂණය සියයට සීයක් නැති වුණාට සියයටක 75 ක් නැති කරලා තියෙනවා යැයිද අමාත්‍යවරිය වැඩිදුරටත් සදහන් කළාය.", "URL": "https://sinhala.adaderana.lk/news.php?nid=115087", "Category": null, "Parent URL": null}