{"Source": "Adaderana", "Timestamp": "June 18, 2013 01:06 pm", "Headline": "විදුලිසැරට එරෙහි පෙත්සමක් ඉවතදමයි", "News Content": "මෑතකදී සිදුකළ විදුලි ගාස්තු වැඩිවීම අසාධාරණ බව පවසමින් එකි සංශෝධනයට එ‍රෙහිව ශ්‍රේෂ්ඨාධිකරණයට ඉදිරිපත් කර තිබූ පෙත්සමක් අද (18) විභාගයට නොගෙනම ඉවත් කිරීමට තීරණය කර තිබේ. විදුලිබිල වැඩි කිරීමට එරෙහිව මානව අයිතිවාසිකම් හා සංවර්ධනය සඳහා වූ නීතිඥයෝ සංවිධානය විසින් ශ්‍රේෂ්ඨාධිකරණයට පසුගිය මස (14) මෙම මූලික අයිතිවාසිකම් පෙත්සමක් ගොනු කර තිබුණි. මෙම පෙත්සම මගින් ලංකා විදුලිබල මණ්ඩලය, එහි සාමාන්‍යාධිකාරීවරයා, මහජන උපයෝගීතා කොමිසම සහ එහි සභාපතිවරයාත් නීතිපතිවරයාත් වගඋත්තරකරුවන් කර ඇත. එමගින් පෙත්සම්කරුවන් ඉල්ලා සිටියේ අදාළ පෙත්සම ශ්‍රේෂ්ඨාධිකරණය හමුවේ විභාග කර තීරණයක් ලබාදෙන තුරු යෝජිත විදුලිගාස්තු ඉහළ නැංවීම සිදුනොකරන ලෙසයි. එමෙන්ම විදුලිබල මණ්ඩලය පෞද්ගලික සමාගම්වලින් විදුලිය ලබාගත් මිල සහ ඒවා ජනතාවට අලෙවි කළ මිල පිළිබඳව විදුලි පාරිභෝගිකයන් දැනුවත් කරන ලෙස ද අදාළ පෙත්සමින් ඉල්ලා තිබුණි. කෙසේ වෙතත් එකී මූලික අයිතිවාසිකම් පෙත්සම අද විභාගයට නොගෙනම ඉවත දැමීමට අධිකරණය තීරණය කර තිබූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=35031", "Category": null, "Parent URL": null}