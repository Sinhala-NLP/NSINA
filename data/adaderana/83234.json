{"Source": "Adaderana", "Timestamp": "January 19, 2018 04:37 pm", "Headline": "ප්‍රතික්ෂේප වූ නාමයෝජනා ගැන සලකා බැලීම 24 වන දා ", "News Content": "මහරගම නගර සභාව ඇතුළු පළාත් පාලන ආයතන 14ක නාමයෝජනා ප්‍රතික්ෂේප කිරිම සම්බන්ධයෙන් අභියාචනාධිකරණය හමුවේ ගොනු කර ඇති පෙත්සම සලකා බැලීම ලබන 24 වනදා සිදු කිරිමට තීන්දු කර තිබේ. අදාළ පෙත්සම් අභියාචනාධිකරණ සභාපති විනිසුරු ප්‍රීතිපද්මන් සූරසේන සහ ශිරාන් ගුණරත්න යන මහත්වරුන් විසින් අද (19) සලකා බලනු ලැබීය. එහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් අර්ජුන ඕබේසේකර මහතා සඳහන් කළේ මහරගම නගර සභාව සඳහා ශ්‍රී ලංකා පොදු ජන පෙරමුණ ඉදිරිපත් කළ නාමයෝජනා පත්‍රය ප්‍රතික්ෂේප කිරිමට එරෙහිව ශ්‍රේෂ්ඨාධිකරණය හමුවේ ගොනු කර තිබූ පෙත්සම අද දිනයේ ප්‍රතික්ෂේප වූ බවයි. ඒ අනුව අදාළ තීන්දුව අභියාචනාධිකරණයට ගෙන්වා ඒ පිළිබඳව විමසීම වඩාත් සුදුසු බව තීරණය කළ අභියාචනාධිකරණ සභාපති විනිසුරු ප්‍රීතිපද්මන් සූරසේන මහතා අදාළ පෙත්සම් සලකා බැලීම ලබන 24 වන දින සිදු කිරිමට නියෝග කළේය.", "URL": "https://sinhala.adaderana.lk/news.php?nid=83234", "Category": null, "Parent URL": null}