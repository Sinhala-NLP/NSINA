{"Source": "Adaderana", "Timestamp": "June 2, 2019 09:42 pm", "Headline": "ප්‍රහාරයෙන් විපතට පත් සියලු දෙනා වෙනුවෙන් නීතිවලට යටත් නොවී සීමා විරහිතව උදව් කරනවා", "News Content": "අප්‍රේල් මස 21 වැනිදා ත්‍රස්තවාදී ප්‍රහාරයකට ලක්ව විනාශයට පත් මඩකලපුව සියොන් දේවස්ථානය නිරීක්ෂණය කිරීමට නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා ඊයේ (01) දින එහි ගියේය. අනතුරුව එහිදී විපතට පත්වූ පවුල්වල සාමාජිකයින් හමුවී ඔවුන් වෙත සිය ශෝකය පළකළ අමාත්‍යවරයා එම පවුල්වල ප්‍රශ්නවලට කඩිනම් විසඳුම් ලබාදීම පිළිබඳවද සාකච්ඡා කළේය. දේවස්ථානයේ පූර්ණ ප්‍රතිසංස්කරණ කටයුතු පිළිබඳව විශේෂ සාකච්ඡාවකටද එහිදී අමාත්‍යවරයා සහභාගී විය. එහිදී අමාත්‍යවරයා මෙසේ කීවේය. ‘‘මරාගෙන මැරෙන බෝම්බකරුවෙකු කළ විනාශය නිසා නැති වූ ජීවිත නැවත ලබා ගත නොහැකියි. ඒ ජීවිතවල වටිනාකම මුදලින් තක්සේරු කරන්නට බැහැ. මේ සිද්ධියෙන් පවුල් 22 කට අයත් පුද්ගලයින් 26 දෙනෙකුගේ ජීවිත නැති වුණා. විපතට පත්වූ පවුල්වල සියලු දෙනා එයින් වාවාගත නොහැකි දුකකට පත්වුණා. එය මට හොඳින් අවබෝධ කරගත හැකියි. මන්ද, මාගේ පියාද මරාගෙන මැරෙන බෝම්බකරුවෙකු අතින් ඝාතනය වුණු අවස්ථාවේ එවැනිම කම්පනයකට හා දුකකට මා පත්වුණු නිසයි. ඒ දුක අපට තවමත් ඉතිරී වී තිබෙනවා. විපතට පත් සියලු පවුල්වල සාමාජිකයන් වෙනුවෙන් අප නීති රීති රෙගුලාසිවලට යටත් නොවී සීමා විරහිතව උදව් උපකාර කිරීමට බලාපොරොත්තු වනවා.’’ විපතට පත් පවුල් වෙනුවෙන් සිය අමාත්‍යංශය යටතේ පවතින නාගරික ජනාවාස සංවර්ධන අධිකාරිය විසින් විශේෂ සමාජ සජීවිකරණ වැඩසටහන් 5 ක් සහ ජාතික නිවාස සංවර්ධන අධිකාරිය විසින් එක් වැඩසටහනක් ක්‍රියාත්මක කරන බවද අමාත්‍යවරයා එහිදී දන්වා සිටියේය. ඒ අනුව නාගරික ජනාවාස සංවර්ධන අධිකාරිය විසින් ‘ප්‍රජා සවිය’, ‘දෑත සවිය’, ‘නිපුණ සවිය’, ‘දැය සවිය’ සහ ‘දිරිය සවිය’ යන වැඩසටහන් සහ ජාතික නිවාස සංවර්ධන අධිකාරිය විසින් ‘දිරිය නිවස’ වැඩසටහනද ක්‍රියාත්මක කරනු ඇත. මෙහිදී අමාත්‍යවරයා සඳහන් කළේ විපතයට පත් පවුලෙන් පවුල හෝ පුද්ගලයා වෙත ගොස් ඔවුන්ගේ අවශ්‍යතා සොයා බලා ඒවාට ප්‍රමුඛතා පදනම් විසඳුම් ලබා දීමට කටයුතු කරන බවයි. සිද්ධියෙන් විපතට පත් තමන්ගේම යයි කිවහැකි නිවසක් හෝ ඉඩමක් නොමැති පවුල් 22 ක් වෙනුවෙන් මන්මුනෙයි උතුර ප්‍රදේශයේ විශේෂ උදා ගම්මානයක් ඉදිකරන අතර එහි පූර්ණ වියදම අමාත්‍යංශය විසින් දරනු ඇත. මෙහිදී රුපියල් මිලියන 43 ක වියදමින් සිදු කිරීමට නියමිත දේවාස්ථානයේ ප්‍රතිසංස්කරණ හා නව ඉදිකිරීම් කටයුතු පිළිබඳව දීර්ඝ වශයෙන් සාකච්ඡා කෙරිණි.\"", "URL": "https://sinhala.adaderana.lk/news.php?nid=111208", "Category": null, "Parent URL": null}