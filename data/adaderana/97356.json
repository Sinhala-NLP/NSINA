{"Source": "Adaderana", "Timestamp": "October 8, 2018 01:35 pm", "Headline": "කාන්තා අතකට හසුවු කුඩු ඡාවාරමක්", "News Content": "හෙරොයින් මත්කුඩු අලෙවි කරමින් සිටි පුද්ගලයන් දෙදෙනෙකු සහ මත්කුඩු පානය කිරීම සඳහා සූදානම් වූ තරුණයන් දෙදෙනෙකු සීගිරි පව්ව ආසන්නයේදී සීගිරිය පොලිසියේ උප පොලිස් පරීක්ෂකවරයක් විසින් සැකපිට අත්අඩංගුවට ගෙන තිබේ. සීගිරිය පොලිසියේ සේවය කරන උප පොලිස් පරීක්ෂකවරියක් වන නිලූකා ගයන්ති මහත්මියට පොලිස් බුද්ධි අංශ මඟින් ලැබුණු තොරතුරක් ඔස්සේ මෙම වැටලීම සිදුකොට තිබේ. සීගීරි පව්ව ආසන්නයට යනවිට පුද්ගලයන් දෙදෙනෙකු මත්ද්‍රව්‍ය අලෙවි කිරීමේ ජාවාරමේ නිරතව සිටියදී තවත් දෙදෙනෙකු ඔවුන්ගෙන් කුඩු මිලට ගෙන පානය කිරීම සඳහා සූදානමින් සිට ඇත. පසුව ඔවුන්ව එකවරම අත්අඩංගුවට ගැනීමට උප පොලිස් පරීක්ෂකවරිය ඇතුළු පොලිස් කණ්ඩායමකට හැකිවී තිබේ. මෙම එක් සැකකරුවෙකු පමුණුගම ප්‍රදේශයේ පදිංචිකරුවෙකු බවත් ඔහු සීගිරිය කායම්වල ප්‍රදේශයේ තරුණයකුට තොග වශයෙන් මත්කුඩු ගෙනවිත් ලබාදෙන බව පොලිස් පරීක්ෂණවලදී හෙළිවී තිබේ. එමෙන්ම මත්කුඩු මිලදී ගැනීම සඳහා අත්අඩංගුවට ගෙන ඇත්තේ සීගිරිය කායම්වල ප්‍රදේශයේ පදිංචිකරුවෙකු සහ වෙන්නප්පුව ප්‍රදේශයේ සිට සීගිරියට විදේශීය සංචාරකයන් රැගෙන ආ මඟ පෙන්වන්නෙකු වූ බව පොලීසිය පවසයි. ඔහු සතුව තිබූ මෝටර් රථයක් ද පොලිස් බාරයට ගෙන තිබේ. මෙම මත්කුඩු ජාවාරමට අත්අඩංගුවට ගත් පුද්ගලයන් ළඟ තිබී හෙරොයින් ග්‍රෑම් දෙකයි මිලිග්‍රෑම් 56ක් හා ග්‍රෑම් 2යි මිලිග්‍රෑම් 61 ක් වශයෙන් ජාවාරම්කරුවන් ළඟ තිබුණු බවත් පානය කිරීම සඳහා අත්අඩංගුවට ගත් දෙදෙනා ළඟ මත්කුඩු ඉතා සීමිත ප්‍රමාණයක් තිබුණු බව පොලීසිය කියයි. අත්අඩංගුවට ගත් සැකකරුවන් හතර දෙනා දඹුල්ල මහේස්ත්‍රාත් අධිකරණයට 07 දින ඉදිරිපත් කිරීමට නියමිත බව පොලීසිය සඳහන් කළේය. සීගිරිය පොලිසියේ ස්ථානාධිපති පොලිස් පරීක්ෂක ආර්. කේ. සී .බී. රත්නායක මහතාගේ උපදෙස් පරිදි උප පොලිස් පරීක්ෂිකා නිලූකා ගයන්ති පොලිස් සැරයන්වරුන් වන 5943 ධම්මික 25 549 සිල්වා 21 663 චමින්ද 68 579 රත්නායක 68 914 ජයතිලක 88 879 අභයවික්‍රම යන නිලධාරීහු මෙම වැටලීමට එක්ව සිටියහ.", "URL": "https://sinhala.adaderana.lk/news.php?nid=97356", "Category": null, "Parent URL": null}