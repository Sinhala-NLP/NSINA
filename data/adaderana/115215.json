{"Source": "Adaderana", "Timestamp": "July 28, 2019 07:15 pm", "Headline": "මුදලට යට නොවු ගුරු දෙවිවරු", "News Content": "පාසලේ ඉගැන්වීමට වඩා ටියුෂන් ඉගැන්වීමට මුල් තැන දෙන ගුරුවරුන් පිළිබඳ අසන්නට ලැබෙන මේ කාලයේදීත් , මුදල් පසෙකලා සිසුන්ගේ අභිවෘද්ධිය වෙනුවෙන් කැප වන ගුරුවරුන් මෙරට තුළ හිඟ නැත. බලංගොඩ ප්‍රදේශයේ පාසලකින් වාර්තා වූ මේ පුවත ඒ බව කියාපාන කදිම නිදසුනක්. බලංගොඩ අධ්‍යාපන කලාපයට අයත් වැලිගෙපොල පොල්ලමුර වීරසේකර විද්‍යාලයේ ඉගෙනුම ලබන සිසුන් සෑම දිනකම අලුයම හුළු පන්දම් ආලෝකයෙන් පාසල වෙත පැමිණෙන්නේ ඉංග්‍රීසි භාෂාව ඉගෙන ගැනීම සඳහායි. ඉතා දුෂ්කර පාසලක් වන මෙහි පළමු ශ්‍රේණියේ සිට 11 ශ්‍රේණිය දක්වා සිසුන් 128 දෙනකු අධ්‍යාපනය හදාරනු ලබයි. මෙහි සිටින එකම ඉංග්‍රීසි ගුරුවරයා, අනධ්‍යන කාර්ය මණ්ඩලයේ සිටින සේවකයෙක් සහ මේ පාසලේම අධ්‍යාපනය හැදෑරූ සිසුවියක් එක්ව මේ දරුවන් 128 දෙනාට ඉංග්‍රීසි කතා කිරීමේ හැකියාව වර්ධනය කිරීම සඳහා මෙලෙස කැපවන්නේ රුපියලක මූල්‍ය ප්‍රතිලාභයක් අපේක්ෂා නොකරමින්. වසර දෙකහමාරක පමණ කාලයක සිට මේ දරුවන් සෑම දිනකම අලුයම 4.30ට පාසලට පැමිණ ඉංග්‍රීසි භාෂාව ප්‍රගුණ කරන අතර මේ වනවිට ඔවුන් සියලු දෙනා ඉතා හොඳින් ඉංග්‍රීසි භාෂාව හසුරුවයි. ඇතැම් ගුරුවරුන් පාසල් අධ්‍යාපනය පසෙකලා ටියුෂන් වලට මුල් තැන දෙන පසුබිමක ස්වෙච්චාවෙන් දරුවන් වෙනුවෙන් සිය කාලය කැප කරන මෙවැනි ගුරුවරුන් සමස්ත සමාජයටම ආදර්ශයක් නොවන්නේද ?", "URL": "https://sinhala.adaderana.lk/news.php?nid=115215", "Category": null, "Parent URL": null}