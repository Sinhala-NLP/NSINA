{"Source": "Adaderana", "Timestamp": "February 6, 2012 09:14 am", "Headline": "ශ්‍රී පාද වන්දනාවේ තදබදය අවම කිරීමට විශේෂ රථවාහන සැලැස්මක්", "News Content": "ශ්‍රී පාද වන්දනාවේ පැමිණෙන බැතිමතුන් හේතුවෙන් ඇතිවන රථවාහන තදබදය අවම කිරීම සදහා විශේෂ රථවාහන සැලැස්මක් හඳුන්වා දුන් බව නුවරඑළිය දිස්ත්‍රික් ලේකම් ඩී.පී.ජී කුමාරසිරි මහතා පවසයි. නල්ලතන්නිය දක්වා එක් දිසාවකට පමණක් රථවාහන ධාවනය කරවීමට කටයුතු යොදා ඇති බව ඔහු පෙන්වා දෙයි. ශ්‍රී පාද වන්දනාවට පැමිණෙන බැතිමතුන්ට නල්ලතන්නිය දක්වා හැටන් - මස්කෙළිය මාර්ගය වෙන් කර ඇති බවත් වන්දනා කර නැවත ගම් බිම් බලා යන බැතිමතුන් සඳහා නල්ලතන්නියේ සිට ලක්ෂපාන - නෝර්ටන්බ්‍රිජ් හරහා කළුගල ඔස්සේ කොළඹට යාමටත් ඉඩ සලසා ඇති බවත් ඩී.පී.ජී කුමාරසිරි මහතා කියා සිටියේය. මේ අතර ශ්‍රී පාද වන්දනාවේ ගොස් මහනුවරට යාමට බලාපොරොත්තුවන බැතිමතුන්ට දියගල හරහා යාමට හැකි බව ඔහු පෙන්වා දෙයි. පසුගිය දින කිහිපය තුළ පමණක් ලක්ෂ 5 ට ආසන්න බැතිමතුන් පිරිසක් ශ්‍රී පාද වන්දනාවේ යෙදී ඇති බවට තොරතුරු ලැබී ඇති බව ඩී.පී.ජී කුමාරසිරි මහතා ප්‍රකාශ කළේය.", "URL": "https://sinhala.adaderana.lk/news.php?nid=21902", "Category": null, "Parent URL": null}