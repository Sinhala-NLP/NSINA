{"Source": "Adaderana", "Timestamp": "May 19, 2014 07:47 am", "Headline": "ජනාධිපතිවරණයද? මහමැතිවරණයද? - විශේෂ සාකච්ඡාවක් අද", "News Content": "ශ්‍රි ලංකා නිදහස් පක්ෂයේ මන්ත්‍රිවරු සහ ජනාධිපති මහින්ද රාජපක්ෂ මහත අතර විශේෂ සාකච්ඡාවක් අද(19) දිනයේ පැවැත්වීමට නියමිතව තිබේ. අද පෙරවරුවේ කොළඹ පිහිටි ජනාධිපති ලේකම් කාර්යාල පරිශ්‍රයේ මෙම සාකච්ඡාව පැවැත්වීමට නියමිත බව වාර්තා වෙයි. ඉදිරියේ මැතිවරණ කිහිපයක් පැවැත්වීමට නියමිත අතර ඒ සම්බන්ධයෙන් සාකච්ඡා කිරීම මෙහි ප්‍රධාන අරමුණ වී ඇති බවද සඳහන් වෙයි. මීට අමතරව මෙම වසරේ දී ජනාධිපති මැතිවරණයක් හෝ මහ මැතිවරණයක් පැවැත්වීමට නියමිත බව ද දේශපාලන ආරංචි මාර්ග පවසයි. ඒ සම්බන්ධයෙන් සාකච්ඡා කිරීමද මෙහිදී සිදුවනු ඇති බව වාර්තා වෙයි‍. මේ අතර මෙම සාකච්ඡාවෙන් අනතුරුව ජනාධිපතිවරයා සහ අමාත්‍ය මණ්ඩලය අතර සාකච්ඡාවක් පැවැත්වීමට ද නියමිතව තිබේ. එම සාකච්ඡා ද ජනාධිපති ලේකම් කාර්යාලයේ දී පැවැත්වීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=43287", "Category": null, "Parent URL": null}