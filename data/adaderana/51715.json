{"Source": "Adaderana", "Timestamp": "June 1, 2015 01:41 pm", "Headline": "යාපනයේ දැරිය ඝාතනය කළ සැකකරුවන් යළි රිමාන්ඩ්", "News Content": "යාපනය, පුංකුඩිතිව් ප්‍රදේශයේ පදිංචිව සිටි 18 හැවිරිදි සිසුවියක පැහැ‍රගෙන ගොස් දූෂණය කර මරා දැමීමේ සිද්ධියේ සැකකරුවන් නව දෙනා එළඹෙන 15 වන දින දක්වා යළි රක්ෂිත බන්ධනාගාරගත කර තිබේ.ඒ අදාළ සැකකරුවන් අද දිනයේ යළිත් කයිට්ස් අධිකරණය වෙත යොමු කළ අවස්ථාවේදීය.ඒ අනුව අදාළ නඩුවේ සැකකාර පුද්ගලයෙකු පවසා ඇත්තේ තමා සිද්ධිය වු දිනයේ කොළඹ ප්‍රදේශයේ රැඳි සිටි ඇති බවත්, තමා එදින බැංකුවකින් ගනුදෙනු කළ බවත්ය.අදාළ ප්‍රකාශයේ සත්‍යය අසත්‍යතාවය සම්බන්ධයෙන් සොයා බලන ලෙසත්, අදාළ සැකකරුවන්ගේ රුධිර සාම්පල පරීක්ෂා කර බලා මීළඟ අධිකරණ දිනයේදී වාර්තාවක් ඉදිරිපත් කරන ලෙසත් අධිකරණය විසින් රහස් පොලීසියට නියෝග කර තිබේ.මේ අතර පසුගිය දින අදාළ සිද්ධියට යාපනයේදී කළහකාරී ලෙස හැසිරි රක්ෂිත බන්ධනාගාරගත කර සිටි පුද්ගලයින් 47 දෙනාගෙන් 45 දෙනෙකු එළඹෙන නව වන දින දක්වා යළිත් රක්ෂිත බන්ධනාගාරගත කර ඇති බව වාර්තාවෙයි.අනෙකුත් සැකකාර පුද්ගලයින් දෙදෙනා අවුරුදු 16ට අඩුවීම හේතුවෙන් ලක්ෂ පහ බැගින් වු පුද්ගල ඇප තුනක් මත නිදහස් කර ඇති බව සඳහන්ය.", "URL": "https://sinhala.adaderana.lk/news.php?nid=51715", "Category": null, "Parent URL": null}