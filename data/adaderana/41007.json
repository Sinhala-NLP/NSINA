{"Source": "Adaderana", "Timestamp": "February 10, 2014 10:10 am", "Headline": "වයඹ පළාතේ ළමා නිවාස 42ක දරුවන් 1300ක්", "News Content": "අනාරක්ෂිත තත්ත්වයට පත්ව සිටි වයඹ පළාතේ දරුවන් 229 දෙනෙකු පසුගිය 2013 වසර තුළ ළමා නිවාස වලට යොමු කර ඇති බව වයඹ පළාත් පරිවාස කොමසාරිස් ටී.ජේ.ආර්. ඒ.ඩබ්ලිව්. සී. රණසිංහ මහතා පවසයි. මෙසේ ළමා නිවස වෙත යොමු කරන ලද ළමුන් අතරින් 129ක් පුත්තලම දිස්ත්‍රික්කයෙන් හමුවී ඇති අතර ඉතිරි ළමුන් 100 දෙනා හමුවී ඇත්තේ කුරුණෑගල දිස්ත්‍රික්කයෙනි. තම දෙපාර්තමේන්තුව වෙත ලද පැමිණිලි සහ නිලධාරීන්ට ලද විවිධ තොරතුරු ඔස්සේ සිදු කරන ලද විමර්ශන වලින් අනතුරුව මෙම දරුවන් සොයා ගැනීමට හැකිවූ බවත් වයඹ පළාත් පරිවාස කොමසාරිස්වරයා සඳහන් කරයි. තම නිලධාරීන් විසින් සොයා ගෙන ළමා නිවාස වලට යොමු කරන ලද දරුවන්ගේ මව්වරුන් බහුතරයක් රැකියාවල් සඳහා විදේශ ගතවී ඇති බවත්,ඉන් පසුව තම දරුවන්ට නිසි රැකවරණයක් ලබා දීමට පියා අසමත්වී ඇති බවත් මේ සම්බන්ධයෙන් කරන ලද අධ්‍යයනයකදී පරිවාස නිලධාරීන් විසින් අනාවරණය කරගෙන ඇත. පුත්තලම දිස්ත්‍රික්කයෙන් හමුවී ඇති දරුවන්ගෙන් බහුතරයක් වෙරළ ආරක්ෂිතව ජීවත් වී ඇති අය වේ. එම දරුවන් කුඩා කාලයේම පාසල් විය අවසන් කර ධීවර කර්මාන්තයට හෝ ඒ ආශ්‍රිත කිසියම් වෘත්තියකට යොමුවී ඇති බවත් පරිවාස නිලධාරීන් විසින් හඳනා ගෙන ඇත. ඒ අතර වෙරළ ආශ්‍රිතව ජීවත් වූ ළමුන් කීප දෙනෙකු විවිධ අපචාර කටයුතු වලට යොමුවී සිටි බවද පළාත් පරිවාස කොමසාරිස්වරයා සඳහන් කරයි. වයඹ පළාත තුළ දැනට ඇත්තේ ළමා නිවාස 42 ක් බවත්,එම නිවාස වලද රුවන් 1300 ක් පමණ දැනට සිටින බවද වයඹ පළාත් පරිවාස කොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=41007", "Category": null, "Parent URL": null}