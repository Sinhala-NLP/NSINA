{"Source": "Adaderana", "Timestamp": "August 29, 2017 08:42 pm", "Headline": "ඉන්දීය සාගර සමුළුව රටවල් රැසක සහභාගීත්වයෙන්", "News Content": "ඉන්දීය සාගර සමුළුවට රටවල් රැසක් සහභාගි වන්නේ ශ්‍රී ලංකා රජයේ මිත්‍රශීලී ප්‍රතිපත්තීන් නිසා බව විදේශ අමාත්‍ය ජනාධිපති නීතීඥ තිලක් මාරපන මහතා පවසයි. අද(29) අරලියගහ මන්දිරයේ පැවැති මාධ්‍ය හමුවකට එක් වෙමින් ඔහු මෙම අදහස් පළ කළේය. ඉන්දීය සාගර කලාපයේ සාමය සහ ආරක්ෂාව පිළිබඳව සාකච්ඡා කෙරෙන ඉන්දීය සාගර සමුළුව - 2017 අගෝස්තු 31 දා සහ සැප්තැම්බර් 01 දා රටවල් 40 ක නියෝජිතයින් 300 කට අධික පිරිසකගේ සහභාගිත්වයෙන් අරලියගහ මන්දිරයේදි පැවැත් වීමට නියමිතයි. චීනය, ඉන්දියාව, එක්සත් ජනපදය, ජපානය ඇතුළු රටවල් රැසක් මෙයට දායකත්වය දක්වන අතර \"ඉන්දිය සාගර කලාපයේ සාමය, ප්‍රගතිය සහ සෞභාග්‍යය\" යන තේමාව යටතේ මෙම සමුළුව පැවත්වීමට නියමිතයි. සමුළුවට ඉන්දීය විදේශ අමාත්‍ය සුෂ්මා ස්වරාජ්, එක්සත් ජනපදයේ වැඩබලන සහකාර රාජ්‍ය ලේකම් ඇලිස් වෙල්ස් මහත්මීන් හා ශ්‍රී ලංකා විදේශ ඇමැති ජනාධිපති නීතීඥ තිලක් මාරපන නීතීය හා සාමය පිළිබඳ ඇමැති සාගල රත්නායක ඇතුළු රාජ්‍ය තාන්ත්‍රිකයින් රැසක් ද සහභාගි වීමට නියමිතයි. ඉන්දීය පදනම් සංවිධානය මගින් පවත්වනු ලබන මෙම සමුළුවට ශ්‍රී ලංකා රජය පූර්ණ අනුග්‍රහය දක්වන අතර උගතුන් බුද්ධිමතුන්ගෙන් සමන්විත දේශීය හා විදේශීය නියෝජිතයින් 300 කට අධික පිරිසක් සහභාගි වන බවද අමාත්‍යවරයා මෙහිදී කියා සිටියේය. මෙම මාධ්‍ය හමුවට එක් වූ නීතිය හා සාමය පිළිබඳ ඇමැති සාගල රත්නායක මහතා පැවැසුවේ ලෝක මත්ද්‍රව්‍ය ජාවාරම්කාරයින් ඉන්දීය සාගරය හරහා මත්ද‍්‍රව්‍ය ප්‍රවාහනය කිරීම වැළැක්වීමට ගත හැකි පියවර පිළිබඳව මෙම සමුළුවේදී විශේෂයෙන් සාකච්ඡා කෙරෙන බවයි.", "URL": "https://sinhala.adaderana.lk/news.php?nid=76868", "Category": null, "Parent URL": null}