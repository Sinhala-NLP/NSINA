{"Source": "Adaderana", "Timestamp": "July 8, 2019 10:27 am", "Headline": "යෝධ උපන්දිනයක්", "News Content": "යෝධ පැන්ඩාවෙකුගේ උපන්දින උත්සවයක් පිළිබඳව තායිවානයෙන් වාර්තා වෙයි. එලෙස උපන්දිනය සමරුවේ එරට උපත ලැබූ පළමු යෝධ පැන්ඩා බව විදෙස් මාධ්‍ය වාර්තා කළා. තායිපේ සත්වෝද්‍යානයේ වාසය කරන යුවන්සායි (Yuanzai) නමින් හැඳින්වෙන යෝධ පැන්ඩාට සය වසරක් සම්පූර්ණ වී තිබේ. සත්වෝද්‍යානය තුළ යුවන්සායි වෙනුවෙන් පැවති උපන්දින උත්සවය එහි පැමිණි කාගේත් වැඩි අවධානයක් දිනා ගත්තේය. උපන් දිනය වෙනුවෙන් විශේෂයෙන් සකස් කළ කේක් නිර්මාණයට යුවන්සායි වැඩි ප්‍රියතාවක් දැක්විය. එමෙන්ම උපන් දිනයට සුභ පැතීම සඳහා යුවන්සායිගේ රසිකයින් බොහෝ දෙනෙකු එහි පැමිණ තිබුණා. චීනය විසින් තායිවානයට තිළිණ කළ පැන්ඩා යුවලකට දාව ගැහැණු පැටවෙකු ලෙස 2013 වර්ෂයේ ජූලි මස 6 වැනිදා යුවන්සායි මෙලොව එළිය දුටුවා. ඒ තායිවානයේ උපත ලැබූ පළමු පැන්ඩා ලෙසයි. උපත ලැබූ අවස්ථාවේ ග්‍රෑම් 200ක පමණ බරින් යුතු වූ ඇය මේ වනවිට හොඳින් වැදුණු පැන්ඩා සත්ත්වයෙක් බවට පත්ව සිටියේය. කෙසේ වෙතත් කුඩාකල සිටම පැවති සුරතල් කෙළිලොල් පෙනුම තවමත් ඇයගෙන් ගිලිහී නැහැ. තායිපේ සත්වෝද්‍යානය වෙත පැමිණෙන සංචාරකයින් සියලු දෙනාගේ ආකර්ෂණය දිනා ගැනීමටත් ඇය සමත්. කෙසේ වෙතත් උපන් දිනය වෙනුවෙන් ලැබුණු රසවත් කේක් තිළිණය හේතුවෙන් ඇයගේ අවධානය සිය රසිකයින් වෙත යොමු වුණේ ඉතා මද වශයෙන් බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113626", "Category": null, "Parent URL": null}