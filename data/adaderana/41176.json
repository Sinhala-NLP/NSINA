{"Source": "Adaderana", "Timestamp": "February 17, 2014 08:48 am", "Headline": "නවිපිල්ලේට උත්තර යවලා තියෙන්නේ", "News Content": "මානව හිමිකම් පිළිබඳ එක්සත් ජාතීන්ගේ මහ කොමසාරිස්වරිය විසින් ශ්‍රී ලංකාව සම්බන්ධයෙන් ඉදිරිපත් කර ඇති නිර්දේශ අඩංගු කෙටුම්පතට රජයේ ප්‍රතිචාර යොමු කර ඇති බව ජිනීවා නුවර එක්සත් ජාතීන්ගේ ශ්‍රී ලංකා නිත්‍ය නියෝජිත රවිනාථ ආරියසිංහ මහතා ප්‍රකාශ කර තිබේ. මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය විසින් අදාළ වාර්තාව පසුගියදා රජයට යොමු කර ඇත. මානව හිමිකම් කොමිසමට ඉදිරිපත් කිරිමට නියමිත අදාළ වාර්තාව සම්බන්ධයෙන් රජයේ ප්‍රතිචාරය යොමු කර ඇති බව රවිනාථ ආරියසිංහ මහතා බී.බී.සී ලෝක සේවය වෙත ප්‍රකාශ කර තිබුණි. මෙරට සංචාරයකින් අනතුරුව නවනීදන් පිල්ලෙයි මහත්මිය විසින් සකස් කළ වාර්තාව පිටු 20කින් පමණ සමන්විත වන අතර එමඟින් ජාත්‍යන්තර පරීක්ෂණයක් පැවැත්වීම ඇතුළු කරුණු කිහිපයක් ඉදිරිපත් කර ඇති බව අනාවරණය වේ. මේ අතර උගත් පාඩම් හා ප්‍රතිසන්ධාන කොමිෂන් සභාවේ නිර්දේශ ක්‍රියාත්මක කිරිම සහ අතුරුදන්වූවන් පිළිබද සෙවිම සඳහා පත් කළ ජනාධිපති විමර්ශන කොමිසම පිළිබඳ විශ්වාසයක් නොමැති බවට තමන් ජිනීවා නුවරදි ප්‍රකාශ කළ බව දෙමළ ජාතික සන්ධානයේ පළාත් සභා මන්ත්‍රිනි ආනන්ද ශෂිදරන් මහත්මිය පවසයි. ජිනීවා සංචාරයෙන් පසු ඊයේ ලංකාවට පැමිණි ශෂිදරන් මහත්මිය ප්‍රකාශ කළේ දෙමළ ජනතාවගේ ගැටළු සම්බන්ධයෙන් මානව හිමිකම් කමිටු නියෝජිතයින් සහ යුරෝපා රටවල තානාපති නිලධාරින් දැනුවත් කළ බවයි. පීඩාවට පත්වූවන්ට සහන සැලසීම සහ අපරාධ වලට සම්බන්ධ පුද්ගලයින්ට දඩුවම් පැමිණවීමට මානව හිමිකම් සැසිවාරයේදි බලපෑම් කරන ලෙස ඔවුන්ගෙන් ඉල්ලා සිටි බව ද ඇය ප්‍රකාශ කර තිබේ. මෙවර ජිනීවා මානව හිමිකම් සැසිවාරය සඳහා දෙමළ ජාතික සන්ධානය නිල වශයෙන් සහභාගි නොවන බව වාර්තා වේ. කෙසේ වුවද ගජේන්ද්‍ර කුමාර් පොන්නම්බලම් මහතාගේ නායකත්වයෙන් යුත් දෙමළ ජාතික ජනතා පෙරමුණ ඊට සහභාගි වීමට තීරණය කර ඇත. ඊයේ පැවති පක්ෂ සම්මේලනයේ දී අදාළ තීරණය ගත් බව ගජේන්ද්‍ර කුමාර් පොන්නම්බලම් මහතා ප්‍රකාශ කළේය. 1948 වසරින් පසු කාලය තුළ දෙමළ ජනතාවගේ ගැටළු සම්බන්ධයෙන් ජාත්‍යන්තර පරීක්ෂණයක් සිදු කිරිම, දෙමළ ජනතාව සමූල ඝාතනයකට ලක්වු බව පිළිගැනීම ඇතුළු යෝජනා කිහිපයක් සිය පක්ෂ සම්මේලනයේදී සම්මත කරගත් බවද ඔහු පැවසීය.", "URL": "https://sinhala.adaderana.lk/news.php?nid=41176", "Category": null, "Parent URL": null}