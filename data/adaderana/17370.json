{"Source": "Adaderana", "Timestamp": "July 13, 2011 09:15 am", "Headline": "ලක්ෂයක් වටිනා දැව ඇද්ද දෙදෙනෙක් දැලේ", "News Content": "රත්නපුර - ඇඹිලිපිටිය මාර්ගයේ තිඹොල්කැටිය ප්‍රදේශයේ දී නීතී විරෝධී ලෙස දැව ප්‍රවාහනය කරමින් සිටි පුද්ගලයින් දෙදෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. මාර්ග බාධකයක රාජකාරියේ යෙදී සිටිය දී එම බලකායේ නිලධාරීන් කණ්ඩායමක් විසින් මෙම අත්අඩංගුවට ගැනීම සිදු කර ඇති බව සඳහන්වේ. තේක්ක දැව තොගයක් මෙලෙස අනවසරයෙන් ප්‍රවාහනය කරමින් සිට ඇති අතර එම දැව‍ තොගයේ වටිනාකම රුපියල් ලක්ෂයකට අධික බව වාර්තා වේ. දැව තොගය ප්‍රවාහනය කරමින් තිබූ ලොරි රථය ද ආරක්ෂක අංශ භාරයට ගෙන තිබේ. අත්අඩංගුවට ගත් සැකකරුවන් සහ දැව තොගය තිඹොල්කැටිය අඩවි වන නිලධාරී කාර්යාලයට ඉදිරිපත් කර ඇති බව පොලිසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=17370", "Category": null, "Parent URL": null}