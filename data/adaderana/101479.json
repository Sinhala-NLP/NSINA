{"Source": "Adaderana", "Timestamp": "December 29, 2018 12:59 pm", "Headline": "ලාංකිකයා ත්‍රස්ථ ක්‍රියාවට හසු කළ ක්‍රිකට් ක්‍රීඩකයාගේ සොයුරා යළි අත්අඩංගුවට", "News Content": "ව්‍යාජ ත්‍රස්ත චෝදනා එල්ල කර ඔස්ට්‍රේලියාවේ නිව් සවුත්වේල්ස් හිදී උපාධි අපේක්ෂක ශ්‍රී ලාංකික සිසුවෙකු අත්අඩංගුවට පත් වීමේ සිදුවීම සැලසුම් කල බවට අත්අඩංගුවට ගෙන ඇප මත නිදහස් කර සිටි ඔස්ට්‍රේලියානු ක්‍රිකට් ක්‍රීඩක උස්මාන් කවාජාගේ සොහොයුරා යළි එරට පොලිසිය විසින් අත්අඩංගුවට ගෙන තිබේ. ඇප කොන්දේසි කඩකරමින් සාක්ශිකරුවන්ට බලපෑම් එල්ල කිරීමේ චෝදනා මත ඔහු අත්අඩංගුවට ගෙන ඇති බව සඳහන්ය. මොහොමඩ් නිසාම්දීන් නැමැති 25 හැවිරිදි අදාල ශ්‍රී ලාංකික සිසුවා ත්‍රස්ත චෝදනා මත පසුගිය අගෝස්තු මාසයේදී ඔස්ට්‍රේලියාවේ නිව් සවුත්වෙල්ස් පොලිසිය මගින් අත්අඩංගුවට ගෙන තිබුණි. ත්‍රස්ත ප්‍රහාර එල්ල කිරීමට සැලසුම් කළ තොරතුරු ඇතුළත් සටහන් පොතක්ද එහිදී සොයාගෙන තිබූ බව සඳහන්ය. අත්අඩංගුවට ගත් ශ්‍රී ලාංකික සිසුවා සති 04 ක පමණ කාලයක් බන්ධනාගාරගතව සිටි අතර ත්‍රස්ත ප්‍රහාර සැලසුම් කල බවට කිසිඳු තොරතුරක් අනාවරණය නොවීම හේතුවෙන් ඔහු පසුගිය සැප්තැම්බර් මස 28 වනදා මුදා හැරීමට පියවර ගෙන තිබුණි. මේ අතර සිදුකළ විමර්ශන වලදී අදාළ සටහන් පොතේ තිබූ අත් අකුරු ශ්‍රී ලාංකික සිසුවාගේ නොවන බවට තහවුරු වුණි. ඒ අනුව සිදුකළ දීර්ඝ විමර්ශණවලදී අදාළ සිසුවාට ත්‍රස්ත චෝදනා එල්ල කිරීමේ කුමන්ත්‍රණය සැලසුම් කළ බවට ඔස්ට්‍රේලියානු ක්‍රිකට් ක්‍රීඩක උස්මාන් කවාජාගේ සහෝදරයෙකු වන අර්සලන් කවාජා නිව් සවුත්වේල්ස් පොලිසිය විසින් අත්අඩංගුවට ගත්තේය. සැකකරු දැඩි ඇප කොන්දේසි මත අනතුරුව මුදා හැරුණි.", "URL": "https://sinhala.adaderana.lk/news.php?nid=101479", "Category": null, "Parent URL": null}