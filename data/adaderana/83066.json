{"Source": "Adaderana", "Timestamp": "January 16, 2018 01:33 pm", "Headline": " ඡන්ද විමසීමට අදාළව සිද්ධීන් 201 ක් වාර්තා වෙලා", "News Content": "පළාත් පාලන ආයතන ඡන්ද විමසීමට අදාළව සිද්ධීන් 201 ක් මේ දක්වා වාර්තා වී ඇති බව පොලිස් මූලස්ථානය පවසයි. මැතිවරණ පැමිණිලි 139 ක් සහ මැතිවරණ නීති උල්ලංඝණය කිරීම් 62 ක් ඒ අතර වන බව පොලිස් මූලස්ථානය සඳහන් කළේය. ඊයේ දිනය තුළ පමණක් මැතිවරණයට අදාළව පැමිණිලි 10 ක් රාගම, පොල්ගහවෙල, නාවලපිටිය, මහවෙල, අක්මීමන, කල්මුණ, අක්කරෙයිපත්තුව, තණමල්විල සහ කලවංචිකුඩි යන පොලිස් ස්ථානවලට ලැබී තිබේ. මරණ තර්ජන සිදු කිරීම්, මැතිවරණ කාර්යාලවලට අලාභහානි සිදු කිරීම්, කඩාකප්පල්කාරී ක්‍රියා යනාදිය සම්බන්ධයෙන් එම පැමිණිලි ලැබී ඇති බව පොලීසිය සඳහන් කළේය. ඊයේ දිනයේ මැතිවරණ නීති උල්ලංඝණය කිරීම් සම්බන්ධයෙන් බම්බලපිටිය, රස්නායකපුර, මරදාන වඩුක්කෝට්ටේ සහ අලවතුගොඩ යන ප්‍රදේශවලින් සිද්ධීන් 05 ක් වාර්තා වී තිබේ. පසුගිය 09 වනදා සිට අද පෙරවරු 06.00 දක්වා කාලය තුළ ලැබී ඇති මැතිවරණ පැමිණිලි සහ මැතිවරණ නීති උල්ලංඝණය කිරීම් සම්බන්ධයෙන් පුද්ගලයින් 169 දෙනෙකු අත්අඩංගුවට ගෙන ඇති අතර අපේක්ෂකයින් 19 දෙනෙකු ඒ අතර වන බව පොලිස් මූලස්ථානය සඳහන් කළේය. මේ අතර මැතිවරණ නීති රීති පිළිබඳව පොලිස් ස්ථානාධිපතිවරුන් සහ නිලධාරීන් දැනුවත් කිරීමේ කටයුතු තවදුරටත් ක්‍රියාත්මක කෙරෙන බව මැතිවරණ කොමිසම පවසයි. මෙවර පළාත් පාලන ආයතන ඡන්ද විමසීම නව ක්‍රමය යටතේ පැවැත්වෙන අතර ඊට අදාළව නීති රීති ක්‍රියාත්මක කිරීමේ දී ගැටළු සහගත තත්ත්වයන් වාර්තා වන බව එම කොමිසම සඳහන් කළේය. විශේෂයෙන් ප්‍රචාරක කටයුතුවල දී සහ ගෙයින් ගෙට යාමේ කටයුතුවල දී විවිධ නීතිමය බාධා මතු වන අතර ඒවා නිරාකරණය කරගැනීම් සම්බන්ධයෙන් මැතිවරණ කොමිසම මෙම දැනුවත් කිරීම් සිදුකරනු ලබයි.", "URL": "https://sinhala.adaderana.lk/news.php?nid=83066", "Category": null, "Parent URL": null}