{"Source": "Adaderana", "Timestamp": "June 17, 2019 09:04 am", "Headline": "බල්ලා සපා කෑවාට ගුරුවරිය අත්අඩංගුවට", "News Content": "ගුරු නිවාසයේ ඇති දැඩි කරන සුනඛයකු පාසල් සිසුවියන් දෙදෙනෙක් සපා කෑමෙන් තුවාල සිදුවීමෙන් එම ශිෂ්‍යාවන් රෝහල් ගත කිරීමේ චෝදනාව මත සුනඛයා ඇති කළ ගුරුවරිය මස්කෙළිය පොලීසිය මඟින් සැකපිට අත්අඩංගුවට ගෙන තිබේ. පසුව හැටන් දිසා විනිසුරු හා මහේස්ත්‍රාත් ජෙයරාම් ට්‍රොස්කි මහතා හමුවට ඉකුත් (13) දා ඉදිරිපත් කිරීමෙන් අනතුරුව රුපියල් ලක්ෂ 02 ක ශරීර ඇප මත මුදා හරිමින් නැවත ජූලි මස (31) දා අධිකරණය හමුවේ පෙනී සිටින ලෙස නියෝග කර ඇත. හැටන් අධ්‍යාපන කලාපයට අයත්, මස්කෙළිය, ඩී.සයිඩ් දෙමළ ප්‍රාථමික විදුහලේ සේවයේ නියුතු ගුරුවරියකට ඉකුත් (13) වෙනි දින හැටන් දිසා විනිසුරු හා මහේස්ත්‍රාත් වරයා විසින් එම නියෝගය ලබා දී තිබේ. ඩී.සයිඩ් දෙමළ ප්‍රාථමික විදුහලේ 03 වන හා 05 වන ශ්‍රේණිවල අධ්‍යාපනය හදාරන මෙම සිසුවියන් දෙදෙනා ඉකුත් 06 වන දින පාසල් වේලාවේ එම පාසලේ ගුරු නිවාසයේ ඇති දැඩි කරන සුනඛයකු විසින් සපා කෑම හේතුවෙන් තුවාල සිදුවූ එක් සිසුවියක් නාවලපිටිය මූලික රෝහලෙන් නේවාසිකව ප්‍රථිකාර ලබාගෙන ඇති අතර අනෙක් සිසුවිය මස්කෙළිය ප්‍රාදේශිය රෝහලෙන් ප්‍රතිකාර ලබාගෙන ඇත. එම ළමයින්ගේ දෙමව්පියන් විසින් මස්කෙළිය පොලීසියට සිද්ධිය පිළිබඳව කරන ලද පැමිණිල්ලක් අනුව පොලීසිය මඟින් දණ්ඩ නීති සංග්‍රහයේ 282 වන වගන්තිය යටතේ බල්ලකු සපා කෑම සම්බන්ධව සුනඛයාගේ අයිතිකරු වන ගුරුවරියට එරෙහිව හැටන් අධිකරණයට “බී” වාර්තාවක් මඟින් කරුණු වාර්තා කර ඇත. මෙම ගුරුවරියට මහේස්ත්‍රාත්වරයා විවෘත අධිකරණයේදී දැඩි ලෙස අවවාද කරමින් නඩුවේ වැඩිදුර විභාගය පැවැත්වෙන 2019.07.31 දින අධිකරණය හමුවේ පෙනී සිටින ලෙස නියෝග කර තිබේ. මස්කෙළිය පොලිස්ථානාධිපති පොලිස් පරීක්ෂක ටිරෝන් රත්නායක මහතාගේ උපදෙස් මත, පොලිස් සැරයන් සමන්ත (40552) මහතා විසින් සැකකරු අත්අඩංගුවට ගෙන අධිකරණය හමුවට පමුණුවා ඇත.", "URL": "https://sinhala.adaderana.lk/news.php?nid=112126", "Category": null, "Parent URL": null}