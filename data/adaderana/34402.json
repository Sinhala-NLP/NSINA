{"Source": "Adaderana", "Timestamp": "May 26, 2013 01:06 pm", "Headline": "ආණ්ඩුව දැන් ඔස්ට්‍රේලියාවෙන් ගව මස් ගෙනෙයි වගේ!", "News Content": "ස්වාමින් වහන්සේගේ අපවත්වීම දඩමීමා කර ගනිමින් ආණ්ඩුව මෙරට ගව ඝාතනය අවම කර ඔස්ට්‍රේලියාවෙන් ගව මස් ආනයනය කිරීමටත් ඉඩ ඇති බව බස්නාහිර පළාත් සභාවේ එජාප මන්ත්‍රී කිත්සිරි මංචනායක මහතා පවසයි. ආණ්ඩුවේ ක්‍රියා කලාපයේ හැටියට කොමිස් ගැසීමේ බලාපොරොත්තුවෙන් මෙවන්නක් කිරීමට ද ඉඩක් ඇතැයි කොළඹදී අද (26) පෙරවරුවේ පැවැති මාධ්‍ය හමුවකදී ඔහු පැවසීය. 13 වැනි ව්‍යවස්ථා සංශෝධනය අල්ලා ගනිමින් උතුරු පළාත් සභා මැතිවරණය නොපවත්වා සිටීමේ තැනකට ආණ්ඩුව කටයුතු කරමින් සිටින බවත් මැතිවරණය පවත්වන ලෙසට ආණ්ඩුවට බලකරන බවත් හෙතෙම එහිදී කීවේය. ලබන වසරේදී මෙරට ආර්ථික වර්ධන වේගය සියයට 6.8ක් බවට ජාත්‍යන්තර මූල්‍ය අරමුදල පවසා ඇති නමුත් ලබන වසරේ ආර්ථික වර්ධන වේගය සියයට 8.3ක් බව මහ බැංකුව පවසන්නේ එම මාධ්‍ය හමුවේදී එජාප මන්ත්‍රී ආචාර්ය හර්ෂ ද සිල්වා මහතා පැවසීය. රාජ්‍ය මූල්‍ය වගකීම පනතට අනූව ණය ගැනීම් පිළිබඳ වාර්තා ජූනි මස 30 වැනිදා වන විට පාර්ලිමේන්තුවට දැන්විය යුතු බව ද ආචාර්ය හර්ෂ ද සිල්වා මහතා කීවේය. පාර්ලිමේන්තුවට එම වාර්තා ඉදිරිපත් නොකර ආණ්ඩුව එම තොරතුරු සඟවන බවත් ඊට එරෙහිව කටයුතු කිරීමට එජාපය සුදානම් බවත් හෙතෙම පැවසිය. රජයේ මූල්‍ය පිළිබඳ සම්පූර්ණ බලය ඇත්තේ පාර්ලිමේන්තුවට බවත් ඒ අනුව ජනතාවට ආර්ථික තත්ත්වය ගැන සත්‍ය තොරතුරු දැන ගැනීමට අයිතියක් ඇති බවත් හෙතෙම පෙන්වාදුන්නේය. මේවන විට උද්ධමනය වැඩි වී ඇති බවත් ආර්ථික වර්ධන වේගය පවතින් සියයට 6.4 බවත් ඔහු සඳහන් කළේය. එසේම විදුලිබිල, ඉන්ධන මිල වැඩි කිරීම ගැන ජාත්‍යන්තර මූල්‍ය අරමුදලේ ස්තූතිය ආණ්ඩුවට ලැබී ඇති ආකාරයක් දක්නට ලැබෙන බවද මන්ත්‍රීවරයා පැවසීය. ලොව වෙනත් රටවල් කැසිනෝ ව්‍යාපාරය සඳහා අධික බද්ධක් අයකරද්දී ලංකාවේ පමණක් ඒ සඳහා සුළු බද්ධක් අය කිරීම ගැටලු සහගත බව ඔහු කීවේය.", "URL": "https://sinhala.adaderana.lk/news.php?nid=34402", "Category": null, "Parent URL": null}