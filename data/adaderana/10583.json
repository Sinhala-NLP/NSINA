{"Source": "Adaderana", "Timestamp": "September 2, 2010 08:59 am", "Headline": "සත්‍යමූර්තී ගැන නීතිපති උපදෙස් පතයි", "News Content": "වන්නි මානූෂීය යුද මෙහෙයුම් සමයේ මෙරට යුද හමුදාවට එරෙහිව අසත්‍ය තොරතුරු ජාත්‍යන්තර මාධ්‍ය වෙත ලබාදීමේ චෝදනා මත අත්අඩංගුවට ගන්නා ලද කිලිනොච්චි වෛද්‍ය අධිකාරී එන්.සත්‍යමූර්තී මහතා සම්බන්ධයෙන් ගත යුතු ක්‍රියාමාර්ග පිළිබඳ රහස් පොලිසිය නීතිපති උපදෙස් විමසා තිබේ. මෙම සිද්ධියට අදාළ පරීක්ෂණ අවසන් කර පරීක්ෂණ වාර්තා නීතිපතිවරයා වෙත ලබාදී ඇති බව කොළඹ මහේස්ත්‍රාත් අධිකරණයට වාර්තාවක් ඉදිරිපත් කරමින් රහස් පොලිසිය සඳහන් කර ඇත. නීතිපතිවරයාගෙන් ලැබෙන උපදෙස් පරිදි සැකකාර වෛද්‍ය අධිකාරීවරයා සම්බන්ධයෙන් ගන්නා නීතිමය ක්‍රියාමාර්ග තීරණය කරන බව ද රහස් පොලිසිය පවසයි. කොටි සංවිධානයේ බලපෑම් මත යුද හමුදාවට එරෙහිව තමා ජාත්‍යන්තර මාධ්‍ය ආයතන වලට අසත්‍ය තොරතුරු ලබා දුන් බව අදාළ ප්‍රශ්න කිරීම් වලදී සැකකාර වෛද්‍ය අධිකාරීවරයා රහස් පොලිසිය හමුවේ ප්‍රකාශ කර තිබුණි.", "URL": "https://sinhala.adaderana.lk/news.php?nid=10583", "Category": null, "Parent URL": null}