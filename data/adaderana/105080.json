{"Source": "Adaderana", "Timestamp": "February 26, 2019 04:46 pm", "Headline": "කුප්පි ලාම්පු දැල්ලෙන් ඇවිලුණු ජීවිත", "News Content": "තණමල්විල ප්‍රාදේශීය ලේකම් කොට්ඨාශ කිවුල්ආර ග්‍රාම නිලධාරී වසමේ කුඩා නිවසක් ගිනිගෙන සම්පූර්ණයෙන්ම විනාශ වී ඇති බව අද දෙරණ වාර්තාකරු පැවසීය. ඊයේ(26) රත්‍රීයයේ මෙම ගින්න හටගෙන ඇති බවත් අදාළ ගින්නෙන් කිසිවෙකුටත් හානියක් සිදුව නොමැති බව වාර්තා වෙයි. මෙලෙස ගිනිගෙන දැවි ගිය කුඩා නිවසේ පදිංචිව සිට ඇත්තේ මවක් සහ කුඩා දියණියකි. මෙම දියණියගේ පියා ඔවුන් අතහැර ගොස් ඇති අතර තම අවුරුදු හයක් වන කුඩා දියණිය රැකගෙන අදාළ කාන්තාව මෙම නිවසේ ජීවත් වී තිබේ. නිවසේ විදුලි බලයද නොමැති නිසාවෙන් කුප්පි ලාම්පුව දල්වා මව සහ කුඩා දියණිය අසල නිවස වෙත ගොස් තිබේ. පසුව එලෙස දල්වන ලද කුප්පි ලාම්පුව පෙරළි යෑමත් සමඟ නිවසට ගිනි ඇවීලී විනාශ වී ඇති අතර නිවසේ තිබූ කුඩා දියණිය අධ්‍යාපනය ලබන පාසල් උපකරණ ඇතුළු නිවසේ තිබු සියලුම දෑ ගිනිගෙන විනාශ වී ඇති බව අප වාර්තාකරු පැවසීය. එම නිසාවෙන් මෙම අසරණ පුංචි දියණියට පාසල් යෑමට ද පවා නොහැකි වී ඇති අතර ඇය පාසලට ගෙන යන පොත් බෑග් සපත්තු නිල ඇදුම් සියල්ලක්ම ගිනිගෙන විනාශ වී තිබේ. දියණියගේ මව වන තිස් පස් හැවිරිදි එච්.නිල්මිණි ගයාත්‍රී හෙට්ටිආරච්චි යන අය කුලී වැඩ කර එදිනෙදා ආහර වේල සහ දියණියගේ අධ්‍යාපනය වෙනුවෙන් යන සියලුම වියදම් උපයා ගනී. ඔවුන්ගේ පුංචි පැල්ලත ගිනි ගැනීමත් සමඟ ඔවුන්ගේ ජීවන උපාය පවා සම්පූර්ණයෙන්ම බිඳ වැටී තිබේ. දියණිය වන ඩබ්ලිව් එම් උදේෂිකා දිල්හානි දියණිය කිවුල්ආර ප්‍රාථමික විද්‍යාලයේ එක ශ්‍රේණියේ ඉගෙනුම ලබමින් සිටී. ඇදගෙන සිටි ඇදුම හැරුණුවිට කිසිදු දෙයක් මෙම අසරණ පවුලට දැන් ඉතිරි වී නොමැත. ඔබත් උපකාර කිරීමට කැමති නම් පහත දුරකථන අංකයට කථා කර සම්බන්ධ කර ගත හැකියි. 0775918907 0715525382", "URL": "https://sinhala.adaderana.lk/news.php?nid=105080", "Category": null, "Parent URL": null}