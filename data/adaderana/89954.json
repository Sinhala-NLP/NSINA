{"Source": "Adaderana", "Timestamp": "May 28, 2018 12:23 pm", "Headline": "අතුරුදන්වූවන්ගේ කාර්යාල නිලධාරීන් අතුරුදන්වූවන්ගේ ඥාතීන් හමුවෙන්න නියමිතයි", "News Content": "‍අතුරුදන්වූවන්ගේ කාර්යාලයේ නිලධාරීන් ලබන සතියේ මුලතිව් ප්‍රදේශයේ අතුරුදන්වූවන්ගේ ඥාතීන් හමුවී සාකච්ඡා කිරීමට නියමිතව තිබේ. උතුරු නැගෙනහිර අතුරුදන්වූවන්ගේ ඥාතීන් හමුවී සාකච්ඡා කිරීමට ඔවුන් පසුගියදා තීරණය කර තිබුණි. ඒ අනුව එහි පළමු අදියර වශයෙන් අතුරුදන්වූවන්ගේ කාර්යාලයේ නිලධාරීන් මන්නාරම ප්‍රදේශයේ අතුරුදන්වූවන්ගේ ඥාතීන් හමුවී සාකච්ඡා කළේය. අතුරුදන්වූවන් සම්බන්ධයෙන් තොරතුරු ලබා ගැනීම ඔවුන් රජයෙන් අපේක්ෂා කරනු ලබන කරුණු සටහන් කර ගැනීම මෙහිදී සිදු වන බව එම කාර්යාලයේ සභාපති ජනාධිපති නීතිඥ සාලිය පීරිස් මහතා සඳහන් කළේය. ඉදිරියේදී උතුරු නැගෙනහිර සෙසු ප්‍රදේශවල ද අතුරුදන්වූවන්ගේ ඥාතීන් හමුවී ඔවුන් සමඟ සාකච්ඡා කිරීමට අපේක්ෂා කරන අතර අදාළ තොරතුරු රැස්කර ගැනීමෙන් අනතුරුව ඒවා විශ්ලේෂණය කිරීමට අපේක්ෂා කරන බව සාලිය පීරිස් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=89954", "Category": null, "Parent URL": null}