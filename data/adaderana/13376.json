{"Source": "Adaderana", "Timestamp": "January 9, 2011 02:54 pm", "Headline": "අපේ නායකයාට අතීතය මතක නෑ", "News Content": "තම පක්ෂ නායකයා වන මනෝ ගනේෂන් මහතා අතීතයෙන් කිසිදු පාඩමක් ඉගෙන නොගන්නා බව ප්‍රජාතන්ත්‍රවාදී ජනතා පෙරමුණේ පාර්ලිමේන්තු මන්ත්‍රී ප්‍රභා ගනේෂන් මහතා පවසයි. පැවති පසුගිය මහ මැතිවරණයේදී ප්‍රජාතන්ත්‍රවාදී ජනතා පෙරමුණ එක්සත් ජාතික පක්ෂය හා එක්ව\"එක්සත් ජාතික පෙරමුණ\"යටතේ තරග කිරීමේදී ජාතික ලැයිස්තුවෙන් පක්ෂ නායක මනෝ ගනේෂන් මහතාට මන්ත්‍රී ධූරයක් ලබා දීමට එ.ජා.ප නායක රනිල් වික්‍රමසිංහ මහතා පොරොන්දු වුවද මැතිවරණයෙන් පසු එකී පොරොන්දුව ඉටු නොකළ බව හෙතෙම සිහිපත් කරයි. එ.ජා.ප නායකයා ඒ අයුරින් තමන්ගේ පක්ෂ නායකයා මෙන්ම පක්ෂයද මංමුලා කර තිබියදී යළි වරක් මනෝ ගනේෂන් මහතා එ.ජා.පය සමග එළඹෙන පළාත් පාලන මැතිවරණය සඳහා ඒකාබද්ධ වැඩපිළිවෙළක් වෙනුවෙන් සාකච්ඡා කරන බවට මාධ්‍ය මගින් වාර්තා පළ වන දැකීමෙන් තමා පුදුමයටත්,කනගාටුවටත් පත් වූ බව ප්‍රභා ගනේෂන් මහතා අද දෙරණට කියා සිටියේය. පැවති මහ මැතිවරණයෙන්\"එක්සත් ජාතික පෙරමුණ\"යටතේ කොළඹ දිස්ත්‍රීක්කයෙන් තරග කොට පාර්ලිමේන්තුවට තේරී පත් වූ ප්‍රභා ගනේෂන් මහතා ආණ්ඩු පක්ෂයට එක්වීම සම්බන්ධයෙන් ගනු ලබන්නේ කුමන පියවරක්දැයි අප කළ විමසුමකදී ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා කියා සිටියේ එළඹෙන 14 වන දින පක්ෂයේ දේශපාලන කමිටුව රැස්වන බවත්,ඔහු සම්බන්ධයෙන් ගනු ලබන තීරණය එදිනට ගන්නා බවත්ය.", "URL": "https://sinhala.adaderana.lk/news.php?nid=13376", "Category": null, "Parent URL": null}