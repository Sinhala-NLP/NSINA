{"Source": "Adaderana", "Timestamp": "April 22, 2013 06:33 pm", "Headline": "අවිධිමත් ගුරු මාරු ගැන මානව හිමිකම් කොමිසම නිහඬ ඇයි?", "News Content": "ජාතික පාසල්වල අවිධිමත් ගුරු මාරුවීම්වලට එරෙහිව මානව හිමිකම් කොමිසමට කළ පැමිණිල්ල සම්බන්ධයෙන් කිසිදු කි‍්‍රයාමාර්ගයක් මේ දක්වා ගෙන නැති බව ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ඔහු විසින් නිකුත් කළ නිවේදනයක ඒ පිළිබඳව වැඩිදුරටත් මෙසේ ද සඳහන්ය. 2012, 2013 වසරවල ජාතික ගුරුමාරු ප‍්‍රතිපත්තිය අනුව ගුරු මාරු මණ්ඩල කැඳවීමකින් තොරව අත්තනෝමතිකව අධ්‍යාපන අමාත්‍යාංශය ගුරු මාරු සිදු කරන ලදී. වසරක 20ට වැඩි සේවා කාලයක් ඇති අතිරික්ත ගුරුවරු මාරු කරනවා යයි ප‍්‍රකාශ කරමින් වසර 10 ට හා 5 ට අඩු සේවා කාලයක් ඇති ගුරුවරුන් ස්ථාන මාරු කරමින් අධ්‍යාපන අමාත්‍යාංශය බරපතළ ලෙස ජාතික ගුරු මාරු ප‍්‍රතිපත්තිය උල්ලංඝණය කර ති‍බේ. මෙම තත්ත්වයට එරෙහිව ලංකා ගුරු සංගමය HRC/231/2013 අංකයෙන් මානව හිමිකම් කොමිසමට ගුරුවරුන් සමඟ පැමිණිල්ලක් ඉදිරිපත් කරන ලදී. මෙම පැමිණිල්ල සම්බන්ධයෙන් ශී‍්‍ර ලංකා මානව හිමිකම් කොමිසම අධ්‍යාපන අමාත්‍යාංශයට 2013.02.22 දිනට පෙර කරුණු දක්වන ලෙස දන්වා සිටියද මේ දක්වා අධ්‍යාපන අමාත්‍යාංශය කිසිදු පිළිතුරක් ලබාදී නොමැති බව අප වෙත වාර්තා වී ඇත. මේ තත්ත්වය පිළිබඳ ලංකා ගුරු සංගමය මානව හිමිකම් කොමිසමට ලිඛිතව පැමිණිලි කර ඇති නමුත් ඒ සම්බන්ධයෙන් කිසිදු කි‍්‍රයාමාර්ගක් ගෙන නොමැත. 3000 කට වැඩි ගුරුවරු පිරිසක් වසර ගණනක් තිස්සේ මාරුවීම් ඉල්ලූම්පත් ඉදිරිපත් කරමින් තිබියදී එම ගුරුවරුන්ට අවශ්‍ය ස්ථාන මාරුවීම් ලබාදී සාධාරණත්වයක් ඉටු කිරීම වෙනුවට අධ්‍යාපන අමාත්‍යාංශය දේශපාලන හා වෙනත් හිතවත්කම් මත 2007/20 දරණ ජාතික ගුරුමාරු ප‍්‍රතිපත්තිය උල්ලංඝණය කරමින් ස්ථාන මාරුවීම් ලබා දෙමින් තිබේ. මානව හිමිකම් කොමිසමේ පැමිණිල්ලට අදාළව තවදුරටත් කරුණු සිදු නොවන්නේ නම් මේ සම්බන්ධයෙන් දැඩි කි‍්‍රයාමාර්ගයකට යොමුවීමට ලංකා ගුරු සංගමය කටයුතු කරන බව වැඩිදුරටත් දන්වා සිටී.", "URL": "https://sinhala.adaderana.lk/news.php?nid=33485", "Category": null, "Parent URL": null}