{"Source": "Adaderana", "Timestamp": "October 16, 2016 11:09 am", "Headline": "රිමාන්ඩ් සිරකරු ගෙල වැලලාගනියි ", "News Content": "අනුරාධපුර රීමාන්ඩ් බන්ධනාගාරයේ රඳවා සිටි රැඳවියෙකු ගෙල වැලලාගෙන සියදිවි හානිකරගෙන තිබේ.ඝාතන චෝදනාවකට අත්අඩංගුවට ගෙන අධිකරණ නියෝග මත රක්ෂිත බන්ධනාගාර ගත කර සිටි අදාළ පුද්ගලයා සිරමැදිරිය තුළ දී මෙලෙස සියදිවි හානිකරගෙන ඇති බව බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේය.සිය ඇඳුමෙන් ගෙල වැලලාගෙන සිටි අදාළ පුද්ගලයා බන්ධනාගාර නිලධාරීන් විසින් අනුරාධපුර ශික්ෂණ රෝහල වෙත ඇතුළත් කර ඇති අතර ඒ වන විටත් ඔහු මියගොස් ඇති බව සඳහන්ය.මරදන්කඩවල ප්‍රදේශයේ පදිංචිව සිටි 46 හැවිරිදි අයෙකු වන මෙම පුද්ගලයා මානසික රෝගී තත්ත්වයකින් පීඩා විද ඇති බව ද වාර්තා වේ.සිද්ධිය සම්බන්ධයෙන් අනුරාධපුර පොලීසිය වැඩිදුර විමර්ශන සිදුකරයි. මේ අතර ශ්‍රමදාන කටයුත්තක් සඳහා දුම්බර බෝගම්බර බන්ධනාගාරයේ සිට රැගෙන ගිය රැඳවියන් දෙදෙනෙකු ශ්‍රමදානය අතර තුර පළාගොස් තිබේ.මත්ද්‍රව්‍ය ළඟ තබාගැනීමේ සිද්ධියක් සම්බන්ධයෙන් බන්ධනාගාර ගතව සිටි කටුගස්තොට හා ගොහාගොඩ ප්‍රදේශවල පදිංචිකරුවන් දෙදෙනෙකු මෙලෙස පළාගොස් ඇත.ඔවුන් දෙදෙනා තවත් කෙටි කාලයකින් නිදහස් වීමට ද නියමිතව සිටි බව සඳහන්ය.පළාගිය රැඳවියන් දෙදෙනා සොයා බන්ධනාගාර නිලධාරීන් සහ මහනුවර පොලීසිය එක්ව මෙහෙයුමක් ආරම්භ කර ඇත.", "URL": "https://sinhala.adaderana.lk/news.php?nid=65092", "Category": null, "Parent URL": null}