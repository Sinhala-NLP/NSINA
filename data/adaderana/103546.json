{"Source": "Adaderana", "Timestamp": "February 1, 2019 05:58 pm", "Headline": "නීතිය ක්‍රියාත්මක කළ යුතු හේතුවක් ජනපති කියයි", "News Content": "විගණකාධිපති වාර්තාවේ නිර්දේශ සහ යෝජනා ක්‍රියාත්මක නොකරන අයට එරෙහිව දඬුවම් ලබාදීමට අදාළ නීති, පාර්ලිමේන්තුව හරහා සම්පාදනය කළ යුතු බව ජනාධිපති මෛත්‍රිපාල සිරිසේන මහතා පවසයි. අමාත්‍යවරුන් සහ අමාත්‍යාංශ ලේකම්වරුන් විසින් එම නිර්දේශ සහ යෝජනා ක්‍රියාවට නැංවිය යුතු බව ජනාධිපතිවරයා පෙන්වා දෙයි. මුදල් කොමිසන් සභාවේ නව ගොඩනැඟිල්ල විවෘත කිරීමේ අවස්ථාවට එක් වෙමින් ජනාධිපති මෛත්‍රිපාල සිරිසේන මහතා මෙම අදහස් පළ කළේය. බඳවා ගැනීමේ පටිපාටිය සහ නීති රීති කඩ කරමින් සිදුකරන අවිධිමත් බඳවා ගැනීම් රාජ්‍ය ආයතන විශාල වශයෙන් පාඩු ලැබීමට හේතු වී ඇති බව ජනාධිපතිවරයා පෙන්වා දෙයි. ඊට එරෙහිව මෙතෙක් නීතිය ක්‍රියාත්මක වී නොමැති අතර ඇතැම් අමාත්‍යවරුන් විසින් සිදුකරන අත්තනෝමතික බඳවා ගැනීම් මඟින් රටේ ජාතික ධනය විශාල වශයෙන් විනාශ වී යන බව ජනාධිපති මෛත්‍රීපාල සිරිසේන මහතා සඳහන් කළේය.", "URL": "https://sinhala.adaderana.lk/news.php?nid=103546", "Category": null, "Parent URL": null}