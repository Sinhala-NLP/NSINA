{"Source": "Adaderana", "Timestamp": "February 26, 2017 04:32 pm", "Headline": "පොලිස් අත්අඩංගුවේ සිටි සැකකරුවෙකු මරුට-පොලීසියේ 5ක් අත්අඩංගුවට", "News Content": "පෑලියගොඩ පොලීසියේ අපරාධ අංශය මඟින් අත්අඩංගුවට ගත් සැකකරුවෙකු මිය යාමේ සිද්ධිය සම්බන්ධයෙන් පොලිස් නිලධාරීන් පස් දෙනෙකු අත්අඩංගුවට ගෙන තිබේ.උප පොලිස් පරීක්ෂකවරයෙකු සහ පොලිස් කොස්තාපල්වරුන් සිව්දෙනෙකු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේය. ඔවුන් අද දිනයේ කොළඹ අංක පහ මහේස්ත්‍රාත් අධිකරණය වෙත ඉදිරිපත් කිරීමට පියවර ගන්නා බව ද ඔහු කියා සිටියේය.ඊයේ(25) පස්වරුවේ පෑලියගොඩ පොලීසියේ අපරාධ අංශය මගින් කඩුවෙල නවගමුව ප්‍රදේශයේ පදිංචි 41 හැවිරිදි පුද්ගලයෙකු අත්අඩංගුවට ගෙන තිබුණි.ඒ පසුගිය 15වැනිදා වාහන සොරකමකට අදාළව අත්අඩංගුවට ගෙන සිටි සැකකරුවන් දෙදෙනෙකු සිදුකළ අනාවරණයක් අනූවය. ඊයේ පස්වරුවේ අදාළ සැකකරු අත්අඩංගුවට ගැනීමෙන් අනතුරුව ගිනි අවියක් පෙන්වීමට ගිය අවස්ථාවේ ඔහු පළායාමට උත්සාහ ගෙන ඇති අතර එහිදී ඔහු හදිසියේ රෝගාතුර වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.ඒ අනුව ඔහු කොළඹ ජාතික රෝහලට ඇතුළත් කිරීමට පියවර ගෙන ඇති අතර එහිදී අදාළ සැකකරු මියගිය බව පොලිස් මාධ්‍ය ප්‍රකාශක කාර්යාලය අද දෙරණ කළ විමසීමකදී සඳහන් කළේය.කෙසේවෙතත් අධිකරණ වෛද්‍ය වාර්තාවෙන් අනාවරණය වුයේ මියගිය පුද්ගලයාගේ සිරුරේ අධික ලෙස තැලීම් පවතින බවයි.මෙම මරණය අධික ලෙස රුධිරය වාහනය වීමකින් හෝ ජලය නොමැතිකමින් ඇති වූ මරණයක් බව අදාළ අධිකරණ වෛද්‍ය වාර්තාවේ සඳහන් කර තිබේ.මේ අතර සිද්ධිය සම්බන්ධයෙන් පොලිස්පතිවරයාගේ උපදෙස් මත විශේෂ පරීක්ෂණයක් ආරම්භ කර තිබේ.ඒ අනුව අද දිනය ඇතුළත එම පරීක්ෂණය පවත්වා තීරණයකට එළඹෙන ලෙස පොලිස්පති පූජිත ජයසුන්දර මහතා අදාළ බලධාරීන්ට උපදෙස් ලබාදී ඇති බවද වාර්තා වෙයි.", "URL": "https://sinhala.adaderana.lk/news.php?nid=70146", "Category": null, "Parent URL": null}