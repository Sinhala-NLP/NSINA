{"Source": "Adaderana", "Timestamp": "April 16, 2017 09:55 am", "Headline": " මීතොටමුල්ලේ තවත් පවුල් 125ක් ඉවත් කරයි", "News Content": "මීතොටමුල්ල කුණුකන්ද ආශ්‍රිත ප්‍රදේශයේ ජීවත් වන තවත් පවුල් 125කට පමණ ආරක්ෂිත ස්ථාන වෙත යන ලෙස ජාතික ගොඩනැගිලි පර්යේෂණ ආයතනය උපදෙස් ලබා දී තිබේ.එහි නායයෑම් අධ්‍යයන හා අවදානම් කළමනාකරණ අංශයේ අධ්‍යක්ෂ ආර්.එම්.එස්.බණ්ඩාර මහතා ප්‍රකාශ කළේ ඊයේ(15) සිදුකළ නිරීක්ෂණවලින් අනතුරුව අදාළ තීරණය ගත් බවයි.කුණු කන්ද කඩා වැටීම හේතුවෙන් ප්‍රදේශයේ ජල මාර්ග අවහිරවී ඇති අතර කුණුකන්ද වෙත ජලය වහනයවීම හේතුවෙන් එහි තවදුරටත් කඩා වැටීම් සිදුවිය හැකි බැවින් ආරක්ෂක පියවරක් ලෙස අදාළ උපදෙස් ලබා දී තිබේ.මේ අතර කුණුකන්ද කඩා වැටීම ස්වභාවික ක්‍රියාවලියක් ද නැතහොත් කඩා කප්පල්කාරී ක්‍රියාවක් ද යන්න පිළිබද අංශ කිහිපයකින් මේ වන විට විමර්ශන ක්‍රියාත්මකය.කුණුකන්ද ආශ්‍රිතව ජීවත්වන පවුල්වලට ස්ථීර සහනයක් ලබාදීමට රජය විශේෂ වැඩපිළිවෙළක් සකස් කර ඇති අතර එය කඩිනමින් ක්‍රියාවට නැංවීමට ජනාධිපතිවරයාගේ උපදෙස් පරිදි කටයුතු කරන ජපානයේ සිට අදහස් දැක්වු අග්‍රමාත්‍ය රනිල් වික්‍රමසිංහ මහතා ප්‍රකාශ කළේය.මීතොටමුල්ල කුණුකන්ද ආශ්‍රිතව ජීවත් වූ පවුල් 180ක් එම ස්ථානයෙන් ඉවත් කර වෙනත් ස්ථානවල පදිංචිකරවීම සඳහා කොළඹ නගර සභාව එක් නිවාසයක් වෙනුවෙන් මසකට රුපියල් 15,000 බැගින් මාස 6ක් සඳහා මූල්‍ය ප්‍රතිපාදන ලබාදීමට කටයුතු කරනු ලැබුව ද ඇතැම් නිවැසියන් එම ස්ථානයෙන් ඉවත් වීමට මැලිකමක් දැක්වූ බව රජයේ ප්‍රවෘත්ති දෙපාර්තමේන්තුව නිවේදනය කළේය.කෙසේවුව ද ඊයේ මාධ්‍ය හමුවකට එක්වෙමින් ප්‍රදේශවාසීන් රජයට චෝදනා එල්ල කළේය.ඔවුන් සඳහන් කළේ තම අදහස් පිළිගෙන කටයුතු කළේ නම් මෙවැනි ඛේදවාචකයක් සිදුනොවන බවයි.මේ අතර හිටපු ජනාධිපති මහින්ද රාජපක්ෂ මහතා ද කුණුකන්ද ඉවත් කිරීම සම්බන්ධයෙන් අදහස් පළ කර තිබේ.කෙසේවුව ද මීතොටමුල්ල කුණුකන්දට තවදුරටත් කුණු එකතු කිරීම තාවකාලිකව අත්හිටුවා ඇති අතර එම කුණු වෙනත් ස්ථාන දෙකකට යොමුකිරීමට තීරණය කර ඇත.", "URL": "https://sinhala.adaderana.lk/news.php?nid=72102", "Category": null, "Parent URL": null}