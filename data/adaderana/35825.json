{"Source": "Adaderana", "Timestamp": "July 16, 2013 01:13 pm", "Headline": "මාදිවෙල බිල් ගෙවූ 11ක් නිදහස්- තවත් 6ට උසාවී පෙනී සිටින්නැයි නියෝග", "News Content": "මාදිවෙල මන්ත්‍රී නිල නිවාසවල විදුලි හා ජල බිල්පත් නොගෙවූ හිටපු මන්ත්‍රීන් 18 දෙනෙකුට එරෙහිව පවරා තිබූ නඩුව අද (16) කැඳවු අවස්ථාවේදී එකී බිල් ගෙවූ මන්ත්‍රීවරුන් 11 දෙනෙකු අදාළ චෝදනාවලින් නිදහස් කර තිබේ. වසර 2001 සිට 2004 කාලය දක්වා පාර්ලිමේන්තු මන්ත්‍රීවරුන් වශයෙන් සිටියදී මාදිවෙල මන්ත්‍රී නිල නිවාසවල විදුලි හා ජල බිල්පත් නොගෙවා ඇති බවට පාර්ලිමේන්තු මහලේකම්වරයාගේ ඉල්ලීමක් පරිදි නීතිපතිවරයා විසින් හිටපු මන්ත්‍රීන් 18 දෙනෙකුට එරෙහිව නඩු පවරා තිබුණි. පසුගිය මැයි මස 21දා අදාළ නඩුව කැඳවු අවස්ථාවේදී ඔවුන්ට ජූලි මස 16දා අධිකරණය හමුවේ පෙනී සිටින ලෙසට නොතීසි නිකුත් කරන ලදි. ඒ අනුව පහත දැක්වෙන මන්ත්‍රීවරුන් 11 දෙනා අද අධිකරණයට නොපැමිණ සිටියද ඔවුන් වෙනුවෙන් පෙනී සිටි නීතිඥ විනීතා නවෝදනි මහත්මිය එම පිරිස අදාළ බිල්පත් ගෙවා ඇති බව අධිකරණය හමුවේ පැවසීමෙන් පසු එකී හිටපු මන්ත්‍රීන් 11 දෙනා චෝදනාවලින් නිදහස් කර ඇත. චෝදනාවලින් නිදහස් කළ අදාළ මන්ත්‍රීවරුන්ගේ නම් සහ ගෙවීමට තිබූ මුදල් පහත පරිදිය. 1. ජස්ටින් ගලප්පත්ති රුපියල් - 28,000.00 2. ඩී.එම්. බණ්ඩාරනායක රුපියල් - 20,500.00 3. එච්.එම්. ලකී ජයවර්ධන රුපියල් - 20,600.00 4. මහීපාල හේරත් රුපියල් - 48,000.00 5. උපාලි සමරවීර රුපියල් - 17,000.00 6. සුප්පයියා සතාසිවම් රුපියල් - 71,300.00 7. සිරි ආන්ද්‍රා හැන්නදි රුපියල් - 43,500.00 8. පූජ්‍ය බද්දේගම සමිත හිමි රුපියල් - 21,500.00 9. තිළිණ බංඩාර තෙන්නකෝන් රුපියල් - 4300.00 10. තම්බි මොහොමඩ් තවුෆික් රුපියල් - 31,000.00 11. පියදාස අබේනායක රුපියල් - 20,000 ‍එසේම හිටපු මන්ත්‍රී රාසා කුගනේෂ්වරම්ට (රුපියල් - 34,000.00) සිතාසී භාරදී ඇති බව අද අධිකරණයේදී තහවුරු වී ඇති අතර ඔහු අද නොපැමිණ සිටීම නිසා ඒ වෙනුවෙන් වෙනමම නඩුවක් පවත්වාගෙන යාමට ද තීරණය වී ඇත. කෙසේ වෙතත් පහත දැක්වෙන හිටපු මන්ත්‍රීන්, 06 දෙනාට සිතාසි භාරදුන් බව නිල වශයෙන් තහවුරු කර ගැනීමට නොහැකි වූ නිසා ඔවුන්ට ඔක්තෝබර් මස 08 වැනිදා අධිකරණය හමුවේ පෙනී සිටින ලෙසට නුගේගොඩ දිසා විනිසුරු නාමල් බණ්ඩාර බලල්ල මහතා නියෝග කර තිබේ. එම මන්ත්‍රීවරුන් 06 දෙනා සහ ‍ඔවුන් ගෙවීමට ඇති හිඟ මුදල් පහත පරිදිය. 1. ආර්.එම් සංජීව බණ්ඩාර කවිරත්න රුපියල් - 18,500.00 2. චන්දන කත්‍රිආරච්චි රුපියල් - 7300.00 3. මොහොමඩ් අබ්දුල්ලා මොහොමඩ් මහරුෆ් රුපියල් - 77,200.00 4. මොහොදීන් බාවා අබ්දුල් අසීස් රුපියල් - 35,600.00 5. ඥාණ මුත්තු ක්‍රිෂ්ණපිල්ලේ රුපියල් - 170,100.00 6. පතිරගේ දොන් අබේරත්න රුපියල් - 44,300.00", "URL": "https://sinhala.adaderana.lk/news.php?nid=35825", "Category": null, "Parent URL": null}