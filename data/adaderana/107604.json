{"Source": "Adaderana", "Timestamp": "April 8, 2019 09:30 am", "Headline": "දරු සෙනෙහස පසක දමා රැකියාවේ ගෞරවය රැකගත් පොලිස් කතක්", "News Content": "පොලිස් නිලධාරිනියකගේ නිර්භීත ක්‍රියා කලාපය හේතුවෙන් සොරෙකු නීතියේ රැහැනට හසුකර ගැනීමට හැකි වූ පුවතක් පිළිබඳව නැගෙනහිර චීනයෙන් වාර්තා වෙයි. නැගෙනහිර චීනයේ ෆුජියාන් පළාතේ බස් රථයක් තුළදී එරට පොලිස් නිළධාරිනියක් අකරතැබ්බයකට මුහුණ පෑවා. පුද්ගලික කටයුත්තක් සඳහා ඇය බස් රථයක ගමන් කරමින් සිටි අවස්ථාවක එහි සිටි පුද්ගලයෙක් ඇයගේ ජංගම දුරකතනය සොරකම් කර පළාගොස් තිබුණි. දක්ෂ පොලිස් නිළධාරිනියක් වන ඇය එම අවස්ථාවේ වහාම ක්‍රියාත්මක වී සිය දෑතෙහි හුන් දරුවාද වෙනත් පුද්ගලයෙකුට දී සොරා පසුපස දිව යන අයුරු විදෙස් මාධ්‍ය මෙලෙස වාර්තා කළේය. කෙසේ වෙතත් සොරා පසුපස ලුහුබැඳ යන පොලිස් නිලධාරිනිය උපකාර ඉල්ලා කෑගසන අතර එම අවස්ථාවේදී ඇගේ පිහිටට ඉදිරිපත් වන්නේ තරුණයෙක්. අවසානයේ ඔහුගේද සහය ඇතිව සොරා සිය ග්‍රහණයට ගැනීමට ඇය සමත් විය. මෙලෙස අත්අඩංගුවට ගනු ලැබූ සැකකරු මෙවැනි අපරාධ සම්බන්ධයෙන් දීර්ඝ ඉතිහාසයක් ඇති අයෙක් බව සඳහන් වෙයි. සිව්වරක් බන්ධනාගාර ගතව සිට ඇති ඔහු නිදහස ලබා යළි පැමිණ ඇත්තේද මෑතකයි. මේ අතර අදාළ අවස්ථාවේ පොලිස් නිළධාරිනිය ක්‍රියා කළ ආකාරය එරට ජනතාව සහ පොලිස් නිලධාරීන් අතර අතර ඇගයීමට ලක්ව ඇතැයි විදෙස් වාර්තා කියා සිටියේය.", "URL": "https://sinhala.adaderana.lk/news.php?nid=107604", "Category": null, "Parent URL": null}