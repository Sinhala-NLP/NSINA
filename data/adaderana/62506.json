{"Source": "Adaderana", "Timestamp": "July 28, 2016 09:39 am", "Headline": "භික්ෂූන්ට දේශපාලන වේදිකා ඕනැ නෑ", "News Content": "භික්ෂූන් වහන්සේ දේශපාලන කටයුතුවල නිරත නොවිය යුතු බව අස්ගිරි පාර්ශවයේ මහ නායක අති පූජ්‍ය වරකාගොඩ ඥානරතන හිමියන් පවසයි.උන්වහන්සේ පෙන්වාදෙන්නේ භික්ෂූන් වහන්සේ සිදුකළ යුත්තේ දේශපාලඥයින්ට අවවාද, උපදෙස් ලබාදීම පමණක් බවයි.මහනුවර ගැටඹේ විදුහල් ක්‍රීඩංගණයේ පැවති ජාතික පිරිවෙන් දින සැමරුම් දින උත්සවය අමතමින් අති පූජ්‍ය වරකාගොඩ ඥානරතන හිමි මෙම අදහස් පළ කළේය.ඇතැම් රාජ්‍ය ආයතනවලින් ලැබුණ දායකත්වය අඩුවීම හේතුවෙන් පිරිවෙන් අධ්‍යාපනය අභාවයට ගොස් තිබූ බවත්, නමුත් වර්තමානය වන විට ඒ සඳහා ලැබෙන දායකත්වය ගැන සෑහිමට පත්විය හැකි බවත්, උන්වහ‍න්සේ එහිදී පැවසීය.පිරිවෙන් නඟා සිටුවීමට බුද්ධි මණ්ඩලයක් පත්කිරීමට ජනාධිපතිවරයා කටයුතු කිරීම වැදගත් බවද අස්ගිරි නාහිමියන් කියා සිටියේය.1958දී එවකට අගමැති එස්.ඩබ්ලිව්.ආර්.ඩී බණ්ඩාරනායක මහතාගේ යුගයේදී විද්‍යෝදය හා විද්‍යාලංකාර පි‍රිවෙන් විශ්වවිද්‍යාල බවට පත්කිරීම හේතුවෙන් භික්ෂූන් වහන්සේලාගේ අධ්‍යාපනය වඩාත් දියුණු වූ බව උන්වහන්සේ පෙන්වාදුන්නේය.කෙසේ වෙතත් එම විශ්වවිද්‍යාල දෙක ගැන තිබූ ජනාදරය පසුකාලීනව අඩුවූ බවත්, ඊට හේතුව ඒවා විශ්වවිද්‍යාල බවට පත්කළ පාලකයින්ගේ හෝ ගුරු හාමුදුරුවන්ගේ වරද නොව පාලකයින් විසින් භික්ෂූන් වහන්සේලා දේශපාලනයට ඇඳාගෙන ඒ තුළින් වාසි ලබා ගැනීම බවද අස්ගිරි නාහිමියන් පැවසුවේය.\"මේ නිසා භික්ෂූන් වහන්සේලා දේශපාලනයෙන් ඈත්වී කටයුතු කළ යුතුයි. භික්ෂුණ් වහන්සේලා කළ යුත්තේ දේශපාලකයින්ට උපදෙස් අවවාද අනුශාසනා ලබාදීමයි. දේශපාලන වේදිකාවල කෑ කෝ ගැසීමට යාමෙන් සිදුවන්නේ ජනතාවගේ සිත් කුපිත වී සංඝයා වහන්සේ ගැන කළකිරීමක් ඇතිවීමයි. මේ නිසා භික්ෂූන් වහන්සේලා දායක පිංවතුන්ගේ ‍ගෞරවයට පාත්‍ර වන ආකාරයට කටයුතු කිරීම වැදගත්. ගිහි ජනතාව භික්ෂූන් වහන්සේලාගේ අඩුපාඩු දැක කරුණාවෙන් පෙන්වාදීමෙන් ඉදිරියේදී ඇති විය හැකි විපත්වලින් රට ගලවා ගත හැකියි.\" විවේචන සහ ද්වේශ සහගත ප්‍රකාශනවලින් වැළකී සාකච්ඡා මාර්ගයෙන් කටයුතු කිරීමෙන් මේ රට වාසනාවන්ත රටක් බවට පත්කර ගත හැකි බවද අස්ගිරි නාහිමියන් එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62506", "Category": null, "Parent URL": null}