{"Source": "Adaderana", "Timestamp": "February 25, 2019 12:01 pm", "Headline": "සෝමාලියාවේ ප්‍රදේශ රැසක් නියං අවදානමක", "News Content": "වර්ෂාව හිඟවීමෙන් සෝමාලියාවේ ප්‍රදේශ රැසක් නියං අවදානමකට මුහුණපා තිබේ. ඉන් බලපෑම් එල්ලවනු ඇතැයි සැලකෙන පුද්ගලයන් ගණන මිලියනයකට අධිකයි. පසුගිය වර්ෂයේදී උතුරුදිග සෝමාලියාවේ ප්‍රදේශ රැසකට සාමාන්‍යයෙන් ලැබිය යුතු වර්ෂාපතනයට වඩා බෙහෙවින් අඩු වර්ෂාපතනයක් ලැබී ඇති බව නෝර්වීජියානු සරණාගත කවුන්සිලය පවසයි. ඇතැම් ප්‍රදේශවලට ලැබී ඇත්තේ සියයට 25ත් 50ත් අතර වර්ෂාපතනයක් බවයි එම කවුන්සිලය සඳහන් කරයි. මේ සමඟ ආහාර අනාරක්ෂිතභාවයක්ද හටගෙන ඇති බව විදෙස් වාර්තා පෙන්වා දෙයි. නියං තත්ත්වය බලපා ඇති ප්‍රදේශවල වෙසෙන දරුවන් බොහෝ පිරිසක් මන්දපෝෂණයට ගොදුරුවී සිටින බවද එම වාර්තාවල සඳහන් වෙයි. මේ අතර සෝමාලියාවේ පවතින ගැටුම්කාරී වාතාවරණයද ජනතාව දැඩී පීඩාවට පත්කර ඇති අතර ගැටුම් හේතුවෙන් ඇතැම් ප්‍රදේශවලට ආධාර ලබාදීමත් දුෂ්කරවී තිබේ. මේ හේතුවෙන් හැකි ඉක්මණින් ප්‍රචණ්ඩක්‍රියා අවසන් කරන ලෙසයි සෝමාලියා රජය සහ ජාත්‍යන්තර ආයතන කැරලිකරුවන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=104998", "Category": null, "Parent URL": null}