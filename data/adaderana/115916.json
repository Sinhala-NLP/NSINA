{"Source": "Adaderana", "Timestamp": "August 6, 2019 09:53 pm", "Headline": "මන්ත්‍රී වැටුපට අමතරව තවත් ලක්ෂ 2ක් දෙන්න මට බලපෑම් කරනවා-ජනපති", "News Content": "මෙරට පවතින නීති රාමු‍වේ , ආණ්ඩුක්‍රම ව්‍යවස්ථාවේ හා මැතිවරණ නීතියේ පවතින ඇතැම් අඩුපාඩු හේතුවෙන් යහපත් සමාජයක් ගොඩනැගීමට බාධා මතු ව ඇතැයි ජනාධිපති මෛත්‍රිපාල සිරිසේන මහතා පවසයි. අද(06) කොළඹ පැවති උත්සවයකදී ජනාධිපතිවරයා මේ බව සඳහන් කළේය. මැතිවරණ සඳහා සුදුසු අපේක්ෂකයින් තෝරා ගැනීම වෙනුවෙන් ‍ත්‍රෛනිකායික මහනාහිමිවරුන්, අගරදගුරු හිමිපාණන් ඇතුළු ආගමික නායකයින්ගේ අස්සනින් සැකසුණු නිර්දේශ මාලාව දේශපාලන පක්ෂ වෙත පිළිගැන්වීමේ ජාතික උළෙල අද පැවැත්විය. ඒ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී. බුද්ධශාසන කාර්ය සාධන මණ්ඩලය සංවිධාන කළ උත්සවයට ජනාධිපති මෛත්‍රිපාල සිරිසේන, අග්‍රාමාත්‍ය රනිල් වික්‍රමසිංහ සහ විපක්ෂ නායක මහින්ද රාජපක්ෂ යන මහත්වරු ඇතුළු දේශපාලන පක්ෂ නායකයින් එක්ව සිටියේය. මෙහිදී අදහස් දක්වමින් ජනාධිපතිවරයා පවසා සිටියේ, අද උදෑසනත් පොඩි වාදයක් ඇති වු බවත්, රජයෙන් ඉදිරිපත් කරන යෝජනාවක් ලෙස මන්ත්‍රීවරුන්ට දෙන අතිරේක දීමනාවක් සම්බන්ධයෙන් තමාට කිසිසේත් කැමති වීමට නොහැකි බවත්ය. පාර්ලිමේන්තු මන්ත්‍රීවරුන්ට ලබා දෙන වැටුප්වලට අමතරව රුපියල් ලක්ෂ 2ක් ලබා දෙන්නැයි තමාට ‍විශාල බලපෑමක් එල්ල වු බවද ජනාධිපතිවරයා මෙහිදී පැවසීය. ලක්ෂ 4කට වැඩි වැටුපක් හිමි වෙන විට මෙයට තමාට කැමති විය නොහැකි බව පැවසු බවද සඳහන් කර සිටි ජනාධිපතිවරයා, තවත් අතිරේක දීමනාවක් දීමට නොහැකි නිසා තමා අද උදෑසන කැබින්ට තීරණ ගැනීමේ දී අත්සන් නොකල බවද කියා සිටියේය. රට තුළ නිසි නීති රාමුවක් නොමැති වීම හා මැතිවරණ නීතියේ ඇති අඩුපාඩු යහපත්‍ දේශපාලන සංස්කෘතියක් ගොඩනැඟීමට බාධාවක් බවත්, මනාප ඡන්ද ක්‍රම‍ය දේශාපාලන සංස්කෘතියේ පරිහානිය ඇති කළ ප්‍රධාන දෙයක් බවද ජනාධිපතිවරයා පැවසීය. මෙම අවස්ථාවට එක් වු මහින්ද රාජපක්ෂ මහතා කියා සිටියේ එක් කාලයක ඡන්ද පෙට්ටි පවා උත්සන් යන තත්ත්වයකට පැමිණි බවත්, රජයේ වියදමින් අපේක්ෂකයින්ගේ ප්‍රචාරණ කටයුතු සිදු කිරීමේ දැන්වීම් පළ කිරීම නවතා දැමිය යුතු බවයි. මැතිවරණයක් ළං වෙන විට ජනතා මුදලින් ඇතැමුන් දැන්වීම් පළ කරන්න පෙළඹී ඇති බවත් මෙම තත්ත්වය වෙනස් කළ යුතු බවත් රාජපක්ෂ මහතා පැවසීය.", "URL": "https://sinhala.adaderana.lk/news.php?nid=115916", "Category": null, "Parent URL": null}