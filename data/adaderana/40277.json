{"Source": "Adaderana", "Timestamp": "January 12, 2014 08:24 am", "Headline": "බස්නාහිර - දකුණ විසුරුවන්න සුදානම්", "News Content": "බස්නාහිර සහ දකුණු පළාත් සභා විසුරුවාහැරීම අද දිනයේ සිදුකිරීමට නියමිතය. රජයේ ආරංචි මාර්ග සඳහන් කළේ අද මධ්‍යම රාත්‍රියේ සිට ක්‍රියාත්මක වන පරිදි බස්නාහිර සහ දකුණු පළාත් සභා විසුරුවාහැරීම සිදුවන බවයි. ඊට අදාළ ගැසට් නිවේදනය අද දිනයේ ප්‍රකාශයට පත් කිරීමට නියමිතව තිබේ. බස්නාහිර සහ දකුණු පළාත් සභා විසුරුවාහරින ලෙස ඉල්ලීමේ ලිපි ඊයේ දිනයේ ප්‍රධාන අමාත්‍යවරුන් විසින් පළාත් ආණ්ඩුකාරවරුන් වෙත භාරදෙනු ලැබීය. පළාත් සභාවල නිල කාලය අවසන් වීමට පෙර එම පළාත් සභා විසුරුවා හැරීම සඳහා පළාත් ප්‍රධාන අමාත්‍යවරුන්ට පැවරී ඇති බලතල අනුව අදාළ ඉල්ලීම සිදුකර තිබේ. ඒ අනුව ආණ්ඩුකාරවරුන් විසින් පළාත් සභා විසුරුවාහැරීමට අදාළ ගැසට් නිවේදනය අද දිනයේ නිකුත් කරනු ඇති බව රජයේ ආරංචි මාර්ග සඳහන් කළේය. පළාත් සභා විසුරුවාහැරීමේ ගැසට් නිවේදනය නිකුත් වී දින 7ක් ඇතුළත මැතිවරණය සඳහා නාමයෝජනා කැඳවීමේ දිනය මැතිවරණ කොමසාරිස් මහින්ද දේශප්‍රිය මහතා විසින් ප්‍රකාශයට පත් කිරීමට නියමිතය. නාමයෝජනා කැඳවීම අවසන් වීමෙන් පසු ඡන්ද විමසීම සිදුකරන දිනය මැතිවරණ කොමසාරිස්වරයා විසින් දැනුම් දෙනු ඇත.", "URL": "https://sinhala.adaderana.lk/news.php?nid=40277", "Category": null, "Parent URL": null}