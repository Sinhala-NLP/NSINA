{"Source": "Adaderana", "Timestamp": "July 14, 2018 12:33 pm", "Headline": "ජාත්‍යන්තර සමුළුවකට සහභාගී වීමට ජනපති ඉතාලිය බලා පිටත්ව යයි", "News Content": "ඉතාලියේ පැවැත්වෙන ජාත්‍යන්තර සමුළුවකට සහභාගී වීම සඳහා ජනාධිපති මෛත්‍රීපාල සිරිසේන මහතා ඇතුළු දූත පිරිස මීට ටික වේලාවකට පෙර දිවයිනෙන් පිටත්ව ගියේය. අද (14) දහවල් 12.00ට පමණ කටාර් ගුවන් සේවයට අයත් කිව්.ආර්.665 දරණ ගුවන් යානයෙන් ජනාධිපතිවරයා ඇතුළු දූත පිරිස දිවයිනෙන් පිටත්ව ගිය බව අද දෙරණ ගුවන්තොටුපල වාර්තාකරු සඳහන් කළේය. මෙම සංචාරය සඳහා ජනාධිපතිවරයා සමඟ විසි දෙනෙකුගෙන් සමන්විත දූත පිරිසක් ද එක්ව තිබේ. ලෝක ආහාර සහ කෘෂිකර්ම සංවිධානය මගින් සංවිධානය කරනු ලබන මෙම සමුළුව එළඹෙන 16 වැනිදා රෝමයේ දී පැවැත්වීමට නියමිතය. එම සමුළුවට සහභාගී වීමෙන් අනතුරුව ජනාධිපතිවරයා ජෝර්ජියාව බලා පිටත්ව යාමට ද සැලසුම් කර තිබේ.", "URL": "https://sinhala.adaderana.lk/news.php?nid=92555", "Category": null, "Parent URL": null}