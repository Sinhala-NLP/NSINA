{"Source": "Adaderana", "Timestamp": "March 15, 2019 12:53 pm", "Headline": "ආණ්ඩුවේ දූෂණ පිළිබඳ පැමිණිලි 900ක්", "News Content": "වත්මන් ආණ්ඩුවේ පාලන කාලය තුළ රජයේ ආයතන වල සිදුව ඇතැයි සැළකෙන දූෂණ වංචා සම්බන්ධයෙන් සොයා බැලීමේ ජනාධිපති කොමිෂන් සභාව වෙත ලබන අඟහරුවාදා දක්වා පැමිණිලි බාර ගන්නා බව එම කොමිසම පවසයි. මේ වනවිට කොමිසම වෙත පැමිණිලි 900ක් ලැබී තිබේ. එම පැමිණිලි අතර කොස්ගම සාලාව යුද හමුදා කඳවුරේ පිපිරීම හේතුවෙන් හානි වු නිවාස හා ගොඩනැඟිලි සඳහා වන්දි ගෙවීමේදී තක්සේරු නිලධාරීන් නිවැරදි තක්සේරු ඉදිරිපත් කර නොමැති බවට පැමිණිල්ලක් ලැබී ඇති බව කොමිසම පවසයි. සිංගප්පුරු - ශ්‍රි ලංකා නිදහස් වෙළඳ ගිවිසුම ක්‍රියාත්මක කිරීමේදී ජාත්‍යන්තර වෙළඳ කටයුතු අමාත්‍යවරයා අත්තනෝමතිකව කටයුතු කර ඇති බව වෘත්තිකයින්ගේ ජාතික පෙරමුණ පැමිණිල්ලක් ඉදිරිපත් කර තිබේ. වාහන එකලස් කිරීමේ ව්‍යාපාරයකට කැබිනට් අමාත්‍යවරුන් සහ රේගු සහ නිෂ්කාශන බදු නිළධාරීන්ගේ මැදිහත් විමෙන් ලබා දුන් සහයෝගය හේතුවෙන් රජයට රුපියල් මිලියන 1492ක් පාඩු වී ඇති බවට පැමිණිල්ලක් ඉදිරිපත් වී ඇති බව වාර්තා වෙයි. මීට අමතරව මූල්‍ය විටිනාකම් අය කර නොගෙන විශාල මෝටර් රථ සංඛ්‍යාවක් මෝටර් රථ ප්‍රවාහන කොමසාරිස්වරයා වෙත ලියාපදිංචිය සඳහා යොමු කිරීමෙන් රුපියල් මිලියන 1194 ක පාඩුවක් රජයට සිදුව ඇති බවට පැමිණිලි ලැබී ඇතැයි කොමිසම පැවසීය.", "URL": "https://sinhala.adaderana.lk/news.php?nid=106109", "Category": null, "Parent URL": null}