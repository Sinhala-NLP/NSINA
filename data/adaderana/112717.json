{"Source": "Adaderana", "Timestamp": "June 25, 2019 12:12 pm", "Headline": "මෙහෙයුමකින් කරදරකාරයෙක් අල්ලයි", "News Content": "වැලිකන්ද ප්‍රාදේශීය ලේකම් කොට්ඨාශයට අයත් ගම්මාන රැසක ජන ජීවිතයට දැඩි බලපෑම් එල්ල කරමින් සෝමාවතිය රක්ෂතය ආශ්‍රීතව ජීවත් වූ වන අලියෙකු අල්ලා ගැනීමට වනජීවි නිලධාරීන් සමත්ව තිබේ. මෙම වන අලියා දින තුනක මෙහෙයුමකින් පසු ඊයේ(24) අල්ලා ගත් බව අද දෙරණ වාර්තාකරු පවසයි. මෙම වන අලියා විසින් පසුගිය මාස කිහිපය පුරාවට වැලිකන්ද ප්‍රාදේශීය ලේකම් කොට්ඨාශයට අයත් සිංහපුර, සූරියවැව, අසේලපුර හා කටුවනවිල්ල ඇතුළු ගම්මානවල පිහිටි නිවාස 50කට අධික ප්‍රමානයක් කඩා විනාශ කර ඇති බව වාර්තා වෙයි. මෙලෙස අල්ලා ගත් වන අලියා සෝමාවතිය රක්ෂතයේ සැරි සැරූ වයස අවුරුදු 30ක් පමණ උස අඩි 09ක් පමණ වූ වන අලියෙකු බව වනජීවි නිලධාරීන් පවසයි. අප වාර්තාකරු සඳහන් කළේ මෙම මෙහෙයුම සඳහා වන ජීවි පශු වෛද්‍යවරු දෙදෙනෙකු ඇතුළු වනජීවි නිලධාරීන් 24දෙනෙකු එක්ව සිටි බවයි. මෙලෙස අල්ලා ගත් වයස වන අලියා හොරොව්පතාන අලියා ඊයේ(24) රැඳවුම් මධස්ථානය වෙත රැගෙන යාමට කටයුතු කළ බව වැලිකන්ද වනජීවි කාර්යාලය පවසයි.", "URL": "https://sinhala.adaderana.lk/news.php?nid=112717", "Category": null, "Parent URL": null}