{"Source": "Adaderana", "Timestamp": "February 8, 2014 02:48 pm", "Headline": "සිසු ගැටුම විසඳන්න මව්පියන් ඇවිත් - සිසුවෙක් රෝහලේ", "News Content": "ප්‍රහාරයෙන් තුවාල ලැබූ පාසල් සිසුවා රෝහලේ ප්‍රතිකාර ලබමින්. ඡායා රූ- ජූඩ් සමන්ත පාසලක් තුළ සිසුන් දෙපිරිසක් අතර ඇතිවු ගැටුමක් විසඳීමට පාසල් කාලයෙන් පසුව මව්පියන් මැදිහත්වීම නිසා ප්‍රහාරයට ලක්වු පාසල් සිසුවෙක් මාරවිල මුලික රෝහලට ඇතුළත් කර තිබේ. රෝහල් ගත කර ඇත්තේ මාරවිල ශාන්ත ක්ෂේවියර් මහා විද්‍යාලයේ 11 වන වසර ඉගෙනුම ලබන විමුක්ති චතුරංග (16) නම් වූ පාසල් සිසුවෙකි. එම සිසුවා මාරවිල - මූදුකටුවේ පදිංචිකරුවෙකි. ඊයේ (07) සවස මාරවිල නගරයේදී මෙම පහර දීම සිදුවී ඇත. රෝහල් ගත කර සිටින සිසුවා සහ ලහිරු උදයංග (16) දෙදෙනා එක කුස උපන් නිවුන් සහෝදරයින් වේ. මෙම සිසුන් දෙදෙනාම මාරවිල ශාන්ත ක්ෂේවියර් මහා විද්‍යාලයේ 11 වන වසර පන්තියේ ඉගෙනුම ලබමින් සිටින අතර මෙම වසරේ අධ්‍යාපන පොදු සහතික පත්‍ර සාමාන්‍ය පෙළ විභාගයට පෙනී සිටීමට සුදානමින් සිටී. 07 වැනිදා දහවල් පාසල තුළදී මෙම සිසුන් දෙදෙනා සහ තවත් සිසුන් පිරිසක් අතර පාසල තුළදී ගැටුමක් හට ගෙන ඇත. පසුව එය පාසල තුළදීම නිරාකරණය වී තිබේ. පසුව පාසල අවසන් වී නිවස බලා යාම සඳහා බස් නැවතුම්පළ වෙත යමින් සිටින විට මාරවිල නගරයේ සිටින සිව්දෙනෙකු පැමිණ මෙම පාසල් සිසුන් දෙදෙනාට පහර දී ඇත. ප්‍රහාරයට ලක්වු සිසුන් පවසන ආකාරයට මෙම සිද්ධිය වන විට මාරවිල පොලීසියේ නිලධාරියෙකුද එම ස්ථානයේ සිට තිබේ. පාසල් සිසුන්ට පහර දීමේ සිද්ධිය දැක ඇති ශාන්ත ක්ෂේවියර් මහා විද්‍යාලයේ සේවය කරන පාසල් ගුරුවරියක් එම ස්ථානයට පැමිණ දරුවන් දෙදෙනා බේරාගෙන නැවත පාසල වෙත ගෙන ගොස් ඇත. ප්‍රහාරයෙන් තුවාල ලැබූ විමුක්ති චතුරංග මේ වන විට මාරවිල මහා රෝහලේ 03 වාට්ටුවේ ප්‍රතිකාර ලබමින් සිටී. සිද්ධිය සම්බන්ධයෙන් මාරවිල පොලීසියට පැමිණිල්ලක් කර ඇති බව රෝහල් ගත කර සිටින සිසුවා සඳහන් කරයි. තමන්ට පහර දුන්නේ පාසල තුළදී තමන් සමග ගැටුමක් ඇති කරගත් සිසුවෙකුගේ පියෙකු ඇතුළු පිරිසක් බවද පහරකෑමට ලක්වූ සිසුවා පවසයි. මෙම පහරදීමේ සිද්ධියට සම්බන්ධ ප්‍රධාන සැකකරු මාරවිල නගරය තුළ හෙරෝයින් මත්කුඩු අලෙවි කරන අයෙතු බවත්,අධිකරණ නියෝග මත රක්ෂිත බන්ධනාගාර ගතව සිට මෑතකදී නිදහස්ව පැමිණි අයෙකු බවද දැන ගන්නට ඇත. පාසල් සිසුන් දෙදෙනෙකුට මාරවිල නගරයේදී පහර දීමේ සිද්ධියක් වාර්තාවී ඇති බව සත්‍යයක් යැයි අප කළ විමසීමකදී මාරවිල පොලීසියේ උසස් නිලධාරියෙකු පැවසීය. නමුත් මෙම සිද්ධිය වන විට පොලිස් නිලධාරියෙකු එම ස්ථානයේ සිටි බව පැවසීම සත්‍යයක් නොවන බවත්,පාසල නිමාවන අවස්ථාවේදී මාරවිල නගරය තුළ අධික රථ වාහන තදබදයක් ඇති වන බැවින් රථවාහන අංශයේ නිලධාරියෙකු මාරවිල නගරය තුළ සේවය කළ බව සත්‍යයක් බවද එම නිලධාරියා කියා සිටියේය. සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නැත. මාරවිල පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40968", "Category": null, "Parent URL": null}