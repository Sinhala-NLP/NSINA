{"Source": "Adaderana", "Timestamp": "February 21, 2012 07:37 am", "Headline": "  ශ්‍රී ලංකාව කොකේන් තිප්පොළක් වෙයි", "News Content": "බණ්ඩාරනායක ජාත්‍යන්තර ගුවන්තොටුපළේ සිට මත්ද්‍රව්‍ය රටතුළ බෙදාහැරීමේ ජාවාරමක් ශ්‍රී ලංකා පොලීසියේ මත්ද්‍රව්‍ය නාශක කාර්යාංශය විසින් අනාවරණය කරගෙන ඇතැයි විදෙස් මාධ්‍ය සඳහන් කරයි. ගෙවුණු දෙසතියක පමණ කාලය තුළ ශ්‍රී ලංකා රුපියල් මිලියන 75 ට අධික වටිනාකමකින් යුතු කොකේන් තොගයක් සමග මත් ද්‍රව්‍ය ජාවාරමේ නිරත වූ විදේශිකයන් දෙදෙනකු අත්අඩංගුවට ගෙන ඇතැයි විදෙස් මාධ්‍ය උපුටා දක්වයි. පසුගිය බ්‍රහස්ප්‍රතින්දා රුපියල් මිලියන 45 ක වටිනාකමකින් යුතු කොකේන් තොගයක් රැගත් කටාර්හි බ්‍රසීල - දෝහා මගෙහි සාඕ පාඔලා ප්‍රදේශයේ සිට පැමිණි පිලිපීන ජාතික කාන්තාවක අත්අඩංගුවට පත්ව ඇත. මෙම තරුණ කාන්තාව සතුව කොකේන් කිලෝ ග්රෑම් 3.3 ක් පැවති බව සඳහන්ය. මේ අයුරින්ම පසුගිය පෙබරවාරි මස තායි සම්භවයකින් යුතු තවත් තරුණ විදේශිය කතක් චොක්ලට් පාර්සලයක් තුළ රුපියල් මිලියන 20 ක වටිනාකමකින් යුකු කොකේන් කිලෝ ග්රෑම් 1.7 ක් සඟවාගෙන සිටියදී අත්අඩංගුවට ගෙන ඇති බව වාර්තා වේ. ලෝකයේ රටවල් ගණනාවකින් මෙරටට කොකේන් නමැති මත් කුඩු රැගෙන එන බවට පොලිස් මත්ද්‍රව්‍ය නාශක කාර්යාංශය,විශ්වාසය පළකරන බව එකී වාර්තා සනාථ කරයි. එසේම බ්‍රසීලය,පේරු,තායිලන්තය,නයිජීරියාව වැනි රටවල් කේන්ද්‍ර කරගනිමින් මත් ද්‍රව්‍ය ජාවාරම ශ්‍රී ලංකාව හා සිදුකෙරෙන බවට තොරතුරු අනාවරණය වී ඇතැයි Khaleej Times වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=22263", "Category": null, "Parent URL": null}