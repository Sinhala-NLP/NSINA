{"Source": "Adaderana", "Timestamp": "November 21, 2011 10:00 am", "Headline": "බාල පෙට්‍රල් සඳහා ටෙන්ඩර් කැඳවීමට එරෙහිව ඇමතිට සංදේශයක්", "News Content": "නියමිත ප්‍රමිතියෙන් තොර බවට තහවුරු වූ පෙට්‍රල් මෙට්‍රික් ටොන් 2600 ක ප්‍රමාණයක් මෙරට වෙළඳපොළ තුළ අලෙවි කිරීමට දැඩි විරෝධය පළ කරන බව ඛනිජ තෙල් සංස්ථා ජාතික සේවක සංගමය පවසයි. පසුගිය දා අදාළ පෙට්‍රල් තොගය අලෙවි කිරීමට බලධාරීන් විසින් ටෙන්ඩර් කැඳවා තිබුණ ද මෙට්‍රික් ටොන් 1 ක් අලෙවි විය යුතු අවම මිලක් එහි සඳහන් නොවූ බව එම සංගමයේ ලේකම් ආනන්ද පාලිත මහතා සඳහන් කළේය. කෙසේ වෙතත් අදාළ ඉන්ධන මෙරට වාහනවලට යළි යොදා ගැනීමේ අවදානමක් ‍පවතින හෙයින් මෙම ටෙන්ඩර් කැඳවීමට එරෙහිව විෂය භාර අමාත්‍යවරයාට අද(21) සංදේශයක් බාරදීමට කටයුතු කරන බව ඔහු කියා සිටියේය. අදාළ ඉන්ධන තොගය විදුලි සමාගමට අලෙවි කරන්නේ නම් මෙට්‍රික් ටොන් 1ක අවම මිල සඳහන් කර ඒවා අළෙවි කිරීමට බලධාරීන් පියවර ගත යුතු බව ආනන්ද පාලිත මහතා පැවසුවේය.", "URL": "https://sinhala.adaderana.lk/news.php?nid=20143", "Category": null, "Parent URL": null}