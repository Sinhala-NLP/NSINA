{"Source": "Adaderana", "Timestamp": "March 25, 2017 12:26 pm", "Headline": " විශේෂ මෙහෙයුමකින් 25ක් අත්අඩංගුවට", "News Content": "රාජගිරිය සහ වැලිකඩ පොලිස් වසම්වල සිදුකළ විශේෂ අපරාධ නිවාරණ සෝදිසි මෙහෙයුමකින් වරෙන්තුකරුවන් 7 දෙනෙකු ඇතුලු 25 දෙනෙකු අත්අඩංගුවට ගෙන තිබේ. අද(25) අළුයම 3.30 සිට උදෑසන 8.30 දක්වා මෙහෙයුම සිදු කෙරුණි. ඊට වැලිකඩ පොලීසියේ නිලධාරීන්ට අමතරව පානදුර -මීගමුව - කැලණිය - කොළඹ උතුර සහ ගම්පහ යන කොට්ඨාසවලින් නිලධාරීන් 87 ක් සහ විශේෂ කාර්ය බලකා නිලධාරීන් 50 ක් සහභාගී වී තිබේ. එහිදී නීති විරෝධී මත්පැන් බෝතල් 100 ක් - ගංජා ග්‍රෑම් 10 ක් - හෙරොයින් ග්‍රෑම් 140 ක් සොයාගෙන ඇති අතර වරෙන්තුකරුවන් 7 දෙනෙකු ද අත්අඩංගුවට ගැණුනි. ඊට අමතරව පුද්ගලයන් 18 දෙනෙකු සැකපිට අත්අඩංගුවට ගෙන තිබේ. නීති විරෝධීව වැලි ප්‍රවාහනය කිරීම් ඇතුළු රථ වාහන නඩු ලබාගැනීම් 16 ක් ද සිදුකර ඇතැයි සඳහන්ය. එමෙන්ම මෙම අපරාධ නිවාරණ සෝදිසියේදී හඳුනාගත් නිවාස 300 කට වැඩි ප්‍රමාණයක් පරීක්ෂා කර තිබේ. වාහන 140ට ආසන්න සංඛ්‍යාවක් විශේෂ පරීක්ෂාවට ලක්කෙරුණි. අත්අඩංගුවට ගත් සැකකරුවන් සහ නඩු භාණ්ඩ අලුත්කඩේ අංක 4 මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=71337", "Category": null, "Parent URL": null}