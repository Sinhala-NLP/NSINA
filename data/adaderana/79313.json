{"Source": "Adaderana", "Timestamp": "October 30, 2017 03:35 pm", "Headline": "සයිටම් නාමිකව හෝ අහෝසි කිරීම ජයග්‍රහණයක්", "News Content": "සයිටම් ආයතනය නාමිකව හෝ අහෝසි කරන බව පැවසීමට ආණ්ඩුවට සිදුවීම සයිටම් සටනේ ඉදිරි පියවරක් ලෙස දකින බව පවසමින් ජනතා විමුක්ති පෙරමුණ නිවේදනයක් නිකුත් කර තිබේ. අවම වශයෙන් වෛද්‍ය පීඨ ආචාර්යවරුන් විසින් මෑතකදී සයිටම් අර්බුදය විසඳීම සඳහා ඉදිරිපත් කළ යෝජනාවලිය තුළ වූ යෝජනා හෝ සැලකිල්ලට ගෙන වෛද්‍ය උපාධිය මුදලට විකිණීම වහා නතර කර සයිටම් ආයතනය සැබෑ ලෙසම අහෝසි කිරීම සඳහා වහා පියවර ගන්නා ලෙස ද එම පෙරමුණ ආණ්ඩුවෙන් ඉල්ලීමක් කරයි. දැනට රට තුළ මහත් ආන්දෝලනයකට ලක්වී තිබෙන සයිටම් ආයතනය පිළිබඳ ගැටලූව විසඳීම සඳහා ආණ්ඩුව විසින් තම අවසන් විසඳුම යැයි පවසමින් යෝජනාවලියක් ඉදිරිපත් කර ඇති බවත්, මෙම යෝජනාවලිය පදනම් කර ගනිමින් ආණ්ඩුව පවසන්නේ සයිටම් ආයතනය වසා දමා එයට පිළිතුරක් ලබා දුන් බවත් එම නිවේදනයේ වැඩිදුරටත් සඳහන් විය. පසුගිය කාලය පුරා ආණ්ඩුවේ බලධාරීන් කිසිසේත් සයිටම් අහෝසි නොකරන බව පවසා සිටි බවත්, දැන් මෙම යෝජනාවලිය මඟින් සයිටම් අහෝසි කළ යුතු බව ආණ්ඩුව විසින් පළමුවරට පිළිගනු ලැබ ඇති බවත් එම නිවේදනයේ සඳහන් වෙයි. එය සයිටම් අහෝසි කිරීම වෙනුවෙන් සටන් කළ සියලූ දෙනා ලැබූ ජයග‍්‍රහණයක් වන අතර, එහෙත් සයිටම් අහෝසි කළ යුතු යැයි මතුපිටින් පිළිගෙන ආණ්ඩුව සිදුකරන තිබෙන්නේ, එය අහෝසි කිරීම නොව එහි නම වෙනස් කර යළි පවත්වාගෙන යාමට උපක‍්‍රමයක් යොදාගැනීම හා ඒ මඟින් මුළුමහත් රටම රැවටීමට උත්සහ කිරීමක් බව ද එම නිවේදනයේ තව දුරටත් සඳහන් වෙයි. ආණ්ඩුවේ යෝජනාවලිය අනුව සයිටම් ආයතනයේ නම වෙනස්වීමට නියමිත බවත්, එමෙන්ම සයිටම් ආයතනයේ පුද්ගලික හිමිකාරිත්වය වෙනස්වීමට නියමිත නමුත් සිසුන්ට වෛද්‍ය උපාධිය මුදලට විකිණීම වෙනස් නොවන බවද එම නිවේදනයේ තවදුරටත් සඳහන් වෙයි.", "URL": "https://sinhala.adaderana.lk/news.php?nid=79313", "Category": null, "Parent URL": null}