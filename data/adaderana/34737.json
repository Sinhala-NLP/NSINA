{"Source": "Adaderana", "Timestamp": "June 8, 2013 11:11 am", "Headline": "සැමියා නැති අතරේ බිරිය සිරුරට ගිනි තබාගනියි", "News Content": "කටුනායක, වී මෝල පාර ප්‍රදේශයේ නවාතැන්පළක නැවතී සිටි කාන්තාවක් තම සිරුරට ගිනි තබා ගැනීමෙන් බරපතළ තුවාල ලබා මීගමුව රෝහලට ඇතුළත් කර තිබේ. මෙලෙස සියදිවි හානි කර ගැනීමට උත්සාහ කර ඇත්තේ 24 හැවිරිදි ගල්ගමුව, ඇහැටුවැව ප්‍රදේශයේ පදිංචි කාන්තාවකි. ඇය තම ස්වාමි පුරුෂයා සමඟ මෙම නවාතැන්පළේ නැවති සිට ඇති අතර සිද්ධිය සිදුවන අවස්ථාවේ දී ඔහු රැකියාව සඳහා පිටත්ව ගොස් ඇත. ගිනි තබා ගැනීමට හේතුව මෙතෙක් අනාවරණය වී නොමැති අතර සිද්ධිය සම්බන්ධයෙන් කටුනායක පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=34737", "Category": null, "Parent URL": null}