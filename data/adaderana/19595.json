{"Source": "Adaderana", "Timestamp": "October 26, 2011 10:17 am", "Headline": "ඕස්ට්‍රේලියානු සරණාගත කඳවුරකදී ශ්‍රී ලාංකිකයෙකු දිවි නසාගනියි", "News Content": "ඕස්ට්‍රේලියාවේ සරණාගත කඳවුරක රඳවා සිටි ශ්‍රී ලාංකිකයකු වස පානය කිරීමෙන් මියගොස් ඇති බව ඕස්ට්‍රේලියානු ආගමන නිලධාරියෙකු නිසින් තහවුරු කර ඇතැයි විදෙස් මාධ්‍ය උපුටා දක්වයි. හින්දු උත්සවයකට සහභාගීවීම සඳහා අවසර නොදීමෙන් පසු මෙම පුද්ගලයා සියදිවි හානිකරගෙන ඇති බව සඳහන් වේ. ඊයේ මධ්‍යම රාත්‍රීය පසු වි සුළු වේලාවකින් මෙම සියදිවි හානිකර ගැනීම සිදුව ඇති බව එකී රැඳවියා ජීවත්වූ\" සිඩ්නි ආගමන නේවාසික නිවාස සංකීර්ණයේ \"ප්‍රකාශකවරයා පවසා තිබේ. සිද්ධිය සැලවීමත් සමග මෙම නේවාසික නිවාස සංකීර්ණයේ රැඳවුම් සේවා ප්‍රධානියා විසින් හදිසි ගිලන් රථයක් කැඳවීමට ක්‍රියා කළ බවද හෙතෙම සඳහන් කර ඇත. කෙසේ වෙතත් මෙම මරණය සම්බන්ධයෙන් පුළුල් විමර්ශනයක් සිදුකෙරෙන බවත්,මෙම මරණය සිදුවෙද්දී ශ්‍රී ලංකා ජනාධිපතිවරයා ඇතුළු රටවල් 54 ක රාජ්‍ය නායකයින් පොදුරාජ්‍ය මණ්ඩලයීය සමුළුවට සහභාගීවීම සඳහා ඕස්ට්‍රේලියාවට පැමිණ ඇති බවත්,මෙවර සමුළුවේදී සරණාගතයින්ගේ තත්ත්වය පිළිබඳ මෙන්ම මානව හිමිකම් පිළිබඳ අවධානය යොමුකෙරෙන බවත් AFP පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=19595", "Category": null, "Parent URL": null}