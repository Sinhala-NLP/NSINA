{"Source": "Adaderana", "Timestamp": "August 27, 2011 12:29 pm", "Headline": "සටන් කළ යුත්තේ පක්ෂයේ ජයග්‍රහණය වෙනුවෙන් ", "News Content": "දෙහිවල -ගල්කිස්ස නගරාධිපති ධුරය සඳහා අපේක්ෂකයකු නම් කරනු ලැබුවේ ජාතික නාම යෝජනා මණ්ඩලයේ සාකච්ඡාවලින් අනතුරුව බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. නගරාධිපති ධුරය සඳහා නම් කිරීමක් සිදුනොකළ යුතු බවට ඉල්ලීමක් ලැබී තිබූ බව ද අද දෙරණ කළ විමසීමකදී ඒ මහතා සඳහන් කළේය. නමුත් එම සියලු කරුණු සම්බන්ධව අවධානය යොමුකර හිටපු නගරාධිපතිනිය නගර සභාවේ නගරාධිපති අපේක්ෂිකාව ලෙස නැවතත් නම් කළ යුතු බව පක්ෂය තීරණය කළ බව ඔහු පෙන්වා දුන්නේය. කෙසේ නමුත් මේ සම්බන්ධව අර්බුදයක් මතුව ඇති බවත්, ඒ පිළිබඳව තවදුරටත් සාකච්ඡා කළ යම්කිසි එකඟතාවයකට පැමිණි හැකි බව ද අත්තනායක මහතා කියා සිටියේය. මේ වනවිට කළ යුතුව තිබෙන්නේ තනතුරු වෙනුවෙන් සටන් කිරීම නොව පක්ෂය වෙනුවෙන් සටන් කිරීම බව එක්සත් ජාතික පක්ෂ පාර්ලිමේන්තු මන්ත්‍රී මොහාන් ලාල් ග්‍රේරු මහතා සිදුකළ ප්‍රකාශය සම්බන්ධව ප්‍රතිචාර දක්වමින් මහ ලේකම්වරයා අවධාරණය කළේය.", "URL": "https://sinhala.adaderana.lk/news.php?nid=18343", "Category": null, "Parent URL": null}