{"Source": "Adaderana", "Timestamp": "September 15, 2018 01:52 pm", "Headline": "ගිනිගත් බස් රථයේ තිබී කාන්තා මළ සිරුරක් හමුවෙයි", "News Content": "ගම්පහ, උඩුගම්පොල, කෙහෙල්බද්දර ප්‍රදේශයේ ගිනි ගැනිමකට ලක් වූ බස් රථයක් තුළ තිබී කාන්තා මළ සිරුරක් සොයාගෙන තිබේ. අද (15) අළුයම නිවසක් ඉදිරිපිට නවතා තිබූ බස් රථයක් ගිනි ගන්නා බවට 119 හදිසි ඇමතුම් අංකයට තොරතුරක් ලැබී තිබිණි. අනතුරුව පොලිසිය එම ස්ථානයට ගොස් විමර්ශන සිදු කිරිමේදී බස් රථයේ රියදුරු අසුන අසල තිබී පිළිස්සුනු කාන්තා මළ සිරුරක් හමුවී ඇති බව සඳහන්ය. ඇය උඩුගම්පොල ප්‍රදේශයේ පදිංචිව සිටි 58 හැවිරිදි කාන්තාවක් වේ. මියගිය කාන්තාව අදාළ බස් රථයේ හිමිකරුගේ බිරිඳ බවට අනාවරණය වී ඇති බව පොලිසිය පැවසීය. ගින්නට හේතුව මෙතෙක් අනාවරණය වී නොමැති අතර ගම්පහ පොලිසිය සිද්ධිය සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=96127", "Category": null, "Parent URL": null}