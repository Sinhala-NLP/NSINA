{"Source": "Adaderana", "Timestamp": "May 4, 2019 05:21 pm", "Headline": "රියදුරෙකුගේ නොසැලකිල්ල නිසා අවසන් ගමන් ගිය සිඟිත්තිය", "News Content": "දඹුල්ල බකමූණ ප්‍රධාන මාර්ගයේ උණපඳුරුයාය ප්‍රදේශයේ දී අද (04) පස්වරුවේ කැබ් රථයක් සහ ත්‍රිරෝද රථයක් මුහුණට මුහුණ ගැටීමෙන් ත්‍රිරෝද රථයේ ගමන් කළ එකම පවුලේ මව පියා දරුවන් දෙදෙනා බරපතළ තුවාල ලබා දඹුල්ල රෝහලට ඇතුලත් කර ඇත. එහිද ,වයස අවුරුදු එකහමාරක දියණියක් මියගොස් ඇති බව අද දෙරණ වාර්තාකරු පවසයි. අනතුරින් තුවාල ලැබූ මවත් පියාත් වයස අවුරුදු හතරහමාරක පිරිමි දරුවාත් බරපතල තුවාල ලබා තිබෙන බව දඹුල්ල රෝහල් ප්‍රකාශකයෙකු සඳහන් තර තිබේ. දඹුල්ල දෙසින් බකමූණ දෙසට ධාවනය වෙමින් තිබූ කැබ් රථයක් සහ බකමූණ දෙසින් දඹුල්ල දෙසට ධාවනය වෙමින් තිබූ ත්‍රීරෝද රථයක් මෙසේ අනතුරට ලක්ව ඇත. කැබ් රථ රියදුරාගේ නොසැලකිල්ල හේතුවෙන් මෙම අනතුර සිදුවී ඇතැයි මූලික පරීක්ෂණවල දී අනාවරණය වූ බව වාර්තා වේ. මෙසේ මියගොස් ඇත්තේ වයස අවුරුදු එකහමාරක් වූ දිල්මි සවින්ද්‍යා සඳදිනි නැමැති කුඩා දියණිය වන අතර බරපතළ තත්ත්වයේ පසුවන්නේ මෙම පවුලේ වැඩිමහල් දරුවෙකු වූ වයස අවුරුදු හතරක්වූ ඔෂද විභාත් පෙරේරා බවත් තුවාල ලබා ඇත්තේ එම දරුවන් දෙදෙනාගේ මව එල්.ආර් .එම් . දමයන්ති (32) පියා එච්. ඒ. කෙනඩී ක්ලැරන්ස් පෙරේරා (32) යන අයයි. මෙම අය මැල්සිරිපුර පන්ලියද්ද ප්‍රදේශයේ පදිංචිකරුවෝ බව පොලිසිය කියයි. දීයතලාව ප්‍රදේශයේ පදිංචිව සිටින බිරිඳගේ ඥාති නිවසක සිට නැවත මැල්සිරිපුර සිය නිවෙසට යන අතරතුරදී මෙම අනතුර සිදුව තිබේ. සිද්ධිය ඇසින් දුටු කාන්තාව කියා සිටියේ ත්‍රි රෝද රථය දඹුල්ල දෙසට ධාවනය වෙමින් තිබියදී එක වැරම වේගයෙන් පැමිණි කැබ් රථයක් එහි ගැටුණු බවයි. අනතුර සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි රථවාහන අංශයේ නිලධාරීහු පරීක්ෂණ පවත්වත්වයි.", "URL": "https://sinhala.adaderana.lk/news.php?nid=109239", "Category": null, "Parent URL": null}