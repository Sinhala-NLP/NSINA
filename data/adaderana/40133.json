{"Source": "Adaderana", "Timestamp": "January 6, 2014 12:14 pm", "Headline": "ධීවර ගැටලුව ගැන සාකච්ඡා කිරීමට ඇමති රාජිත ඉන්දියාවට", "News Content": "ඉන්දියාව සහ ශ්‍රී ලංකාව අතර පැවැත්වීමට නියමිත ධීවර සාකච්ඡා සඳහා මේ වන තෙක් තම සංවිධානයට ආරාධනාවක් සිදු කර නොමැති බව ඉන්දු ශ්‍රී ලංකා ධීවර සංවිධානයේ ශ්‍රී ලංකා කැඳවුම්කරු එස්. පි අන්තෝනිමුත්තු පවසයි. විදෙස් මාධ්‍ය වෙත අදහස් දක්වමින් ඔහු මෙම අදහස් පළ කර තිබේ. ඉන්දු ශ්‍රී ලංකා ධීවර ගැටලුව සම්බන්ධයෙන් සාකච්ඡාවක් මෙම මස 20වන දින පැවැත්වීමට නියමිතය. අදාළ සාකච්ඡා තමිල්නාඩුවේදි සිදු කෙරෙන බව ඉන්දීය විදේශ අමාත්‍ය සල්මන් කුර්ෂිඩ් මහතා මීට පෙර ප්‍රකාශ කර තිබුණේය. කෙසේ වෙතත් මෙම සාකච්ඡාවට ඉන්දියානු රජය හෝ ශ්‍රී ලංකා රජය තම සංවිධානයට මේ වන තෙක් ආරාධනා කර නොමැති බව අන්තෝනිමුත්තු පවසන්නේය. මේ අතර ඉදිරි දින කිහිපය තුළ ධීවර කටයුතු පිළිබඳ සාකච්ඡා කිරීම සඳහා ධීවර අමාත්‍ය රාජිත සේනාරත්න මහතා ඉන්දියාවේ නවදිල්ලි නුවරට පැමිණීමට නියමිත බව ඉන්දියානු මාධ්‍ය වාර්තාකර ඇත. මෙහිදී ධීවර අමාත්‍යවරයා නවදිල්ලි නුවර ධීවර සංගම් සමඟ සාකච්ඡා කිරීමට නියමිතය. එමෙන්ම තමිල්නාඩු ධීවරයින්ද මෙම සංචාරය තුළදී ධීවර අමාත්‍ය රාජිත සේනාරත්න මහතා සමඟ සාකච්ඡාවක් පැවැත්වීමට සූදානමින් පසුවන බව ඉන්දීය මාධ්‍ය වාර්තා කරයි. මේ අතර තමිල්නාඩුවේ ධීවරයින්ට හමුදා පුහුණුව ලබා දිය යුතු බව පී. නෙදුමාරන් පවසා ඇත. රාමේෂ්වරම් හිදි මාධ්‍ය අමතමින් ඔහු මෙම අදහස් පළ කර ඇති බව ඉන්දීය මාධ්‍ය වාර්තා කළේය. ඉන්දියාව තමිල්නාඩුවේ ජනතාව ඉන්දියානු ප්‍රජාව ලෙස නොසලකන බවට නෙදුමාරන් චෝදනා කර තිබේ. එම නිසා තමිල්නාඩු ධීවරයින්ට හමුදා පුහුණුව ලබා දී ඔවුන්ට ගිනි අවි ලබා දිය යුතු බව නෙදුමාරන් ප්‍රකාශ කර ඇත.", "URL": "https://sinhala.adaderana.lk/news.php?nid=40133", "Category": null, "Parent URL": null}