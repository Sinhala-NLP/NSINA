{"Source": "Adaderana", "Timestamp": "May 15, 2013 03:49 pm", "Headline": "දෙදෙනෙක්ට පහර දුන්නැයි 8 ‍ක් අත්අඩංගුවට", "News Content": "තංගල්ල, දන්කැටිය මරියවත්ත ගම්මානයේ පුද්ගලයින් දෙදෙනෙකුට පහරදීම සහ නිවාස කිහිපයකට හානි කිරීමේ සිද්ධියක් සම්බන්ධයෙන් පුද්ගලයින් 08 දෙනෙකු සැකපිට අත්අඩංගුවට ගෙන තිබේ. ඊයේ (14) රාත්‍රී තංගල්ල පොලිස්ථානය වෙත ලැබුණු පැමිණිල්ලකට අනුව සිදුකළ විමර්ශනවල දී මෙම සැකකරුවන් අත්අඩංගුවට ගත් බව පොලීසිය පැවසුවේය. එම ගම්මානයේ නිවාස 16 ට කිසියම් පිරිසක් පහර දී අලාභහානි සිදු කර ඇති අතර එහි දී කාන්තාවක් ඇතුළු පුද්ගලයින් දෙදෙනෙකු තුවාල ලබා ඇති බව සඳහන්ය. ප්‍රේම සම්බන්ධයක් හේතුවෙන් පසුගිය 12 වැනිදා එම ගම්මානයේ පුද්ගලයෙකුට පහරදීමක් සිදුව තිබේ. අදාළ සිද්ධිය පදනම් කර ගනිමින් මෙම පහර දීම සහ නිවෙස්වලට අලාභානි සිදු කිරීම සිදුව ඇති බවට විමර්ශනවල දී අනාවරණය වූ බව පොලීසිය පවසයි. සිද්ධිය සම්බන්ධයෙන් තංගල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=34116", "Category": null, "Parent URL": null}