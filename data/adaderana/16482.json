{"Source": "Adaderana", "Timestamp": "June 2, 2011 10:00 am", "Headline": "බස් ගාස්තු වෙනස ගැන අද විශේෂ සාකච්ඡාවක්", "News Content": "බස් ගාස්තු සංශෝධනය සම්බන්ධයෙන් විශේෂ සාකච්ඡාවක් අද(02) පැවැත්වීමට ලංකා පෞද්ගලික බස් රථ හිමියන්ගේ සංගමය කටයුතු යොදා තිබේ. කඩිනම් බස් ගාස්තු සංශෝධනයක අවශ්‍යතාව බස් රථ හිමියන් දැඩි ලෙස ඉල්ලා සිටීම හේතුවෙන් මෙම විශේෂ සාකච්ඡාව පවත්වන බව එම සංගමයේ සභාපති ගැමුණු විජේරත්න මහතා සඳහන් කළේය. බස් ගාස්තු සම්බන්ධව රජය වෙත සිදුකළ ඉල්ලීම් සම්බන්ධව පැහැදිලි ප්‍රතිචාරයක් තවමත් ලැබී නොමැති බව ඒ සම්බන්ධයෙන් වැඩිදුරටත් පැහැදිලි කළ ගැමුණු විජේරත්න මහතා කියා සිටියේය. බස් කර්මාන්තය අනපේක්ෂිත ලෙස කඩාවැටීමට ලක්ව ඇති බවත්, අද දිනයේදී බස් ගාස්තු සම්බන්ධව දීර්ඝ වශයෙන් සාකච්ඡා කර අවසන් තීරණයකට එළඹෙන බව හෙතෙම වැඩිදුරටත් අවධාරණය කර සිටියේය. කෙසේ වෙතත් නියමිත අවස්ථාව වන තෙක් බස් ගාස්තු සංශෝධනයක් සිදුකිරීමට තමා සූදානම් නොමැති බව පෞද්ගලික ප්‍රවාහන අමාත්‍ය සී.බී.රත්නායක මහතා පවසයි.", "URL": "https://sinhala.adaderana.lk/news.php?nid=16482", "Category": null, "Parent URL": null}