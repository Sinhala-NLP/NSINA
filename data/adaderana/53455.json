{"Source": "Adaderana", "Timestamp": "August 25, 2015 05:07 pm", "Headline": "තාජුඩීන් අනතුරින් මියගිය ස්ථානයට විශේෂඥයින් කණ්ඩායමක්", "News Content": "රගර් ක්‍රීඩක වසීම් තාජුඩීන් රිය අනතුරකින් මියගිය බව කියන නාරාහේන්පිට, ශාලිකා ක්‍රීඩාංගණය අසළ ස්ථානයට අද (25) රජයේ රස පරික්ෂක දෙපාර්තමේන්තුවේ නිලධාරීන් ඇතුළු පිරිසක් ගොස් පරීක්ෂණ ආරම්භ කර තිබේ.රජයේ රස පරික්ෂක දෙපාර්තමේන්තුවේ නිලධාරීන්, මෝටර් රථ ප්‍රවාහන කොමසාරිස් දෙපාර්තමේන්තුවේ නිලධාරියෙක් හා අදාළ මෝටර් රථය නිෂ්පාදන කළ සමාගමේ ඉංජිනේරුවෙක් නාරාහෙන්පිට පොලීසියට මෙන්ම එම ස්ථානයට ගොස් මෙලෙස පරීක්ෂණ ආරම්භ කර ඇත.2012 වසරේ මැයි මාසයේදී එම ස්ථානයේදී සිදුවූ රිය අනතුරකින් වසීම් තාජුඩීන් මිය ගිය බවට පොලිසිය වාර්තා කළ අතර පසුව ඔහු මිය ගියේ අනතුරකින් නොවන බව රහස් පොලිසිය අධිකරණයට වාර්තා කර තිබුණි.ඒ අනුව පසුගිය අගෝස්තු මුල් සතියේ තාජුඩීන්ගේ සිරුර ගොඩට ගෙන අධිකරණ වෛද්‍ය පරීක්ෂණ සඳහා යොමු කළ අතර කොළඹ ප්‍රධාන අධිකරණ වෛද්‍ය නිලධාරියාගේ මෙහෙයවීම යටතේ පරීක්ෂණ සිදුකෙරෙන බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසීය.", "URL": "https://sinhala.adaderana.lk/news.php?nid=53455", "Category": null, "Parent URL": null}