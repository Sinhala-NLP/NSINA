{"Source": "Adaderana", "Timestamp": "October 21, 2011 08:28 am", "Headline": "මෙගලිත්ත සුසාන භූමියක් රක්ෂිතයකින් හමුවෙයි", "News Content": "ප්‍රාග් ඓතිහාසික යකඩ යුගයට අයත් බව කියන මෙගලිත්ත සුසාන භූමියක් ඉහළ කලවැල්ලා උල්පත ප්‍රදේශයේ රක්ෂිතයක තිබී සොයාගෙන තිබේ. මධ්‍යම සංස්කෘතික අරමුදලේ පුරාවිද්‍යා කැණීම් අංශය මගින් මේ දිනවල එහි කැණීම් කටයුතු සිදුකරයි. දඹුල්ල - හබරණ ප්‍රධාන මාර්ගයේ දිගම්පතහ ප්‍ර‍දේශයේ කලවැල්ලා උල්පත මාර්ගයේ ඝණ කැලෑවක මෙම සුසාන භූමිය පිහිටා ඇති බව වාර්තා වේ. අදාළ ස්ථානයේ තිබී ගල් සොහොන් 28 ක්, අලු බඳුන්, මැටි මුට්ටි සහ විවිධ පබළු වර්ග සොයාගෙන ඇති බව මධ්‍යම සංස්කෘතික අරමුදලේ සීගිරි ව්‍යාපෘතිය පවසයි. දැනට දඹුල්ල, ඉබ්බන්කටුව ප්‍රදේශයෙන් හමුවී ඇති සුසාන භූමියේ ඇති ගල්වලට වඩා පැරණි ප්‍රාථමික ‍යුග‍යේ සො‍හොන් කොත් මෙම භූමියෙන් හමුවී ඇති බව එහි කැණීම් නිලධාරිනි සුමිත්‍රා බස්නායක මෙනවිය ප්‍රකාශ කළාය.", "URL": "https://sinhala.adaderana.lk/news.php?nid=19493", "Category": null, "Parent URL": null}