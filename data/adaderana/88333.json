{"Source": "Adaderana", "Timestamp": "May 1, 2018 11:38 am", "Headline": " හෙරොයින් ළඟ තබාගෙන සිටි 2ක් පොලිස් දැලේ ", "News Content": "හෙරොයින් ළඟ තබාගෙන සිටි පුද්ගලයින් දෙදෙනෙකු ගොතටුව, බණ්ඩාරණායකපුර පාර ප්‍රදේශයේදී අත්අඩංගුවට ගෙන තිබේ. සංවිධානාත්මක අපරාධ නිවාරණ අංශයේ නිලධාරීන්ට ලද තොරතුරක් මත ත්‍රීරෝද රථයක් නවතා පරීක්ෂා කිරීමේදී ඔවුන් අත්අඩංගුවට ගත් බව පොලීසිය පැවසුවේය. එහිදී ත්‍රීරෝද රථයේ ගමන් ගත් පුද්ගලයා සතුව තිබී හෙරොයින් ග්‍රෑම් 56යි මිලි ග්‍රෑම් 500 ක්, හෙරොයින් ජාවාරමෙන් උපයා ගත් රුපියල් 34,600 ක මුදල් හා ඉලෙක්ට්‍රොනික තරාදියක් ද පොලීසිය බාරයට ගෙන තිබේ. ඔහුගෙන් සිදුකළ වැඩිදුර ප්‍රශ්න කිරීම්වලින් අනතුරුව හෙරොයින් ජාවාරමට අනුබල දීමේ චෝදනා මත ත්‍රීරෝද රථයේ රියදුරු අත්අඩංගුවට ගත් බව පොලීසිය පැවසුවේය. සැකකරුවන් 43 සහ 45 හැවිරිදි වයස්වල පසුවන ගොතටුව නව නගරය සහ රාජගිරිය යන ප්‍රදේශවල පදිංචිකරුවන් බව සඳහන්ය. ඔවුන් අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත අතර සංවිධානාත්මක අපරාධ නිවාරණ කොට්ඨාසය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=88333", "Category": null, "Parent URL": null}