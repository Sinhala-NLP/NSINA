{"Source": "Adaderana", "Timestamp": "May 3, 2018 09:32 pm", "Headline": "ගොවින්ට හිඟයකින් තොරව පොහොර ලබා දෙනවා", "News Content": "හිඟයකින් තොරව ගොවීන්ට අඛණ්ඩව පොහොර මිලදී ගැනීමට අවස්ථාව සළසාදීම සඳහා ප්‍රමුඛත්වය දී කටයුතු කරන බව නව කෘෂිකර්ම ඇමති මහින්ද අමරවීර මහතා පවසයි. එසේම වස විස නැති භොග වගාවන්හි යෙදෙන ගොවීන්ට මුදල් ආධාර ලබා දීමේ වැඩපිළිවෙලක් ආරම්භ කිරීමට තමා බලාපොරොත්තු වන බවත් ඒ සඳහා අමාත්‍යංශයේ නිලධාරින් සමඟ සාකච්ඡා කරන බවත් අමාත්‍යවරයා සඳහන් කළේය. අද(03) කෘෂිකර්ම අමාත්‍යංශයේදී නව ඇමති ධූරයේ වැඩ භාර ගැනීමෙන් පසු මාධ්‍යවේදීන් අමතමින්ය. එහිදී වැඩිදුරටත් අදහස් දැක්වු අමාත්‍යවරයා කෘෂිකර්ම අමාත්‍යංශය ධීවර සහ සංචාරක අමාත්‍යංශ මෙන් රටේ ආර්ථික වර්ධනයට විශාල දායකත්වයක් ලබා දිය හැකි අමාත්‍යංශයක් ලෙස හැඳින්විය හැකියි. එහෙත් පසුගිය කාලයේ පැවැති නියඟය සහ ගං වතුර නිසා වී වගාවන් විනාශ වීමෙන් අස්වැන්න විශාල ලෙස අඩු විය. මේ නිසා පිටරටින් සහල් සහ වෙනත් භාණ්ඩ ආනයනය කිරීමටද සිදු විය. නියඟයට මුහුණ පෑ ගොවි ජනතාවට රජය විසින් දුන් සහනවලට අමතරව රුපියල් මිලියන 37,000ක නියං සහනාධාරද ලබා දුන් බවද අමාත්‍යවරයා කීය. අපට කාළගුණය වෙනස් කළ නොහැකි වුණත් වගාවන්ට අරපිරිමැස්මෙන් ජලය භාවිතා කිරීමට සහ ජලය අඩුවෙන් යොදා ගන්නා භෝග වර්ග වගා කිරීමට ගොවීන් දිරි ගැන්විය යුතු බවද පැවසූ අමාත්‍යවරයා, හිටපු කෘෂිකර්ම ඇමති දුමින්ද දිසානායක මහතා කෘෂිකර්මය නංවා ලීම සඳහා ආරම්භ කළ වැඩපිළිවෙල තමා ඉදිරියට ගෙන යන බවද සඳහන් කළේය.", "URL": "https://sinhala.adaderana.lk/news.php?nid=88478", "Category": null, "Parent URL": null}