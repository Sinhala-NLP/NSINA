{"Source": "Adaderana", "Timestamp": "April 3, 2014 05:08 pm", "Headline": "ලබාගත් ජයග්‍රහණ ආපසු හරවන්න මම සුදානම් නෑ", "News Content": "කුමන අභියෝග පැමිණිය ද ලබාගත් ජයග්‍රහණ ආපසු හැරවීමට තමන් සූදානම් නොමැති බව ජනාධිපති මහින්ද රාජපක්ෂ මහතා පවසයි. මෙරට ජනතාව ස්වාධීනව ගොඩනැගුණු දැකීමට අකමැති ඇතැම් රටවල් ලබාගත් ජයග්‍රහණ ආපසු හැරවීමට උත්සහ කරන බව ජනාධිපතිවරයා පෙන්වාදෙයි. ලොව ඇතැම් රටවල් ශ්‍රි ලංකාවට හදවතින්ම උපකාර කරන අතර තවත් පිරිසක් රටට එරෙහිව කටයුතු කරන බව ජනාධිපති මහින්ද රාජපක්ෂ මහතා පවසයි. රඹෑව මහා විද්‍යාලයේ පැවති වකුගඩු රෝග නිවාරණ ව්‍යාපෘතිය යටතේ පාසල් දරුවන්ට පානීය ජලය ලබාදීමේ ජාතික වැඩසටහනේ සමාරම්භක අවස්ථාවට අද එක්වෙමින් ජනාධිපතිවරයා මේ බව පැවසීය. රටට හිතැති සියලු දෙනා සමග එක්ව රට ගොඩනැගීමේ වැඩපිළිවෙළ ඉදිරියටම ගෙන යන බව ජනාධිපතිවරයා එහිදී අවධාරණය කළේය.", "URL": "https://sinhala.adaderana.lk/news.php?nid=42285", "Category": null, "Parent URL": null}