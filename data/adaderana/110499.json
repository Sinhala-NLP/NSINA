{"Source": "Adaderana", "Timestamp": "May 23, 2019 09:42 am", "Headline": "විරෝධතා අතරතුර ජීවිත 6ක් අහිමි වෙයි", "News Content": "ඉන්දුනීසියාවේ ජකර්තා අගනුවර පැවැත්වෙන විරෝධතා අතරතුර හටගත් ගැටුම්වලින් පුද්ගලයන් හය දෙනෙකු ජීවිතක්ෂයට පත්ව තිබේ. ඉන් පුද්ගලයන් දෙසීයකට අධික පිරිසක් තුවාල ලබා ඇති බවද විදෙස් වාර්තා සඳහන් කළේය. ඉකුත් මාසයේ පැවති ඉන්දුනීසියානු මහමැතිවරණයේ නිල ප්‍රතිඵල නිකුත් වීමත් සමඟ ජකර්තා නගරයේදී දැවැන්ත විරෝධතා ආරම්භ විය. ප්‍රතිඵලවලට අනුව ජනාධිපති ජොකෝ විඩොඩෝ යළිත් ජයග්‍රහණය කර ඇති අතර විපක්ෂ ආධාරකරුවන් එම ප්‍රතිඵලය ප්‍රතික්ෂේප කරයි. ජනාධිපතිවරයාට එරෙහිව පැවැත්වෙන විරෝධතා පාලනය කිරීමට ආරක්ෂක අංශ සාමාජිකයන් යෙදවීමත් සමඟ උණුසුම් තත්ත්වයක් හටගෙන තිබුණි. එහිදී විරෝධතාකරුවන් විසුරුවාහැරීම සඳහා පොලිසිය විසින් ජල,කඳුළු ගෑස් සහ රබර් උණ්ඩ ප්‍රහාර එල්ල කර ඇති අතර විරෝධතාකරුවන් පෙරලා ගල්මුල් සහ රතිඤ්ඤා ප්‍රහාර එල්ල කළ බවයි විදෙස් වාර්තා සඳහන් කළේය. කෙසේ නමුත් එහිදී ජීව උණ්ඩ භාවිතා කළ බවට එල්ල වන චෝදනා පොලිසිය ප්‍රතික්ෂේප කළේය. එමෙන්ම මැතිවරණ නිරීක්ෂණ කාර්යාංශය ඉදිරිපිටට රැස්වූ පිරිස් දේපළ වලට ගිනි තබා ඇති බවද සඳහන් වෙයි. ගැටුම්වලින් දේපළ රැසකටත් දැඩි ලෙස අලාභහානි සිදුව තිබුණි. මේඅතර පැතිර යන කටකතා පාලනය කිරීම සහ පවතින වාතාවරණය සමනය කිරීමේ අරමුණින් ඇතැම් ප්‍රදේශවලට සමාජ මාධ්‍යජාල අවහිර කිරීමටත් බලධාරීන් පියවර ගෙන ඇති බව සඳහන් වෙයි. එමෙන්ම විරෝධතා අතරතුර පුද්ගලයන් මියයෑම සම්බන්ධයෙන්ද බලධාරීන් විධිමත් පරීක්ෂණයක් ආරම්භ කර තිබේ.", "URL": "https://sinhala.adaderana.lk/news.php?nid=110499", "Category": null, "Parent URL": null}