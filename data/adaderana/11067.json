{"Source": "Adaderana", "Timestamp": "September 24, 2010 03:19 pm", "Headline": "මහ ඇමතිට එරෙහිව හිටපු නගරාධිපති ශ්‍රේෂ්ඨාධිකරණයට යයි", "News Content": "තමා තනතුරෙන් ඉවත් කිරීමට මධ්‍යම පළාත් ප්‍රධාන අමාත්‍යවරයා ගත් තීරණය අහෝසි කරන ලෙස ඉල්ලා මහනුවර හිටපු නගරාධිපති එල්.බී. අළුවිහාරේ මහතා අද ‍ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කරනු ලැබීය. මධ්‍යම පළාත් ප්‍රධාන අමාත්‍යවරයා, නීතිපතිවරයා සහ තවත් පුද්ගලයින් 8 දෙනෙක් එහි වගඋත්තකරුවන් ලෙස නම් කර ඇත. පසුගිය ජනාධිපතිවරණයේ දී විපක්ෂයේ පොදු අපේක්ෂකයා වන සරත් ෆොන්සේකා මහතාට සහය දීමට තමා ඇතුලු එක්සත් ජාතික පක්ෂය කටයුතු කළ බව පෙන්වාදෙන අළුවිහාරේ මහතා ඉන්පසු කිසිදු සාධාරණ හේතුවක් නොමැතිව තමා තනතුරෙන් ඉවත් කළ බව පවසයි. දේශපාලන හේතූන් මත මෙම ඉවත් කිරීම සිදුකර ඇති බව පෙත්සම්කරු චෝදනා කරයි. ඒ අනුව මධ්‍යම පළාත් ප්‍රධාන අමාත්‍යවරයා නිකුත් කර ඇති ගැසට් නිවේදනය අවලංගු කරන ලෙස පෙත්සම්කරු ඉල්ලා සිටියි. ඊට අමතරව නියෝජ්‍ය නගරධිපතිවරයා, වැඩබලන නගරාධිපතිවරයා‍ ලෙස කටයුතු කිරීම අත්හිටුවීමේ අතුරු නියෝගයක් නිකුත් කරන ලෙස ද එම පෙත්සමෙන් ඉල්ලා තිබේ.", "URL": "https://sinhala.adaderana.lk/news.php?nid=11067", "Category": null, "Parent URL": null}