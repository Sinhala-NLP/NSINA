{"Source": "Adaderana", "Timestamp": "March 7, 2018 06:18 pm", "Headline": " ජන හා නිවාස සංගණනය ඉදිරියට සෑම වසර 02 කට වරක්ම", "News Content": "සමස්ත දිවයිනම ආවරණය වන පරිදි මෙම වසරේදී සිදු කෙරෙන ජන හා නිවාස සංගණනය ඉදිරියට සෑම වසර 02 කට වරක්ම සිදු කිරීමට අමාත්‍ය මණ්ඩල අනුමැතිය හිමිව තිබේ. ජාතික ප්‍රතිපත්ති හා ආර්ථික කටයුතු අමාත්‍ය අග්‍රමාත්‍ය රනිල් වික්‍රමසිංහ මහතා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර ඇති බව සඳහන්ය. ජන හා නිවාස සමීක්ෂණ නිවැරදිව සිදු කිරීම, ආපදා කළමනාකරණය, තිරසර සංවර්ධන අභිමතාර්ථ ළඟා කර ගැනීම යනාදී කරුණු සඳහා අදාළ දත්ත යොදා ගන්නා බැවින් යාවත්කාලීන තොරතුරු තිබීම අත්‍යවශ්‍ය වීම හේතුවෙන් එම පියවර ගෙන තිබේ. ඒ අනුව දිස්ත්‍රික් හා ප්‍රාදේශීය පරිපාලන යාන්ත්‍රණවල සහය ලබා ගනිමින් සංගණන ඒකක ලැයිස්තුගත කිරීම සිදු කිරීමට හා ඉදිරියේදී ද ජන හා නිවාස සංගණනය සිදු කිරීමට නියමිතය.", "URL": "https://sinhala.adaderana.lk/news.php?nid=85320", "Category": null, "Parent URL": null}