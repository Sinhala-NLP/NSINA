{"Source": "Adaderana", "Timestamp": "March 18, 2019 01:45 pm", "Headline": "පුත්තලමේ රිය අනතුරෙන් මියගිය අයගේ අනන්‍යතාව තහවුරුකර ගනී", "News Content": "පුත්තලම නාගවිල්ලුව ප්‍රදේශයේදී අද අලුයම ටිපර් රථයක් වෑන් රථයක ගැටීමෙන් සිදුවූ අනතුරකින් පුද්ගලයින් සිව්දෙනෙකු ජීවිතක්ෂයට පත් විය. අනතුරින් තුවාල ලැබූ දරුවකු ඇතුළු අට දෙනෙකු පුත්තලම මුලික රෝහලට ඇතුලත් කෙරුණු අතර ඒ අතරින් දෙදෙනෙකු ජාතික රෝහලට මාරු කර යවා ඇති බව රෝහල් ප්‍රකාශකයෙකු සඳහන් කළේය. අනතුර සම්බන්ධයෙන් ටිපර් රථයේ රියදුරු පුත්තලම පොලීසිය මගින් අත්අඩංගුවට ගෙන තිබේ. අද අලුයම 01.45ට පමණ කොළඹ සිට පුත්තලම සිමෙන්ති සමාගමට ක්ලින්කර් ප්‍රවාහනය කරමින් තිබූ ටිපර් රථයක්, පුත්තලම නාගවිල්ලුව ප්‍රදේශයේ ආපන ශාලාවක් අසල නවතා තිබූ වෑන් රථයක ගැටීමෙන් මෙම අනතුර සිදු විය. යාපනයේ සිට කොළඹ දෙසට පැමිණි අදාළ වෑන් රථය හා තවත් ලොරි රථයක් ආපන ශාලාව අසල නවතා තිබුණේ තේ පානය සඳහායි. තේපානයෙන් අනතුරුව ලොරි රථ රියදුරු සිය රථය අසලට පැමිණ සිට ඇති අතර වෑන් රථයේ සියලු දෙනා රථය තුළට නැග යලි ගමන ආරම්භ කිරීමට සූදානම් වූ අවස්ථාවේ ප්‍රතිවිරුද්ධ දෙසින් පැමිණි ටිපර් රථය ලොරි රථයේ රියදුරු ද යට කර වෑන් රථයේ හැපී තිබුණේය. අනතුරින් ලොරි රථ රියදුරු සහ වෑන් රථයේ සිටි කාන්තාවන් තිදෙනෙකු පුත්තලම රෝහලට ඇතුළත් කිරීමේදී මියගොස් ඇත. වෑන් රථයේ රියදුරු සහ කුඩා දරුවෙකු ඇතුළු 08 දෙනෙකු පුත්තලම මූලික රෝහලට ඇතුළත් කෙරුණු අතර ඒ අතරින් දෙදෙනෙකු කොළඹ ජාතික රෝහලට මාරු කර යවා ඇති බව පුත්තලම රෝහලේ ප්‍රකාශකයෙකු සඳහන් කළේය. මෙම රිය අනතුරින් මියගිය පුද්ගලයින් තිදෙනෙකුගේ අනන්‍යතාව මෙවන විට තහවුරු කරගෙන ඇති බව වාර්තා වේ. මියගිය ලොරි රථ රියදුරු වව්නියාව ප්‍රදේශයේ පදිංචි 30 හැවිරිදි අයෙකු වන අතර කාන්තාවන් තිදෙනාගෙන් දෙදෙනෙකු යාපනය, කොට්ටඩි ප්‍රදේශයේ හා මානිප්පායි සුදුමලේ උතුර ප්‍රදේශයේ පදිංචි 30 හැවිරිදි හා 33 හැවිරිදි වියේ පසුවන්නන් බවට අනාවරණය වී තිබේ. කෙසේවෙතත් මියගිය එක් කාන්තාවකගේ අනන්‍යතාව මෙතෙක් තහවුරු වී නොමැති බව පොලීසිය පවසයි.", "URL": "https://sinhala.adaderana.lk/news.php?nid=106279", "Category": null, "Parent URL": null}