{"Source": "Adaderana", "Timestamp": "March 5, 2019 10:56 am", "Headline": " හිස නැති නාඳුනන මළ සිරුරක් ඇළකින් හමුවෙයි", "News Content": "අනුරාධපුර, ගල්පොත්තේගම, තිඹිරිකඩවල ප්‍රදේශයේ ඇළ මාර්ගය ජලජ පැලෑටි අතර තිබී ඝාතනය කළ බවට සැක කෙරෙන කඳ කොටස පමණක් සහිත පිරිමි පුද්ගලයෙකුගේ මළ සිරුරක් සොයාගෙන ඇති බව අද දෙරණ වාර්තාකරු පවසයි. ප්‍රදේශාවාසීන් ගෙන් ලද තොරතුරක් මත අදාළ මළසිරුරු කොටස ඊයේ(04) පස්වරුවේ සොයා ගත් බව වාර්තා වෙයි. අදාළ මළ සිරුර පිළිබඳව අනුරාධපුර අපරාධ ස්ථාන පරීක්ෂණ නිලධාරීන් විසින් සිදු කළ පරීක්ෂා වකදී අනාවරණය වී ඇත්තේ මීට දින කිහිපයකට පමණ පෙර ඝාතනය කොට මොහුව ඇළ මාර්ගයට ගෙනවිත් දමන්නට ඇති බවටයි. මෙම මළ සිරුරේ හිස කොටස සහ වම් අතේ වැටමිට ප්‍රදේශයෙන් යට කොටස නොමැති අතර කඳ කොටසේද කැපුම් තුවාල කිහිපයක් ඇති බව පොලීසිය සඳහන් කළේය. අදාළ මළ සිරුර පිළිබඳ මහේස්ත්‍රාත් පරික්ෂණය සිදුකර ඇති අතර සිද්ධිය සම්බන්දයෙන් වැඩිදුර විමර්ශන අනුරාධපුර පොලිසිය විසින් සිදු කරයි.", "URL": "https://sinhala.adaderana.lk/news.php?nid=105504", "Category": null, "Parent URL": null}