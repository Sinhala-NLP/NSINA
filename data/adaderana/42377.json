{"Source": "Adaderana", "Timestamp": "April 8, 2014 07:06 am", "Headline": " ජාත්‍යන්තර පරීක්ෂණයකට සහය දෙන්නේ නෑ", "News Content": "එක්සත් ජාතීන්ගේ මානව හිමිකම් කවුන්සිලය විසින් සිදුකිරීමට සූදානම් වන ජාත්‍යන්තර පරීක්ෂණය පිළිබඳව මෙතෙක් කිසිදු දැනුම්දීමක් කර නොමැති බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. අමාත්‍යවරයා පෙන්වා දෙන්නේ ශ්‍රී ලංකාවට එරෙහිව සිදුකිරීමට සූදානම් වන බව කියන ජාත්‍යන්තර පරීක්ෂණයේ දී සහයෝගයෙන් කටයුතු කිරිමට ශ්‍රී ලංකා රජය සූදානම් නොමැති බවයි. ඊයේ පස්වරුවේ විදේශ මාධ්‍යවේදීන් පිරිසක් සමඟ පැවති සාකච්ඡාවකදි අමාත්‍ය ජී.එල්.පීරිස් මහතා මෙම අදහස් පල කර තිබේ. ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් සිදුකිරීමට එක්සත් ජාතීන්ගේ මානව හිමිකම් මහකොමසාරිස්වරියට හෝ මානව හිමිකම් කවුන්සිලයට නීතිමය පදනමක් නොමැති බව ජි.එල්.පීරිස් අමාත්‍යවරයා පෙන්වා දෙයි. එම නිසා යම් හෙයකින් මානව හිමිකම් මහකොමසාරිස්වරිය විසින් ශ්‍රී ලංකාවට එරෙහිව පරීක්ෂණයක් පැවැත්වීම සඳහා යම් යාන්ත්‍රණයක් සකස් කළහොත් ඊට සහයෝගය නොදක්වන බව අමාත්‍යවරයා පවසයි. එවන් පරීක්ෂණ මණ්ඩලයක සාමාජිකයෙකුට හෝ කණ්ඩායමකට ශ්‍රී ලංකාවට පැමිණීමට ද අවස්ථාව ලබානොදෙන බවද විදේශ කටයුතු අමාත්‍ය ජි.එල්.පීරිස් මහතා මෙහිදි වැඩිදුරටත් පවසා තිබේ.", "URL": "https://sinhala.adaderana.lk/news.php?nid=42377", "Category": null, "Parent URL": null}