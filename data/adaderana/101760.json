{"Source": "Adaderana", "Timestamp": "January 3, 2019 06:05 pm", "Headline": "තරගය ප්‍රමාද කළාට මාලිංග ඇතුළු පිලට ICCයෙන් දඩ", "News Content": "ශ්‍රී ලංකාව සහ නවසීලන්ත පළමු එක්දින තරගයේදී තරඟය පුරා නියමිත කාලයට වඩා වැඩි කාලයක් ගනිමින් පන්දු යැවීම හේතුවෙන් ශ්‍රී ලංකා කණ්ඩායමට ජාත්‍යන්තර ක්‍රිකට් කවුන්සිලයෙන් දඩ නියම කර තිබේ. ඒ අනුව ශ්‍රී ලංකා පිලේ නායක ලසිත් මාලිංගගෙන් තරග ගාස්තුවෙන් සියයට විස්සක් වශයෙන් සහ සෙසු ක්‍රීඩකයින්ගෙන් සියයට දහයක දඩ මුදලක් අය කර ගැනීමට නියමිත බව ජාත්‍යන්තර ක්‍රිකට් කවුන්සිලය මඟින් දැනුම් දීමක් සිදු කර තිබේ. තරඟ තීරක රිචී රිචඩ්සන් විසින් මෙම නියෝගය ලබා දී තිබේ. සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර පැවැති පළමු එක්දින ක්‍රිකට් තරඟයෙන් ලකුණු 45ක ජයක් හිමිකර ගැනිමට නවසීලන්තය සමත්විය. ඒ ජයග්‍රහණය සඳහා ලකුණු 372ක ඉලක්කයක් හඹාගිය ශ්‍රි ලංකා කණ්ඩායමේ සියලු ක්‍රිඩකයින් මුළු ලකුණු 326ක් ලබා සිටියදී දැවී යාමත් සමඟයි. තරඟයේ කාසියේ වාසිය දිනා ප්‍රථමයෙන් පන්දුවට පහරදුන් නවසීලන්තය නියමිත පන්දුවාර 50තුල කඩුලු 07ක් දැවී ලකුණු 371ක් ලබාගත් අතර එම ඉනිම වෙනුවෙන් මාර්ටින් ගප්ටීල් ලකුණු 138ක් රැස්කළේය.", "URL": "https://sinhala.adaderana.lk/news.php?nid=101760", "Category": null, "Parent URL": null}