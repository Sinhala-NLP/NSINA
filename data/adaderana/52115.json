{"Source": "Adaderana", "Timestamp": "June 19, 2015 02:39 pm", "Headline": "අධි සාන්ද්‍ර හයිඩ්‍රජන් පෙරොක්සයිඩ් බෝතල් 1500ක් ‍සොයාගනියි", "News Content": "මාලබේ ප්‍රදේශයේ ඖෂධ සමාගමකින් නිෂ්පාදනය කර වෙළඳපළට බෙදාහැර තිබූ අධික සාන්ද්‍රණයෙන් යුතු හයිඩ්‍රජන් පෙරොක්සයිඩ් බෝතල් 1500ක් පාරිභෝගික කටයුතු පිළිබඳ අධිකාරිය සොයාගෙන තිබේ.පාරිභෝගික පැමිණිල්ලක් මත සිදුකළ සෝදිසියකදී අදාළ ඖෂධ වර්ගය සොයාගත් බව එම අධිකාරිය සඳහන් කළේය.අදාළ ඖෂධ වර්ගය භාවිතයෙන් අතුරු ආබාධ ඇතිවිය හැකි බව ද පාරිභෝගික කටයුතු පිළිබඳ අධිකාරිය පැවසීය.තුවාල වලට ප්‍රතිකාර කිරීම සඳහා භාවිත කරන එම ඖෂධ වර්ගය මුඛය සේදීම, කණේ ආබාධ සඳහා භාවිත කළ හැකි බවට සඳහන් කර තිබෙන අතර එය භාවිත කිරීමෙන් පිළිස්සුම් තුවාළ ඇතිවිය හැකි බව එම අධිකාරිය කීවේය.මේ හේතුවෙන් අධි සාන්ද්‍රණයෙන් යුතු අදාළ ඖෂධය වහාම වෙළඳපොලෙන් ඉවත් කරන ලෙසට පාරිභෝගික කටයුතු පිළිබඳ අධිකාරිය විසින් අදාළ සමාගමට දැනුම් දී ඇත.", "URL": "https://sinhala.adaderana.lk/news.php?nid=52115", "Category": null, "Parent URL": null}