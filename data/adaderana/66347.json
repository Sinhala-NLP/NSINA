{"Source": "Adaderana", "Timestamp": "November 23, 2016 04:43 pm", "Headline": " ශ්‍රී ලංකාව ලකුණු  330යි", "News Content": "තුන්කොන් එක්දින ක්‍රිකට් තරගාවලියේ බටහිර ඉන්දීය කොදෙව් කණ්ඩායම සමග පැවැත්වෙන තරගයේ දී ශ්‍රී ලංකා කණ්ඩායම කඩුලු 7ක් දැවී ලකුණු 330ක් ලබාගැනීමට සමත්ව තිබේ. ශ්‍රී ලංකා කණ්ඩායම කොදෙව් කණ්ඩායමට එරෙහිව එක්දින තරගයකදී ලැබු වැඩිම ලකුණු සංඛ්‍යාව මෙය වන බව සඳහන්ය.සිම්බාබ්වේහිදී පැවැත්වෙන තරගයේ කාසියේ වාසිය දිනූ කොදෙව් කණ්ඩායම ප්‍රථමයෙන් පන්දුවට පහරදීමේ අවස්ථාව ශ්‍රී ලංකා කණ්ඩායමට ලබාදුනි.ඒ අනුව පිටියට පිවිසි ශ්‍රී ලංකා කණ්ඩායමේ පළමු කඩුල්ල ලෙස ලකුණු 7ක් ලබා සිටි කුසල් ජනිත් පෙරේරා දැවී ගිය අතර දෙවන කඩුල්ල සඳහා ධනංජය ද සිල්වා සහ නිරෝෂන් දික්වැල්ල අතර ලකුණු 105ක සබඳතාවක් ගොඩනැගුනි. ධනංජය ද සිල්වා ලකුණු 58කට දැවී ගියේය.විශිෂ්ට පිතිහරඹයක නිරත වූ නිරෝෂන් දික්වැල්ල සහ කුසල් මෙන්ඩිස් ලකුණු 94 බැගින් ලබාගැනීමට සමත් වුණි.නිරෝෂන් දික්වැල්ල අද දිනයේ සිය මංගල එක්දින අර්ධ ශතකය වාර්තා කිරීම ද විශේෂත්වයකි.නායක උපුල් තරංග ලකුණු 26කට, ශෙහාන් ජයසූරිය ලකුණු 9කට සහ අසේල ගුණරත්න ලකුණු 6කට දැවී ගිය අතර සචිත් පතිරණ නොදැවී ලකුණු 24ක් ලබාගත්තේය.", "URL": "https://sinhala.adaderana.lk/news.php?nid=66347", "Category": null, "Parent URL": null}