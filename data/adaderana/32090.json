{"Source": "Adaderana", "Timestamp": "March 4, 2013 07:49 am", "Headline": "ඡන්ද නාමලේඛන අන්තර්ජාලයෙන් බලන්න බෑ", "News Content": "අලුතින් සකස් කරන ලද ඡන්ද නාමලේඛන අන්තර්ජාලය ඔස්සේ බලාගැනීමට තිබූ අවස්ථාව මේ වන විට ඡන්ද දායකයන්ට අහිමි කර ඇති බව මැතිවරණ නිරීක්ෂණයේ නිරත පැෆ්රල් සංවිධානය පවසයි. 2011 වසරේ ප්‍රතිශෝධනය කරන ලද ඡන්ද නාමලේඛනය අන්තර්ජාලයෙන් බලාගැනීමට හැකියාව මීට පෙර තිබුන ද එය මේ වන විට අන්තර්ජාලයෙන් ඉවත් කර ඇති බව එම සංවිධානය පෙන්වාදෙයි. මීට අමතරව 2012 වසරේ ප්‍රතිශෝධනය කරන ලද නව ඡන්ද නාමලේඛනය ද මේ වන තෙක් අන්තර්ජාලයට එක්කර නොමැති බව එම සංවිධානය පවසයි. කෙසේ වෙතත් මේ සම්බන්ධයෙන් අද දෙරණ මැතිවරණ දෙපාර්තමේන්තුවෙන් විමසූ අතර අදාළ ඡන්ද නාමලේඛන අන්තර්ජාලයට එක්කර තිබුන ද ජනතාවගෙන් ලැබුණු පැමිණිලි කිහිපයක් හේතුවෙන් එම නාම ලේඛන ඉවත් කිරීමට පියවර ගත් බව එම දෙපාර්තමේන්තුවේ ප්‍රකාශකයෙකු සඳහන් කළේය. කෙසේ වෙතත් ඉදිරියේ දී දේශපාලන පක්ෂ සමග සාකච්ඡා කර ඡන්ද නාමලේඛන අන්තර්ජාලයට එක් කරන්නේ ද නැද්ද යන්න සම්බන්ධයෙන් තීරණයක් ගන්නා බව එම ප්‍රකාශකයා වැඩිදුරටත් පැවසීය.", "URL": "https://sinhala.adaderana.lk/news.php?nid=32090", "Category": null, "Parent URL": null}