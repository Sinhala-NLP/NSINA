{"Source": "Adaderana", "Timestamp": "March 9, 2017 03:21 pm", "Headline": "දරුවන්ගේ රැකවරණය සහ ආරක්ෂාව තහවුරු කිරීමට වෙබ් අඩවියක්", "News Content": "මෙරට දරුවන්ගේ රැකවරණය සහ ආරක්ෂාව තහවුරු කිරීමට ඇවැසි තොරතුරු මාර්ගෝපදේශන මෙන්ම දත්ත අඩංගු වෙබ් අඩවියක් සකස් කර තිබේ. ජාතික ළමා ආරක්ෂක අධිකාරිය සහ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) ඒකාබද්ධව මෙය ක්‍රියාවට නංවා ඇත. විශේෂයෙන්ම දරුවන් දෙමාපියන් සහ ගුරුවරුන් යන තෙපාර්ශවයටම අනෝන්‍ය වශයෙන් වැදගත් තොරතුරු මෙම වෙබ් අඩවිය පරිශීලනය කිරීමෙන් දැනුම්වත් වීමට හැකි වන බව නියෝජිතායතනය පවසයි. විශේෂයෙන්ම වර්තමාන සමාජයේ බහුල වෙමින් පවතින ළමා අපයෝජන සහ ළමා අපචාරයන්ගෙන් දරුවන් ගොදුරුවීම වළක්වා ගත හැකි පුර්ව ආරක්ෂ ක ක්‍රියාදාමයන් මෙන්ම උපක්‍රම පිළිබදව දරුවන් දෙමාපියන් මෙන්ම ගුරුවරුන් දැනුම්වත් කිරීම පිළිඹදව මෙම වෙබ් අඩවිය මඟින් වැඩි අවධානයක් යොමු කර තිබේ. දරුවකු මව්කුස පිළිසිද ගැනීමේ සිට මෙලොවට බිහිකිරීම දක්වා මෙන්ම දරුවා හදා වඩා ගැනීමේදී මවට මෙන්ම දරුවාටද වැදගත් කරුණු මෙම වෙබ් අඩවියට ඇතුළත් වන අතර එම සියලු තොරතුරු අදාළ ක්ෂේත්‍රන්හි විශේෂඥ දැනුම සහිත ප්‍රවීනයින්ගෙන් ලබා ගෙන තිබේ. වෙබ් අඩවියේ තොරතුරු පිලිබදව වැඩිදුර දැනුම්වත් කිරීම් සදහා ජායාරූප වීඩීයෝ දර්ශන මෙන්ම සාකච්ජාද යොදා ගැනේ. තවද විද්වතුන් පර්යේෂකයන් ඇතුළු බාහිර පාර්ශවයන්ටද දරුවන් සම්බන්ධයෙන් සිදු කරන ලද සමීක්ෂණ සාකච්ජා සම්මන්ත්‍රන පිළිබද තොරතුරු වෙබ් අඩවියට එක් කිරීමට පහසුකම් සැලසේ. ළමා ප්‍රජාව ගොදුරු වන අපයෝජන අපචාර පිළිබදව අදාළ ආයතන වෙත පැමිණිලි කිරීමටද වෙබ් අඩවිය ඔස්සේ ජනතාවට පහසුකම් සළසා තිබේ. වෙබ් අඩවියට ඇතුළත් කෙරෙන සියලු තොරතුරු ජාතික ළමා ආරක්ෂක අධිකාරියේ පුර්ණ අධීක්ෂණය යටතේ සිදු කෙරේ.", "URL": "https://sinhala.adaderana.lk/news.php?nid=70631", "Category": null, "Parent URL": null}