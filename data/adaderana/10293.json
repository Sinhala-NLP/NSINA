{"Source": "Adaderana", "Timestamp": "August 17, 2010 03:54 pm", "Headline": "යුද අධිකරණයත් අධිකරණයක්-තීන්දුව ගැන විවාද සුදුසු නෑ", "News Content": "යුද අධිකරණ තීන්දු පිළිබඳ විවාද කිරීමට අවශ්‍ය නම් ඒ සඳහා විශේෂ යෝජනාවක් ගෙන ආ යුතු බව විදේශ කටයුතු අමාත්‍ය මහාචාර්ය ජී.එල්. පීරිස් මහතා අද පාර්ලිමේන්තුවේ දී ප්‍රකාශ කළේය. යුද අධිකරණය ද අධිකරණ පද්ධතියේ ම කොටසක් බවත්, ඒ අනුව එහි තීරණ පිළිබඳ විවාද කිරීම නුසුදුසු බවත් අමාත්‍යවරයා කියා සිටියේය. ජෙනරාල් සරත් ෆොන්සේකා මහතාට එරෙහිව පළමු යුද අධිකරණයෙන් ලබාදුන් තීන්දුවට අදාළ සියලුම වාර්තා පාර්ලිමේන්තුවට ඉදිරිපත් කරන ලෙස විපක්ෂ නායකවරයා කථානායකවරයාගෙන් කළ ඉල්ලීම සම්බන්ධයෙන් අද පාර්ලිමේන්තුවේදී අදහස් දක්වමින් හෙතෙම මේ බව සඳහන් කළේය. යුද අධිකරණයේ තීන්දු විවාදයට ගැනීම ආණ්ඩු ක්‍රම ව්‍යවස්ථාව මෙන්ම පාර්ලිමේන්තු ස්ථාවර නියෝග ද උල්ලංඝණය කිරීමක් බව ජී.එල්. පීරිස් මහතා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=10293", "Category": null, "Parent URL": null}