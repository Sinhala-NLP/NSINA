{"Source": "Adaderana", "Timestamp": "February 1, 2013 04:06 pm", "Headline": "ස.තො.සෙ. එළවළුවලට විශාල ඉල්ලුමක්", "News Content": "ලංකා ස.තො.ස. අලෙවිසැල් හරහා පසුගිය දින තුන තුළ පමණක් එළවළු කිලෝග්‍රෑම් ලක්ෂයක් අලෙවි කර ඇති බව සමූපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා පවසයි. ලංකා ස.තො.ස. මගින් අලෙවි කරන එළවළු සඳහා විශාල ඉල්ලුමක් පවතින බව අමාත්‍යවරයා පෙන්වාදෙයි. ලංකා ස.තො.ස. අලෙවිසැල් මගින් අඩුමිලට එළවළු ලබාදීමේ වැඩපිළිවෙලේ පළමු අදියර කොළඹ දිස්ත්‍රික්කයේ තෝරාගත් අලෙවිසැල් 30 දී පසුගිය 29 වන දින සිට ආරම්භ කෙරිණි. අලෙවිසැල් සඳහා අවශ්‍ය එළවළු තඹුත්තේගම, දඹුල්ල සහ නාවුල යන ප්‍රදේශවලින් මිලදී ගත් අතර ඒ සඳහා රුපියල් ලක්ෂ 100 ට ආසන්න මුදලක් වැය වී ඇති බව ජොන්ස්ටන් ප්‍රනාන්දු අමාත්‍යවරයා සඳහන් කළේය. වෙළෙඳපලෙහි පවතින මිලට වඩා අඩුමිලට එළවළු අලෙවි කිරීමේ වැඩපිළිවෙල ඉදිරියේ දී දිවයින පුරා ලංකා සතොස අලෙවිසැල්වල ක්‍රියාත්මක කිරීමට පියවර ගන්නා බව අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=31266", "Category": null, "Parent URL": null}