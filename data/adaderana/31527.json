{"Source": "Adaderana", "Timestamp": "February 11, 2013 10:17 am", "Headline": "අනතුරු 2කින් 3ක් මරුට", "News Content": "ආණමඩුව සහ කටුනේරිය යන ප්‍රදේශවල සිදුවූ රිය අනතුරු දෙකකින් කාන්තාවක් ඇතුළු තිදෙනෙක් මියගොස් තිබේ. ඊයේ (10) රාත්‍රීයේ මෙම අනතුරු සිදුවී ඇතැයි අප වාර්තාකරු පවසයි. ආණමඩුව - කුරුණෑගල මාර්ගයේ ධර්මපාල ප්‍රදේශයේදී මාර්ගය හරහා ගමන් කිරීමට උත්සහ කළ කාන්තාවක් ටිපර් රථයක ගැටීමෙන්එක් අනතුරක් සිදුවී ඇත. අනතුරට පත් කාන්තාව ආණමඩුව දිසා රෝහලට ඇතුළත් කළත් ඇය මිය ගොස් ඇතැයි අප වාර්තාකරු කියයි. මියගොස් අත්තේ මුන්දලම, අඟුණවිල පදිංචි මුතුතන්ත්‍රි පටබැඳිගේ පද්මාවතී (75) නැමැති කාන්තාවකි. අනතුරට සම්බන්ධ ටිපර් රථය සහ එහි රියදුරු ආණමඩුව පොලීසිය විසින් අත්අඩංගුවට ගෙන ඇත. මේ අතර හලාවත - කොළඹ මාර්ගයේ කටුනේරිය ප්‍රදේශයේදී යතුරු පැදියක් වෑන් රථයක ගැටීමෙන් දෙදෙනෙකු මියගොස් ඇති බව වෙන්නප්පුව පොලීසිය පැවසුවේ යැයිද අප වාර්තාකරු කියයි. මියගොස් ඇත්තේ කටුනේරිය, පල්ලිය පාර පදිංචිව සිටි ඩබ්ලිව්.එම්.චමින්රුවන් පීරිස් සහ චන්දන ප්‍රනාන්දු නම් දෙදෙනෙකි. අධික වේගයෙන් ගමන් කර ඇති යතුරු පැදිය මාර්ගයේ දකුණු දෙසට හැරවීමට උත්සහ කරන විට වෑන් රථයක ගැටී අනතුර සිදුවී ඇති බවත්, යතුරු පැදියේ සිටි දෙදෙනා ආරක්ෂිත හිස් වැසුම් පැළඳ නොසිටි බවත් පොලීසිය කියයි. අනතුරින් තුවාල ලැබු දෙදෙනා එම අවස්ථාවේදීම මාරවිල මුලික රෝහලට ඇතුළත් කළත් ඔවුන් මියගොස් ඇත. අනතුරට සම්බන්ධ වෑන් රථය සහ එහි රියදුරු වෙන්නප්පුව පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=31527", "Category": null, "Parent URL": null}