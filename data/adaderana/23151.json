{"Source": "Adaderana", "Timestamp": "March 29, 2012 11:26 am", "Headline": "දුම්රියට පැන  දිවි නසාගැනීමට තැත් කළ යුවලකට බරපතළයි", "News Content": "හැටන් සහ රොසැල්ල දුම්රිය ස්ථාන අතර ප්‍රදේශයේ දී දුම්රියට පැන සියදිවි හානිකර ගැනීමට උත්සාහ කළ යුවලක් දුම්රියේ ගැටීමෙන් බරපතළ තුවාල ලබා තිබේ. අද(29) අලුයම හැටන් සිට මහනුවර බලා ධාවනය වූ දුම්රියට පැන සියදිවි නසා ගැනීමට ඔවුන් උත්සාහ කර ඇති බව සඳහන්ය. එහිදී බරපතළ තුවාල ලැබූ අදාළ යුවළ දුම්රිය මාර්ගයේ වැටී සිටියදී නාවලපිටියේ සිට හැටන් දක්වා ධාවනය වූ දුම්රියෙන් ඔවුන් රැගෙන ගොස් හැටන් දුම්රිය ස්ථානයට භාරදි ඇත. අනතුරුව ඔවුන් ප්‍රතිකාර සඳහා නාවලපිටිය ‍මූලික රෝහලට ඇතුළත් කර ඇති බව වාර්තා වේ. දෙදෙනා අතර පැවති ප්‍රේම සම්බන්ධයට මව්පියන් අකමැති වීම හේතුවෙන් ඔවුන් මෙසේ සියදිවි නසා ගැනීමට උත්සාහ දරා ඇති බව සඳහන්ය.", "URL": "https://sinhala.adaderana.lk/news.php?nid=23151", "Category": null, "Parent URL": null}