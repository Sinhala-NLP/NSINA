{"Source": "Adaderana", "Timestamp": "March 20, 2019 10:50 am", "Headline": "අංගොඩ ලොක්කාගේ ගෝල කඩුවෙල බබී STF අත්අඩංගුවට", "News Content": "සංවිධානාත්මක අපරාධ කල්ලි නායකයෙකු ලෙස සැලකෙන අංගොඩ ලොක්කාගේ සමීපතමයෙකු සහ තවත් පුද්ගලයෙකු මත්ද්‍රව්‍ය හා මැණික් ගල් කිහිපයක් සමඟ කඩුවෙල ප්‍රදේශයේදී අත්අඩංගුවට ගෙන තිබේ. පොලිස් විශේෂ කාර්ය බලකායේ නිලධාරින් කණ්ඩායමක් කඩුවෙල, පිට්ටුගල ප්‍රදේශයේ ඊයේ රාත්‍රී සිදුකළ වැටලීමකදී “කඩුවෙල බබී” යන අනුවර්ත නාමයෙන් හදුන්වන කඩුවෙල, හේවාගම ප්‍රදේශයේ පදිංචි ඉසුරු චමින්ද සමරතුංග යන අය අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. සැකකරු එවකට සිටි සංවිධානාත්මක අපරාධකරුවෙකු වන ප්‍රින්ස් කොලම් නමැත්තාගේ ඥාතියෙකු බවට ද අනාවරණය වී තිබේ. ඔහු සතුව තිබී හෙරොයින් ග්‍රෑම් 650 ක්, කේරළ ගංජා කිලෝග්‍රෑම් 01යි ග්‍රෑම් 100 ක්, විෂ මත්ද්‍රව්‍ය බර මැනීම සදහා භාවිත කරන තරාදි 02 ක් සොයාගෙන ඇති බව මාධ්‍ය ප්‍රකාශකවරයා සදහන් කළා. සැකකරුගෙන් සිදුකල වැඩිදුර ප්‍රශ්න කිරීම්වලදී අනාවරණය වු තොරතුරු මත කඩුවෙල, වැලිවිට ප්‍රදේශයේදී තවත් සැකකරුවෙකු අත්අඩංගුවට ගෙන ඇති අතර ඔහු සතුව තිබී පුරාවිද්‍යාත්මක වටිනාකමකින් යුතු බවට සැක කෙරෙන කුඩා බුදු පිළිමයක් සහ මැණික් ගල් 04 ක් සොයාගෙන තිබේ. සැකකරුවන් වැඩිදුර විමර්ශන සඳහා පොලිස් මත්ද්‍රව්‍ය කාර්යංශය වෙත භාරදීමට නියමිත බව පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=106399", "Category": null, "Parent URL": null}