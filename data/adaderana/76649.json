{"Source": "Adaderana", "Timestamp": "August 24, 2017 05:02 pm", "Headline": "හිටපු නාවික හමුදා මාධ්‍ය ප්‍රකාශක නැවතත් රිමාන්ඩ්", "News Content": "නාවික හමුදාවේ හිටපු මාධ්‍ය ප‍්‍රකාශක කොමදෝරු ඩි.කේ.පි.දසනායක මහතා ඇතුළු නිලධාරීන් හයදෙනා යළි රක්ෂිත බන්ධනාගාර ගත කර තිබේ. ඔවුන් සැප්තැම්බර් 6 වැනිදා දක්වා රක්ෂිත බන්ධනාගාර ගත කරන ලෙස කොටුව මහේස්ත‍්‍රාත් ලංකා ජයරත්න මෙනවිය නියෝග කළ බව අද දෙරණ අධිකරණ වාර්තාකරු සදහන් කළේය. එදිනට ඩි.කේ.පි.දසනායක මහතාගේ සෞඛ්‍ය තත්ත්වය පිළිබද විධිමත් අධිකරණ වෛද්‍ය වාර්තාවක් ඉදිරිපත් කරන ලෙස මහේස්ත‍්‍රාත්වරිය කොළඹ ප‍්‍රධාන අධිකරණ වෛද්‍ය නිලධාරීවරයාට නියෝග කර තිබේ. අදාළ සිද්ධියේ ප‍්‍රගතිය දැක්වෙන වාර්තාවක් සැප්තැම්බර් 25 වැනිදා අධිකරණයට ඉදිරිපත් කරන ලෙස ද අපරාධ පරික්ෂණ දෙපාර්තමේන්තුවට මහේස්ත‍්‍රාත්වරිය නියෝග කළ බව අද දෙරණ අධිකරණ වාර්තාකරු සදහන් කළේය. 2008 වසරේ දී කොළඹ දී සුදුවෑන් භාවිත කරමින් තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් කොමදෝරු ඩි.කේ.පි.දසනායක මහතා ඇතුළු නාවික හමුදා නිලධාරීන් හය දෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගැණුනි.", "URL": "https://sinhala.adaderana.lk/news.php?nid=76649", "Category": null, "Parent URL": null}