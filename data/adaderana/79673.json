{"Source": "Adaderana", "Timestamp": "November 8, 2017 09:10 pm", "Headline": " දොස්තර සිසු දෙමාපියන් උපවාසය අත්හරී", "News Content": "වෛද්‍ය පීඨ ශිෂ්‍ය දෙමාපිය සංගමයේ මෙහෙයවීමෙන් දෙමාපියන් 05 දෙනෙකු විසින් ආරම්භ කළ මාරාන්තික උපවාසය අත්හිටුවීමට තීරණය කර තිබේ. සයිටම් ගැටළුවට ස්ථීර විසඳුමක් ඉල්ලා මාරාන්තික උපවාසයක නිරතව සිටින වෛද්‍ය පීඨ ශිෂ්‍ය දෙමාපිය සංගමය සහ නියෝජ්‍ය අමාත්‍ය හර්ෂ ද සිල්වා මහතා අතර විශේෂ සාකච්ඡාවක් අද පැවැත් වුණි. ඊයේ දිනයේ ජනාධිපති ලේකම් කාර්යාලයේ නිලධාරීන් සමඟ පැවැති සාකච්ඡාවේදී පැමිණි එකඟතාව අනුව මෙම සාකච්ඡාව පැවති බව සඳහන්ය. සයිටම් ආයතනයේ අර්බුදය සම්බන්ධයෙන් විසඳුම් සෙවීම සඳහා නියෝජ්‍ය අමාත්‍ය හර්ෂ ද සිල්වා මහතාගේ ප්‍රධානත්වයෙන් යුත් කමිටුවක් ජනාධිපතිවරයා විසින් පසුගියදා පත් කරනු ලැබීය. ඒ අනුව මාළඹේ සයිටම් පෞද්ගලික වෛද්‍ය විද්‍යාලය දෙසැම්බර් මස 31 වනදායින් පසු අහෝසි කිරීමට අවශ්‍ය පියවර ගන්නා බව ඒ පිළිබඳ සොයාබැලීමට පත් කළ කමිටුවේ සභාපති නියෝජ්‍ය අමාත්‍ය හර්ෂ ද සිල්වා මහතා අද දිනයේ කියා සිටියේය. පාර්ලිමේන්තුවේදී අද විශේෂ ප්‍රකාශයක් සිදු කරමින් අමාත්‍යවරයා මේ බව කියා සිටියේය. සයිටම් පෞද්ගලික වෛද්‍ය විද්‍යාලයට නැවත සිසුන් බඳවා නොගන්නා බවත්, දැනට වෛද්‍ය සිසුන් ලෙස එම ආයතනයේ ලියාපදිංචි වී ඇති සිසුන් සම්බන්ධයෙන් ගන්නා තීරණය ඉදිරියේදී ප්‍රකාශ කරන බව අමාත්‍යවරයා වැඩිදුරටත් පැවසීය. ඒ අනුව රජයේ පාර්ශවය සමඟ පැවති විශේෂ සාකච්ඡාවකින් අනතුරුව උපවාසය අත්හැරීමට දෙමාපිය සංගමය තීරණය කර තිබේ.", "URL": "https://sinhala.adaderana.lk/news.php?nid=79673", "Category": null, "Parent URL": null}