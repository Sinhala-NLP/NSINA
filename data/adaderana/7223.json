{"Source": "Adaderana", "Timestamp": "March 12, 2010 02:06 pm", "Headline": "අනෝමා ගෙන ආ පෙත්සම ලැයිස්තු ගතකෙරේ", "News Content": "යුද හමුදා අත්අඩංගුවේ පසුවන ජෙනරාල් සරත් ෆොන්සේකා මහතා අධිකරණය හමුවට පමුණුවන ලෙස ඉල්ලා ඔහුගේ බිරිඳ ඉදිරිපත් කර ඇති පෙත්සම විවෘත අධිකර‍ණයේ කැඳවීම සඳහා ලැයිස්තු ගතකිරීමට අභියාචනාධිකරණය තීරණය කර තිබේ. ඒ අනුව අදාළ පෙත්සම විවෘත අධිකරණයේ සලකා බැලීම සඳහා සුදුසු දින ලබාදෙන ලෙසත් අභියාචනාධිකරණය එහි ලේඛකාධිකාරීවරයාට දැනුම් දුන්නේය. අදාළ පෙත්සම ගොනු කර ති‍බුණේ අනෝමා ෆොන්සේකා මහත්මිය විසිනි. පෙත්සමේ වගඋත්තකරුවන් ලෙස යුදහමුදාපතිවරයා ඇතුළු පස්දෙනෙකු නම් කර ඇත. ජෙනරාල් සරත් ෆොන්සේකා පෙබරවාරි මස 8 වැනිදා යුද හමුදාව මගින් අත්අඩංගුවට ගත් අතර කිසිදු පදනමකින් තොරව රඳවා ගෙන සිටින බව පෙත්සමින් කියා සිටියි. එබැවින් ඔහු අධිකරණයට ඉදිරිපත් කරන ලෙස යුදහමුදාපතිවරයාට නියෝග කරන ලෙසත් ඔහු නිදහස් කරන ලෙසත් පෙත්සමෙන් ඉල්ලා තිබේ.", "URL": "https://sinhala.adaderana.lk/news.php?nid=7223", "Category": null, "Parent URL": null}