{"Source": "Adaderana", "Timestamp": "November 26, 2010 08:51 am", "Headline": "නිධන් හෑරීමට ගිය දස දෙනෙකුට මාංචු  ", "News Content": "ගොකරැල්ල, කුඹුක්ගැටේ ප්‍රදේශයේ පුරාණ රජමහා විහාරස්ථානයක නිධන් හෑරීම සඳහා පැමිණි පුද්ගලයින් දස දෙනෙකු අත්අඩංගුවට ගෙන තිබේ. ගොකරැල්ල පොලිසිය විසින් ඊයේ(25) රාත්‍රී වෑන් රථයකින් පැමිණි එම පිරිස අත්අඩංගුවට ගෙන ඇති අතර සැකකරුවන් අතර කාන්තාවක් ද වන බව පොලිසිය පැවසීය. සැකකරුවන් හෙම්මාතගම, පිළිමතලාව, මාවනැල්ල, කඩුගන්නාව සහ වේයන්ගොඩ යන ප්‍රදේශවල පදිංචිකරුවන් බවට හඳුනාගෙන තිබේ. ඔවුන් අද(26) කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=12406", "Category": null, "Parent URL": null}