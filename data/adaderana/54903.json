{"Source": "Adaderana", "Timestamp": "November 5, 2015 01:04 pm", "Headline": " ලලිත් - පැල්පිට අත්අඩංගුවට නොගත් හේතුව හෙළිකරයි", "News Content": "පොදු දේපළ පනත යටතේ චෝදනා එල්ල වී ඇති හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන අය අත්අඩංගුවට ගෙන අධිකරණයට ඉදිරිපත් නොකළේ මන්දැයි මූල්‍ය අපරාධ කොට්ඨාසයේ ස්ථානාධිපතිවරයා අද අධිකරණය හමුවේ කරුණු පැහැදිලි කර තිබේ.ඔවුන් අත්අඩංගුවට ගන්නා ලෙස නීතිපතිවරයා උපදෙස් ලබාදී තිබියදීත් ද තමන්ට පැවරී තිබූ වෙනත් රාජකාරියක් හේතුවෙන් එය සිදුකිරීමට නොහැකි වූ බව පොලිස් ස්ථානාධිපතිවරයා කොළඹ මහේස්ත්‍රාත් අධිකරණය හමුවේ ප්‍රකාශ කර ඇති බව සඳහන්ය.ඒ අනූව පොලිස් මූල්‍ය අපරාධ විමර්ශන කොට්ඨාසයේ අංක 2ක ස්ථානාධිපති සාදිත් පවසා ඇත්තේ ලලිත් වීරතුංග හා අනූෂ පැල්පිට දෙදෙනා අත්අඩංගුවට ගන්නා ලෙසට සැප්තැම්බර් 16 වැනිදා නීතිපතිවරයා විසින් තමන්ට උපදෙස් දී තිබූ බවයිඑහෙත් පසුදින තංගල්ල අධිකරණයේ වෙනත් නඩුවකට යාමට සිදුවූ බැවින් එම උපදෙස ක්‍රියාත්මක කිරීමට නොහැකි වූ බවත්, පසුව සැප්තැම්බර් 18 වැනිදා අත්අඩංගුවට ගැනීමට යාමේදී නිතිපතිවරයා විසින් ඔවුන්ට එරෙහිව මහාධිකරණයේ නඩු පවරා ඇති බව දැනගත් පසු ඔවුන් අත්අඩංගුවට ගැනීමෙන් වැළකී සිටි බවද හෙතෙම පවසා ඇත.මෙම ක්‍රියාකලාපය තුළින් අධිකරණයට අපහසුතාවයක් සිදු වී ඇති නම් ඒ ගැන සමාව අයදින බවද එම පොලිස් ස්ථානාධිපතිවරයා පවසා තිබේ.මූල්‍ය අපරාධ කොට්ඨාසයේ ඉදිරිපත් කළ කරුණු පිළිගන්නා බවද ඒ අනූව නඩු කටයුතු අවසන් කරන බවද එහිදී අතිරේක මහේස්ත්‍රාත් නිශාන්ත පිරීස් මහතා පවසා ඇත.", "URL": "https://sinhala.adaderana.lk/news.php?nid=54903", "Category": null, "Parent URL": null}