{"Source": "Adaderana", "Timestamp": "November 30, 2012 03:09 pm", "Headline": "නීති විරෝධී දැව තොගයක් කටුගෙයි භූමියෙන් හමුවෙයි", "News Content": "රුපියල් ලක්ෂ 3 ට අධික වටිනාකමකින් යුත් නීති විරෝධී දැව තොගයක් මිහින්තලය පුරාවිද්‍යා කෞතුකාගාර භූමියේ තිබී සොයාගෙන ඇත. අනුරාධපුර දිසා වන නිලධාරී ලලිත් ගමගේ මහතා විසින් කරන ලද දැනුම්දීමකට අනුව මිහින්තලය, බීට්ටු වන කාර්යාලයේ නිලධාරීන් සිදුකළ වැටලීමක දී මෙම දැව තොගය සොයාගෙන ඇති බව සඳහන්ය. කුඹුක්, පළු, මහෝගනී, දැව තොගයක් මෙලස සොයාගත් බව මිහින්තලය බීට්ටු වන කාර්යාලය සඳහන් කළේය. කොන්ත්‍රාත්කරුවෙකු විසින් මෙම දැව තොගය කෞතුකාගාර භූමියට ගෙනවිත් දමා ඇති බව මේ සම්බන්ධයෙන් මිහින්තලය පුරාවිද්‍යා කෞතුකාගාරයේ මුරකරුගෙන් සිදුකළ විමසීමක දී හෙතෙම සඳහන් කර ඇත. එම කොන්ත්‍රාත්කරු පිළිබඳ කිසිදු තොරතුරක් නොදන්නා බව ද මුරකරු ප්‍රකාශ කර තිබේ. සිද්ධියට සම්බන්ධ කොන්ත්‍රාත්කරු සොයා පරීක්ෂණ පවත්වන බව මිහින්තලය බීට්ටු වන නිලධාරී අයි.එම්.දයානන්ද මහතා සඳහන් කළේය.", "URL": "https://sinhala.adaderana.lk/news.php?nid=29612", "Category": null, "Parent URL": null}