{"Source": "Adaderana", "Timestamp": "February 21, 2018 02:13 pm", "Headline": "ප්‍රදේශ කිහිපයක සිදුවූ රිය අනතුරුවලින්  4 ක් මියගොස් 18 ක් තුවාල ලබයි", "News Content": "ගත වූ පැය 24 තුළ දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව් දෙනෙකු මියගොස් තවත් 18 දෙනෙකු තුවාල ලබා තිබේ. කුරුණෑගල, තෙලියගොන්න ප්‍රදේශයේදී යතුරුපැදියක් ටිපර් රථයක ගැටීමෙන් සිදුවූ අනතුරකින් යතුරුපැදියේ ගමන් කල 54 හැවිරිදි කාන්තාවක් සහ වයස අවුරුදු දෙක හමාරක දැරියක් මියගොස් ඇති බව පොලිසිය ප්‍රකාශ කළේය. තඹුත්තේගම, බැදිවැව ප්‍රදේශයේදී ලොරි රථයක් සහ ත්‍රීරෝද රථයක් මුහුණය මුහුණ ගැටීමෙන් සිදුවූ අනතුරකින් ත්‍රීරෝද රථයේ ගමන් කල සිව් දෙනෙකු සහ ලොරි රථයේ ගමන් කල පුද්ගලයින් දෙදෙනෙකු තුවාල ලබා ඇති අතර තඹුත්තේගම රෝහලට ඇතුලත් කිරිමේදී ත්‍රීරෝද රථ රියදුරු මියගොස් තිබේ. අරලගංවිල, පල්ලේගම හන්දිය අසලදී ඇඟලුම් සේවිකාවන් රැගත් පෞද්ගලික බස් රථයක් රියදුරුට පාලනය කරගත නොහැකිව මාර්ගයෙන් ඉවතට පැන ගසක ගැටීමෙන් අනතුරට ලක්ව ඇති බවයි පොලිසිය සදහන් කළේය. එහිදී බස් රථයේ රියදුරු සහ ඇඟලුම් සේවිකාවන් දස දෙනෙකු තුවාල ලබා දෙහිඅත්තකණ්ඩිය රෝහලට ඇතුලත් කර තිබේ. වීරකැටිය, ඕබඩ පාලම අසලදී ත්‍රීරෝද රථයක් මාර්ගයෙන් ඉවතට පැන ගසක ගැටීමෙන් සිදුවූ අනතුරකින් ත්‍රීරෝද රථ රියදුරු සහ එහි ගමන් කල කාන්තාවන් දෙදෙනෙකු බරපතළ තුවාල ලබා ඇති අතර වලස්මුල්ල රෝහලට ඇතුලත් කිරීමෙන් පසු එක් කාන්තාවක් මියගොස් ඇති බව සඳහන්ය. මේ අතර පේරාදෙණිය, සරසවිඋයන දුම්රිය ස්ථානය අසළදී මහනුවර සිට කොළඹ බලා ධාවනය වු දුම්රියක ගැටීමෙන් 78 හැවිරිදි පුද්ගලයෙකු මියගොස් තිබේ. ත්‍රිකුණාමලය ප්‍රදේශයේදී ද දුම්රියක ගැටීමෙන් 22 හැවිරිදි තරුණියක් මියගොස් ඇති බව පොලිසිය සදහන් කළේය.", "URL": "https://sinhala.adaderana.lk/news.php?nid=84629", "Category": null, "Parent URL": null}