{"Source": "Adaderana", "Timestamp": "December 30, 2016 11:44 am", "Headline": "චීන ව්‍යාපෘතිවලට හම්බන්තොට ඉඩම් මැනීම නවතියි", "News Content": "චීන ආයෝජන ව්‍යාපෘති සඳහා ලබාදීම වෙනුවෙන් හම්බන්තොට ඉඩම් අක්කර 15,000ක මැනුම් කටයුතු තාවකාලිකව නවතා දමා තිබේ.ඉඩම් අමාත්‍යංශ ලේකම් අයි.එච්.කේ මහානාම මහතා සඳහන් කළේ අදාළ ඉඩම් පවරා ගැනීම පිළිබඳ මතු වූ ජනතා විරෝධය හමුවේ මැනුම් කටයුතු තාවකාලිකව නතර කිරීමට උපදෙස් ලැබුණු බවයි.මේ අතර සංවර්ධන ව්‍යාපෘති සඳහා චීනයට ලබාදීමට නියමිත හම්බන්තොට ප්‍රදේශයේ ඉඩම් හඳුනා ගැනීමට මේ වන විට කටයුතු කරමින් සිටින බව සංවර්ධන උපායමාර්ග හා ජාත්‍යන්තර වෙළඳ කටයුතු අමාත්‍ය මලික් සමරවික්‍රම මහතා පවසයි.අද දෙරණ කළ විමසිමකදී අමාත්‍යවරයා සඳහන් කළේ අදාළ ඉඩම් ලබා ගැනීමේදී ජනතාව පදිංචි නොමැති සහ රජයට අයත් ඉඩම් කෙරෙහි මූලිකත්වය ලබා දෙන බවයි.යම් හේතුවකින් ජනතාවට අයත් ඉඩම් පවරා ගන්නේනම් ඔවුන්ට නිසි තක්සේරුවක් සහිත සාධාරණ වන්දි මුදලක් ලබාදීමට කටයුතු කරන බව ද ඔහු ප්‍රකාශ කළේය.එමෙන්ම මිනිස් වාසස්ථාන ආරක්ෂා කිරීමට මුලිකත්වය ලබා දෙන ලෙසම සත්ව වාසස්ථාන, රක්ෂිත හා වනාන්තර ආරක්ෂා කිරීම පිළිබඳව ද රජයේ අවධානය යොමුව ඇති බව සංවර්ධන උපායමාර්ග හා ජාත්‍යන්තර වෙළඳ කටයුතු අමාත්‍ය මලික් සමරවික්‍රම මහතා පැවසුවේය.", "URL": "https://sinhala.adaderana.lk/news.php?nid=67506", "Category": null, "Parent URL": null}