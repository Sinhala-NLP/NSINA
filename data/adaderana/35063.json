{"Source": "Adaderana", "Timestamp": "June 19, 2013 11:46 am", "Headline": "අරුන්දිකට අධිකර‍ණයේ පෙනී සිටින්නැයි නොතීසි", "News Content": "පාර්ලිමේන්තු මන්ත්‍රී අරුන්දික ප්‍රනාන්දු මහතාට ජූලි මස 16 වන දින අධිකරණය හමුවේ පෙනී සිටින ලෙස හෝමාගම මහේස්ත්‍රාත් අධිකරණයෙන් නියෝග කර තිබේ. අතුරුදහන්ව සිටින මාධ්‍යවේදී ප්‍රගීත් එක්නැලිගොඩ සම්බන්ධයෙන් අරුන්දික ප්‍රනාන්දු මන්ත්‍රීවරයා පාර්ලිමේන්තුවේදීත්, ඉන් පිටතත් කරන ලද ප්‍රකාශ සම්බන්ධයෙන් ‍කරුණු දැක්වීම සඳහා මෙසේ අධිකරණය හමුවේ පෙනී සිටින ලෙස නියෝග කර ඇත. සන්ධ්‍යා එක්නැලිගොඩ මහත්මිය විසින් ගොනු කර ඇති නඩුවකට අදාළ නඩු විභාගය අද (19) කැඳවූ අවස්ථාවේදී මහේස්ත්‍රාත් අධිකරණය විසින් මෙම නියෝගය කර තිබේ. ප්‍රගීත් එක්නැලිගොඩ මහතා ප්‍රංශයේ ජීවත්වන බවත්, තමා මුණගැසී කතා බහ කළ බවත් මන්ත්‍රීවරයා පසුගිය දිනෙක පාර්ලිමේන්තුවේදී කියා සිටියේය. ආන්දෝලනයට තුඩුදුන් එකී ප්‍රකාශයත් සමග පසු දිනෙක මාධ්‍ය හමුවක් කැඳවමින් අරුන්දික ප්‍රනාන්දු මන්ත්‍රීවරයා කියා සිටියේ තමාට එක්නැලිගොඩ මාධ්‍යවේදියා පෙන්වා සිටියේ පිටුවහල්ව ප්‍රංශයේ සිටින මාධ්‍යවේදී මංජුල වෙඩිවර්ධන විසින් බවයි. එහෙත් මාධ්‍යවේදි මංජුල වෙඩිවර්ධන මහතා ප්‍රසිද්ධ ප්‍රකාශයක් කරමින් කියා සිටියේ අරුන්දික ප්‍රනාන්දු මන්ත්‍රීවරයා කියා සිටින්නේ අමූලික බොරුවක් බව හා තමාට කිසි විටෙකත් මන්ත්‍රීවරයා ප්‍රංශයේදී මුණගැසී නැති බවයි.", "URL": "https://sinhala.adaderana.lk/news.php?nid=35063", "Category": null, "Parent URL": null}