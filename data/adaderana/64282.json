{"Source": "Adaderana", "Timestamp": "September 20, 2016 10:05 pm", "Headline": " ශ්‍රී ලංකා ක්‍රිකට් කණ්ඩායම ලංකාවට ගෞරවයක් ලබාදුන්නා", "News Content": "ශ්‍රී ලංකා ක්‍රිකට් කණ්ඩායම ශ්‍රී ලංකාවට ගෞරවයක් ලබාදුන් බව අග්‍රමාත්‍ය රනිල් වික්‍රසිංහ මහතා පවසයි.ඒ මහතා මේ බව කියා සිටියේ අද(20) දින අරලියගහ මන්දිරයේදී ශ්‍රී ලංකා ක්‍රිකට් කණ්ඩායම ඇතුළු ක්‍රිකට් ක්‍රීඩකයින් හමුවූ අවස්ථාවේදී ය.එහිදී වැඩිදුරටත් අදහස් දැක්වූ ඒ මහතා, ඔවුන් අපට දිනන්නට බැරි නොහැකි අවස්ථාවේදී ජයග්‍රහණය කර පෙන්නුවා. එම ක්‍රිකට් කණ්ඩායම අරලියගහ මන්දිරයට කැදවූයේ ඒ සඳහා අපේ ප්‍රසංශාව ලබාදීම සඳහායි. ඔවුන් සියලූ දෙනාටම අපගේ ගෞරවනීය ස්තුතිය ප්‍රකාශ කළ යුතුයි.2019 වසරේ ලෝක කුසලාන තරගාවලිය ජයග්‍රහණය කිරීම අපේ ඉලක්කයයි. ජයග්‍රහණය මෙන්ම පරාජයත්, භාර ගැනීමට අපට ශක්තිය තිබෙනවා. ජය මෙන්ම පරාජයෙන් ද අප අවසාන වශයෙන් ඉගෙන ගත යුත්තේ ජයග්‍රහණය ලබා ගන්නා ආකාරය පිළිබඳවයි. අපේ අවසන් ඉලක්කය ජයග්‍රහණයයි.අප අද මේ කටයුත්ත කරන්නේ 2019 වසරට සුභ ප්‍රාර්ථනා කිරීමේ ආරම්භයක් ලෙසයි. ශ්‍රී ලංකා ජාතික ක්‍රිකට් කණ්ඩායම මෙන්ම අනාගත ජාතික ක්‍රිකට් කණ්ඩායමත් අද මෙහි පැමිණ සිටිනවා. අනාගත ජාතික ක්‍රිකට් කණ්ඩායම බිහිවන්නේ මෙම තරුණයින්ගෙනුයි. එම අනාගත ක්‍රිකට් ක්‍රීඩකයන්ට කරන දිරිගැන්වීමක් ලෙස ජාතික ක්‍රිකට් කණ්ඩායම මෙන්ම අනාගත ක්‍රිකට් කණ්ඩායම නියෝජනය කිරීමට සිටින ක්‍රීඩකයින් අද මෙහි කැදවනු ලැබුවා.අප 19 න් පහළ ක්‍රිකට් ක්‍රීඩාවේ ශූරයන් බවට පත්වීමට ද ක්‍රියා කළ යුතුව තිබෙනවා. ඊළඟ පියවරක් ලෙස පාසල් ක්‍රිකට් ක්‍රීඩාව දියුණු කිරීමේ වැඩසටහනක් ක්‍රියාත්මක කරන්නැයි මා අධ්‍යාපන අමාත්‍ය අකිල විරාජ් කාරියවසම් මහතාට දැනුම් දී තිබෙනවා. ක්‍රිකට් ක්‍රීඩාවෙන් අප ජාත්‍යන්තර වශයෙන් ඉදිරියට පැමිණ සිටිනවා. එම තත්ත්වය අප තවත් වර්ධනය කර ගත යුතුයි. පාසල් ක්‍රිකට් ක්‍රීඩාව දියුණු කිරීම සඳහා තීරණයක් ගත්තේ එම අරමුණ ඉටුකර ගැනීම සඳහායි. ජනාධිපති මෛත්‍රීපාල සිරිසේන මහතාත් මමත් කැබිනට් මණ්ඩලයත් ඒ සඳහා සම්පූර්ණ සහයෝගය ලබා දෙන බව මෙහිදී අවධාරණය කළ යුතුයි.ජේ.ආර්. ජයවර්ධන ජනාධිපතිතුමා 1979 වසරේදී ශ්‍රී ලංකා ක්‍රිකට් ක්‍රීඩාව ජාත්‍යන්තර මට්ටමට ගෙන යා යුතු බවට තීරණය කළා. පාසැල් ක්‍රිකට් ක්‍රීඩාව දියුණු කොට ක්‍රිකට් ක්‍රීඩාවට ඉදිරිගමනක් නිර්මාණය කිරීම ජේ.ආර්. ජයවර්ධන මහතා ගත් පියවරට තවත් ඉදිරි පියවරක් තැබීමක් ලෙස හැදින්විය හැකියි. අප එම පියවර ගන්නේ රටට ගෞරවයක් ලබාදීම සඳහායි.ක්‍රිකට් යනු අපට ක්‍රීඩාවක් පමණක් නොවේ. ජාතික කණ්ඩායම ක්‍රීඩා කරනවිට අප සියලූ දෙනා ශ්‍රී ලාංකිකයින් ලෙස පෙළගැසී ඔවුන් දෙස බලා සිටිනවා. ක්‍රිකට් ක්‍රීඩාව දියුණු කිරීම යනු ශ්‍රී ලාංකික අනන්‍යතාවය තවදුරටත් තහවුරු කිරීමයි. ජාත්‍යන්තර රටවල් සමග ක්‍රිකට් ක්‍රීඩා තරගවලට සහභාගිවීමත් සමග අපට ශ්‍රී ලාංකිකයින් ලෙස ආඩම්බර විය හැකියි. ක්‍රිකට් ක්‍රීඩාව දියුණු කිරීමටත් ඔබ සැමට ඒ වෙනුවෙන් නැගි සිටීමටත් අවස්ථාව උදාවේවි යැයි මා බලාපොරොත්තු වනවා.", "URL": "https://sinhala.adaderana.lk/news.php?nid=64282", "Category": null, "Parent URL": null}