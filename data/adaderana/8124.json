{"Source": "Adaderana", "Timestamp": "May 1, 2010 01:11 pm", "Headline": "\"වර්ල්ඩ් එක්‍ස්පෝ\"ඇරඹේ", "News Content": "ලොව අති දැවැන්ත වෙළඳ ප්‍රදර්ශනයක් වන\"වර්ල්ඩ් එක්‍ස්පෝ\"ප්‍රදර්ශනය අද චීනයේ දී ආරම්භ විය. චීනයේ වාණිජ අගනුවර වන ෂැන්හයි හිදී මෙම ප්‍රදර්ශනය මාස 6 ක් පුරා පැවැත්වීමට නියමිතය. අමෙරිකානු ‍ඩොලර් බිලියන ගණනාවක් වැය කර සංවිධානය කෙරෙන මෙම ප්‍රදර්ශනය සඳහා රටවල් 180 ක සහභාගීත්වයක් අපේක්ෂා කරයි. තවත් ජාත්‍යන්තර සංවිධාන 57 ක් මෙම ප්‍රදර්ශනයට දායකත්වය සැපයීමට නියමිතව ඇත. ප්‍රදර්ශනය විවෘත කිරීමේ අවස්ථාව සඳහා ප්‍රංශ ජනාධිපති ‍නිකොලොස් සාර්කෝසි ද සහභාගී වී සිටියේය. වර්ල්ඩ් එක්ස්පෝ 2010 ප්‍රදර්ශනය සඳහා වසර 8 ක් පුරා සූදානම් වූ චීනය ප්‍රදර්ශනයේ සංවිධාන කටයුතු වෙනුවෙන් අ‍මෙරිකානු ඩොලර් බිලියන 50 ක මුදලක් වැය කර තිබේ. චීනය සත්කාරකත්වය දක්වන පළමු දැවැන්ත ජාත්‍යන්තර වෙළඳ ප්‍රදර්ශනය ලෙස එය සැලකේ.", "URL": "https://sinhala.adaderana.lk/news.php?nid=8124", "Category": null, "Parent URL": null}