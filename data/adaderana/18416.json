{"Source": "Adaderana", "Timestamp": "August 31, 2011 09:02 am", "Headline": "මැන්දිස් රෝහණධීර අද අවසන් ගමනේ", "News Content": "අභාවප්‍රාප්ත ප්‍රකට විද්වතෙකු මෙන්ම ඉතිහාසඥයෙකු වූ මහාචාර්ය මැන්දිස් රෝහණධීර මහතාගේ දේහය පිළිබඳ අවසන් කටයුතු පූර්ණ රාජ්‍ය ගෞරව සහිතව බොරැල්ල පොදු සුසාන භූමියේ දී අද පස්වරුවේ සිදු කෙරෙයි. අද පස්වරු 6.00 ට අවමංගල්‍ය කටයුතු සිදු කෙරෙනු ඇති බව සඳහන් වේ. මහාචාර්ය මෙන්දිස් රෝහණධීර මහතාගේ දේහය මේ වන විට අංක 43 , සුබෝධි පුර , බත්තරමුල්ල යන ලිපිනයේ ඒ මහතාගේ නිවසේ තැන්පත් කර තිබේ. දේහය අද දහවල් 12.00 සිට පස්වරු 3.00 දක්වා ශ්‍රී ජයවර්ධනපුර විශ්ව විද්‍යාලයේ තැන්පත් කර තැබීමට නියමිතය. පස්වරු 4.00 ට බොරැල්ල කනත්ත වෙත දේහය රැගෙන ඒමට නියමිතය. වසර ගණනාවක් විශ්ව විද්‍යාල ආචාර්ය‍වරයෙකු ලෙස කටයුතු කළ මහාචාර්ය මැන්දිස් රෝහණධීර මහතා ප්‍රකට භාෂා විශාරදයෙකු මෙන්ම ප්‍රකට ගත් කතුවරයෙකුද විය. ඉතිහාසය , බෞද්ධ දර්ශනය , බෞද්ධ කලාශිල්ප ආදී ක්ෂේත්‍ර ගණනාවක බහුශ්‍රැතයෙකු වූ මැන්දිස් රෝහණධීර මහතා සිංහල විශ්ව කෝෂය සම්පාදනය කිරීමේ පුරෝගාමී කාර්යයභාරයක් ඉටු කළේය.", "URL": "https://sinhala.adaderana.lk/news.php?nid=18416", "Category": null, "Parent URL": null}