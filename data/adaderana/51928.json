{"Source": "Adaderana", "Timestamp": "June 11, 2015 01:27 pm", "Headline": "ද්විත්ව පුරවැසිභාවය 150 ට ලැබෙයි-තවත් 641ක් දෙනෙකුට සූදානම්", "News Content": "දින සියයේ පොරොන්දුවක් ඉටුකරමින් මේවන විට විශාල පිරිසකට ද්විත්ව පුරවැසිභාවය ලබාදී ඇති බව මහජන සාමය හා ක්‍රිස්තියානි කටයුතු අමාත්‍ය ජෝන් අමරතුංග මහතා පවසයි.අද (11) විදේශ කටයුතු අමාත්‍යංශයේදී 150 දෙනෙකුට ද්විත්ව පුරවැසිභාවය ලබාදීමේ උත්සව අවස්ථාවට එක්වෙමින් අමාත්‍යවරයා මේ බව සඳහන් කළේය.මීට පෙරාතුව මෙම වැඩපිළිවෙලේ පළමු අදියර යටතේ 200 දෙනෙකුට ද්විත්ව පුරවැසිභාවය ලබාදුන් බවත්, තවත් 641 දෙනෙකු පොරොත්තු ලේඛනයේ සිටින බවත් අමරතුංග මහතා පෙන්වා දුන්නේය.පැවති රජය 2011 වසරේදී පැවති රජය විසින් ද්විත්ව පුරවැසිභාවය අහෝසි කරන ලද බවත්, ඔවුන්ගේ දේශපාලන හිතවතුන් සීමිත පිරිසකට පමණක් ලබාදුන් බවත් අමාත්‍යවරයා සිහිපත් කළේය.එසේ වුවද මෛත්‍රීපාල සිරිසේන මහතා ද්විත්ව පුරවැසිභාවයේ දොරගුළු විවර කළ බවත්, සියලුදෙනාටම මෙය ඓතිහාසික අවස්ථාවක් බවත් ඔහු ‍අවධාරණය කළේය.විදේශ රටවල වෛද්‍යවරුන්,ඉංජිනේරුවරුන් වැනි බොහෝ පිරිසක් සේවය කරන බවත්, ඔවුන්ගේ සේවය තමන්ගේ මව්බිමටද ලබාදීමට මෙය අවස්ථාවක් කරගන්නා ලෙස අමාත්‍යවරයා මෙහිදී ඉල්ලීමක් කළේය.", "URL": "https://sinhala.adaderana.lk/news.php?nid=51928", "Category": null, "Parent URL": null}