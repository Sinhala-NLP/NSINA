{"Source": "Adaderana", "Timestamp": "November 12, 2018 11:14 am", "Headline": "ගාමිණි සෙනරත්ගේ නඩුවේ මූලික විරෝධතා විභාගයට අවසර", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති අධිචෝදනා පත්‍රය විභාගයට නොගෙන ප්‍රතික්ශේප කරන මෙන් ඉල්ලා විත්තිය විසින් ගොනු කරන ලද මූලික විරෝධතා ප්‍රතික්ෂේප කරමින් එම නඩුව විභාග කිරීමට අවසර ලබාදීමට කොළඹ ත්‍රිපුද්ගල විශේෂ මහාධිකරණය නියම කළේය. මෙම නඩුව අද(12) සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ලක් හමුවේ කැඳවනු ලැබූ අවස්ථාවේදී මෙම නියෝගය ප්‍රකාශයට පත් කර තිබේ. තීරණය ප්‍රකාශයට පත් කරමින් විනිසුරුවරු සඳහන් කළේ මෙම මූලික විරෝධතා වලින් තම අධිකරණ බලය සම්බන්ධයෙන් කිසිදු අභියෝගයක් එල්ල කර නොමැති බවයි. ඒ අනුව මූලික විරෝධතාව ප්‍රතික්ෂේප කරන බව සඳහන් කළ විනිසුරුවරු ඒ අනුව නඩුව විභාගයට ගැනීමට තීරණය කළේය. අනතුරුව නඩුවෙන් එල්ල කරන ලද අධිචෝදනා වලට තමන් නිවැරදි කරුවන් බව විත්තිකරුවන් ප්‍රකාශ කෙළ්ය. අනතුරුව නඩුව නැවත ලබන 14 වනදා කැඳවීමට නියම කර තිබේ. මෙම නඩුව ඉකුත් 07 වනදා කැඳවු අවස්ථාවේදී විත්තිකාර ගාමිණී සෙනරත් මහතා වෙනුවෙන් පෙනී සිටි ජනාධිපති නීතිඥ අලි සබ්රි මහතා අධිකරණයට දන්වා සිටියේ විත්තිකරුවන්ගේ උත්තරවාද ඉදිරිපත් කිරීමට පෙර තමන් මෙම නඩුව සම්බන්ධයෙන් මූලික විරෝධතාවක් ඉදිරිපත් කරන බවයි. ඒ අනුව සිය මූලික විරෝධතාව ඉදිරිපත් කළ ජනාධිපති නීතිඥ අලි සබ්රි මහතා අපරාධ නඩු විධාන සංග්‍රහයේ 11 වගන්තිය යටතේ පොලිස් මූල්‍ය අපරාධ විමර්ශන කොට්ඨාශය පොලිස් ස්ථානයක් වශයෙන් අර්ථකථනය කළ නොහැකි බව කියා සිටියේය. අපරාධ නඩු විධාන සංග්‍රහයට අනුව පොලිස් ස්ථානයක් ස්ථාපිත කිරීමේ බලය පැවරී ඇත්තේ ආරක්ෂක අමාත්‍යවරයාට පමණක් බව සඳහන් කළ ජනාධිපති නීතිඥ සබ්රි මහතා එහෙත් පොලිස් මූල්‍ය අපරාධ විමර්ශන කොට්ඨාශය ස්ථාපිත කෙරෙන්නේ අමාත්‍ය මණ්ඩලයේ තීරණයක් මත පොලිස්පතිවරයා විසින් බව ප්‍රකාශ කළේය. පොලිස්පතිවරයාට පොලිස් ස්ථානයක් ස්ථාපිත කිරීමට නීතියෙන් බලයක් නොමැති බව සඳහන් කළ ජනාධිපති නීතිඥ ශබ්රි මහතා ඒ අනුව පොලිස් මූල්‍ය අපරාධ විමර්ශන කොට්ඨාශය නීතිවිරෝධී ආයතනයක් බව ප්‍රකාශ කළේය. එමෙන්ම පොලිස් මූල්‍ය අපරාධ විමර්ශන කොට්ඨාසයට පැමිණිලි යොමු කෙරෙන්නේ අගමැතිවරයා විසින් පත්කරන ලද අමාත්‍ය මණ්ඩල අනු කමිටුවක් විසින් බව සඳහන් කළ ජනාධිපති නීතිඥ සබ්රි මහතා ඒ අනුව දේශපාලන මුහුණුවරකින් යුතුව එම පැමිණිලි ඉදිරිපත් කිරීම සිදුවන බව ද ප්‍රකාශ කළේය. එබැවින් දේශපාලනීකරණය වූ පොලිස් මූල්‍ය අපරාධ විමර්ශන කොට්ඨාශය වැනි ආයතනයකින් සිදු කරන පරීක්ෂණයක් කරා නීතිපතිවරයා විසින් ඉදිරිපත් කර තිබෙන මෙම අධිචෝදනා පත්‍රය ළුමනින්ම නීතියට පටහැනි බැවින් එය විභාගයට නොගෙන නිෂ්ප්‍රභ කරන මෙන්ද ජනාධිපති නීතිඥ අලි සබ්රි මහතා ත්‍රිපුද්ගල විශේෂ මහාධිකරණය හමුවේ ඉල්ලීමක් කළේය. මෙම කරුණු සම්බන්ධයෙන් එකඟතාව පළ කරමින් සෙසු විත්තිකරුවන් වෙනුවෙන් පෙනී සිටි නීතිඥවරුන් ද අධිකරණය හමුවේ දේශන ඉදිරිපත් කර තිබුණි. ඉන් අනතුරුව පැමිණිල්ල වෙනුවෙන් රජයේ නියෝජ්‍ය සොලිසිටර් ජෙනරාල් තුසිත් මුදලිගේ මහතා කරුණු දක්වමින් පොලිස් මූල්‍ය අපරාධ විමර්ශන කොට්ඨාශය නීත්‍යානුකූල ආයතනයක් ද නැද්ද යන්න පරික්ෂා කිරීමට මෙම අධිකරණයට හැකියාවක් තිබේද යන්න ප්‍රශ්න සහගත බව කියා සිටියේය. මෙම නඩුවට අදාළ විමර්ශන සියල්ල අපරාධ නඩු විධාන සංග්‍රහයේ ප්‍රතිපාදන වලට යටත්ව නීත්‍යානුකූලව සිදු කර ඇති බවත් මෙම පරීක්ෂණය නීතිවිරෝධී බවට විත්තිය විසින් නගන චෝදනා ප්‍රතික්ෂේප කරන බවත් රජයේ නියෝජ්‍ය සොලිසිටර් ජෙනරාල්වරයා දන්වා සිටියේය. කෙසේ වෙතත් අද දින නියොගය ප්‍රකාශයට පත් කල අධිකරණය විත්තිකරුවන් විසින් ඉදිරිපත් කළ මූලික විරෝධතා ප්‍රතික්ෂේප කරමින් නඩුව විභාග කිරීමට අවසර ලබාදුන්නේය. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ සෙසු විත්තිකරුවන් ලෙස පියදාස කුඩාබාලගේ ,නීල් බණ්ඩාර හපුහින්න සහ ලසන්ත බණ්ඩාර යන අය නම් කර තිබේ.", "URL": "https://sinhala.adaderana.lk/news.php?nid=99084", "Category": null, "Parent URL": null}