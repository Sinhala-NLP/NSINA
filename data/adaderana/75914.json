{"Source": "Adaderana", "Timestamp": "August 3, 2017 08:47 am", "Headline": "නෙවිල් ප්‍රනාන්දු රෝහලේ බාහිර රෝගීන් සංඛ්‍යාව ඉහළට", "News Content": "මාලබේ නෙවිල් ප්‍රනාන්දු ශික්ෂණ රෝහලේ බාහිර රෝගී අංශයෙන් ප්‍රතිකාර ලබාගැනීමට පැමිණෙන රෝගීන් සංඛ්‍යාව ඉහළ ගොස් ඇති බව සෞඛ්‍ය අමාත්‍යාංශය පවසයි. සෞඛ්‍ය අමාත්‍යාංශය පෙන්වාදෙන්නේ ඊයේ(02) දිනය තුළ පමණක් රෝගීන් 350 දෙනෙකු බාහිර රෝගී අංශයෙන් ප්‍රතිකාර ලබාගෙන ඇති බවයි. මෙම මස පළමු‍ වන දින සිට මාලබේ නෙවිල් ප්‍රනාන්දු ශික්ෂණ රෝහලෙන් නොමිලේ ප්‍රතිකාර සේවා ආරම්භ කරනු ලැබීය. පළමු දිනය තුළ බාහිර රෝගී අංශයෙන් රෝගීන් 186 දෙනෙකු ප්‍රතිකාර ලබාගත් අතර ඊයේ දිනය වන විට එය දෙගුණයක් දක්වා වැඩි වී ඇති බව සෞඛ්‍ය අමාත්‍යාංශය සඳහන් කළේය. මේ අතර මාලබේ නෙවිල් ප්‍රනාන්දු ශික්ෂණ රෝහලේ ප්‍රථම අධ්‍යක්ෂක මණ්ඩල රැස්වීම ද ඊයේ පස්වරුවේ පවත්වා තිබේ. සෞඛ්‍ය හා දේශීය වෛද්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් එම රැස්වීම පවත්වා ඇති බව වාර්තා වෙයි.", "URL": "https://sinhala.adaderana.lk/news.php?nid=75914", "Category": null, "Parent URL": null}