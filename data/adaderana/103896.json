{"Source": "Adaderana", "Timestamp": "February 8, 2019 10:39 am", "Headline": "උඩුකය නිරුවත් ෆෝන් හොරු-CCTV දර්ශන සහිතයි", "News Content": "ගලේවෙල නගරයේ පිහිටි දුරකථන අලෙවි සැලකට ඇතුළු වූ නාදුනන පුද්ගලයන් දෙදෙනෙකු එහි තිබූ වටිනා ජංගම දුරකථන සහ තවත් භාණ්ඩ රැසක් සොරාගෙන ගොස් ඇති බව ගලේවෙල පොලීසිය පවසයි. මෙම ජංගම දුරකථන සහ භාණ්ඩ සොරා ගන්නා ආකාරය ඉතා පැහැදිලිව වෙළඳසැල තුළ සවිකොට තිබූ ආරක්ෂිත කැමරාවල සටහන්ව ඇති බව ගලේවෙල පොලීසිය වැඩිදුරටත් සඳහන් කළේය. වෙළඳසැලේ පිටුපස දොර කඩා ඇතුළු වන පුද්ගලයන් දෙදෙනා වෙළඳසැල පුරා ඇවිදිමින් වටිනා ජංගම දුරකථන සොයන ආකාරයත් ඒවා සොරා ගන්නා ආකාරයත් පැහැදිලිව දර්ශනය වන අතර ඔවුන් මෙතෙක් හඳුනා ගැනීමට හැකි වී තැනි බව ගලේවෙල පොලීසිය පවසයි. මෙම වෙළඳසැල තුළට ඇතුළුවන එක් පුද්ගලයෙකු උඩුකය නිරුවතින් පැමිණෙන අතර පාවහන් යුඟලය ඔහුගේ කලිසමි ඉනේ සඟවාගෙන සිටින ආකාරයත් එමෙන්ම එක් අතක විශාල පච්චයක් කොටා තිබෙන ආකාරය ද දර්ශන පරීක්ෂාකිරීමේදී දැක ගැනීමට හැකි වූ බව පොලීසිය සඳහන් කළේය. මෙ දිනවල ගලේවෙල දඹුල්ල ආදී ප්‍රදේශවල මෙයාකාරයෙන් ගෙවල් සහ වෙළඳසැල් බිද භාණ්ඩ මුදල් සොරා ගැනීමේ ක්‍රියාවලිය සිදුවෙන බව ප්‍රදේශවල පොලිස් ස්ථානාධිපතිවරු සඳහන් කර සිටිති. බොහෝදුරට මත් කුඩුවලට ඇබ්බැහි වූ පුද්ගලයන් මෙයාකාරයෙන් වෙළඳ සැල් වලට ඇතුළු වන බවට පොලීසියට තොරතුරු ලැබී තිබෙන බවත් මත්කුඩු ජාවාරම් අත්අඩංගුවට ගැනීමත් සමඟ මත්කුඩු අලෙවිකරණ ඉතා සීමිත පිරිස විශාල වශයෙන් මත්කුඩු වල මිල ඉහළ දැමීම හේතුවෙන් මෙම සොරකම් සිදුවීම විශේෂත්වයක් බව පොලීසිය කියයි. මෙම ඡායාරූපවල සහ වීඩියෝ පට වල දර්ශනය වන පුද්ගලයන් පිළිබඳව තොරතුරක් වෙතොත් ළඟම ඇති පොලීසියට දැනුම් දෙන ලෙසද ගලේවෙල පොලීසිය මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=103896", "Category": null, "Parent URL": null}