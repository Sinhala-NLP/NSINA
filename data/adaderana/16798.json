{"Source": "Adaderana", "Timestamp": "June 16, 2011 02:03 pm", "Headline": "පොළොන්නරුවේ සුරා සැල් වැසෙයි", "News Content": "පොළොන්නරුව දිස්ත්‍රික්කයේ සියලු සුරා සැල් අද(16) දිනයේ වසා තැබීමට සුරා බදු දෙපාර්තමේන්තුව නියෝග කර තිබේ. පොළොන්නරුව, තමන්කඩුව ප්‍රදේශයේ පැවැත්වෙන ‍පොසොන් පෙරහැරක් හේතුවෙන් මෙම තීරණය ගෙන ඇති බව සඳහන්ය. ඒ අනුව පොළොන්නරුව දිස්ත්‍රික් ලේකම්වරයා විසින් දිස්ත්‍රික්කය තුළ ඇති සියලුම සුරා සැල් අද දිනය තුළ වසා තැබිය යුතු බව දැනුම් දී ඇත. මේ අතර අනුරාධපුර දිස්ත්‍රික්කයේ සුරා සැල් ලබන 18 වැනි දින දක්වා ද වසා තැබීමට සුරාබදු දෙපාර්තමේන්තුව නියෝග කර ඇති බව සඳහන්ය. අදාළ දිනවල නීතිවිරෝධී ලෙස මත්පැන් අලෙවි කරන ස්ථාන වැටලීමේ කටයුතු සිදුකරන බව සුරාබදු දෙපාර්තමේන්තුව වැඩිදුරටත් පැවසීය.", "URL": "https://sinhala.adaderana.lk/news.php?nid=16798", "Category": null, "Parent URL": null}