{"Source": "Adaderana", "Timestamp": "December 31, 2012 03:10 pm", "Headline": " 2012 වසරේ සංචාරක පැමිණීම දශලක්ෂය ඉක්මවයි", "News Content": "2012 වසරේ දිවයිනට පැමිණි වාර්තාගත දශලක්ෂ වැනි සංචාරකයා ඊයේ (30) පස්වරුවේ කටුනායක ජාත්‍යන්තර ගුවන් තොටුපළේදී මහත් හරසරින් පිළිගැනුණි. ඒ ආර්ථික සංවර්ධන නියෝජ්‍ය අමාත්‍ය ගරු ලක්ෂ්මන් යාපා අබේවර්ධන මහතා ප‍්‍රමුඛ ශී‍්‍ර ලංකා සංචරණයේ සභාපති භාෂ්වර සේනාංක ගුණරත්න මහතා, ගුවන්තොටුපොළ හා ගුවන් සේවා සමාගමේ උප සභාපති කමල් රත්වත්ත මහතා, ශ‍්‍රී ලංකා සංචාරක ප‍්‍රවර්ධන කාර්යාංශයේ කලමනාකරණ අධ්‍යක්ෂ රූමි ජවුෆර් මහතා ශ‍්‍රී ලංකා සංචාරක හෝටල් සංගමයේ සභාපති ජයතිස්ස කෙහෙල්පන්නල මහතා, ශ‍්‍රි ලංකාවට සංචාරකයින් ගෙන්වන්නන්ගේ සංගමයේ උප සභාපති ෂර්නි පකීර් මහතා, ශ‍්‍රී ලංකා සංචාරක ප‍්‍රවර්ධන කාර්යාංශයේ අධ්‍යක්ෂ මණ්ඩල සමාජික නිල්මින් නානායක්කාර සහ මර්වින් ප‍්‍රනාන්දුපුල්ලේ යන මහත්වරුන් ඇතුළු මෙරට සංචාරක ක්ෂේත‍්‍රයේ නියෝජිතයින් පිරිසක් විසිනි. මෙම දශලක්ෂ වැනි සංචාරකයා චීනයේ සිට පැමිණි ශ‍්‍රී ලන්කන් ගුවන් සේවයට අයත් UL 889 දරණ ගුවන් යානයෙන් රාත‍්‍රී 10.00 ට මෙරටට පැමිණියේය. මෙහිදී මෙම වසරේ දිවයිනට පැමිණි වාර්තාගත දශලක්ෂ වැනි සංචාරකයා වෙනුවෙන් ශ‍්‍රී ලංකා සංචාරක ප‍්‍රවර්ධන කාර්යාංශය මෙරට ආකර්ෂණීය ස්ථාන නැරඹීම සඳහා නොමිලේ සංචාරක චාරිකා තිළිණ පැකේජයක් පිළිගන්වනු ලැබීය. මෙලෙස දශලක්ෂ වැනි සංචාරකයා ලෙස දිවයිනට පැමිණියේ චීන ජාතික ජියැං යිං මහත්මිය සහ ඇගේ ස්වාමිපුරුෂයා වන යැං බෝ මහතායි. ශ‍්‍රි ලංකා සංචරණය මගින් චීනය මේ වන විට නැගි එන සංචාරක වෙළෙඳපළ රටක් ලෙස හදුනාගෙන ඇත. ආර්ථික සංවර්ධන අමාත්‍ය ගරු බැසිල් රාජපක්ෂ මහතාගේ නිවැරදි මග පෙන්වීම මත චීනයේ සංචාරක වෙළඳපළ ඉලක්ක කර ගනිමින් වැඩසටහන් රැසක් ඉලක්ක කර තිබේ. ඒ යටතේ “ශ‍්‍රි ලංකාවේ දින තුනක්” ප‍්‍රචාරාත්මක වැඩසටහන, නගර පහක් පුරා බස් රථ 200ක සිදුකෙරෙන ප‍්‍රචාරක වැඩසටහන, මෙන්ම ජාත්‍යන්තර වෙළඳ ප‍්‍රදර්ශන, අන්තර් ජාලය ඔස්සේ සිදුකෙරෙන ප‍්‍රවර්ධන වැඩසටහන් ප‍්‍රධාන වේ. මේ සදහා ආර්ථික සංවර්ධන අමාත්‍යාංශයේ ලේකම් ආචාර්ය පී.බී. ජයසුන්දර මහතාගේ නිරන්තර උපදෙස් එම වැඩසටහන් හි සාර්ථකත්වයට හේතුවී ඇත. 2013 වසරේදී චීනයෙන් මිලියන 60 සංචාරකයින් පිරිසක් ලොව වටා සංචාරය කරනු ඇතැයි අපේක්ෂා කෙරේ. මේ වසරේ ශ‍්‍රී ලංකාවට චීන සංචාරකයින්ගේ පැමිණීම සියයට 46 කින් වර්ධනය වී තිබේ. මේ වසර තුළ සංචාරක ක්ෂේත‍්‍රයෙන් ඉපැයූ ආදායම ඇමරිකානු ඩොලර් බිලියනයකි. වසරක් තුළ සංචරකයින් දශලක්ෂයක් මෙරටට පැමිණි පළමු අවස්ථාව මෙය වේ. ආර්ථික සංවර්ධන අමාත්‍ය ගරු බැසිල් රාජපක්ෂ මහතාගේ උපදෙස් හා මග පෙන්වීම මත ක‍්‍රියාත්මක කරන ලද ජාත්‍යන්තර සහ දේශීය ප‍්‍රවර්ධන වැඩසටහන් හේතුවෙන් සංචාරක ගමනාන්තයක් ලෙස ශ‍්‍රී ලංකාව පිළිබඳ සුබවාදී පණිවුඩය ජාත්‍යන්තර තලයට ගෙනයාමට හැකිවිය. චීනය, රුසියාව, ජපානය, ඉන්දියාව, කොරියාව සහ මැදපෙරදිග රටවල් සංචාරක කර්මාන්තයේ නැගී එන වෙළෙදපළ රටවල් ලෙස හදුනාගෙන තිබේ. ඒ අනුව මෙම රටවල් ඉලක්ක කරගනිමින් විශේෂ ප‍්‍රවර්ධන වැඩසටහන් ක‍්‍රියාත්මක කළ අතර 2012 වසරේ සංචාරක පැමිණීම දශලක්ෂය ඉක්මවීමට එය බෙහෙවින් ඉවහල් විය. ලබන වසරේ (2013) මෙරටට සංචාරකයින් 1,250,000 ක් ගෙන්වා ගැනීම රජයේ ඉලක්කය වේ. ඒ සඳහා ජාත්‍යන්තර ප‍්‍රවර්ධන වැඩසටහන් රුසක් ක‍්‍රියාවට නැංවීමට මේ වනවිටත් සැලසුම් කර තිබේ. ලොන්ලි ප්ලැනට් සඟරාව, බි‍්‍රතාන්‍ය ගුවන් සමාගම, හෙලෝ සඟරාව, 2013 වසරේදි ශ‍්‍රි ලංකාව ලොව සංචාරය සදහා සුදුසුම රටවල් අතරට නම් කර තිබීමත්, කොරියානු ගුවන් සමාගම, බි‍්‍රතාන්‍ය ගුවන් සමාගම ශ‍්‍රී ලංකාව සමග ගුවන් ගමන් යළි ආරම්භ කිරීමට පියවර ගෙන තිබීමත් ඉදිරි ඉලක්කයන් ජය ගැනීමේදි ප‍්‍රබල පිටු බලයක් සපයා ඇත. මෙම වසරේ මේ දක්වා සියයට 17 ක සංචාරක පැමිණීමේ වර්ධනයක් වාර්තා වේ. ඒ අතුරින්ද ඉන්දියාව, එක්සත් රාජධානිය, මැද පෙරදිග රටවල්, රුසියාව, ජර්මනිය, ප‍්‍රංශය, ඉතාලිය, නෙදර්ලන්තය වැනි රටවලින් සංචාරකයින් පැමිණීමේ කැපීපෙනෙන වර්ධනයක් දක්නට ලැබේ. යුද්ධය නිමාවීමෙන් පසු උදා වූ සාමකාමී වාතාවරණය සංචාරක ව්‍යාපාරයේ නව පිබිදීමකට හේතු විය. මහින්ද චින්තන ඉදිරි දැක්ම මත පදනම්ව සංචාරක ක්ෂේත‍්‍රයේ තිරසාර සංවර්ධනයට අදාළ යටිතල පහසුකම් සංවර්ධනය කිරීමටත්, ජාත්‍යන්තර ප‍්‍රවර්ධන කටයුතු ඉහළ නැංවීමටත් පියවර ගනු ලැබීම ඊට හේතු වූ අතර, එහෙයින් විදෙස් සංචාරකයෝ අපේ මව්බිම කරා වඩ වඩාත් ආකර්ෂණය වෙමින් සිටිති. සංචාරක ක්ෂේත‍්‍රයේ මෙම නවෝදය ද සමගින්, විදෙස් සංචාරකයින්ගේ ආකර්ෂණය වැඩි වශයෙන් දිනා ගන්නා සංස්කෘතික ති‍්‍ර‍්‍රකෝණය ඇතුළු දිවයිනේ ඓතිහාසික ස්ථානයන් හි මෙන්ම උද්භිද උද්‍යාන, ජාතික සත්වෝද්‍යාන හා ජාතික වානෝද්‍යානවල ආදායම් අද වන විට වාර්තා ගත ලෙස ඉහළ ගොස් ඇත. එමෙන්ම දිවයිනේ සංචාරක හෝටල් සහ අලූතෙන් ක්ෂේත‍්‍රයට එක් වූ කුඩා හා මධ්‍ය ප‍්‍රමාණයේ හෝටල්, සංචාරක නිකේතන ද අද ඉහළ ආදායමකට හිමිකම් කියයි. මේ හැරුණු විට සංචාරක ක්ෂේත‍්‍ර‍්‍රයට අදාළ රැකියා සුලබ කෙරෙමින් ඍජු හා වක‍්‍ර ලෙස සංචාරක ක්ෂේත‍්‍ර‍්‍රයට සම්බන්ධ වන මාර්ගෝපදේශකයන් ඇතුළු මැණික්, පිත්තල, තඹ හා හස්ත කර්මාන්ත ශිල්පීන්, නර්ථන ශිල්පීන්, පාර්ම්පරිකව දේශීය ආයුර්වේද ක්ෂේත‍්‍ර‍්‍රයේ නියැලෙන්නන්, එළවළු හා පළතුරු වගාකරන්නන්, ධීවරයින්, ටැක්සි හා ත‍්‍රීරෝද රථ රියදුරුගේ සිට සංචාරකයින්ට තැඹිලි විකුණන වෙළෙන්ඳන් දක්වා වූ සියල්ලන්ම සංචාරක ක්ෂේත‍්‍රයේ ප‍්‍රතිලාභ ලබන්නෝ බවට පත් වී සිටිති. රජයේ සංචාරක ඉලක්කයන් ජයගැනීම සදහා “මහින්ද චින්තන - ඉදිරි දැක්ම” මත පදනම්ව ආර්ථික සංවර්ධන අමාත්‍යාංශය පස් වසරක මූලික සැලැසුමක් සකස් කර ඇත. එමගින් 2011-2016 කාල වකවානුව තුළ පාරිසරික, සමාජයීය, සංස්කෘතික, ආර්ථික, ආයතනික හා ප‍්‍රවර්ධන යන අංග ඒකරාශී කර ගනිමින් ජාතික සංවර්ධන න්‍යාය පත‍්‍රය අනුව සංචාරක සංවර්ධන අරමුණු මුදුන් පමුණුවා ගැනීමට මෙම පස් අවුරුදු ශ‍්‍රී ලංකා සංචාරක උපාය මාර්ග සැලසුම ක‍්‍රියාත්මක කර තිබේ. මෙම පස් අවුරුදු කාලය තුළ අප රට කරා ඩොලර් බිලියන 3000 ක සෘජු විදේශ ආයෝජන ඇද ගැනීම මෙහි ප‍්‍රධාන අරමුණක් ලෙස සැලකිය හැකිය .තවද 2010 වසරේදී ඇ.ඩො.මිලියන 500 ක් වූ වාර්ෂික විදේශ හුවමාරු ඉපැයුම් 2016 වන විට ඇ.ඩො.බිලියන. 2.75 ක් බවට පත් කිරීම මෙහිදී ඉලක්ක කර ඇත. එමෙන්ම 2010 වසරේදී 25,000 ක් වූ සංචාරක ව්‍යාපාරය ආශ‍්‍රිත රැකියා අවස්ථා 2016 වසර වන විට 500,000ක් බවට පත් කිරීමටද සැලසුම් කර තිබේ. සමාජයේ සෑම කොටසකටම සංචාරක ක්ෂේත‍්‍රය වරප‍්‍රසාද ලැබෙන ව්‍යාපාරයක් බවට පත් කිරීම රජයේ ප‍්‍රධාන අරමුණ සහ සැලසුම් අතර මුල් තැනක් ගනී. ඒ අනුව ධීවර කාර්මිකයාගේ සිට ,කෘෂිකාර්මික, හෝටල් කර්මාන්ත කරුවන්, ඉදිකිරීම්, ප‍්‍රවාහන සේවා ඇතුළු සංචාරක කර්මාන්තයට සම්බන්ධ සියලූ ක්ෂේත‍්‍රවල නිරතවූවන්ගේ ආදයම් තත්වය ද සංචාරක ක්ෂේත‍්‍රයේ මෙම වර්ධනයත් සමග ඉහළ යනු ඇත. ශ‍්‍රී ලංකා සංචරණය මගින් ක‍්‍රියාත්මක කරනු ලබන ප‍්‍රවර්ධන වැඩසටහන්වලදී අන්තර්ජාලය ඔස්සේ සිදු කරනු ලබන ප‍්‍රචාරක සහ ප‍්‍රවර්ධන වැඩසටහන් කෙරෙහි විශේෂ අවධානය යොමුකර ඇත. සංචාරක කර්මාන්තයේ ඉතා බලවත් ජාත්‍යන්තර සන්නිවේදන මාධ්‍යය වන්නේ අන්තර් ජාලයයි. වර්තමානයේ ශ‍්‍රී ලාංකීය සංචාරක ක්ෂේත‍්‍රයේ ප‍්‍රවර්ධනයද බොහෝ දුරට සිදුවන්නේ අන්තර්ජාලය මුල් කරගනිමින් ය. මෙහිදී වැඩිදියුණු කරන ලද ශ‍්‍රී ලංකා සංචරණයේ නිල වෙබ් අඩවිය වන www.srilanka.travel වෙත පිවිසීමේ හැකියාව ඕනෑම සංචාරකයෙකුට ලබාදී ඇති අතර එතුළින් රට පිළිබද තොරතුරු, ආකර්ෂණීය ස්ථාන පිළිබඳ විස්තර නවාතැන් පහසුකම්, සංචාර, ප‍්‍රවාහන සේවා ආදී විස්තර පහසුවෙන් ලබා ගත හැක. එමෙන්ම facebook,twitter,Myspace,Youtube වැනි අනතර්ජාල සේවාවන් ඇතුළු තවත් පිළිගත් අන්තර්ජාල වෙබ් අඩවි ඔස්සේ ප‍්‍රවර්ධන කාර්යන් ක‍්‍රියාත්මක කර ඇත. 2012 වර්ෂයේ සාර්ථකව ක‍්‍රියාවට නංවන ලද සංචාරක පුවත්පත් මාධ්‍යවේදීන් 200 ක් මෙරටට ගෙන්වා ගැනීමේ වැඩසටහන 2013 වර්ෂයේදී ද ක‍්‍රියාත්මක කිරීමට කටයුතු යොදා තිබේ. ඒ අනුව ලොව ප‍්‍රමුඛපෙළේ පුවත්පත්, සඟරා සහ විද්‍යුත් මාධ්‍ය ආයතන නියෝජනය කරමින් පැමිණෙන මෙම මාධ්‍යවේදීන් සංචාරක ගමනාන්තයක් ලෙස ශ‍්‍රී ලංකාව පිළිබඳ සුභවාදී පණිවුඩය ජාත්‍යන්තරය වෙත රැගෙන යනු ඇත. මීට අමතරව 2012 වසර තුළදී ශ‍්‍රී ලංකා සංචාරක ප‍්‍රවර්ධන කාර්යාංශය ලොව ප‍්‍රමුඛපෙළේ ජාත්‍යන්තර සංචාරක වෙළෙඳ ප‍්‍රදර්ශන 35 කට අධික සංඛ්‍යාවක් නියෝජනය කිරීමට සැලසුම් කර තිබේ. ලන්ඩනයේ පැවැත්වෙන ලෝක සංචාරක වෙළෙඳ ප‍්‍රදර්ශනය, බර්ලින් ජාත්‍යන්තර සංචාරක වෙළෙඳ ප‍්‍රදර්ශනය, අරාබි සංචාරක වෙළෙඳ ප‍්‍රදර්ශනය, මොස්කවි ජාත්‍යන්තර සංචාරක වෙළෙඳ ප‍්‍රදර්ශනය, චීනයේ ජාත්‍යන්තර සංචාරක වෙළෙඳ ප‍්‍රදර්ශනය 2013 වසරේ නියෝජනය කිරීමට අපේක්ෂිත ප‍්‍රධාන පෙළේ ජාත්‍යන්තර සංචාරක වෙළෙඳ ප‍්‍රදර්ශන කිහිපයකි. ශ‍්‍රී ලංකා සංචාරක ප‍්‍රවර්ධන කාර්යාංශය ජාත්‍යන්තර වෙළඳපොළ තුළ කි‍්‍රයාත්මක කරන වැඩසටහන් අතර සංචාරක ක්ෂේත‍්‍රය සමග ඍජු හා වක‍්‍ර ලෙස දායක වන රාජ්‍ය හා පුද්ගලික අංශයේ ආයතනවල සහභාගිත්වයෙන් චීනය, ඉන්දියාව, රුසියාව, ජපානය, කොරියාව සහ මැද පෙරදිග රටවල නගර තිස් හයක කි‍්‍රයාත්මක කිරිමට නියමිත “ශ‍්‍රි ලංකාවේ දින තුනක්” දැවැන්ත ප‍්‍රවර්ධන වැඩසටහන ප‍්‍රධාන වේ. මෙහි පළමු වැඩසටහන ඉන්දියාවේ බැංගලෝර් හි දී ලබන පෙබරවාරි මස ආරම්භ කිරිමට සැලසුම් කර තිබේ. ඒ අනුව 2016 වන විට මෙරට මිලියන 2.5 ක සංචාරකයින් පිරිසක් ආකර්ෂණය කරගනිමින් මෙරට ජාතික ආර්ථිකය ශක්තිමත් කිරීමට සක‍්‍රීය දායකත්වයක් සපයන ක්ෂේත‍්‍රයක් බවට සංචාරක ව්‍යාපාරය පත්කිරීම රජය විසින් දියත් කර ඇති මෙම සියලූ සැලසුම් හා වැඩසටහන්වල අරමුණ වේ.", "URL": "https://sinhala.adaderana.lk/news.php?nid=30391", "Category": null, "Parent URL": null}