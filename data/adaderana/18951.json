{"Source": "Adaderana", "Timestamp": "September 25, 2011 10:54 am", "Headline": "වරදකින් නිදොස් වෙන්න බෑ-ශවේන්ද්‍රට එරෙහි නීතිඥයා කියයි", "News Content": "එක්සත් ජාතීන්ගේ සංවිධානයේ ශ්‍රී ලංකාව වෙනුවෙන් පෙනී සිටින නියෝජ්‍ය නිත්‍ය නියෝජිත මේජර් ජෙනරාල් ශවේන්ද්‍ර සිල්වා තානාපතිවරයකු වීම පමණක් වරදකින් නිදහස් වන්නට කරුණක් නොවන බව නීතිඥ අලි බේදුන් මහතා පවසයි. අමෙරිකානු විශ්ව විද්‍යාලයක වෝෂිංටන්හි නීතිපීඨයේ මානව හිමිකම් ආයතනයක් විසින් මේජර් ජෙනරාල් ශවේන්ද්‍ර සිල්වා මහතාට එරෙහිව පවරා ඇති නඩුවක පැමිණිලිකාර පාර්ශවය වෙනුවෙන් ඉදිරිපත්වී සිටින නීතිඥ අලි බේදුන් මහතා බී.බී.සී මාධ්‍යට අදහස් දක්වමින් මේ බව සඳහන් කරයි. ශ්‍රී ලංකාවේ පැවති යුද්ධයෙන් පීඩාවට පත්වූවන් දෙදෙනකුට වන්දි ඉල්ලමින් මිනිස් ඝාතන සිදුකිරීම,වධ දීම,සාමාන්‍ය වැසියන්ට පහරදීම යන චෝදනාවන්ට අදාළව ගොනුකර ඇති නඩුවක වත්සලා දේවි සහ සීතාරාම් සිවම් යන අය වෙනුවෙන් නීතිඥ අලි බේදුන් මහතා පෙනී සිටියි. අමෙරිකානු නීතියේ Alien Tort Claims පනතට අනුව එක් විදේශිකයකුට එරෙහිව තවත් විදේශිකයකුට මෙවැනි නඩුවක් පැවරිය හැකි බවත්,එය අපරාධ නඩුවක් නොව වන්දි ඉල්ලා පවරනු ලැබූ සිවිල් නඩුවක් බවත්,දැනටමත් ශවේන්ද්‍ර සිල්වාට එරෙහිව දකුණු නිව්යෝර්ක්හි මැන් හැටන් ප්‍රාන්ත අධිකරණය විසින් සිතාසි යවා ඇති බවත් බී.බී.සී මාධ්‍ය වාර්තා කරයි. එසේ වුවද විත්තිකාර පාර්ශවය වෙනුවෙන් කරුණු දක්වන නීතිඥයින් පවසා ඇත්තේ මේජර් ජෙනරාල් ශවේන්ද්‍ර සිල්වා තානාපතිවරයකු බැවින් ඔහුට එරෙහිව දඬුවම් පැමිණවීම සම්බන්ධයෙන් මුක්තියක් පවතින බවයි. මුක්තියක් යනු පුද්ගලයකුට පවරාදෙන්නක් බවත්,එය සෑම කල්හිම බලනොපවත්වන බවත්,මුක්තියක් තිබුණත් කෙනකුට වරදකින් නිදහස් විය නොහැකි බවට තමන් තර්ක කරන බවත් නීතිඥ අලි බේදුන් මහතා අවධාරණය කර තිබේ. තමාට එරෙහිව නැඟෙන චෝදනා වලට නිසි පිළිතුරු ලබාදෙන බවත්,අමෙරිකානු අධිකරණයක් ඉදිරියේ විභාගවෙමින් පවත්නා මෙවැනි නඩු මගින් තමන් කිසිසේත්ම සැලීමකට පත් නොවන බවත් එක්සත් ජාතීන්ගේ සංවිධානයේ ශ්‍රී ලංකාව වෙනුවෙන් පෙනී සිටින නියෝජ්‍ය නිත්‍ය නියෝජිත මේජර් ජෙනරාල් ශවේන්ද්‍ර සිල්වා මහතා මීට පෙරාතුව ප්‍රකාශ කර තිබුණි.‍ ශවේන්ද්‍ර සිල්වා මහතාගේ ප්‍රතිචාරය කුමක් වුවද තමන් අගතියට පත් පාර්ශවය වෙනුවෙන් ,ඔවුන්ගේ වධ වේදනා වෙනුවෙන් දිගින් දිගටම පෙනී සිටින බවත්,නිවරැද්ද කුමක්ද යන්න අමෙරිකානු නීතිය මත පදනම්වනු ඇති බවත් නීතිඥ අලි බේදුන් මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=18951", "Category": null, "Parent URL": null}