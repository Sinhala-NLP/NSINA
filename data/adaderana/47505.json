{"Source": "Adaderana", "Timestamp": "November 21, 2014 06:52 am", "Headline": "මැ.කො පොඩි මැ.කො ලා හමුවෙයි", "News Content": "මැතිවරණ කොමසාරිස්වරයා සහ සහකාර මැතිවරණ කොමසාරිස්වරුන් අතර විශේෂ සාකච්ඡාවක් අද කොළඹ දී පැවැත්වෙයි. මැතිවරණ මහලේකම් කාර්යාලය කියා සිටියේ ඉදිරි ජනාධිපතිවරණය පිළිබඳ සාකච්ඡා කිරිම එහි අරමුණ බවයි. සියලු දිස්ත්‍රීක් ලේකම්වරුන්ද අද දිනයේ රාජගිරියේ පිහිටි මැතිවරණ මහ ලේකම් කාර්යාලය වෙත කැඳවා තිබේ. දේශපාලන පක්ෂ වල නියෝජිතයින් සමග ද ඉදිරි මැතිවරණය සම්බන්ධයෙන් අද පස්වරුවේ සාකච්ඡාවක් පැවැත්වෙන බව මැතිවරණ මහලේකම් කාර්යාලය සඳහන් කරයි. මේ අතර ජනාධිපතිවරණය පැවැත්වෙන දිනය ප්‍රකාශයට පත් කිරිම ද බොහෝ දුරට අද දිනයේ සිදුවනු ඇති බව මැතිවරණ මහ ලේකම් කාර්යාල ආරංචි මාර්ග වැඩිදුරටත් කියා සිටියි.", "URL": "https://sinhala.adaderana.lk/news.php?nid=47505", "Category": null, "Parent URL": null}