{"Source": "Adaderana", "Timestamp": "February 13, 2019 10:19 am", "Headline": "ස්වයං පෝෂිත අර්ථ ක්‍රමය පදනම් කරගෙන දිළිදුකම තුරන් කිරීමට වැඩ සටහනක්", "News Content": "ස්වයං පෝෂිත අර්ථ ක්‍රමය පදනම් කරගෙන දිළිදුකම තුරන් කිරීම සඳහා වූ වැඩ සටහනක් සමෘද්ධි සංවර්ධන දෙපාර්තමේන්තුව විසින් ආරම්භ කර ඇත. මෙම වැඩ සටහන ක්‍රියාත්මක කිරීමේදී පුත්තලම දිස්ත්‍රික්කයේ පල්ලම ප්‍රාදේශීය ලේකම් කොට්ඨාසයේ වතුපොල, පොලොන්නරුව දිස්ත්‍රික්කයේ ලක්ෂ උයන සහ මහනුවර දිස්ත්‍රික්කයේ දෙල්තොට - පහලගම යන ගම්මාන නියාමක වැඩ සටහන සඳහා තෝරා ගෙන තිබේ. ඉන් පළමු වැන්න ඊ‍යේ(12) පල්ලම ප්‍රාදේශීය ලේකම් කොට්ඨාසයේ වතුපොල සමෘද්ධි ආදර්ශ ගොවි ගම්මානයේදී ආරම්භ වී තිබේ. තායිලන්තයේ හිටපු රජවරයෙකු වන දිවංගත බූමි බෝල්ට් මැතිතුමන්ගේ සංකල්පයක් අනුව මෙම වැඩසටහන ක්‍රියාත්මක වේ. අවශ්‍ය ප්‍රමාණයට පමණක් ආහාර නිෂ්පාදනය, අවශ්‍ය ප්‍රමාණයට පමණක් ආහාරයට ගැනීම සහ අතිරික්තය අලවි කිරීම මෙම වැඩසටහනේ මූලික අරමුණ වී තිබේ. අවශ්‍ය ප්‍රමාණයට වඩා ආහාර නිෂ්පාදනය කිරීම තුළින් ප්‍රයෝජනයට නොගන්නා ආහාර අපතේ යන බවත්, අවශ්‍ය ප්‍රමාණයට නිෂ්පාදනය නොකිරීම නිසා ආහාර හිඟයක් ඇති වන බවද එම සංකල්පයේ සඳහන් වේ. එමෙන්ම ප්‍රයෝජනයට ගත නොහැකි ආහාර නිෂ්පාදනය නොකිරීම නිසා එම ආහාර ද්‍රව්‍යය විනාශ වන බැවින් ආහාරයට ගත හැකි ආකාරයට ආහාර නිෂ්පාදනය කිරීම සඳහා වන දැනුම ලබා දීමද මෙහිදී සිදු කෙරේ. ඒ සඳහා අවශ්‍ය කරන පුහුණු මධ්‍යස්ථාන ඉදිකිරීම, තාක්ෂණික දැනුම ලබා දීම, වෙළඳපල සකස් කර දීමද මෙම වැඩසටහනට අයත් වේ. ඒ අනුව තායිලන්තයේ සිට පැමිණි විශේෂඥ පිරිසක් විසින් ආහාර නිෂ්පාදනය කිරීම, ඒ සඳහා තාක්ෂණය භාවිතා කිරීම වැනි පුහුණු කිරීම් ඊයේ(12) සහ අද(13) දින වල පල්ලම වතුපොල ග්‍රාමයේදී සිදු කරන ලදි. පිරිසිදුව, නවීන තාක්ෂණය උපයෝගී කරගෙන කෘතිම රස කාරක භාවිතා නොකොර ආහාර නිෂ්පාදනය කිරීම සම්බන්ධයෙන් මෙහිදී වැඩි අවදානයක් යොමු වී ඇත. වතුපොල ගම්මානය ආශ්‍රීතව බහුලව වගා කරන කෙසෙල්, කටු අනෝදා, වී වැනි භෝග වල අස්වැන්න මෙම වැඩසටහන සඳහා යොදා ගැනීම සිදු කරන බව අප වාර්තාකරු පවසයි. මෙම වැඩසටහනේ පළමු පියවර ලෙස 23 දෙනෙකුගෙන් යුත් කණ්ඩායමක් තායිලන්තයට ගොස් පුහුණුවක්ද ලබා ඇත. ඔවුන් විසින් දැනටමත් විවිධ ස්වයං රැකියා වැඩසටහන් ආරම්භ කර තම ජීවනෝපායන් ශක්තිමත් කරගෙන ඇති බව මෙහිදී ප්‍රකාශ විය.", "URL": "https://sinhala.adaderana.lk/news.php?nid=104208", "Category": null, "Parent URL": null}