{"Source": "Adaderana", "Timestamp": "November 22, 2017 04:03 pm", "Headline": "ඛනිජ තෙල් වැටුප් විශමතා ඉවත් කරන ගිවිසුමට අද අත්සන් තැබෙයි ", "News Content": "2018 වසර සඳහා ශ්‍රේණි අතර වැටුප් තලයන්හි පවතින විෂමතාව ඉවත් කිරීම, ඉදිරි වර්ෂය සඳහා වැටුප් වැඩී කිරීම, විධායක දීමනාව සහ සේවා මුර දීමනාව වැටුප් වැඩිවීමේ ප්‍රතිශතයට සමානුපාතිකව වැඩි කිරීම යන කරුණු ඇතුලත් සාමූහික ගිවිසුම අද (22) දින ලංකා ඛනිජ තෙල් නීතිගත සංස්ථාවේ සම්මත්‍රණ ශාලාවේදී අත්සන් තබා ඇත. ඛනිජ තෙල් සම්පත් අමාත්‍ය අර්ජුන රණතුංග මහතා ඉදිරියේදී ලංකා ඛනිජ තෙල් නීතිගත සංස්ථාවේ ඉහළ කළමනාකාරිත්වය සහ එහි වෘත්තීය සමිති නියෝජිතයින් එම ගිවිසුමට අත්සන් තබා තිබේ. ලංකා ඛනිජ තෙල් නීතිගත සංස්ථාව වෙනුවෙන් එහි කළමනාකාර අධ්‍යක්ෂ මහාචාර්ය ප්‍රසන්න පෙරේරා මහතාත්, වෘත්තීය සමිති වෙනුවෙන් ලංකා ඛනිජ තෙල් නීතිගත සංස්ථාවේ ශ්‍රී ලංකා නිදහස් සේවක සංගමය, ඛනිජ තෙල් පොදු සේවක සංගමය, ජාතික සේවක සංගමය, ඛනිජ තෙල් කර්මාන්ත සේවක සංගමය, ඉංජිනේරු සංගමය, සමස්ත ලංකා තෙල් කම්කරු සංගමය, විධායක නිලධාරීන්ගේ සංගමය යන සංගම් නියෝජිතයින් මෙම ගිවිසුමට අත්සන් තබා ඇත. තමන් අමාත්‍යවරයා වශයෙන් සිටිනා තෙක් මෙම ආයතන විකුණා දැමීමට ඉඩ නොතබන බවත් තමන්ගේ ප්‍රතිපත්තිය රජයේ දේපළ ආරක්ෂා කිරීම බවත් මෙහිදි අදහස් දැක්වූ අමාත්‍යවරයා පවසා තිබේ.", "URL": "https://sinhala.adaderana.lk/news.php?nid=80375", "Category": null, "Parent URL": null}