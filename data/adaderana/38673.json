{"Source": "Adaderana", "Timestamp": "November 7, 2013 09:42 pm", "Headline": " පොදු රාජ්‍ය මණ්ඩලයීය සාමාජිකත්වයෙන් අප ඉවත්විය යුතුයි", "News Content": "පොදුරාජ්‍ය මණ්ඩලයීය සමුළුව වෙනුවෙන් ජනතාවගේ බදු මුදල් කෝටි ගණනින් වියදම් කරන ආණ්ඩුව රතුපස්වල ජනතාවගේ වතුර ප්‍රශ්නය විසඳීමට ලක්ෂ දෙක හමාරක් වියදම් නොකරන බව ජනතා විමුක්ති පෙරමුණ පවසයි. පොදු රාජ්‍ය මණ්ඩලයීය සාමාජිකත්වයෙන් අප ඉවත්විය යුතු බව හෝ රැජිනගේ නායකත්වය ඉවත් කළ යුතුව ඇති බව ජ.වි.පෙ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා කියා සිටියේ අද (07)බත්තරමුල්ල,පක්ෂ මූලස්ථානයේ පැවති මාධ්‍ය හමුවක් අමතමිනි. එහිදී ඔහු මෙසේද සඳහන් කළේය. පොදුරාජ්‍ය මණ්ඩලීය නායක සමුළුව ලෙස හඳුන්වන මෙම සමුළුව ආරම්භයේදී හැඳින්වූවේ සුදු මිනිසුන්ගේ සංගමය ලෙසයි. බි‍්‍රතාන්‍යට යටත්වූ යටත්විජිත රාජ්‍යයන්ගේ එකතුව කියලත් හැඳින්වෙනවා. බි‍්‍රතාන්‍ය කිරීටයට යටත් රාජ්‍යවල නායකයින්ගේ සමුළුව ලෙසත් ඔවුන්ම හැඳින්වුවා. ඉන් පසුව අධිරාජ්‍යවාදීන්ගේ සමුළුව ලෙසත් ඔවුන්ම හඳුන්වා ගත්තා. මේ වනවිටත් බි‍්‍රතාන්‍ය කිරීටයට පක්‍ෂපාතී සංවිධානයක් ලෙස රටවල් 54ක සහභාගිත්වයෙන් මෙම සමුළුව කි‍්‍රයාත්මක වෙනවා. මේවන විට මෙම සමුලූව ලංකාවේ පැවැත්වීම පිළිබඳ විවිධ අදහස් මතුවෙමින් තිබෙනවා. බි‍්‍රතාන්‍ය රාජ පරම්පරාවට නෑකම් කියන චාල්ස් කුමරුගේ අත ඉඹින්න බලාගෙන ඉන්න ආණ්ඩුවේ මැති ඇමතිවරු මෙය රටට ආශිර්වාදයක්, ආඩම්බරයක් ලෙස හඳුන්වා දෙමින් ඉන්නවා. චාල්ස් කුමාරයාගේ අත ඉඹින්න බලාගෙන ඉන්න කටමැත දොඩවන කටබක්කන්ගේ හිස් වාක්‍ය අපට වැදගත් වෙන්නේ නැහැ. අපේ මතය වෙන්නේ මෙම සමුළුව අපේ රටේ යටත්විජිතභාවය තවත් ඉදිරියට ගෙනයාමක් පමණක් බවයි. 1815 වෙනකොට අපේ මුලූ රටම බි‍්‍රතාන්‍ය යටත්විජිත රාජ්‍යයක් බවට පත්වෙනවා. ඊට එරෙහිව මෙහෙයවපු පළමු කැරැල්ල වුණේ 1818 වෙල්ලස්ස කැරැල්ලයි. එම කැරැල්ල මැඩ පැවැත්වීමට එවකට බි‍්‍රතාන්‍යයේ තුන්වන ජෝර්ජ් රජු සන්නද්ධ හේවායන් අපේ රටට එව්වා. ඔවුන්ට එරෙහිව සටන් කරපු ශී‍්‍ර ලංකාවේ විරුවන්, වීරවරියන් දහස් ගණනක් අමු අමුවේ මරා දැම්මා. 1818 කරැල්ල මෙහෙයවපු නායකයින් හිස ගසා මරා දැමුවා. ඌව වෙල්ලස්ස ජනතාව සමූල ඝාතනය කළා. පණ පිටින් පුළුස්සා දැමුවා. කුඩා දරුවන් කඩුවලින් ඇන ගංගාවලට විසි කළා. සටනට නායකත්වය දුන් නායකයින් බි‍්‍රතාන්‍ය අධිකරණය මගින් මරණ දඬුවම නියම කර හිස ගසා දැම්මා. අස්ගිරි පාර්ශ්වයේ දඹගොල්ලේ හාමුදුරුවන් වහන්සේ 1818 නොවැම්බර් 14 වෙනිදා හිස ගසා මරා දැම්මා. ඉහගම රතනපාල හිමියන්ට නොවැම්බර් 17වැනිදා අධිකරණ තීන්දුවක් මගින් මරණ දඬුවම ලබා දුන්නා. 1818 නොවැම්බර් 18වනදා බූටෑවේ රටේරාල මරා දැමුවා. 1818 ඔක්තෝම්බර් මාසයේදී අත්අඩංගුවට ගත් කැප්පෙටිපොල නොවැම්බර් 26වෙනිදා මරා දැම්මා. වෙල්ලස්ස කැරැල්ලේදී රට වෙනුවෙන් බි‍්‍රතාන්‍ය අධිරාජ්‍යයට එරෙහිව නැඟී හිටපු සියලූ විරුවන්, වීරවරියන් මරා දැම්මේ නොවැම්බර් මාසයේදී. රොබට් බ‍්‍රවුන්රිග් ආණ්ඩකාරයා යටතේ මේ සියල්ල මෙහෙයවූවා. ඉතිහාසයේ සරදමකට දැන් එම කෲර මර්දනයෙන් අවුරුදු 195කට පසුව එම අධිරාජ්‍යවාදීන්ගේ සමුළුව නොවැම්බර් මාසේ ලංකාවේ පවත්වනවා. අපේ මැති ඇමති කටබක්කන් එය වරප‍්‍රසාදයක් ලෙස සලකනවා. කුමන දේශපේ‍්‍රමයක් මේ. අපේ රටේ විරුවන්, වීරවරියන් මරා දමපු රාජ්‍ය නායකයින් රතු පලස් දාලා පිළිගන්නවා. ජෝර්ජ් රජ්ජුරුවන්ගේ පෙළපතින් පැවත එන අය පිළිගන්න රතුපලස් එලන මේ ආණ්ඩුව බූටෑවේ රටේ රාළලා, කැප්පෙටිපොළලා, ගොංගාලේ ගොඩබංඩලා සමරන්න ඔවුන් වෙනුවෙන් ස්මාරකයක්වත් ඉදි කරන්නේ නැහැ. පොදුරාජ්‍ය මණ්ඩලය රටවල් විසින්ම සම්මත කරගත් කොමිසමක් තිබෙනවා සංග‍්‍රාම සුසානභූමි කොමිසම කියලා. එය ලෝකය පුරා යටත්විජිත රටවල සුසානභූමි 2500ක් පවත්වාගෙන යනවා. ඉන් එකක් ලංකාවෙත් තිබෙනවා. බි‍්‍රතාන්‍ය අධිරාජ්‍ය වෙනුවෙන් දිවි පුදපු සුදු ජාතිකයින් සමරන්න එම සුසාන භූමි ස්ථාපිත කරලා තිබෙන්නේ. ලංකාවේ පැවැත්වෙන චොගම් සමුළුට සමගාමීව එම සුදු ජාතිකයින් අපේ රටේත් සමරනවා. මෙය ඉතිහාසයේ සරදමක්. පොදු රාජ්‍ය මණ්ඩලයේ සභාපතිකම වෙනුවෙන් සියලූ දේ කරනවා. ආණ්ඩුවවේ සමහර උදවිය කැප්පපෙටිපොළලා සමරනවා. අනෙක් පැත්තෙන් ඔවුන්ව මරා දමපු සුදු අධිරාජ්‍යයන්වත් සමරනවා. මේ දෙකම එකවර කරන්නේ කොහොමද? බි‍්‍රතාන්‍ය කිරීටයට පක්‍ෂපාතී සමුළුවට කේටරිං සර්විස් එකක් තමයි මේ ආණ්ඩුව කරන්නේ. මේවන විට සමුළුවට එන රාජ්‍ය නායකයින්ට යන්න කෝටි 75ක් පාඩු කරගෙන වාහන ගෙනාවා. ඒ රාජ්‍ය නායකයින්ගේ බිරින්දෑවරුන්ට යන්න කෝටි 35ක් වියදම් කරලා වාහන ගෙනාවා. වෙබ් අඩවියට කෝටි එක හමාරක් වියදම් කළා. මල් වෙඩිවලට මේවන විටත් කෝටි ගානක් වැය කරලා තිබෙනවා. මේ මංගල්‍යයට හරසර දැක්වීමට ජනතාවගේ බදු මුදල් කෝටි ගාණක් වියදම් කරනවා. එහෙම වියදම් කරන ආණ්ඩුවට රතුපස්වල ජනතාවගේ වතුර ප‍්‍රශ්නය විසඳන්න, ඒ වතුරවල පී.එච් අගය පරීක්‍ෂා කරන්න, පරීක්ෂණ වාර්තාවක් ඉදිරිපත් කරන්න රුපියල් ලක්‍ෂ දෙකහමාරක් වියදම් කරන්නේ නැහැ. ලක්‍ෂ දෙකහමාරක් වියදම්කරගන්න බැරිව රතුපස්වල ජනතාවගේ වතුර ප‍්‍රශ්නයට තවමත් විසඳුමක් ලබාදෙන්න බැරිව ඉන්නවා. ආණ්ඩුවේ අය පම්පෝරි ගහනවා විදෙස් ආයෝජන ගලාගෙන එනවා කියලා. යුද්ධය නිමවීමෙන් පස්සේ 2009 සිට මේ දක්වා ලංකාවට ලැබී තිබෙන විදෙස් ආයෝජන ප‍්‍රමාණය 1.2%ක් පමණයි. ඒ ආයෝජනත් බදු සහන දෙන කැසිනෝ වර්ගයේ ආයෝජන පමණයි. මේ කාලය තුළ විදෙස් ණය බර 54%ක් දක්වා වැඩිකරගෙන තිබෙනවා. පොදුරාජ්‍ය මණ්ඩල නායක සමුළුවේ ව්‍යාපාරික සමුළුවේ ප‍්‍රධාන කථාව සිදුකරන්නේත් ජේම්ස් පැකර්. එයින්ම පැහැදිළි වෙනවා මේ රටට එන්නේ මොනවගේ ආයෝජනද කියලා. එක පැත්තකින් බි‍්‍රතාන්‍යයට යටත් වෙන ගමන් කැසිනෝකාරයන්ට රටේ ආර්ථිකයට ඇතුළු වෙන්න ඉඩ හදලා දෙනවා. ලෝකෙටම ණය වෙලා මගුල් කන ආණ්ඩුව ජනතාවට ණය බරක් පමණක් ඉතිරි කරනවා. මේවන විටත් ආණ්ඩුව ජනතාවට ආර්ථික මිසයිල එල්ල කරමින් තිබෙනවා. පරිප්පුවලට රුපියල් 25/=ක බද්දක් ගැහුවා. ඉදිරියේදී චොගම් එකේ බද්දත් භාණ්ඩවලට එකතු වෙනවා. ලංකාවට ඉතිරි වෙන්නේ සභාපතිකම විතරයි. මේ සංදර්ශනයෙන් පස්සේ ඒකට වන්දි ගෙවන්න සිද්ධ වෙන්නේ ජනතාවටයි. මොකද, ආණ්ඩුව වියදම් කරන්නේ විවෘත ඇස්තමේන්තුවක් මගින්. ඒ හරහා වියදම් සීමාවක් නැහැ. ඒත් ආණ්ඩුවට අමාත්‍යාංශවලට දෙන්න භාණ්ඩාගාරයේ මුදල් නැහැ. අමාත්‍යාංශවලින් මහා භාණ්ඩාගාරයෙන් මුදල් ඉල්ලන විට දුරකථනවලට උත්තර දෙන්නේ නැහැ. මේ නාස්තිකාර වියදම්වලින් සිදුවෙන්නේ රටේ ජනතාවගේ බදුබර, බඩු මිල ඉහල යන එක පමණයි. එක් පැත්තකින් අපේ රට බි‍්‍රතාන්‍ය කිරීටයට යටත් කියලා පෙන්වනවා. ජනතා මුදල් කෝටි ගණන් නාස්ති කරනවා. රටේ ආර්ථිකයට මහා බරක් පටවනවා. ජනතාව මත ණය බර පටවනවා. පොදු රාජ්‍ය මණ්ඩල උත්සවයට පාසල් ළමුන් ඉදිරිපත් කරන නර්ථනාංගයන්වල ඇඳුම්වලට එක් ළමයෙකුට රු. 2000 සිට 4000 දක්වා මුදල් අයකර ගන්නවා. තමන්ගේ දරුවා එම උත්සවයට එවන්න දෙමව්පියන් ණය වෙලා හරි රුපියල් 4000 ගෙනත් දෙනවා. ඉතා දුරබැහැර අම්පාර වැනි රෝහල්වල ගිලන් රථ පවා සමුළුව වෙනුවෙන් කොළඹට ගේනවා. අම්පාර මූලික රෝහලේ ගිලන් රථ 4 මේ වනවිටත් කටුනායක ගුවන්තොටුපොළට ගෙනත් නවත්වලා තිබෙනවා. පොදුරාජ්‍ය මණ්ඩල ව්‍යවස්ථාවට අනුව සමුළුවේ නායකත්වය හිමිවන්නේ බි‍්‍රතාන්‍ය මහ රැජිණටයි. සත්කාරක රටට හිමි වෙන්නේ සභාපතිකම විතරයි. මීට කලින් ඔස්ට්‍රේලියාවේ පැවති සමුළුවේදී සභාපතිකම ජූලියා ගිලාඞ්ට හිමිවුණා. නමුත් ටික කලකින් ජූලියා ගිලාට්ට යන්න සිදුවුණා. ඒක වෙනම කතාවක්. මේ සභාපතිවරයා ඉන්නේ මහා රැජිණට යටත්වයි. මේක මොන ආඩම්බරයක්ද? මේ තිබෙන්නේ දීන භාවයක්. මේ කි‍්‍රයාත්මක වෙන්නේ මහින්ද චින්තනය නෙවෙයි පරගැති චින්තනයක්. මේක හරියට යූ.ඇන්.පී. එකේ වෙනස වගෙයි. රනිල් වික‍්‍රමසිංහගේ නායකත්වයේ කිසිදු වෙනසක් නැහැ. කරු සතුටු කරන්න සභාපතිකමක් දුන්නා. ඒ නායකයා යටතේ තමයි සභාපතිවරයා ඉන්නේ. චොගම් එකෙත් ඒ වගෙයි. රැජිණගේ නායකත්වය යටතේ තමයි සභාපති මහින්ද ඉන්නේ. ආණ්ඩුව මෙම සමුළුවට නායකයින්ගෙන්වා ගැනීමට ඉන්දියාවට, පකිස්තානයට, ඔස්ටේ‍්‍රලියාවට, උගන්ඩාවට කප්පම් දුන්නා. ඉන්දියාවට සාම්පූර්, ඔස්ටේ‍්‍රලියාවට කැසිනෝ සහන, පකිස්ථානයට හැඳුනුමත්පත් ටෙන්ඩර්, උගන්ඩාවට ජල ව්‍යාපෘති දුන්නා. මේ ආණ්ඩුව සභාපතිකම ගන්න ඕනෑම දෙයක් කරමින් ඉන්නවා. චැනල් 4 නාළිකාව මගින් නිර්මාණය කළ වීඩියෝ පටයෙන් ශී‍්‍ර ලංකාවට විශාල අපකීර්තියක් වෙනවා යයි කියපු ආණ්ඩුවම අද චැනල් 4 නාලිකාවේ ලංකාවට එරෙහි වීඩියෝ පටය නිර්මාණය කළ අධ්‍යක්‍ෂවරයාට ලංකාවට එන්න වීසා ලබා දෙනවා. ඔහු මේවන විටත් යාපනයේ හෝටල් වෙන්කරලා කියලා මාධ්‍ය වාර්තා පළවුණා. මේ පරස්පරය මොකක්ද? කටු ඔටුන්න වෙනුවෙන් රටේ ජනතාව උගසට තබනවා. ඒ අතරේ රටට සතුරු කි‍්‍රයාමාර්ග පැමිණෙමින් තිබෙනවා. ඉන්දියාව ලංකාවට විවිධ කොන්දේසි දැම්මා. ඉල්ලපු කප්පම් හැම එකක්ම මේ ආණ්ඩුව දුන්නා. දැන් ඉන්දියාව අලූත් උපක‍්‍රමයක් පාවිච්චි කරනවා. ඉන්දියාව විග්නේෂ්වරන් ලව්වා මන්මෝහන් සිං උතුරටත් ගෙන්වා ගන්න සැලසුම් හැදුවා. මේක කථා කරලා කරපු වැඩක්. දැන් ඉන්දියාවේ විදේශ අමාත්‍යංශයත් නිවේදනයක් දාලා කියනවා මන්මෝහන් සිං ලංකාවට යන එක අනුමත කරනවා ඒ වගේම උතුරට යාම වඩා හොඳයි කියලා. මේවා රාජ්‍ය තාන්ති‍්‍රක කපටිකම්. ඒ නිසා අපි කියන්නේ පොදු රාජ්‍ය මණ්ඩල සාමාජිකත්වයෙන් අපි ඉවත් විය යුතුයි. එසේ නැත්නම් බි‍්‍රතාන්‍ය රැජින නායකත්ව තනතුර දැරීම ව්‍යවස්ථාවෙන් ඉවත්කළ යුතුයි. සම නායකත්වයක් පිළිගත යුතුයි. වසර දෙකෙන් දෙකට සමුළුව පවත්වද්දී සත්කාරක රටේ නායකයා ප‍්‍රධාන තනතුර දැරිය යුතුයි. මේ එකක්වත් මේ වනතෙක් සිදුවෙලා නැහැ.", "URL": "https://sinhala.adaderana.lk/news.php?nid=38673", "Category": null, "Parent URL": null}