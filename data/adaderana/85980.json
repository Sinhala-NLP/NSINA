{"Source": "Adaderana", "Timestamp": "March 20, 2018 11:41 am", "Headline": "රටින් එන දොඩම් නිසා දේශීය පැණිදොඩම් ගොවීයන් අනාථයි ", "News Content": "සාර්ථක ලෙස තමන් පැණිදොඩම් වගා කොට ඵළදාව ලබා ගත්තද, එවා සඳහා යහපත් මිලක් නොමැති බව නවගත්තේගම ප්‍රදේශයේ ගොවීන් සඳහන් කරයි. නවගත්තේගම - මහඅන්දර වැව ප්‍රදේශයේ අක්කර 500 කට වැඩි ප්‍රමාණයක ගොවීන් විසින් පැණිදොඩම් වගා කර ඇත. එලෙස වගා කරන පැණිදොඩම් අක්කරයකට පැල 500ක් පමණ සිටවිය හැකි බවත්, වසර දෙකකින් අනතුරුව වසර 10ක කාලයක් දක්වා අස්වැන්න ලබා ගත හැකි බවත් ගොවීන් පැවසීය. තමන් විසින් වගා කරන පැණිදොඩම් සඳහා කිසිදු රසායණික පොහොරක් හෝ කෘමිනාශක යෙදීමක් සිදු නොකරන අතර නියං සමයේ වුවත් හොඳ ඵළදාවක් පැණිදොඩම් වගාවෙන් ලබා ගත හැකි බව ඔවුන් වැඩිදුරටත් සඳහන් කරයි. එමෙන්ම වන අලින්ගෙන් හෝ වෙනත් සතුන්ගෙන් පැණිදොඩම් වගාවන්ට බලපෑමක් නොමැති නිසා ගොවීන් බොහෝමයක් පැණිදොඩම් වගාවට යොමු වී ඇති බව ඔවුන් පවසයි. නමුත් තමන් විසින් වෙළඳපලට ගෙනයන පැණිදොඩම් වලට මිලක් නොමැතිවීම ගැටළුවක් බව ඔවුන් සඳහන් කර තිබේ. මේ වන විට විදේශ රටවල් වලින් ගෙන්වන විවිධ දොඩම් වර්ග වෙළඳපලේ අලවිය සඳහා තිබීම තම අස්වැන්න අලවි කිරීමට නොහැකි වීමට හේතුව වී ඇති බවද ගොවීන් පෙන්වා දෙයි. පවතින තත්ත්වයට විසදුමක් ලෙස රජය හෝ පුද්ගලික අංශ මැදිහත් වී තමන් විසින් වගාකරන පැණිදොඩම් මිලදී ගැනීමට කටයුතු කරන්නේ නම් වගා කටයුතු වැඩි කළ හැකි බව නවගත්තේගම ගොවීන් පවසයි.", "URL": "https://sinhala.adaderana.lk/news.php?nid=85980", "Category": null, "Parent URL": null}