{"Source": "Adaderana", "Timestamp": "July 5, 2012 08:41 pm", "Headline": "ආණමඩුව ව්‍යාපාරිකයාගේ ඝාතනය - මන්ත්‍රී ඇතුළු 4 ක් යළි රිමාන්ඩ්", "News Content": "ආණමඩුවේ කෝටිපති ව්‍යාපාරිකයෙකු වූ ස්ටැන්ලි ජෝශප්ගේ මහතාගේ ඝාතනය සම්බන්ධව අත්අඩංගුවට ගෙන රක්ෂිත බන්ධනාගාරගත කර සිටින බස්නාහිර පළාත් සභා මන්ත්‍රී තුෂාර පෙරේරා ඇතුළු සිව්දෙනෙකු ලබන 19 වන දින දක්වා රක්ෂිත බන්ධනාගාරගත කිරීමට ආණමඩුව දිසා විනිසුරු හේෂාන්ත ද මෙල් මහතා නියෝග කර තිබේ. ‍ 2010 දෙසැම්බර් මස 10 වැනි දින ටී 56 වර්ගයේ ගිනි අවියකින් සිදුකළ වෙඩි තැබීමකින් මෙම ව්‍යාපාරිකයා මරණයට පත්ව තිබිණි. ‍ මේ සම්බන්ධව පරීක්ෂණ පැවැත්වූ රහස් පොලිසිය විසින් සක්‍රීය සේවයේ යෙදී සිටි යුද හමුදා සෙබළුන් දෙදෙනෙකු සහ නිවාඩු ලබා පැමිණ සිටි යුද හමුදා සෙබළෙකුව අත්අඩංගුවට ගෙන අධිකරණය වෙත ඉදිරිපත් කරනු ලැබීය. ‍ අත්අඩංගුවට ගත් සැකකරු යුද හමුදා සෙබළුන්ගෙන් ලද තොරතුරු අනුව බස්නාහිර පළාත් සභා මන්ත්‍රී තුෂාර පෙරේරා විසින් මෙම ඝාතනය සඳහා රුපියල් ලක්ෂ 10 ක කොන්ත්‍රාත්තුවක් ලබා දී ඇති බවට රහස් පොලිසිය විසින් හෙළිකරගෙන ඇත. ‍ ඒ අනුව රහස් පොලිසිය විසින් තුෂාර පෙරේරා මහතා අත්අඩංගුවට ගෙන අධිකරණය වෙත ඉදිරිපත් කර තිබිණි.", "URL": "https://sinhala.adaderana.lk/news.php?nid=25546", "Category": null, "Parent URL": null}