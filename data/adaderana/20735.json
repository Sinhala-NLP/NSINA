{"Source": "Adaderana", "Timestamp": "December 16, 2011 02:23 pm", "Headline": "විත්තිකරුගේ පාපොච්ඡාරණය ස්වෙච්ඡාවෙන් ලබාදුන් එකක් ", "News Content": "හිටපු ජනාධිපතිනි චන්ද්‍රිකා කුමාරතුංග මහත්මිය ඉලක්ක කර ගනිමින් 1999 වසරේ දී බෝම්බ ප්‍රහාරයක් එල්ල කිරීමේ නඩුවේ ප්‍රධාන විත්තිකරු පොලිසියට ලබාදුන් පාපොච්ඡාරණය ඔහු විසින් ස්වෙච්ඡාවෙන් ලබාදුන් එකක් බවට කොළඹ මහාධිකරණය තීන්දු කර තිබේ. එම පාපොච්ඡාරණයේ ස්වෙච්ඡාභාවය පරික්ෂා කිරීම සඳහා කොළඹ මහාධිකරණ විනිසුරු ඩබ්ලිව්.එම්.පි.බි.වරාවැව මහතා ඉදිරියේ විභාගයක් පැවැත්විණි. පොලිස් නිලධාරීන් තමාට වධහිංසා පමුණුවා අදාළ පාපොච්ඡාරණය ලබාගත් බව එහිදී නඩුවේ ප්‍රධාන විත්තිකරු වු වේලායුධන් වර්දරාජා අධිකරණය හමුවේ ප්‍රකාශයක් ලබාදෙමින් සඳහන් කර තිබුණි. එහෙත් පාපොච්ඡාරණය සටහන් කරගත් පොලිස් නිලධාරීන් සහ අධිකරණ වෛද්‍ය නිලධාරීවරයාගෙන් ද සාක්ෂි සටහන් කරගැනීමෙන් අනතුරුව එම පාපොච්ඡාරණය විත්තිකරු විසින් ස්වෙච්ඡාවෙන් සිදුකර ඇති බවට අධිකරණය තීන්දු කර තිබේ.", "URL": "https://sinhala.adaderana.lk/news.php?nid=20735", "Category": null, "Parent URL": null}