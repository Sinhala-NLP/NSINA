{"Source": "Adaderana", "Timestamp": "August 1, 2016 11:47 am", "Headline": "මත්තල සීමා නැතුව දෙනවා-හවුල්කරුවෙක් ඕනෑ", "News Content": "මත්තල මහින්ද රාජපක්ෂ ජාත්‍යන්තර ගුවන්තොටුපළ මෙහෙයුම් කටයුතු සඳහා හවුල්කරුවෙකු අවශ්‍යව ඇති බව ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතා පවසයි.රාජ්‍ය-පෞද්ගලික හවුල් වැඩපිළිවෙළක් යටතේ ඉදිරි කටයුතු සිදුකිරීම සඳහා මෙලෙස හවුල්කරුවෙකු සොයමින් සිටින බව අමාත්‍යවරයා කියා සිටියේ අද(01)ආසියා ශාන්තිකර කලාපයීය සිවිල් ගුවන් සේවා අධ්‍යක්ෂ ජනරාල්වරුන්ගේ 53වන සමුළුව‍ට එක්වෙමිනි.මෙම සමුළුව අගෝස්තු 01 සිට 05 වන දින දක්වා කොළඹදී පැවැත්වේ.අමාත්‍යවරයා මෙහිදී කියා සිටියේ ඕනෑම ගුවන් ප්‍රවාහන සමාගමක් සඳහා කිසිදු සීමාවකින් තොරව එය භාවිතා කිරීමේ අවසරය ලබාදෙන බවයි.පසුගිය දස වසරක කාලය තුළ කිසිදු අනතුරකින් තොරව සිත්ගන්නාසුළු නිරුපද්‍රතා වාර්තාවක් රඳවා ගැනීමට ශ්‍රී ලංකාව සමත්වීම සතුටට කරුණක් බවද අමාත්‍යවරයා අවධාරණය කළේය.මේ අතර ජනාධිපති මෛත්‍රීපාල සිරිසේන මහතා සමුළුවේ ප්‍රධාන ආරාධිතයා ලෙස සහභාගී වූ අතර අග්‍රාමාත්‍ය රනිල් වික්‍රමසිංහ මහතා ද එම අවස්ථාවට සහභාගී වී සිටියි.ලබන 05 වන දින දක්වා පැවැත්වෙන සමුළුව ශ්‍රී ලංකාවේ පැවැත්වෙන දෙවන අවස්ථාව මෙයයි.පරිසර හිතකාමී වටපිටාවක කිසිඳු රටක් මඟ නොහැර නිරුපද්‍රිත සුරක්ෂිත සහ කාර්යක්ෂම ගුවන් සේවා පද්ධතියක් පෝෂණය කිරීම යන්න මෙවර සමුළුවේ තේමාවයි.", "URL": "https://sinhala.adaderana.lk/news.php?nid=62644", "Category": null, "Parent URL": null}