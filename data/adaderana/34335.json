{"Source": "Adaderana", "Timestamp": "May 24, 2013 08:15 am", "Headline": "මියෙන්මාරයෙන් ලැබුණු චූඩා මාණික්‍ය ජනතාවට වැඳපුදා ගැනීමට වරම්", "News Content": "මියෙන්මාර විශේෂ දූත පිරිසක් පිරිනැමූ චූඩා මාණික්‍ය ජනාධිපති මහින්ද රාජපක්ෂ මහතා විසින් මිහින්තලා රජමහා විහාරාධිපති පූජ්‍ය වලවාහැංගුනවැවේ ධම්මරතන ස්වාමීන් වහන්සේ වෙත අද (24) භාරදීමට නියමිතව තිබේ. ලොව දුර්ලභ ගණයේ වටිනා පාෂාණවලින් සමන්විත මෙම චූඩා මාණික්‍ය අද පෙරවරුවේ අරලියගහ මන්දිරයේදී මිහින්තලා රජමහා විහාරාධිපති හිමිවෙත භාරදීමට නියමිත බව ජනාධිපති මාධ්‍ය අංශය සඳහන් කළේය. අනතුරුව මෙම චූඩාමාණික්‍ය කොළඹ සිට විශේෂ රථ පෙරහැරකින් අත්තනගල්ල රජමහා විහාරස්ථානයට වැඩම කරවන අතර හෙට කුරුණෑගල බෞද්ධාලෝක පිරිවෙනට හා පාදෙණිය රජමහා විහාරස්ථානයටත් 26 වැනිදා තලාව ජයඟග පිරිවෙනටත් වැඩම කිරීමට නියමිතය. අනතුරුව ලබන 27 වැනිදා මෙම චුඩා මාණික්‍ය අනුරාධපුර උඩමළුව විහාරස්ථානයට, ජයශ්‍රී මහා බෝධීන් වහන්සේ අභියසට සහ ස්වර්ණමාලී චෛත්‍ය රාජයාණන් වහන්සේ අභියසට වැඩම කෙරෙනු ඇත. 28 වැනිදා මිහින්තලේ රජමහා විහාරස්ථානයට වැඩම කෙරෙන මෙම චුඩා මාණික්‍ය ජූනි මස 20 වැනිදා දක්වා ජනතාවට වන්දනාමාන කිරීම සඳහා එහි තැන්පත් කර තැබේ. මෙම චුඩා මාණික්‍ය එළඹෙන පොසොන් පොහෝදා සේල චෛත්‍ය රාජයාණන් වහන්සේගේ තැන්පත් කෙරෙන බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=34335", "Category": null, "Parent URL": null}