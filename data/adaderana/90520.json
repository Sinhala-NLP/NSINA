{"Source": "Adaderana", "Timestamp": "June 7, 2018 03:53 pm", "Headline": "1 කෝල් එකයි මිලියනයයි-කථාව බොරුවක්", "News Content": "සිංගප්පූරු ගිවිසුම ඇති බරපතළ කරුණු සම්බන්ධයෙන් ආණ්ඩුවේ සිටින කාලයේදී කැබිනට් මණ්ඩලය දැනුවත් කර ඇති බවත් චන්දිම වීරක්කොඩි මන්ත්‍රීවරයා ලිඛිතව කැබිනට් මණ්ඩලය දැනුවත් කර ඇති බව පාර්ලිමේන්තු මන්ත්‍රී දයාසිරි ජයසේකර මහතා පවසයි. අද (07) කොළඹ පැවති මාධ්‍යහමුවකට එක් වෙමින් මන්ත්‍රීවරයා මේ බව ප්‍රකාශ කළේය. ශ්‍රී ලංකා සංගප්පූරු වෙළඳ ගිවිසුමේ 17 වන උප ලේඛණය අනුව එම ගිවිසුම සදාකාලික ගිවිසුමක් බවත් එයින් ශ්‍රී ලංකාවට ඉවත්වීමේ හැකියාවක් නොමැති බව ඒ මහතා ප්‍රකාශ කළේය. එම ගිවිසුමට අනුව ශ්‍රමය ආනයනය කිරීම විවෘත කර ඇති බවත් ඒ අනුව ඕනෑ තරම් සේවක පිරිස් පිටරටවලින් ගෙනඒමේ හැකියාව ලැබෙන බව දයාසිරි ජයසේකර මහතා පැවසීය. එසේම මෙම ගිවිසුම අනුව ශ්‍රී ලංකාවේ සිටින අමාත්‍යවරයාට අවශ්‍ය ආකාරයට බදු සහන ලබාදීමේ බලය හිමිවන අතර ගිවිසුම අත්සන් කළ කාලයේ සිට පසු ගිවිසුම්වලටද මෙම කාරණා බලපාන බව මන්ත්‍රීවරයා ප්‍රකාශ කළේය. දුමින්ද දිසානායක මහතා ප්‍රකාශ කරන පරිදි ආණ්ඩුවෙන් ඉවත් නොවීමට කිසිඳු තීරණයක් ගෙන නොමැති බවත් එතුමා මහ ලේකම්වරයා වශයෙන් සිටියදීත් වර්තමානයේ ජාතික සංවිධායකවරයා වශයෙනුත් මේ ආකාරයේ අසත්‍ය ප්‍රකාශ සිදුකරන බවත් එක්සත් ජාතික පක්ෂය සමඟ ගණුදෙනුවක් ඇත්නම් එක්සත් ජාතික පක්ෂයට ගොස් එම ගණුදෙනුව විසඳාගන්නා ලෙස එම මාධ්‍ය හමුවට එක්වූ ලක්ෂ්මන් යාපා අබේවර්ධන මහතා පැවසීය. මෙහිදී මාධ්‍යවේදීන් දයාසිරි ජයසේකර මහතාගෙන් එක් දුරකථන ඇමතුමකින් රුපියල් මිලියනයක් ලැබීම සම්බන්ධයෙන් විමසීමක් කළේය. එහිදී දයාසිරි ජයසේකර මහතා ප්‍රකාශ කළේ එම ප්‍රකාශය අසත්‍යක් බවත් චෙක් පත ලබාදුන් පුද්ගලයා සම්බන්ධයෙන් තමන් කිසිවක් නොදන්නා බව මන්ත්‍රීවරයා ප්‍රකාශ කළේය. චෙක්පතක් නොදුන්නේ නම් තමාටද දිවුරුම් ප්‍රකාශයක් ලබාදීමේ හැකියාව පවතින බව දයාසිරි ජයසේකර මන්ත්‍රීවරයා ප්‍රකාශ කළේය. 2020 ජනාධිපතිවරණයේ අපේක්ෂකත්වයට විශාල පිරිසක් සිටින බවත් ඒ අතර වත්මන් ජනාධිපති මෛත්‍රීපාල සිරිසේන මහතා, චමල් රාජපක්ෂ මහතා, බැසිල් රාජපක්ෂ මහතා එස්.බී දිසානායක මහතා, ඩිලාන් පෙරේරා සිටින බවත් ඒ අතරින් හොඳම අපේක්ෂකයා චමල් රාජපක්ෂ මහතා බව එම මාධ්‍යහමුවට එක්වූ ඩිලාන් පෙරේරා පාර්ලිමේන්තු මන්ත්‍රීවරයා ප්‍රකාශ කළේය. වාසුදේව නානායක්කාර මහතා ප්‍රකාශ කළ පරිදි පුළුල් සන්ධානයක් බිහි කිරීම සඳහා අපද එකඟතාවය පළකරන බව මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=90520", "Category": null, "Parent URL": null}