{"Source": "Adaderana", "Timestamp": "July 3, 2014 02:57 pm", "Headline": "ඛණිජ තෙල් සංස්ථාව සතර මහ අපායක් - දිනකට පාඩුව කෝටි 5යි", "News Content": "මීට වසර 4ට පමණ ඉහතදී සතර මහ නිධානයක්ව පැවති ඛණිජ තෙල් නීතිගත සංස්ථාව මේවන විට සතර මහ අපායක් බවට පත්ව ඇතැයි ඛනිජ තෙල් ජාතික සේවා සංගමයේ ලේකම් ආනන්ද පාලිත මහතා පවසයි. මේවන විට සංස්ථාවේ දැඩි මූල්‍ය හා ඉන්ධන අර්බුදයක් නිර්මාණය වී ඇති බව හෙතෙම කියා සිටියේ අද (03) කොළඹ පැවති මාධ්‍ය හමුවකදීය. කොළඹ වරායේ සිට සපුගස්කන්ද තෙල් පිරිපහදුව දක්වා තෙල් පරිවහනය කරන බෝයාවට අදාළ රබර් නළය පුපුරායාම හේතුවෙන් මේවන විට පිරිපහදුව වසා දමා ඇති බව හා නැව් වලට ප්‍රමාද ගාස්තු ගෙවීමට සිදුවීම හේතුවෙන් මෙම අර්බුදය හටගෙන ඇති බව හෙතෙම සඳහන් කළේය. ඒ අනුව ප්‍රමාද ගාස්තු ලෙස කෝටි 20 ක පමණ මුදලක් ගෙවීමට සිදුව ඇති බවත්, තෙල් පිරිපහදුව වසා දැමීම නිසා දිනකට කෝටි 5ක පමණ අලාභයක් විඳීමට සිදුව ඇති බවත් පාලිත මහතා පෙන්වා දුන්නේය. මෙම ප්‍රමාද ගාස්තු රක්ෂණ සමාගම මගින් ගෙවනු ඇති බවට පසුගියදා ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා මාධ්‍ය හමුවක් පවත්වා කියා සිටියද එය එසේ නොවන වග ආනන්ද පාලිත මහතා අවධාරණය කළේය. ප්‍රමාද ගාස්තු ගෙවීම රක්ෂණ සමාගමට අදාළ නොවන බවත්, මින් පෙරදී කිසිදු අවස්ථාවක වුව ප්‍රමාද ගාස්තු රක්ෂණ සමාගම විසින් ගෙවනු නොලැබූ බවත් ඔහු සිහිපත් කළේය. ඒ නිසාම මෙවරද ප්‍රමාද ගාස්තු ගෙවිය යුතුව ඇත්තේ ඛණිජ තෙල් සංස්ථාවම බව පාලිත මහතා කියා සිටියේය. කෙසේ වෙතත් මෙම ගැටළුව තවත් උග්‍ර වනු නොදී ජනාධිපතිවරයාට වහා මැදිහත්වන ලෙස තමන් විසින් ඉල්ලීම් කරන බවත්, මේවනවිටත් සිද්ධිය සම්පූර්ණයෙන්ම ජනාධිපතිවරයාට ලිපියක් යොමුකරමින් දන්වා ඇති බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44397", "Category": null, "Parent URL": null}