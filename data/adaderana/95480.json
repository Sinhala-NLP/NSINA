{"Source": "Adaderana", "Timestamp": "September 3, 2018 04:42 pm", "Headline": "විදෙස් දුම්වැටි තොගයක් සමඟ ලාංකීකයන් 2ක් කොටුවෙයි", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස රැගෙන කටාර් රාජ්‍යයේ සිට පැමිණි ශ්‍රී ලාංකික ගුවන් මගීන් දෙදෙනෙකු අද(03) දින අලුයම කටුනායක ගුවන් තොටුපොළේ දී අපරාධ පරීක්ෂණ දෙපාර්තමේන්තු නිලධාරීන් විසින් අත්අඩංගුවට ගෙන ඇත. මෙම ගුවන් මගීන් ගෙන් එක් අයෙකු 53 හැවිරිදි කුරුණෑගල ප්‍රදේශයේ කාන්තාවක වන අතර , අනෙක් පුද්ගලයා 40 හැවිරිදි මිනුවන්ගොඩ ප්‍රදේශයේ පදිංචිකරුවෙකි. මොවුන් නිතිපතා ගුවන් ගමන්වල යෙදෙමින් විදේශයන් ගෙන් විවිධ භාණ්ඩ මෙරටට ගෙනැවිත් අලෙවි කිරීමේ යෙදී සිටින්නන් බව පොලිසිය අනාවරණය කර ගෙන තිබේ. මොවුන් දෙදෙනා අද දින අලුයම 3.35 ට දෝහා සිට පැමිණි කටාර් ගුවන් සේවයේ කිව්.ආර්-669 දරන ගුවන් යානයෙන් කටුනායක ගුවන් තොටුපොළ වෙත පැමිණ, එහි සියලු පරීක්ෂණයන් නිමාවට පත් කර , ගුවන් තොටුපොළෙන් පිටව යෑමට ආසන්නව සිටියදී ගුවන් තොටුපොළ අපරාධ පරීක්ෂණ දෙපාර්තමේන්තු නිලධාරීන් විසින් මෙම අත් අඩංගුවට ගැනීම සිදු කර තිබේ. මෙහි විදේශීය නිෂ්පාදිත දුම්වැටි 52,600 ක් අඩංගු දුම්වැටි කාටූන් 263 ක් ඔවුන්ගේ ගමන් මලුවල තිබූ අතර , ඒවායේ මුළු වටිනාකම රුපියල් 26,30,000 (විසි හය ලක්ෂ තිස් දහසක් ) බව එම පොලිස් නිලධාරීවරයා පැවසීය. මේ වනවිට මෙම ගුවන් මගීන් දෙදෙනා සමඟ දුම්වැටි තොගය ද, මීගමුව මහේස්ත්‍රාත් අධිකරණය වෙත ඉදිරිපත් කිරීමට අපරාධපරීක්ෂණ දෙපාර්තමේන්තු නිලධාරීන් පියවර ගනිමින් සිටිති.", "URL": "https://sinhala.adaderana.lk/news.php?nid=95480", "Category": null, "Parent URL": null}