{"Source": "Adaderana", "Timestamp": "October 2, 2017 12:05 pm", "Headline": "අයවැය යෝජනා-අදහස් සළකා බලන්න විශේෂ කමිටුවක්", "News Content": "‍2018 අයවැය සඳහා ලැබෙන යෝජනා සහ අදහස් සළකා බැලීමට විශේෂ කමිටුවක් පත් කර ඇති බව මුදල් අමාත්‍යංශය පවසයි.අයවැය සකස් කිරීමේ ක්‍රියාවලියේ නිරත නිලධාරීන්ගෙන් සමන්විත කමිටුවක් ඒ සඳහා පත් කර ඇති බව එම අමාත්‍යංශය සඳහන් කළේය.ඒ අනුව ඉදිරි අයවැයට ඇතුළත් කළ හැකි යෝජනා එම කමිටුව මඟින් තෝරා ගැනීම සිදු කෙරෙයි.රජයට ආදායම් ඉපයිය හැකි ව්‍යාපාර, කර්මාන්ත වැනි දේ පිළිබඳ යෝජනා අනුමතවීම සම්බන්ධයෙන් මෙවර අයවැය සකස් කිරීමේදී වැඩි අවධානයක් යොමු කෙරෙන බව මුදල් අමාත්‍යංශය පැවසුවේය.නිෂ්පාදන ආර්ථිකයක් කරා රට මෙහෙයවීමේදී එවැනි ආදායම් ඉපයිය හැකි ව්‍යාපාර හා කර්මාන්ත දිරිගැන්වීම ඉතා වැදගත් බව මුදල් අමාත්‍යංශය පෙන්වා දෙයි.මේ අතර 2018 අයවැය සඳහා මේ වන විටත් යෝජනා රැසක් මුදල් අමාත්‍යංශය ලැබෙමින් පවතින බව එම අමාත්‍යංශය සඳහන් කළේය.ලබන 15 වනදා දක්වා ආර්ථික ක්ෂේත්‍රයේ නිෂ්පාදන කෘෂි හා සේවා අංශයේ සියලු පාර්ශවයන්ගෙන් මෙන්ම විද්වතුන්, වෘත්තිකයින්ගෙන් හා මහජනතාවගෙන් අයවැයට අදහස් හා යෝජනා ලබා ගැනීම සිදු කෙරෙන බව මුදල් අමාත්‍යංශය සඳහන් කළේය.2018 අයවැය යෝජනා නොවැම්බර් මස 09 වනදා පාර්ලිමේන්තුවට ඉදිරිපත් කිරීමට නියමිත අතර ශක්තිමත් ආර්ථියක්, පොහොසත් රටක් හා රැකියා දසලක්ෂයක් උත්පාදනය කිරීම අරමුණු කරගනිමින් එම අයවැය සකස් කෙරෙනු ඇත.", "URL": "https://sinhala.adaderana.lk/news.php?nid=78246", "Category": null, "Parent URL": null}