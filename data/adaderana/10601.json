{"Source": "Adaderana", "Timestamp": "September 3, 2010 08:43 am", "Headline": "ආණ්ඩුවේ පක්ෂ වල විරෝධයක් නෑ", "News Content": "ආණ්ඩුවේ විවිධ පක්ෂ මෙම පනතට විරෝධය පළ කරන බව ප්‍රකාශ කළ ද මේ වන විට සියලු පක්ෂ ඒකමතික තීරණයකට පැමිණ ඇති බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා ප්‍රකාශ කරයි. එමෙන්ම මැතිවරණ ක්‍රමය සංශෝධනය කිරීම ඇතුළු තවත් ව්‍යවස්ථා සංශෝධන කිහිපයක් නුදුරේ දීම පාර්ලිමේන්තුවට ඉදිරිපත් කරන බව දිනේෂ් ගුණවර්ධන මහතා පවසයි. ඉදිරි‍යේ දී නීතියෙන් වෙනස් විය යුතු වැඩසටහන් ඉදිරිපත් කිරීමට රජය සැලසුම් කර ඇති බව අමාත්‍යවරයා සඳහන් කරයි. ලබන 7 වැනිදා හදිසි අවස්ථාව දීර්ඝ කිරීමේ යෝජනාව පාර්ලිමේන්තුවට ඉදිරිපත් කර සම්මත කරගැනීමෙන් අනතුරුව 8 වැනිදා යෝජිත ආණ්ඩුක්‍රම ව්‍යවස්ථා පනත් කෙටුම්පත ඉදිරිපත් කරන බව අමාත්‍ය දිනේෂ් ගුණවර්ධන මහතා සඳහන් ‍කළේය. මහජනතාව විසින් ලබාදුන් තුනෙන් දෙකේ ජනවරම ජනතාව වෙනුවෙන් පරිවර්තනය කිරීම සඳහා එක්සත් ජනතා නිදහස් සන්ධාන රජය කටයුතු කරන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=10601", "Category": null, "Parent URL": null}