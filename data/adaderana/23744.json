{"Source": "Adaderana", "Timestamp": "April 23, 2012 03:19 pm", "Headline": "දඹුල්ලේ අර්බුදයට හේතුව නිලධාරීන් සිය වගකීම් පැහැරහැරීමයි", "News Content": "දඹුල්ල , ප්‍රදේශයේ මතුව ඇති තත්ත්වයට හේතුව නිලධාරීන් වගකීම් පැහැර හැරීම බව දඹුල්ල නගරාධිපති ජාලිය ඕපාත මහතා පවසයි. පක්ෂ විපක්ෂ මන්ත්‍රීවරුන්ගේ සහභාගීත්වයෙන් දඹුල්ල මහ නගර සභාවේ අද(23) පැවති විශේෂ රැස්වීමේ දී නගරාධිපතිවරයා කියා සිටියේ නිලධාරීන් වගකීමෙන් තොරව කටයුතු කිරීම හේතුවෙන් ගැටලුකාරී තත්ත්වයක් උද්ගත වී ඇති බවයි. දඹුල්ල පූජා නගර භූමිය තුළ ඇති අනවසර ඉදිකිරීම් ඉවත් කරන ලෙසත් එම පූජා භූමිය තුළ ඉදිකර තිබූ මුස්ලිම් පල්ලියක් වෙනත් ස්ථානයක ස්ථාපිත කරන ලෙසත් එහිදී ජනතාව විසින් ඉල්ලා තිබේ. මේ සම්බන්ධයෙන් අද පැවති නගර සභා රැස්වීමේ දී සියලු මන්ත්‍රීවරුන් අවධාරණය කරනු ලැබුවේ එම ගැටලුව සම්බන්ධයෙන් සාධාරණ තීරණයක් ගත යුතු බවයි. මෙය කිසිසේත් ආගමික ගැටලුවක් නොවන බව ද අවධාරණය කළ ඇතැම් මන්ත්‍රීවරුන් ප්‍රකාශ කර ඇත්තේ පල්ලිය ඉදිකිරීම සඳහා තමන් ද ආධාර කරන බවයි.", "URL": "https://sinhala.adaderana.lk/news.php?nid=23744", "Category": null, "Parent URL": null}