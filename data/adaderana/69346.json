{"Source": "Adaderana", "Timestamp": "February 8, 2017 09:22 pm", "Headline": "බුදුගල හිමිගෙන් ජනපතිට ලිපියක් ", "News Content": "\" ජීවිතවලින් වන්දි ගෙවීමට පෙර සයිටම් පුද්ගලික වෛද්‍ය පීඨ ගැටළුව කඩිනමින් විසඳමු \" යන මැයෙන් හෙළ බොදු සවියේ සභාපති බුදුගල ජිනවංස හිමි විසින් ජනාධිපති මෛත්‍රීපාල සිරිසේන මහතා වෙත ලිපියක් යොමුකර ඇත.එම ලිපියේ අන්තර්ගතය පහත පරිදි වේ,මාලඹේ සයිටම් අයාතනයෙන් දෙන වෛද්‍ය උපාධිය ගැන අද වන විට විශාල ගැටළුවක් රටේ මතු වී ඇත. මේ නිසා රටපුරාම ජන ජීවිත මුළුමනින්ම අවුල් වී ඇත. එහි දී ප්‍රධාන මංමාවත් අවහිරවීම, විශ්වවිද්‍යාල රෝහල් පද්ධතිය ආදී ජන ජීවිතයට වැදගත් ස්ථාන අර්බුදයට ලක් වී ඇත. මෙම සිදුවිම සම්බන්ධයෙන් මැදිහත් සිතින් බැලීමට කාලය එළඹ ඇත. මෙම සිදුවීම නිසා යම් ලෙසකින් ලේ වැගිරීමක් සිදු වුවහොත් එය ඔබතුමා ඇතුළු යහපාලන පෙරමුණට මහත් අපකීර්තියක් වනු නිසැකය. අතීතයේ මෙවැනි සිදුවීම් අවසන් වී ඇත්තේ ලේ වැගිරීම් වලින් සහ පැවති රජයන්ට අපකීර්තිමත් ඉතිහාසයක් එක් කරමින් බව අප කවුරුත් දන්නා සත්‍යයකි. ගරු ජනපතිතුමනි, මෙම සිදුවීම සම්බන්ධව ඔබතුමාටද අවබෝධයක් ඇතැයි සිතමු. සයිටම් ආයතනය වසා දැමීමෙන් හෝ එය පවත්වා ගෙන යාමෙන් මෙම ප්‍රශ්නයට විසඳුමක් ලැබෙන්නේ නැත. මෙම පර්ශව දෙකම එක හා සමානව බල සම්පන්න වී ඇත. ලංකාවේ හෝ ලෝකයේ මෙවැනි ප්‍රශ්න සඳහා කඩිනමින් විසඳුම් ලබා දීමට නොහැකි බව අප වටහා ගත යුතුය. එම නිසා දීර්ඝකාලින විසඳුමක් සඳහා යන අතරතුර කෙටි කාලින විසදුමක් ලබා දිය යුතුය. වැඩවර්ජන, උද්ඝෝෂණ පාගමන් ආදියෙන් පීඩාවට පත්වන්නේත් මේ රටේ ජනතාවමය. එයිනුත් දෝශදර්ශනයට ලක්වන්නේ පවතින රජය සහ එහි පාලකයින්ය.", "URL": "https://sinhala.adaderana.lk/news.php?nid=69346", "Category": null, "Parent URL": null}