{"Source": "Adaderana", "Timestamp": "February 22, 2018 11:25 am", "Headline": "අවුරුදු 14 දරුවාට පහරදුන් මන්ත්‍රීවරියගේ ස්වාමියාට වැඩ වැරදුන හැටි", "News Content": "වයස අවුරුදු 14 ක් වන පිරිමි දරුවෙකුට පහර දුන් බව කියන හලාවත නගර සභාවට එක්සත් ජාතික පක්ෂයෙන් තේරී පත් වූ මන්ත්‍රීවරියකගේ ස්වාමි පුරුෂයාව හලාවත පොලීසිය විසින් අත්අඩංගුවට ගෙන ඇත. ඊයේ (21) දින සවස මෙම පහර දීම සිදු කර ඇත. පහර කෑමට ලක්ව ඇත්තේ වයස අවුරුදු 14ක පාසල් සිසුවෙකු වන අතර ප්‍රතිකාර සඳහා හලාවත මහා රෝහලට ඇතුළත් කර ඇත. පොලීසිය විසින් අත්අඩංගුවට ගෙන ඇති සැකකරු කලක් පොලිස් නිලධාරියෙකු ලෙස සේවය කර ඇති අයෙකි. මීට වසර 20 කට පමණ පෙර පොලිස් සේවයෙන් ඉවත්වී ඇති ඔහු හලාවත නගරයේ ව්‍යාපාරික කටයුතු ආරම්භ කර ඇත. සැකකරු විසින් තමන් පදිංචි ස්ථානයට ඉදිරියෙන් පිහිටි හලාවත දුම්රිය ස්ථානය ඉදිරිපිට විවිධ ගස් වර්ග සිටුවා ඇති බවත්,කිසියම් අයෙකු ඉන් එක් ගසක් කපන බවට දැන ගැනීමට ලැබීමෙන් පසුව එම ස්ථානයට පැමිණ පහර දීම සිදු කර ඇති බවත් විමර්ශණ කටයුතු වලදී හෙලිවී ඇත. රෝහල් ගත කර සිටින දරුවාගේ තත්ත්වය බරපතළ නොවන බව රෝහල් ආරංචි මාර්ග පවසයි. හලාවත පොලීසිය වැඩිදුර විමර්ශණ කටයුතු සිදුකරයි.", "URL": "https://sinhala.adaderana.lk/news.php?nid=84668", "Category": null, "Parent URL": null}