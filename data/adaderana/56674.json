{"Source": "Adaderana", "Timestamp": "January 26, 2016 06:14 pm", "Headline": "මහ ගාලගෝට්ටියක් මැද ඥානසාර හිමියන් පොලිස් ජීප් රියෙන් වැලිකඩට", "News Content": "භික්ෂූණ් වහන්සේ පිරිසකගේ දැඩි බාධා මධ්‍යයේ බොදුබලසේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් රැගත් පොලිස් ජීප් රථයක් මිට ටික වේලාවකට පෙර වැලිකඩ බලා පිටත්ව ගොස් තිබේ.උන්වහන්සේ බන්ධනාගාර බසයට නංවා ගැනීමට තරම් හැකියාවක් ආරක්ෂක නිලධාරීන්ට නොලැබුණ තැන ඔවුන් ස්වාමින් වහන්සේ පොලිස් ජීප් රියක නංවාගෙන මහත් පරිශ්‍රමයක් දරමින් එම ස්ථානයෙන් පිටව ගිය බව අප වාර්තාකරු කීවේය.ඒත් සමග අද දහවල් සිට භික්ෂූණ් වහන්සේ පිරිසක් අධිකරණ භූමියේ රැස්ව කලහකාරී ලෙස හැසිරෙමින් ඇති කළ විරෝධය මේවන විට සමනයට පත්ව තිබේ.අධිකරණයට අපහාස කළැයි චෝදනාවට බොදුබලසේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් ලබන 9 වැනිදා තෙක් රිමාන්ඩ් කිරීමෙන් පසු මෙම නොසන්සුන්කාරී තත්ත්වය වර්ධනය විය.කලහකාරී ලෙස හැසිරෙමින් සිටින භික්ෂූණ් වහන්සේ සමග සාකච්ඡා කිරීමට උඩුවේ ධම්මාලෝක, මුරුත්තෙට්ටුවේ ආනන්ද, ඕමාරේ කස්සප හා දරණාගම කුසලධම්ම යන හිමිවරුන්ද එම ස්ථානයට අද පස්වරුවේ වැඩම කරන ලදී.අනතුරුව උන්වහන්සේලා ඥානසාර හිමි සමග පැවැත්වූ සාකච්ඡාවකින් පසු ඥානසාර හිමියන් උසාවි පරිශ්‍රයේ සිට රැස්ව සිටි ‍භික්ෂු පිරිස අමතමින් කියා සිටියේ \" අපි මේක ඉවසමු හිරේ යනවා කියන්නේ මහ ලොකු දෙයක් නෙවෙයි\" යනුවෙනි.ඒ අනූව උන්වහන්සේ වැලිකඩට රැගෙන යාමට පොලීසිය පියවර ගත් අතර එම අවස්ථාවේදී එහි සිටි අයෙකු විසින් ජීප් රියට ප්‍රහාරයක් ද එල්ල කළ බව අප වාර්තාකරු කීවේය.ප්‍රහා‍රයෙන් පොලිස් නිලධාරියකුට තුවාල ද සිදුව ඇති අතර එම ස්ථානය එකම ගාලගෝට්ටියක් බවට ද පත්විය.මේ අතර මෙම සිද්ධිය ගැන වාර්තාවක් දෙන්නැයි පොලීසියට නි‍යම කර ඇති බව අගමැතිවරයා ද අද පාර්ලිමේන්තුවේදී පැවසීය.", "URL": "https://sinhala.adaderana.lk/news.php?nid=56674", "Category": null, "Parent URL": null}