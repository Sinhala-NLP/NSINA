{"Source": "Adaderana", "Timestamp": "September 28, 2015 06:45 am", "Headline": "විදුලි බිඳ වැටීමට හේතුව ප්‍රධාන පද්ධතියේ දෝෂයක්ලු", "News Content": "මැදියම් රැයේ දිවයිනපුරා සිදුවූ විදුලිය බිඳ වැටීමට හේතුව ප්‍රධාන සැපයුම් පද්ධතියේ තාක්ෂණික දෝෂයක් යැයි විදුලිබල මණ්ඩලය කියයි.කෙසේ වුවද පැය කිහිපයක් ඇතුළත සැපයුම යළි ලබාදීමට පියවරගත් බවත්, අලුයම 3.30-4.00 පමණ වන විට සියලුම ප්‍රදේශ වලට විදුලිය ලැබෙන්නට ඇති බවත් ලංකා විදුලිබල මණ්ඩලයේ සභාපති අනුර විජේපාල මහතා පවසයි.මෙලෙස විදුලිය බිඳවැටීමේ තාක්ෂණික දෝෂයට හේතුව කුමක්දැයි අනාවරණය කර ගැනීමට විශේෂ පරීක්ෂණයක් ආරම්භ කර ඇති බවත්, එමගින් යළි ඉදිරියේදී මෙවැනි තත්ත්වයක් ඇතිවීම වළක්වාගත හැකිවෙනු ඇති බවට තමන් විශ්වාස කරන බවත් විජේපාල මහතා අද දෙරණට කියා සිටියේය.කෙසේ වෙතත් මෙමගින් මහජනතාවට සිදුවන අපහසුතාව සම්බන්ධයෙන් තම බලවත් කනගාටුව ප්‍රකාශ කරන බවද හෙතෙම කියා සිටියේය.මේ අතර විදුලිබල අමාත්‍ය රංජිත් සියඹලාපිටිය මහතා විසින්ද මේ සම්බන්ධයෙන් පුළුල් විමර්ශනයක් සිදුකරන ලෙස විදුලිබල මණ්ඩලයේ සභාපතිවරයාට උපදෙස් ලබාදී තිබේ.", "URL": "https://sinhala.adaderana.lk/news.php?nid=54117", "Category": null, "Parent URL": null}