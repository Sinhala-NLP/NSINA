{"Source": "Adaderana", "Timestamp": "November 18, 2016 08:48 am", "Headline": " දරුවන්ගේ ආරක්ෂාවට ජාතික ප්‍රතිපත්තියක් හඳුන්වාදිය යුතුයි", "News Content": "දැනට ලේඛනාගාරවල පවතින වසර සියය ඉක්ම වූ ඓතිහාසික තොරතුරුමය වටිනාකමකින් යුත් ලේඛන සංරක්ෂණය කිරීම සඳහා අවශ්‍ය ක්‍රියාමාර්ග ගන්නා ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබාදී තිබේ.ලේඛනාගාර හා ලේඛනාරක්ෂක සේවාව විධිමත් කිරීම පිළිබඳ ජනාධිපති කාර්යාලයේ ඊයේ(17) විශේෂ සාකච්ඡාවක් පැවැත් වුණි.එහිදී ජනාධිපතිවරයා ප්‍රකාශ කර ඇත්තේ පැරණි ලේඛන සංරක්ෂණය කිරීම යනු රටක ඉතිහාසය සංරක්ෂණය කිරීමක් වන බවයි.පැරණි ලිපි ලේඛන ආරක්ෂා කිරීම සඳහා ඊට අදාළ කැබිනට් පත්‍රිකාවක් ඉදිරිපත් කරන ලෙස ජනාධිපති මෛත්‍රීපාල සිරිසේන මහතා විෂය බාර අමාත්‍යවරයා වෙත උපදෙස් ලබාදුන් බව ජනාධිපති මාධ්‍ය අංශය සඳහන් කළේය.වැදගත් තොරතුරු සංරක්ෂණය කිරීමටත් ඒ පිළිබද රාජ්‍ය යාන්ත්‍රණයේ සියලු නිලධාරීන් මෙන්ම මහජනතාව දැනුම්වත් කිරීමටත් අවශ්‍ය වැඩපිළිවෙළක් සකස් කරන ලෙස ජනාධිපතිවරයා නිලධාරීන්ට උපදෙස් ලබාදී තිබේ.මේ අතර දරුවන්ගේ සුබසාධනය සහ ආරක්ෂාව වෙනුවෙන් ජාතික ප්‍රතිපත්තියක් කඩිනමින් හඳුන්වාදිය යුතු බව ජනාධිපති මෛත්‍රීපාල සිරිසේන මහතා පවසයි.“දරුවන් සුරකිමු“ ජාතික වැඩසටහන පිළිබඳ ජනාධිපති කාර්යාලයේ පැවැති සාකච්ඡාවකදී ජනාධිපතිවරයා මේ බව ප්‍රකාශ කර තිබේ.දරුවන් සම්බන්ධ අධිකරණ කටයුතු ක්‍රියාත්මකවීම පිළිබඳව සහ ළමා මනසට හානි නොවන ලෙස එම කටයුතු ඉටු කිරීමේ අවශ්‍යතාවයද ජනාධිපතිවරයා පෙන්වාදුන් බව ජනාධිපති මාධ්‍ය අංශය සඳහන් කළේය.මේ අතර ජනාධිපති මෛත්‍රීපාල සිරිසේන මහතාගේ නිල වෙබ් අඩවියට අනවසරයෙන් ඇතුළු වී එම දත්ත වෙනස් කිරීමේ සිදුවීමට අදාළ පාසල් සිසුවා සහ පවුලේ සාමාජිකයින් සමග ඊයේ පස්වරුවේ ජනාධිපති කාර්යාලය වෙත පැමිණ තිබුණි.එහිදී අදාළ සිසුවා වෙනුවෙන් ජනාධිපතිවරයා විශේෂ තිළණයක් ද ප්‍රදානය කර තිබේ.දෙමාපිය රැකවරණය යටතේ වසර 03ක් පරිවාස බාරයට පත් කර තිබෙන එම දරුවාගේ නීතිමය කටයුතු කඩිනම් කර සිසුවාගේ ඉදිරි කටයුතු සාර්ථක කර ගැනීමට අවශ්‍ය පසුබිම සකස් කිරීම පිළිබඳ ජනාධිපතිවරයා සිය අවධානය යොමු කර තිබේ.", "URL": "https://sinhala.adaderana.lk/news.php?nid=66132", "Category": null, "Parent URL": null}