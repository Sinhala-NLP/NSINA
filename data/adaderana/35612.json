{"Source": "Adaderana", "Timestamp": "July 9, 2013 08:25 am", "Headline": "ශ්‍රී ලංකාවට ජය හිමිවෙයි", "News Content": "බටහිර ඉන්දීය කොදෙව් කණ්ඩායම සමඟ පැවති තරඟයෙන් ඩක්වත් ලුවිස් න්‍යායට අනුව ලකුණු 39ක ජයක් අත්කර ගැනීමට ශ්‍රී ලංකා කණ්ඩායම සමත් විය. පෙරේදා දිනයේ වර්ෂාව හේතුවෙන් තරඟය ශ්‍රී ලංකා ඉනිමේ 19 වන පන්දුවාරයේ දි අත්හිටවු අතර ඒ හේතුවෙන් තරගය ඊයේ (08) ආරම්භ වුයේ ශ්‍රී ලංකා ඉනිමේ 20 වන පන්දුවාරයේ සිටය. ඊයේ දිනයේ ද වර්ෂාව හේතුවෙන් තරඟය ප්‍රමාද වී ආරම්භ වු නිසා තරඟය එක් ඉනිමකට පන්දුවාර 45කට සීමා කෙරුණි. එහෙත් ශ්‍රී ලංකා ඉනිමේ 32 වන පන්දුවාරයේ දී නැවතත් තරඟයට වර්ෂාවෙන් බාධා එල්ල වු අතර එවර තරඟය සීමා කෙරුණේ පන්දුවාර 41ය. ඒ අනුව ශ්‍රි ලංකා කණ්ඩායම පන්දුවාර 41 අවසානයේ කඩුලු 8ක් දැවී ලකුණු 219ක් ලබාගැනීමට සමත්විය. එහිදි කුමාර සංගක්කාර නොදැවී ලකුණු 90ක් රැස් කළේය. ඇන්ජලෝ මැතිව්ස් ලකුණු 30යි. පන්දුයැවීමේ දී කෙමා රොච් ලකුණු 27කට කඩුලු 4ක් බිඳ හෙළීමට සමත් විය. ඩක්වත් ලුවිස් න්‍යායට අනුව ලකුණු 230ක ඉලක්කයක් හඹාගිය කොදෙව් කණ්ඩායමට නියමිත පන්දුවාර 41ක අවසානයේ කඩුලු 9ක් දැවී ලබාගත හැකි වුයේ ලකුණු 190ක් පමණයි. එම ඉනිම වෙනුවෙන් ඩැරන් බ්‍රාවෝ ලකුණු 70ක් ලබාගත් අතර ලෙන්ඩි සිමන්ස් ලකුණු 67ක් ලබාගත්තේය. පන්දු යැවිමේ දී ඇන්ජලෝ මැතිව්ස් කඩුලු 4ක් ද ශමින්ද එරංග කඩුලු තුනක් බිඳ හෙළීමට සමත්විය. තුන්කොන් තරඟාවලියේ පළමු වටයේ අවසන් තරගය අද(09) ශ්‍රි ලංකාව සහ ඉන්දියාව අතර පැවැත්වීමට නියමිතය.", "URL": "https://sinhala.adaderana.lk/news.php?nid=35612", "Category": null, "Parent URL": null}