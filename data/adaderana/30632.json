{"Source": "Adaderana", "Timestamp": "January 10, 2013 09:56 am", "Headline": "දෝෂාභියෝගය ප්‍රතික්ෂේප කළ යුතු බව ජාත්‍යන්තර නීති විශාරදයෝ පවසති", "News Content": "අගවිනිසුරුවරියට එරෙහිව ඉදිරිපත් වී ඇති දෝෂාභියෝග යෝජනාව ‍ශ්‍රී ලංකාවේ පාර්ලිමේන්තුව ප්‍රතික්ෂේප කළ යුතු බව ජාත්‍යන්තර නීති විශාරදයින්ගේ කොමිසම පවසයි. එම කොමිසමේ ආසියානු කලාපය භාර අධ්‍යක්ෂවරයා ඊයේ (09) දි‍නයේ නිවේදනයක් නිකුත් කරමින් මේ බව සඳහන් කර තිබේ. පාර්ලිමේන්තුවේ අදාළ දෝශාභියෝග යෝජනාව විවාදයට ගැනීමට පෙර එය ප්‍රතික්ෂේප කළ යුතු බව එම නිවේදනයේ සඳහන්ය. ශ්‍රේෂ්ඨාධිකරණය විසින් දෝෂාභියෝග ක්‍රියාවලිය ව්‍යවස්ථානුකූල නොවන බවට ලබා දී ඇති තීන්දුව හේතුවෙන් අදාළ දෝෂාභියෝගය ‍ස්වාධීන කමිටුවක් මගින් විභාග කළ යුතු බව ජාත්‍යන්තර නීති විශාරදයින්ගේ කොමිසම පෙන්වාදෙයි. ස්වාධීන අධිකරණ පද්ධතියක් පවත්වාගෙන යාමට ශ්‍රී ලංකා රජය කඩිනම් ක්‍රියා මාර්ග ගත යුතු බව අදාළ නිවේදනයෙන් වැඩිදුරටත් සඳහන් කර ඇත. මේ අතර දිවයින පුරා සිටින සියලුම දිසා විනිසුරුවරින් සහ මහේස්ත්‍රාත්වරුන් අද සහ හෙට සිය රාජකාරී කටයුතුවලින් ඉවත් වීමට තීරණය කර තිබේ. අධිකරණ නියෝග නොතකා දෝශාභියෝග යෝජනා වාර්තාව පාර්ලිමේන්තුවේ විවාදයට ගැනීමට විරෝධය පළ කරමින් මෙම තීරණය ගෙන ඇති බව අධිකරණ සේවා සංග‍මය පවසයි. මේ අතර ශ්‍රී ලංකා නිතීඥ සංගමයේ නීතීඥවරුන් ද අද සහ හෙට සියලු අධිකරණ කටයුතුවලින් ඉවත් වීමට තීරණය කර තිබේ. දෝෂාභියෝගය සම්බන්ධයෙන් ශ්‍රේෂ්ඨාධිකරණය ලබා දී ඇති තීන්දුව නොසලකා හරිමින් පාර්ලිමේන්තු විවා‍දයක් පැවැත්වීම පිළිබඳ දැඩි විරෝධය පළ කරන බව නිවේදනයක් ‍නිකුත් කරමින් එම සංගමය පෙන්වාදෙයි. කෙසේ වෙතත් නීතීඥ සංගමයේ බහුතරයකගේ කැමැත්ත නොමැතිව අධිකරණ කටයුතු අඩ පණ කිරීම සඳහා ගෙන ඇති මෙම තීරණය දැඩි ලෙස හෙළා දකින බව ශ්‍රී ලංකා නිදහස් නිතීඥ සංගමය පවසයි. බහුතර නීතීඥ පිරිස මෙම වෘත්තීය ක්‍රීයාමාර්ගයට විරුද්ධ වීමටත් සාමාන්‍ය පරිදි අධිකරණ කටයුතුවල යෙදීමටත් තීරණය කර ඇති බව නිවේදනයක් නිකුත් කරමින් ඔවුන් පෙන්වාදෙයි.", "URL": "https://sinhala.adaderana.lk/news.php?nid=30632", "Category": null, "Parent URL": null}