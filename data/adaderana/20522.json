{"Source": "Adaderana", "Timestamp": "December 7, 2011 01:46 pm", "Headline": "බලාගෙනයි !- ලියාපදිංචි නොකළ විලවුන් භාවිතා කළ තැන් 20 ක් ", "News Content": "රූපලාවන්‍යාගාර සහ විලවුන් අලෙවි කරන ස්ථාන සම්බන්ධයෙන් සිදුකරන ලද පරීක්ෂණවලදී ස්ථාන 20 ක ලියාපදිංචි නොවූ විලවුන් වර්ග භාවිත කරන බවට අනාවරණය වී තිබේ. රට පුරා රූපලාවන්‍යාගාර හා විලවුන් අලෙවි ආයතන 2000 ක් පමණ පසුගිය නොවැම්බර් මාසය තුළ පරීක්ෂාවට ලක්කිරීමට හැකි වූ බව ජාතික විලවුන් උපකරණ හා ‍ඖෂධ නියාමන අධිකාරියේ අධ්‍යක්ෂ වෛද්‍ය හේමන්ත බෙංගමුව මහතා සඳහන් කරයි. ඒ අතුරින් මෙසේ ලියාපදිංචි නොකළ විලවුන් වර්ග භාවිතා කරන බවට හඳුනාගත් ස්ථාන 20 ට අදාළව නීතිමය වශයෙන් තමන්ට පැවරී ඇති බලතල අනුව ඉදිරි ක්‍රියාමාර්ග ගැනීමට සූදානම් බවද ඔහු කියා සිටියේය. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි ජාතික විලවුන් උපකරණ හා ඖෂධ නියාමන අධිකාරිය විසින් මෙම පරීක්ෂණ කටයුතු සිදුකරනු ලැබු අතර ප්‍රමිතියෙන් යුතු විලවුන් වර්ග භාවිතා කිරීම හා ඒවායේ සනීපාරක්ෂක කටයුතු විධිමත් ලෙස පවත්වාගෙන යන්නේද යන්න පරීක්ෂා කිරීම මෙම වැඩපි‍ළිවෙළේ අරමුණ වී තිබේ. තවදුරටත් දිවයින පුරා පිහිටි රූපලාවන්‍යාගාර සහ විලවුන් අලෙවි කරන ස්ථාන සම්බන්ධයෙන් පරීක්ෂණ කටයුතු සිදුකෙරෙන බවත්,නීති විරෝධී ලෙස කටයුතු කරන උදවියට එරෙහිව දැඩි ක්‍රියා මාර්ග ගන්නා බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=20522", "Category": null, "Parent URL": null}