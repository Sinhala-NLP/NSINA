{"Source": "Adaderana", "Timestamp": "March 3, 2011 04:56 pm", "Headline": "බොහෝ පළාත් පාලන අපේක්ෂකයින් සුදුසුකම් අනුව තෝරාගෙන නෑ", "News Content": "පළාත් පාලන මැතිවරණය සඳහා ඉදිරිපත් කර ඇති අපේක්ෂකයින් බොහෝ පි‍රිසක් නියමිත සුදුසුකම් අනුව තෝරාගෙන නොමැති බව පැෆ්රල් සංවිධානය පවසයි. වාර්තා වී ඇති ප්‍රචණ්ඩ ක්‍රියා පිළිබඳ අවධානය යොමු කිරීමේ දී ඒ පිළිබඳ පසක් වන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. අද(03) පෙරවරුවේ පැවති මාධ්‍ය හමුවේ දී රෝහණ හෙට්ටිආරච්චි මහතා මේ බව කියා සිටියේය. එකම දේශපාලන ධාරාවේ අපේක්ෂකයින් අතර ඇතිවන ගැටුම් උග්‍රවී ඇති බව එහිදී ඔහු පෙන්වාදුන්නේය. මෙම දේශපාලන පක්ෂ වලට පොදුවේ පළමුවන අදියරේදීම අපේක්ෂකයින් තෝරාගැනීමේ නිශ්චිත ක්‍රමවේදයක් නොමැති කම හෙතෙම අවධාරණය කළේය. පොදුවේ ගත්කළ සෑම පක්ෂයකම දේශපාලන නායකත්වයට පවතින හිතවත්කම, ආර්ථික හැකියාව මත අපේක්ෂකත්වය හිමිව තිබෙන බව වැඩිදුරටත් අදහස් දක්වමින් රෝහණ හෙට්ටිආරච්චි මහතා කියා සිටියේය.", "URL": "https://sinhala.adaderana.lk/news.php?nid=14590", "Category": null, "Parent URL": null}