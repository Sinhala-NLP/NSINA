{"Source": "Adaderana", "Timestamp": "June 29, 2017 10:26 pm", "Headline": "විදුලි බිල වැඩි කරන්නේ නෑ", "News Content": "කොපමණ අභියෝග එල්ල වුවත් විදුලි බිල වැඩිකිරීමක් සිදු නොකරන බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.කෑගල්ල, රුවන්වැල්ල පාසලේ පැවති උත්සවයකට එක්වෙමින් රංජිත් සියඹලාපිටිය අමාත්‍යවරයා මේ බව කියා සිටියේය.එහිදී වැඩිදුරටත් අදහස් දැක්වූ ඒ මහතා, \"ඊයේ මට අභියෝගයක් එල්ලවුණා. එක් සහෝදරයෙක් මට අභියෝග කළා විදුලිබිල වැඩි කරන්නේ නැහැ කියලා පුළුවන්නම් කෙලින් කියන්න කියලා. ඔහු හිතන්න ඇති මා වටකරගෙන තිබෙන අභියෝග නිසා මට එය ප‍්‍රකාශ කරන්න බැහැ කියලා. ඔව් මම කෙළින්ම කියනවා. අභියෝග කොපමණ ආවත් ඒවට අපි පිළිතුරු සොයනවා, නමුත් කිසිසේත්ම විදුලිබිල වැඩි කරන්නේ නැහැ කියලා විෂයබාර අමාත්‍යවරයා හැටියට මම ඉතා පැහැදිළිව කෙලින්ම රටට ප‍්‍රකාශ කරනවා\" යැයි විදුලිබල හා පුනර්ජනනීය බලශක්ති අමාත්‍ය, රංජිත් සියඹලාපිටිය මහතා පැවසීය. \"වසර 30 කට පස්සේ තමයි අපිට මේ වගේ අවම වර්ෂාපතනයක් ලැබුණේ. රටේ වැසි පැවතුනත් ඊසාන දිග මෝසම තවමත් සක‍්‍රීයවෙලා නැති නිසා, මේ වනවිට විදුලිය නිපදවන්න තිබෙන මුළු ජල ප‍්‍රමාණය 48%යි. වෙන වසරවල මේ වෙද්දි 70% ක් තිබෙනවා. ඒ නිසා ඞීසල් සහ ගල්අගුරු වලින් තමයි අපි විදුලිය දෙන්නේ. මැයි මාසේ වෙද්දි ඒ සඳහා රු. බිලියන 33 ක් වියදම් කරන්න සිදුවුණා. ඒ හැරුණම අභ්‍යන්තර ප‍්‍රශ්න, වෘත්තීය සමිති එකිනෙකා අතර ප‍්‍රශ්න ආදි ගැටළු රැසකට මුහුණ දෙන්න අපිට සිදුවෙලා තිබෙනවා. නමුත් මම මේ සියලු දේ පිළිබඳව කැබිනට් මණ්ඩලය සමග කතා කළා. කැබිනට් මණ්ඩලයෙන් මට උපදෙස් දීලා තිබෙනවා විදුලිබිල වැඩි නොකර කටයුතු කරන්න ඕන ආකාරය පිළිබඳව. අභියෝග වලට මුහුණ දීලා, ඒවාට පිළිතුරු සොයන්න පුළුවන් හැටියට අපි හැමදේම ගොඩනගාගෙන තිබෙනවා. මම මේ දරුවන්ගෙනුත් ඉල්ලා සිටින්නේ, ක‍්‍රීඩාව තුළින් අභියෝග වලට මුහුණ දෙන්න, ඒවාට පිළිතුරු සොයන්න, රටට කීර්තිය ගේන්න, සෞඛ්‍යසම්පන්න වෙන්න, සියල්ලටම වැඩියෙන් ජය පරාජය සමසේ දරාගන්න පුරුදුවෙන්න\" යැයි පැවසීය.", "URL": "https://sinhala.adaderana.lk/news.php?nid=74696", "Category": null, "Parent URL": null}