{"Source": "Adaderana", "Timestamp": "May 31, 2012 11:01 am", "Headline": "පෙට්‍රල් මිල ඉහළ යාමට එරෙහිව ඉන්දීය විපක්ෂ විරෝධතාවයක", "News Content": "පෙට්‍රල් මිල ඉහළ දැමීමට විරෝධය පළ කරමින් ඉන්දීය විපක්ෂය ඒකාබද්ධ උද්ඝෝෂණ ක්‍රියාමාර්ගයකට එළඹ තිබේ. පෙට්‍රල් මිල විශාල වශයෙන් ඉහළ යාම සාමාන්‍ය ජන ජීවිතයට දැඩි බලපෑම් එල්ල කර ඇති බවට ඔවුන් චෝදනා කරයි. කල්කටා, දිල්ලි, දකුණු කර්ණාටක ප්‍රාන්තයේ සහ උත්තර ප්‍රදේශ් ප්‍රාන්තවල මෙම උද්ඝෝෂණ ක්‍රියාත්මක වන බව සඳහන්ය. උද්ඝෝෂකයින් මාර්ග අවහිර කරමින්, බස්රථවල පහරදෙමින් සහ දුම්රිය මාර්ග අවහිර කරමින් විරෝධතා දක්වමින් සිටින බව එරට මාධ්‍ය වාර්තා කර තිබේ. ඉන්දීය ඉන්ධන සමාගම් විසින් පසුගිය සතියේ පෙට්‍රල් ලීටරයක මිල 11 % න් ඉහළ දැමීමට පියවර ගෙන තිබුණි. රුපියලේ අගය පහල යාම හේතුවෙන් ඉන්ධන ආනයනය සඳහා වැඩි පිරිවැයක් දැරීමට සිදුවීම මෙලෙස ඉන්ධන මිල ඉහළ දැමීමට හේතු වූ බව එරට ඉන්ධන සමාගම් ප්‍රකාශකර ඇත.", "URL": "https://sinhala.adaderana.lk/news.php?nid=24643", "Category": null, "Parent URL": null}