{"Source": "Adaderana", "Timestamp": "October 28, 2010 06:20 am", "Headline": "පාලන මිල ඉවත් කළාට හිතු මනාපෙට හාල් මිල නංවන්න බෑ", "News Content": "පාලන මිල ඉවත් කළාට හිතු මනාපෙට සහල් මිල මිල ඉහළ දැමීමට ඉඩ නොදෙන බව වෙළෙඳ හා පාරිභෝගික කටයුතු අමාත්‍ය ජොන්ස්ටන් ප්‍රනාන්දු මහතා පවසයි. සහල්වලට දමා තිබූ පාලන මිල ඉවත් කිරීමට කටයුතු කරනු ලැබුවේ දැනට එවැනි අවශ්‍යතාවක් නොමැති නිසා බවද හෙතෙම කියා සිටියේය. යම් හෙයකින් වෙළෙඳුන් විසින් දේශීය වෙළඳපොළේ සහල් මිල හිතු මනාපෙට ඉහළ දමන්නට කටයුතු කරනු ලැබුවහොත් රජයේ ගබඩාවල ඇති වී වෙළෙඳපොළට නිකුත් කොට සහල්මිල පාලනය කරන්නට කටයුතු කරන බවද අමාත්‍යවරයා සඳහන් කළේය. මේ වන විට රජයේ ගබඩාවල වී ටොන් ලක්ෂ දෙකකට අධික ප්‍රමාණයක් පවතින බවත්,එම තොගය ඕනෑම වෙලාවක නිදහස් කරන්නට හැකි බවත් ඔහු පෙන්වා දුන්නේය. සහල්වල පාලන මිල ඉවත් කිරීමට කටයුතු කරනු ලැබුවේ දේශීය ගොවියාට සහනයක් සැලසීම පිණිස බව පෙන්වාදුන් අමාත්‍යවරයා අවශ්‍යතාවයක් ඇති වූවහොත් ඒ ඕනම අවස්ථාවක යළි පාලන මිලක් දැමීමට කටයුතු කළ හැකි යයිද කියා සිටියේය. සහල් අලෙවි කිරීම සඳහා පාරිභෝගික අධිකාරිය විසින් පනවා තිබූ උපරිම සිල්ලර මිල කිලෝවක් රු.70 ක් යන සීමාව ඉවත් කිරීමට ගත් පියවර සම්බන්ධයෙන් මාධ්‍ය දැනුවත් කරමින් අමාත්‍යවරයා මෙම අදහස් පළ කර තිබේ.", "URL": "https://sinhala.adaderana.lk/news.php?nid=11775", "Category": null, "Parent URL": null}