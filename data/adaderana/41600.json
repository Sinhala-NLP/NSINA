{"Source": "Adaderana", "Timestamp": "March 6, 2014 07:45 pm", "Headline": "ගුරුවරිය දණ ගැස්වූ නඩුව කල්යයි", "News Content": "වයඹ පළාත් සභාවේ හිටපු මන්ත්‍රීවරයෙකු විසින් පාසල් ගුරුවරියක් ඇය සේවය කළ පාසල තුළදී දණ ගස්සවා හිරිහැර කළේ යැයි කියන සිද්ධිය සම්බන්ධයෙන් වූ නඩු විභාගය ලබන අප්‍රියෙල් මස 24 සහ 25 යන දින දක්වා කල් තැබීමට පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා අද (06) වැනිදා සවස නියම කර තිබේ. 2013 ජුනි මස 14 වැනි දින හෝ ඊට ආසන්න දිනයකදී නවගත්තේගම නවෝදයා මහා විද්‍යාලයේ දී එම පාසල් ගුරුවරියක ලෙස සේවය කළ එම්.එම්.ප්‍රියානි සුසිලා හේරත් මහත්මියව එම පාසල තුළදී පාසල් දරුවන් ඉදිරියේ දණ ගස්සවා පීඩනය කළේ යැයි වය‍ඹ පළාත් සභාවේ හිටපු පොදු පෙරමුණු මන්ත්‍රී ආනන්ද සරත් කුමාර මහතාට එරෙහිව නීතිපතිවරයා විසින් පුත්තලම මහාධිකරණය හමුවේ චෝදනා ගොණු කර ඇත. මේ සම්බන්ධයෙනු වූ නඩු විභාගය මුලින්ම ආණමඩුව දිසා අධිකරණයේදී පැවති අතර පසුව නීතිපති වරයා විසින් සැකකාර හිටපු පළාත් සභා මන්ත්‍රීවරයාට එරෙහිව පුත්තලම මහාධිකරනය හමුවේ අධි චෝදනා ගොණු කළේය. මෙම නඩුවේ පැමිණිල්ල වෙනුවෙන් වූ සාක්ෂි විමසීම පසුගිය මස 24 වැනිදා අවසන් කළ මහාධිකරණ විනිසුරුවරයා අද (06) වැනිදා සිට විත්තියේ සාක්ෂි කැඳවීමට නියම කළේය. ඒ අනුව අද(06) වැනිදා මහාධිකරණය හමුවේ සාක්ෂි ලබා දුන්නේ විත්තිකාර හිටපු පළාත් සභා මන්ත්‍රී ආනන්ද සරත් කුමාර මහතාය. පැමිණිල්ල වෙනුවෙන් පෙනී සිටි සීතිඥ ප්‍රියන්ත ගමගේ මහතා විත්තිකරුගෙන් අධිකරණය තුළදී පැය 02 කට ආසන්න කාලයක් හරස් ප්‍රශ්න අසමින් සාක්ෂි ලබා ගත්තේය. විත්තිය වෙනුවෙන් සාක්ෂි ලබා දීමට නියමිත සෙසු සාක්ෂිකරුවන්ද ඉදිරි නඩු දිනවලදී කැඳවන ලෙස මහාධිකරණ විනිසුරුවරයා නියම කළේය.", "URL": "https://sinhala.adaderana.lk/news.php?nid=41600", "Category": null, "Parent URL": null}