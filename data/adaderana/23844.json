{"Source": "Adaderana", "Timestamp": "April 27, 2012 12:43 pm", "Headline": "රිය අනතුරු කිහිපයකින් මරණ 5 ක් - 26 දෙනෙකුට තුවාලයි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් 5 දෙනෙකු ජීවිතක්ෂයට පත්වී තවත් 26 දෙනෙකු තුවාල ලබා තිබේ. පුස්සැල්ලාව, මොරටුව, ගලහිටිය, ගොකරැල්ල සහ ඉඹුල්ගොඩ යන ප්‍රදේශවලින් මෙම අනතුරු වාර්තා වන බව පොලිසිය පැවසීය. පුස්සැල්ලාව - නුවරඑළිය ප්‍රධාන මාර්ගයේ පුස්සැල්ලාව ප්‍රදේශයේ සිදුවූ රිය අනතුරකින් පුද්ගලයින් දෙදෙනෙකු ජීවිතක්ෂයට පත්ව තිබේ. එකිනෙකට විරුද්ධ දිශාවන්ට ධාවනය වූ ලොරි රථයක් සහ ත්‍රිරෝද රථයක් ගැටීමෙන් අනතුර සිදුව ඇති බව සඳහන්ය. අනතුරින් ත්‍රිරෝද රථයේ ගමන් කළ පුද්ගලයින් දෙදෙනෙකු ජීවිතක්ෂයට පත්ව ඇති බව පොලිසිය පැවසීය. එහිදී ත්‍රිරෝද රථයේ රියදුරු සහ එහි ගමන් ගත් තවත් අයෙකු තුවාල ලබා ඇති අතර ඔවුන් ප්‍රතිකාර සඳහා ගම්පොළ රෝහලට ඇතුළත් කර ඇත. අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර ඔහු අද(27) ගම්පොළ මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර මොරටුව බස් නැවතුම්පළේ දී පෞද්ගලික බස්රථයක ගැටීමෙන් පදික කාන්තාවක් මියගොස් තිබේ. අනතුරින් මියගොස් ඇත්තේ කෙසෙල්වත්ත, පානදුර ප්‍රදේශයේ පදිංචිව සිටි 72 හැවිරිදි කාන්තාවකි. කොළඹ - රත්නපුර ප්‍රධාන මාර්ගයේ ගලහිටිය ප්‍රදේශ‍යේ සිදුවූ රිය අනතුරකින් පුද්ගලයෙකු ජීවිතක්ෂයට පත්වී තිබේ. පෞද්ගලික බස්රථයක පදිකයෙකු ගැටීමෙන් අනතුර සිදුව ඇති බව ඇහැළිය‍‍ගොඩ පොලිසිය ප්‍රකාශ කරයි. මේ අතර දඹුල්ල - කුරුණෑගල ප්‍රධාන මාර්ගයේ ගොකරැල්ල ප්‍රදේශයේ සිදුවූ රිය අනතුරකින් පුද්ගලයෙකු ජීවිතක්ෂයට පත්ව ඇත. ටිපර් රථයක ගැටීමෙන් අදාළ පුද්ගලයා මියගොස් ඇති අතර ටිපර් රථයේ රියදුරු අත්අඩංගුවට ගෙන ඇති බව ගොකරැල්ල පොලිසිය ප්‍රකාශ කරයි. කොළඹ - නුවර ප්‍රධාන මාර්ගයේ ඉඹුල්ගොඩ ප්‍රදේශයේ දී බස්රථ දෙකක් එකිනෙක ගැටීමෙන් ඊයේ(26) සිදුවූ අනතුරකින් පුද්ගලයින් 24 දෙනෙකු තුවාල ලැබීය. තුවාල ලැබූ පුද්ගලයින්ගම්පහ සහ කොළඹ ජාතික රෝහලේ ප්‍රතිකාර ලබන බව ගම්පහ පොලිසිය සඳහන් කරයි.", "URL": "https://sinhala.adaderana.lk/news.php?nid=23844", "Category": null, "Parent URL": null}