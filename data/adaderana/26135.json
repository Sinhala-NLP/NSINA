{"Source": "Adaderana", "Timestamp": "July 28, 2012 02:25 pm", "Headline": "ශ්‍රී ලංකාව පළමුව පන්දුවට පහරදෙයි", "News Content": "සංචාරක ඉන්දීය කණ්ඩායම සහ ශ්‍රී ලංකා කණ්ඩායම අතර අද(28) පැවැත්වෙන තෙවන එක්දින තරගයේ කාසියේ වාසිය දිනාගැනීමට ශ්‍රී ලංකා කණ්ඩායම සමත්විය. ඒ අනුව ආර්.ප්‍රේමදාස ක්‍රීඩාංගණයේ පැවැත්වෙන මෙම තරගයේ දී පළමුව පන්දුවට පහරදීමට ශ්‍රී ලංකා කණ්ඩායමේ නායක මහේල ජයවර්ධන තීරණය කළේය. මේ වන විට තරගාවලිය 1 ට 1 ක් ලෙස සම තත්ත්වයේ පැවතීම හේතුවෙන් මෙම තරගයේ ජයග්‍රහණය කණ්ඩායම් දෙකටම වැදගත්ය. ප්‍රථමයෙන් පන්දුවට පහරදෙන කණ්ඩායමට ආර්. ප්‍රේමදාස ක්‍රිඩාංගණයේ වාසි සහගත තත්ත්වයක් තිබුණ ද පසුගිය පකිස්ථාන සංචාරයේ අවසාන තරගය ශ්‍රී ලංකා කණ්ඩායම දෙවනුව පන්දුවට පහරදී ජයග්‍රහණය කිරීමට සමත්විය. එමනිසා මෙම තරගය ඉතා තියුණු මුහුණුවරක් ගනු ඇතැයි ක්‍රීඩා විචාරකයින් පවසයි. මේ අතර අද තරගය නැරඹීමට පැමිණෙන ප්‍රේක්ෂකයින්ට තරගය ආරම්භ වීමට ප්‍රථම ක්‍රීඩාංගණයට පැමිණ අසුන් ගන්නා ලෙස ශ්‍රී ලංකා ක්‍රිකට් ආයතනය ඉල්ලීමක් කර තිබේ. ප්‍රවේශ දොරටු අසල ඇතිවන තදබදය අවම කරගැනීම සඳහා මෙම පියවර ගත් බව ශ්‍රී ලංකා ක්‍රිකට් ආයතනය සඳහන් කරයි.", "URL": "https://sinhala.adaderana.lk/news.php?nid=26135", "Category": null, "Parent URL": null}