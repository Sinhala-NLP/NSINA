{"Source": "Adaderana", "Timestamp": "March 1, 2019 05:14 pm", "Headline": "ගුවන් මෙහෙයුම් සඳහා පාකිස්ථාන ගුවන් කලාපය යළි විවෘත වෙයි", "News Content": "ගුවන් මෙහෙයුම් කටයුතු සඳහා අද (01) පස්වරුවේ සිට පාකිස්ථාන ගුවන් කලාපය යළි විවෘත කිරීමට එරට සිවිල් ගුවන් සේවා අධිකාරිය තීරණය කර ඇත. ඉන්දියාව සහ පාකිස්ථානය අතර ගැටුම්කාරී වාතාවරණයත් සමඟ පසුගිය 27 වනදා සිට එම ගුවන් කලාපය තාවකාලිකව වසා දැමීමට පාකිස්ථාන බලධාරීන් පියවර ගෙන තිබුණි. මේ හේතුවෙන් පාකිස්ථානය ආශ්‍රිත ගුවන, ගුවන් ගමන්වලින් තොර කලාපයක් බවට පත්ව තිබූ අතර මේ හේතුවෙන් ජාත්‍යන්තර ගුවන් ගමන් රැසක් අඩාල වූ බව සඳහන්ය. කෙසේවෙතත් අද පස්වරු 06.30 සිට සිය ගුවන් අවකාශය යලි විවෘත කිරීමට පාකිස්ථාන සිවිල් ගුවන් සේවා අධිකාරිය තීරණය කර ඇත.", "URL": "https://sinhala.adaderana.lk/news.php?nid=105298", "Category": null, "Parent URL": null}