{"Source": "Adaderana", "Timestamp": "August 24, 2011 05:37 pm", "Headline": "පැමිණිල්ලට ගිය පොලිස් නිලධාරියා පහර කා රෝහලේ", "News Content": "උඩුදුම්බර, කළුගල, හයේ කණුව ප්‍රදේශයේ දී තියුණු ආයුධයකින් පහරකෑමට ලක්වූ පොලිස් නිලධාරියෙකු උඩුදුම්බර රෝහලට ඇතුළත් කර තිබේ. අද පෙරවරු‍වේ පැමිණිල්ලක් විභාග කිරීමට ගිය අවස්ථාවේ දී අදාළ පොලිස් නිලධාරියා පහරකෑමට ලක්ව ඇති බව උඩුදුම්බර පොලිසිය සඳහන් කරයි. අදාළ පැමිණිල්ලට සම්බන්ධ පුද්ගලයා විසින් පහරදීම සිදුකර ඇති බවට තොරතුරු අනාවරණය වී තිබේ. සැකකරු අත්අඩංගුවට ගැනීම සඳහා පොලිස් කණ්ඩායමක් යොමු කර ඇති බව උඩුදුම්බර පොලිසියේ ප්‍රකාශකයෙක් කියා සිටියේය. මේ අතර බදුල්ල, උඩුවර ප්‍රදේශයේ සැකකටයුතු ලෙස සැරි සැරූ පුද්ගලයෙකුට ප්‍රදේශවාසීන් පහරදී තිබේ. තුවාල ලැබූ පුද්ගලයා පොලිසියේ මැදිහත් වීමෙන් බදුල්ල මහරෝහලට ඇතුළත් කර ඇති අතර ඔහු අම්බලන්ගොඩ ප්‍රදේශයේ පදිංචි මන්ද මානසික අයෙකු බව පොලිසිය කියා සිටියි.", "URL": "https://sinhala.adaderana.lk/news.php?nid=18284", "Category": null, "Parent URL": null}