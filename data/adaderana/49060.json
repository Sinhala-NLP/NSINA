{"Source": "Adaderana", "Timestamp": "January 30, 2015 05:27 pm", "Headline": "පුංචි පහේ කඩඉම් ලකුණු මෙන්න ", "News Content": "2014 වසරේ පහ ශ්‍රේණියේ ශිෂ්‍යත්ව විභාගයේ කඩඉම් ලකුණු නිකුත් කර තිබේ. පිරිමි පාසල් අතුරෙන් කොළඹ රාජකීය විද්‍යාලයට වැඩිම කඩඉම් ලකුණු සංඛ්‍යාවක් හිමිව ඇති බව අධ්‍යාපන අමාත්‍යාංශය නිවේදනය කළේය. එම විද්‍යාලයට ඇතුළත් කරගැනීමේ කඩඉම් ලකුණු 186ති. කොළඹ ආනන්ද විද්‍යාලයට ලකුණු 183ක්, මහනුවර ධර්මරාජ විද්‍යාලයට ලකුණු 183ක්, කුරුණෑගල මලියදේව විද්‍යාලයට ලකුණු 182ක් සහ කොළඹ නාලන්ද විද්‍යාලයට ලකුණු 181ක් ලෙස කඩඉම් ලකුණු ලබා දී තිබේ. මහනුවර කිංග්ස්වුඩ් විද්‍යාලයට ලකුණු 180ක්, කොළඹ ඩී.එස්.සේනානායක විද්‍යාලයට ලකුණු 179ක්, ගාල්ල රිච්මන්ඩ් විද්‍යාලයට ලකුණු 179ක් ලෙස කඩඉම් ලකුණු ලබා දී ඇත. බාළිකා පාසල් අතුරෙන් කොළඹ විශාඛා විද්‍යාලය සඳහා ලකුණු 185ක් මහනුවර මහාමායා විද්‍යාලය සඳහා ලකුණු 183ක් කොළඹ දේවි බාලිකා, කුරුණෑගල මලියදේව බාලිකා සහ ගාල්ල සවුත්ලන්ඩ්ස් යන විද්‍යාල සඳහා ලකුණු 182ක් ලෙස කඩඉම් ලකුණු ප්‍රකාශයට පත් කර තිබේ. කුරුණෑගල ශුද්ධ වු පවුලේ බාලිකා සහ කොළඹ සිරිමාවෝ බණ්ඩාරනායක යන පාසල් සඳහා ලකුණු 180ක්, ගම්පහ රත්නාවලි බාලිකා විද්‍යාලයට ලකුණු 179ක් සහ නුගේගොඩ අනුලා විද්‍යාලයට ලකුණු 178ක් ලෙස කඩඉම් ලකුණු ප්‍රකාශ කර ඇති බව අමාත්‍යාංශය සඳහන් කළේය. මිශ්‍ර පාසල් අතුරෙන් රත්නපුර සීවලි මධ්‍ය මහ විද්‍යාලයට ලකුණු 176ක්, පන්නිපිටිය ධර්මපාල, පින්නවල මධ්‍ය මහ විද්‍යාලය, පොළොන්නරුව රාජකීය විද්‍යාලය, හොරණ තක්ෂිලා විද්‍යාලය යන පාසල් සඳහා ඇතුළත් කරගැනීමේ කඩඉම් ලකුණ 175කි. පහ ශ්‍රේණිය ශිෂ්‍යත්ව විභාගයේ කඩඉම් ලකුණු පිළිබඳ වැඩිදුර තොරතුරු ඉහත දැක්වේ.", "URL": "https://sinhala.adaderana.lk/news.php?nid=49060", "Category": null, "Parent URL": null}