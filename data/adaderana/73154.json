{"Source": "Adaderana", "Timestamp": "May 14, 2017 03:51 pm", "Headline": " ආණ්ඩුක්‍රම ව්‍යවස්ථා මෙහෙයුම් කමිටුව 23දා රැස්වෙයි", "News Content": "පාර්ලිමේන්තුවේ ආණ්ඩුක්‍රම ව්‍යවස්ථා මෙහෙයුම් කමිටුව ලබන 23 වැනිදා සිට අඛණ්ඩව දින 4ක් රැස්වන බව මෙහෙයුම් කමිටු සාමාජික අමාත්‍ය මනෝ ගනේෂන් මහතා පවසයි. අමාත්‍යවරයා සඳහන් කළේ ආණ්ඩුක්‍රම ව්‍යවස්ථා මෙහෙයුම් කමිටුව තුළ දැනට සාකච්ඡා කරන ලද සහ ඉදිරිපත් වූ යෝජනා පිළිබඳව තම ස්ථාවරය ලිඛිතව ලබන 23 වන දින බාරදෙන ලෙස දැනුම් දී ඇති බවයි.ඒ අනුව 23 වැනිදා සිට ආණ්ඩුක්‍රම ව්‍යවස්ථා මෙහෙයුම් කමිටුව රැස්වන දින 4 තුළ නව ආණ්ඩුක්‍රම ව්‍යවස්ථාවක් සඳහා කෙටුම්පතක් සකස් කිරීමට හැකි වනු ඇතැයි මනෝ ගනේෂන් අමාත්‍යවරයා පවසයි.අනතුරුව අදාළ කෙටුම්පත පාර්ලිමේන්තුවට ඉදිරිපත් කර අවසන් තීරණයකට එළඹීමට හැකියාව පවතින බව සඳහන්ය.ශ්‍රී ලංකා මුස්ලිම් කොංග්‍රසය, දමිල ප්‍රගතිශීලි සන්ධානය, ඊ.පී.ඩී.පී. සමස්ත ලංකා මහජන කොංග්‍රසය, ජාතික හෙළ උරුමය, ඒකාබද්ධ විපක්ෂය, නව ආණ්ඩුක්‍රම ව්‍යවස්ථාවක් සඳහා වන යෝජනා මේ වන විටත් බාර දී තිබේ.", "URL": "https://sinhala.adaderana.lk/news.php?nid=73154", "Category": null, "Parent URL": null}