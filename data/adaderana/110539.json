{"Source": "Adaderana", "Timestamp": "May 23, 2019 05:00 pm", "Headline": "රිෂාඩ්ව අයින් කරන්න යන්නෙත් රවීව අයින් කළා වගේ", "News Content": "අමාත්‍ය රිෂාඩ් බදියුදීන් මහතාට එරෙහි විශ්වාසභංගය යටපත් කිරීමට එක්සත් ජාතික පක්ෂය උත්සාහ දරණ බවට ශ්‍රී ලංකා පොදුජන පෙරමුණ චෝදනා කරයි. අද(23) බත්තරමුල්ලේ පිහිටි එම පක්ෂ මූලස්ථානයේ පැවති ප්‍රවෘත්ති සාකච්ඡාවකදී එක්සත් ජනතා නිදහස් සන්ධාන පාර්ලිමේන්තු මන්ත්‍රී ජනක වක්කුඹුර මහතා මේ පිළිබඳව අදහස් පලකළේය. එහිදී වැඩිදුරටත් අදහස් දක්වමින් මන්ත්‍රීවරයා මෙසේ පැවසීය. “දැන් මංගල සමරවීරට පන්සල් යන්න බැහැ. රිෂාඩ් බදියුදින්ට ඡන්දය දිලා ගමේ පන්සලට එන්න එපා කියලා හාමුදුරුවරු කියලා තියෙන්නේ. දැන් කථානායකතුමාටත් පන්සල් යන්න බැරි වෙනවා. මහානායක හාමුදුරුවෝ ඉස්සරහා සම්මාන ගත්තාට කටයුතු කරන්නේ දෙබිඩි පිළිවෙතක. රවි කරුණානායකව ඉවත් කළා වගේ ටික කාලයකට ඇමැතිකමෙන් ඉවත් කරලා සියලූ සැප සම්පත් ඇතිව තියලා පස්සේ ආයෙත් ඇමැතිධූරයක් දුන්නා වගේ රිෂාඩ් බදුයිදීන්ටත් කරන්න යන බවට ආරංචි ලැබෙනවා. විජේදාස රාජපක්ෂ මහතා ආණ්ඩුවේ ඉන්න සමයේදීත් මේවගේ සිද්ධියක් වුනාම ඇමැතිධූරයෙන් අයින් වෙන්න කිව්වා. තිලක් මාරපන ඇමැතිවරයාටත් ඒදේමයි කලේ. ආණ්ඩු හැම තිස්සෙම ප්‍රශ්නයක් ආවාම ඒ ප්‍රශ්නය ප්‍රශ්නයකින් යටපත් කරනවා. රිෂාඩ් බදියුදීන්ට එල්ල වෙලා තියෙන්නේ උසාවි ගිහින් පරීක්ෂණ කරලා ගේන්න පුලූවන් චෝදනා නෙවෙයි. විශ්වාසය කඩවිම නිසයා විශ්වාසභංගයක් පාර්ලිමේන්තුවට ගෙනාවේ. පුළුවන්නම් මේකට ආණ්ඩුවක් විදියට මුහුණ දීලා ජයගන්න. මේ විශ්වාසභංගයට ඡන්දේ දීලා ගමේ එන්න එපා කියලා පාර්ලිමේන්තුව ඉස්සරහාම බැනරයක් ගහලා තියෙනවා. බස්නාහිර පළාත් ආණ්ඩුකාර අසාත් සාලි කියනවා ඇමරිකාවේ පෙන්ටගනයට ගැහුවා නම් ලංකාවට ගහපු එක ලොකු දෙයක් නෙවෙයිලූ. එතුමාට ලොකු දෙයක් නොවුනාට මේ රටේ ගෙවල් 156ක මළ ගෙවල් තිබුණා. සමහර පවුල් පිටින් මැරුණා. තවමත් ලෙඩ වුණු අය ඉන්නවා. එතුමාට ලොකු දෙයක් නොවුනාට රටේ මිනිස්සුන්ට ලොකු දෙයක්. දරුවෝ තවමත් බයෙන් ඉන්නේ. පාසල්වල මුරකරන්න යන්න වෙලා. අසාත් සාලිට ලොකු දෙයක් නෙවෙයිලූ. අදටත් අයි. එස්. අයි කට්ටිය අහුවෙනවා. දැන් කියනවා පාර්ලිමේන්තුවේ මේ අයගේ දෙන්නෙක් හිටපු කතාවක්. මේ ආණ්ඩුකාරවරු ඉවත් කරන එක ජනාධිපතිවරයාට පැයක් යන්න කලින් කරන්න පුළුවන්. ඒ නිසා මේ වගේ බොරු කතා කියන අය රකින්නේ නැතිව අයින් කරන්නයි අපි ජනාධිපතිතුමාගෙන් ඉල්ලා සිටිනවා.“", "URL": "https://sinhala.adaderana.lk/news.php?nid=110539", "Category": null, "Parent URL": null}