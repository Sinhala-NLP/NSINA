{"Source": "Adaderana", "Timestamp": "September 19, 2012 10:20 am", "Headline": "මඩු රක්ෂිතයේ දැව ජාවාරමක් හෙළිවෙයි", "News Content": "මන්නාරම මඩු රක්ෂිතයේ මහා පරිමාණයෙන් සිදුකරගෙන ගිය දැව ජාවාරමක තොරතුරු හෙළි කරගෙන ඇත. සෙට්ටිකුලම පොලීසියේ නිලධාරීන් කන්ඩායමක් විසින් සිදුකළ වැටලීමක දී මෙම තොරතුරු අනාවරණය කර ගෙන ඇති බව සඳහන්ය. මෙහිදී පොලිස් නිලධාරීන් විසින් කපා ප‍්‍රවාහනය කිරීමට සූදානම් කර තිබූ දැව තොගයක් ද පොලිස් භාරයට ගෙන ඇත. කෙසේ වෙතත් පොලිස් නිලධාරීන් මඩු රක්ෂිතයට ඇතුළු වන අවස්ථාවේ දී දැව ජාවාරම්කරුවන් පළාගොස් ඇතැයි වාර්තා වේ. මෙම දැව ජාවාරම දීර්ඝ කාලයක් තිස්සේ සිදු කරගෙන ගොස් ඇති බව පොලීසිය පවසයි. සෙට්ටිකුලම පොලීසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=27548", "Category": null, "Parent URL": null}