{"Source": "Adaderana", "Timestamp": "January 23, 2019 12:53 am", "Headline": "සේනා මාතලේ බලා ගිය ගමන අතරමඟ නතර වෙයි", "News Content": "සේනා දළඹුවන් බිත්තර සහ සලබයන් අවස්ථා සහිත බඩ ඉරිගු ගස් පටවාගත් ටිපර් රථයක් මාතලේ පලාපත්වල ප්‍රදේශයේ කිරි ගව ගොවිපලකට ප්‍රරවාහනය කරමින් තිබියදී නාඋල පොලිසිය භාරයට ගත් බව පොලිසිය කියයි. පොලොන්නරුව, ඇලහැර, බකමූණ, ගිරිතලේ දියබෙදුම, ආදී ප්‍රදේශවල සේනා දළඹු ප්‍රහාරය හේතුවෙන් එම ගොවීහු තම වගා බිම් කපා විනාශ කිරීම සිදු කිරද්දි ඒවායේ ඉවත් කරන බඩ ඉරිගු ගස් මෙසේ කිරි දෙනුන්ගේ ආහාර සඳහා මාතලේ පලාපත්වල ප්‍රදේශයේ පිහිටි ගොවිපලකට ප්‍රවාහනය කරමින් තිබුණු බව රියදුරුගෙන් ප්‍රශ්න කිරීමේදී හෙලිවී ඇති බව අද දෙරන වාර්තාකරු පැවසීය. නවුල පොලිසියේ ස්ථානාධිපති පොලිස් පරීක්ෂක සුගත් විජේසුන්දර මහතාට ලැබුණ තොරතුරක් මත නාඋල පොලිසිය ඉදිරිපිට මාර්ග බාධකයක් යොදමින් මෙම දළඹු විශේෂය සහිත බඩ ඉරිගු ලොරිය පොලිස් බාරයට ගෙන ඇත. මෙම ලොරියේ ඇති බඩ ඉරිගු ගස් පරීක්ෂාකිරීමේදී දළඹුවන් සලබයන් මෙන්ම දළඹු බිත්තර විශාල වශයෙන් තිබී ඇත. දැනට මාතලේ පලාපත්වල ආදී ප්‍රදේශවල මෙතෙක් දළඹු ප්‍රහාරයේ වගාවන් හමුවී නැති නිසා දළඹුවන් මේ ප්‍රදේශයේ ද මේ ආකාරයෙන් බෝ වීමට බොහෝ දුරට ඉඩ ඇතැයි වාර්තා වේ. නවුල පොලිසියෙන් මෙම ලොරි රථය පොලිස් භාරයට ගැනීමත් සමඟ ප්‍රධාන මාර්ගයේ ගමන් කරමින් සිටි දඹුල්ල මහ නගර සභාවේ නගරාධිපති ජාලිය ඕපාත නියෝජ්‍ය නගරාධිපති සමීර ජයසේකර ගලේවෙල ප්‍රාදේශීය සභාවේ සභාපති එම්.පි .ආර් . ජයතිලක යන මහත්වරුන් ද එම ස්ථානයට පැමිණ දළඹු සහිත මෙම ඉරිගු ගස් පැටවූ ටිපර් රථය පරීක්ෂාවට ලක් කර තිබේ. එම පිරිස ද පොලිසියෙන් ඉල්ලීමක් කළේ කිසිම ආකාරයෙන් මෙය ව්‍යාප්ත වීමට ඉඩ ලබා නොදෙන ලෙස එමෙන්ම රටේ මෙතරම් ව්‍යසනයක් බවට පත්ව තිබෙන අවස්ථාවක විනාස කරන ගොවිබිම් වල ඇති වියසනය රට අභ්‍යන්තරයට රැගෙන ඒමට පෙර රට ගැන මීට වඩා ජනතාව දැනුවත් විය යුතු බවය. පොලිස් භාරයට ගැනුණු සේනා දළඹු සහිත බඩඉරිඟු පිරවූ ටිපර් රථය කෘෂිකර්ම නිලධාරීන්ගේ පරීක්ෂාවට ලක් කිරීමට නියමිත බව නාඋල පොලිසියේ ස්ථානාධිපති පොලිස් පරීක්ෂක විජේසුන්දර මහතා සඳහන් කළේය.", "URL": "https://sinhala.adaderana.lk/news.php?nid=102858", "Category": null, "Parent URL": null}