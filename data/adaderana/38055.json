{"Source": "Adaderana", "Timestamp": "October 10, 2013 07:55 pm", "Headline": " ද්‍රවිඩ සන්ධානයේ මතභේද ඇවිලෙයි - සුරේෂ්ගෙන් අනතුරු ඇඟවීමක්", "News Content": "ඉලංකෙයි තමිල් අරසුකච්චි පක්ෂය,ද්‍රවිඩ ජාතික සන්ධානය තුළ ඒකාධිකාරයක් පවත්වාගෙන යන බව ද්‍රවිඩ ජාතික සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. උතුරේ පළාත් සභාව ජයග්‍රහණය කිරීමෙන් පසු ඊට අමාත්‍යවරුන් පත්කිරීමේදී ඉලංකෙයි තමිල් අරසුකච්චි පක්ෂයේ බලධාරීන් ස්වකීය අභිමතයට අනුව පමණක් ක්‍රියා කර ඇති බව මන්ත්‍රීවරයා කියා සිටියි. ද්‍රවිඩ ජාතික සන්ධානය තුළ නියෝජනය වන ප්ලොට්,ටෙලෝ,තමා නියෝජනය කරන ඊ.පී.ආර්.එල්.එෆ් ආදී කිසිවෙකුගෙන් හෝ මත විමසීමක් නොකොට හා එකී පක්ෂවල අනුමැතියකින් තොරව තනි මතයට අනුව ඔවුන් කටයුතු කර ඇති බවට ප්‍රේමචන්ද්‍රන් මහතා අද (10) යාපනය පැවති මාධ්‍ය හමුවකදී අවධාරණය කළේය. තමාගේ නියෝජිතයෙකුට ද අමාත්‍ය පදවියක් ලබාදී තිබුණද එය ලබා දී ඇත්තේ අත්‍යවශ්‍යතාව සැලකිල්ලට නොගෙන තමාගේ හෝ අදහස් විමසා බැලීමකින් තොරව බව ඔහු සඳහන් කළේය. යාපනය දිස්ත්‍රීක්කය නියෝජනය කරන පදිරි තම නියෝජිතයාට අමාත්‍ය පදවියක් දී ඇති නමුත් තමා මූලාරම්භයේ සිටම අවධාරණය කරනු ලැබුවේ මුලතිව් දිස්ත්‍රීක්කය බවත්,බොහෝ ගැටළු ඇත්තේ මුලතිව් වැසියන්ට බවත් ප්‍රේමචන්ද්‍රන් මහතා පෙන්වා දුන්නේය. ඉඩම් බලහත්කාරයෙන් අත්පත් කර ගැනීම්, හිතුවක්කාරී ලෙස සිංහලයින් පදිංචි කරවීම්, හමුදාවන්ගෙන් එල්ලවන තාඩන පීඩන,සුබසාධන කටයුතු,සුනාමියෙන් අවතැන් වූවන් දුෂ්කර ජීවිත ගත කිරීම ආදී ගැටළු බොහොමයක් මුලතිව් වැසියන්ට ඇති බව මන්ත්‍රීවරයා කියා සිටියේය. අමාත්‍ය පදවි දීමේදී එකී සැබෑ ප්‍රශ්න කිසිවක් කෙරෙහි අවධානය යොමු නොකිරීම කනගාටුවට කරුණක් බව ඔහු පැවසුවේය. ශ්‍රී ලංකා රජය විසින් යුද අපරාධ කළ බවටත්, ඒ සම්බන්ධයෙන් සොයා බැලීමට ජාත්‍යන්තර ස්වාධීන පරීක්ෂණයක් අවශ්‍ය බවටත් මැතිවරණ කාලයේ මැතිවරණ වේදිකාවල කෑ මොර දුන්නත් ඡන්දය ජයග්‍රහණය කිරීමෙන් පසු ජනාධිපතිවරයා ඉදිරියේ දිවුරුම් දීමට සී.වී විග්නේශ්වරන් මහතා කටයුතු කිරීම විහිළුවට කරුණක් බවත් ප්‍රේමචන්ද්‍රන් මහතා සඳහන් කළේය. ද්‍රවිඩ ජාතික සන්ධානයේ සෙසු දේශපාලන පක්ෂවලට හා ජනතා මතයට හිස නොනමා කටයුතු කිරීමට යාමෙන් පක්ෂයේ පැවැත්මට හා කටයුතු වලට ඉදිරියට යාමේදී දැවැන්ත බාධාවක් එල්ලවන බව අමුතුවෙන් කිවයුතු නැති බව සුරේෂ් ප්‍රේමචන්ද්‍රන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38055", "Category": null, "Parent URL": null}