{"Source": "Adaderana", "Timestamp": "June 4, 2018 05:20 pm", "Headline": "පාලමේ ඉදිකිරීම් කටයුතු ප්‍රමිතියෙන් තොර බව පවසමින් ගම්වැසියෝ පාරට බසී", "News Content": "මැදිරිගිරිය, යුදගනාව හා වයිහන්දිය යා කරමින් ඉදිකරනු ලබන නව පාලමේ ඉදිකිරීම් කටයුතු ප්‍රමිතියෙන් තොර බව පවසමින් එම ප්‍රදේශයේ ජනතාව අද(04) විරෝධතාවයේ නිරතවු බව අද දෙරණ වාර්තාකරු පැවසීය. පොලොන්නරුව වාරිමාර්ග දෙපාර්තමේන්තුවේ නිලධාරීන්ගේ නිරික්ෂණයෙන් බැහැරව ඉදිකිරීම් කටයුතු සිදුවන බව විරෝධතාකරුවන් චෝදනා කරයි. මීට මාස අටකට පමණ පෙර පොලොන්නරුව වාරිමාර්ග දෙපාර්තමේන්තුව මඟින් මෙම පාලමේ ඉදිකිරීම් කටයුතු කොන්ත්‍රාත් සමාගමකට බාර දී ඇති අතර ඔවුන් එය නිසි ප්‍රමිතියෙන් තොරව සිදුකරනු ලබන බව ප්‍රදේශවාසීන් පවසයි. අනතුරුව විරෝධතාවය පැවති ස්ථානයට පොලොන්නරුව වාරිමාර්ග දෙපාර්තමේන්තුවේ නිලධාරීයෙක්ද පැමිණි අතර ඔහුටද විරෝධතාකරුවන්ගෙන් චෝදනා එල්ල වුණි. පසුව එම දෙපාර්තමේන්තුවේ අධ්‍යක්ෂ එච්.කේ හේවගේ මහතා පැමිණ විරෝධතාකරුවන්ගේ මගපෙන්වීම යටතේ පාලම නිරික්ෂණය කළ අතර අනතුරුව කොන්ත්‍රාත් සමාගමෙන් පාලමේ ඉදිකිරීම් කටයුතු ඉවත් කර ගන්නා බවට වු පොරොන්දුව මත විරෝධතාකරුවන් විසිර ගිය බව අප වාර්තාකරු පැවසීය.", "URL": "https://sinhala.adaderana.lk/news.php?nid=90339", "Category": null, "Parent URL": null}