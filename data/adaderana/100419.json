{"Source": "Adaderana", "Timestamp": "December 7, 2018 05:39 pm", "Headline": "බිස්කට් තොගයක් රේගුවේ හිරවෙයි", "News Content": "ඉන්දියාවේ චෙන්නායි සිට නීතිවිරෝධී ලෙස රන් බිස්කට් තුනක් මෙරටට ගෙන ආ ශ්‍රී ලාංකික ගුවන් මගියෙකු කටුනායක ගුවන් තොටුපොළේ දී රේගු මත්ද්‍රව්‍ය පාලන අංශයේ නිලධාරීන් විසින් අත් අඩංගුවට ගෙන තිබේ. අද(07) උදෑසන අදාළ පුද්ගලයා අත්අඩංගුවට ගත් බව රේගු මාධ්‍ය ප්‍රකාශක සුනිල් ජයරත්න මහතා පවසයි. අදාළ සැකකරු කුරුණෑගල , ගල්ගමුව ප්‍රදේශයේ පදිංචි 36 හැවිරිදි ව්‍යාපාරිකයෙකි. සැකකරු අද උදෑසන 9.00 ට ඉන්දියාවේ චෙන්නායි සිට පැමිණි ඉන්ඩිගෝ ගුවන් සේවයේ 6ඊ - 1201 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබේ. ඔහු තමන් හැද සිටි කළිසමේ සාක්කු වල රුපියල් 24,48,600 ( විසි හතර ලක්ෂ හතලිස් අට දහස් හයසියයක් ) ක් වටිනා ග්‍රෑම් 233 ක් බර මෙම රන් බිස්කට් තුන සගවා ගෙන සිටියදී රේගු නිලධාරීන් විසින් අත්අඩංගුවට ගත් බව රේගු මාධ්‍ය ප්‍රකාශකවරයා වැඩිදුරටත් සඳහන් කළේය. සිද්ධිය සම්බන්ධයෙන් වැඩිදුර විමර්ශන කටුනායක ගුවන්තොටුපොළ රේගුව විසින් සිදු කරයි.", "URL": "https://sinhala.adaderana.lk/news.php?nid=100419", "Category": null, "Parent URL": null}