{"Source": "Adaderana", "Timestamp": "February 13, 2015 01:01 pm", "Headline": "ශ්‍රී ලංකාවේ මානව හිමිකම් ගැන විමර්ශනවල වෙනසක් නොවන හැඩ!", "News Content": "ශ්‍රී ලංකාව පිළිබඳ මානව හිමිකම් සම්බන්ධයෙන් සිදුකරන විමර්ශනවල වෙනසක් සිදුනොකිරීම එක්සත් ජාතීන්ගේ සංවිධානයේ මහලේකම්වරයාගේ ස්ථාවරය බව ඔහුගේ ප්‍රකාශක ස්ටෙපාන් ඩුජාරික් පවසයි. ඊයේ පැවති දෛනික මාධ්‍ය හමුවට එක්වෙමින් ඔහු ප්‍රකාශ කළේ දැනට අමෙරිකානු සංචාරයක නිරත වී සිටින ශ්‍රී ලංකා විදේශ අමාත්‍ය මංගල සමරවීර මහතා එක්සත් ජාතීන්ගේ සංවිධානයේ මහලේකම් බැන්කී මූන් මහතා මුණගැසෙනු ඇති බවයි.මානව හිමිකම් සම්බන්ධයෙන් ශ්‍රී ලංකාව තුළ අන්තර්ජාතික ප්‍රමිතියට අනුව විශ්වසනීය යාන්ත්‍රණයක් ක්‍රියාත්මක කළ යුතුය යන්න ද මහලේකම්වරයාගේ ස්ථාවරය බව මාධ්‍ය ප්‍රකාශකවරයා සඳහන් කර ඇත.පශ්චාත් යුධ සමයේ කටයුතු පිළිබඳ ශ්‍රී ලංකාව ගෙන යන ක්‍රියාමාර්ගවලට සැමවිටම සහය පළ කිරීමට එක්සත් ජාතීන්ගේ සංවිධානය සූදානම් බව ද මහලේකම්වරයාගේ ප්‍රකාශක ස්ටෙපාන් ඩුජාරික් සඳහන් කර තිබේ.මේ අතර විදේශ අමාත්‍ය මංගල සමරවීර මහතා ඊයේ අමෙරිකානු රාජ්‍ය ලේකම් ජෝන් කෙරී මහතා සමඟ වොෂිංටන්හිදී ද්විපාර්ශවික සාකච්ඡාවල නිරත වුණි.එහිදී අදහස් දැක්වු ජෝන් කෙරී මහතා ප්‍රකාශ කර ඇත්තේ මානව හිමිකම් තහවුරු කිරීම, ප්‍රජාතන්ත්‍රවාදය ස්ථාපිත කිරීම සහ දූෂණයට එරෙහි වීම යන කරුණු සඳහා ශ්‍රී ලංකාව නව මාවතකට යොමුව ඇති බවයි. විශේෂයෙන් නව රජයේ දින සියයේ වැඩපිළිවෙළ ඉදිරියට ගෙන යාම සඳහා සහය පළ කරන බව ද ඔහු ප්‍රකාශ කර තිබේ. එහිදී විදේශ අමාත්‍ය මංගල සමරවීර මහතා ප්‍රකාශ කර ඇත්තේ නව ප්‍රතිපත්ති මාලාවක් ඔස්සේ ශ්‍රී ලංකාව වාර්ගික, ආගමික සහ සංස්කෘතීන් අතර බැඳීම් වර්ධනය කරගනිමින් ඉදිරියට යාමට අපේක්ෂා කරන බවයි. දෙරට අතර පවතින සබඳතාව තවදුරටත් ශක්තිමත් කරගැනීමෙන් ඉදිරියට යාම නව පාලනයේ ප්‍රතිපත්තිය බව ද මංගල සමරවීර මහතා එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=49328", "Category": null, "Parent URL": null}