{"Source": "Adaderana", "Timestamp": "September 16, 2015 10:47 am", "Headline": "පාර්ලිමේන්තු මන්ත්‍රී චතුර සේනාරත්නට නොතීසි", "News Content": "රාගම පොලීසියට ගොස් පොලිසීය බාරයේ සිටි පිරිසකට තර්ජනය කළ බව කියන සිද්ධියකට අදාළව ගම්පහ දිස්ත්‍රීක් පාර්ලිමේන්තු මන්ත්‍රී චතුර සේනාරත්න මහතාට නොතීසි නිකුත් කර තිබේ.පාර්ලිමේන්තු මන්ත්‍රීවරුන් වන කාවින්ද ජයවර්ධන හා චතුර සේනාරත්න යන අයගේ ආධාරකරුවන් පිරිසක් ගැටීමෙන් තිදෙනෙකු මේවන විටත් රාගම රෝහලේ ප්‍රතිකාර ලබමින් සිටියි.සිද්ධියට අදාළව පොලීසිය විසින් 5 දෙනෙකු අත්අඩංගුවට ගෙන ඇති අතර එසේ තිබියදී 15 දා අලුයම චතුර සේනාරත්න මන්ත්‍රීවරයා පොලීසියට ගොස් ඒවන විට අත්අඩංගුවේ සිටි පිරිසට තර්ජනය කර තිබේ.ඒ පිළිබඳ පොලීසිය විසින් අධිකරණයට කරුණු දැක්වීමෙන් පසු මීගමුව මහේස්ත්‍රාත් අධිකරණය විසින් චතුර සේනාරත්න මන්ත්‍රීවරයාට නොතීසි නිකුත් කර ඇත.ඒ අනුව මන්ත්‍රීවරයා ඔක්තෝම්බර් මස 20 වන දින අධිකරණය හමුවේ පෙනී සිටිය යුතු බවට අධිකරණය විසින් නොතීසි නිකුත් කළ බව පොලීසිය පවසයි.", "URL": "https://sinhala.adaderana.lk/news.php?nid=53881", "Category": null, "Parent URL": null}