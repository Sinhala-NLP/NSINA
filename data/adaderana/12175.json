{"Source": "Adaderana", "Timestamp": "November 16, 2010 07:26 am", "Headline": "තැන්පතු අරන් ආදායම් දුන්නු ඉන්දීය ජාතිකයින් මාරුවෙලා-සේවකයින් 4 ක් මාට්ටු", "News Content": "තාවකාලික යයි සඳහන් කරමින් තැන්පතු ලබාගනිමින් කෙටි කාලීන ආදායම් මාර්ගයක් උපයාදෙන බව පෙන්වා ලක්ෂ ගණනින් මුදල් වංචා කළ ඉන්දියානු ජාතිකයින් දෙදෙනෙක් සොයා පොලිස් පරීක්ෂණ ආරම්භ කර ඇතැයි මධ්‍යම පළාත් භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා පවසයි. මහනුවර නගරයේ ව්‍යාපාරික ස්ථානයක් ලෙස පවත්වාගෙන ගොස් ඇති මෙම ස්ථානයෙන් මූලික තැන්පතුවක් ලෙස එක් ගනුදෙනු කාරයෙකුගෙන් රු.14,500 ක මුදලක් අයකරගෙන තිබේ. අනතුරුව යුරෝපීය ලේඛකයන්ගේ දුර්ලභ කෘතිවල සටහන් ඇතුළත් බව කියමින් සී.ඩී තැටි ලබාදී ඇති බවත්,එකී සී.ඩී තැටිවල අන්තර්ගත සටහන් යළි ටයිප්සෙටිං කරදීමෙන් එක් තැටියකට රු.6500 බැගින් ගනුදෙනුකරුවන්ට ගෙවා තිබුණු බවත් නවරත්න මහතා කියා සිටියේය. කෙසේ වුවද ඊයේ දිනයේ සිට මෙම ආයතනය වසා දමා එහි හිමිකරුවන් යයි කියනු ලබන ඉන්දීය ජාතිකයින් දෙදෙනා අතුරුදහන්ව ඇති බවත්,ඔවුන් සොයා මේ වන විටත් මූලික පොලිස් පරීක්ෂණ ආරම්භ වී ඇති බවත් නියෝජ්‍ය පොලිස්පතිවරයා කියා සිටියේය. මේ වන විටත් මෙම ආයතනයේ සේවය කළ බව කියන සැකකරුවන් හතරදෙනෙකු අත්අඩංගුවට ගෙන ඇති බවත්,මොවුන්ගෙන් දිගින් දිගටම ප්‍රශ්න කිරීම් කරගෙන යන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12175", "Category": null, "Parent URL": null}