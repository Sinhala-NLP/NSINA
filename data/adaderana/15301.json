{"Source": "Adaderana", "Timestamp": "April 6, 2011 08:43 am", "Headline": "සරසවි පාලන අධිකාරි වලින් ආචාර්යවරුන්ගේ සම්මේලනයට බලපෑම් එල්ලවෙනවා ", "News Content": "ඇතැම් විශ්ව විද්‍යාල වල පාලන අධිකාරිය විසින් තම සංගමයට බලපෑම් එල්ල කරන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. මෙය බරපතල තත්ත්වයක් බව විශ්ව විද්‍යාල ආචාර්ය සමිති සම්මේලනයේ සභාපති නිර්මාල් රංජිත් දේවසිරි මහතා ප්‍රකාශ ක‍ළේය. විශ්ව විද්‍යාලයීය ආචාර්යවරුන්ගේ වැටුප් ප්‍රශ්නය යනු විශ්ව විද්‍යාලයීය පරිපාලනයට හෝ රජයට විරුද්ධව දියත් වූ ව්‍යාපාරයක් නොවන බව ඒ පිළිබඳව අද දෙරණට අදහස් දැක් වූ නිර්මාල් ‍රංජිත් දේවසිරි මහතා සඳහන් කළේය. එය සාධාරණ ඉල්ලීම් මත ක්‍රියාත්මක වන්නක් බව ද එහිදී ඔහු පෙන්වාදුන්නේය. එසේ නීත්‍යානුකූල මට්ටමින් කෙරෙන කටයුතු සහ පොදුවේ විශ්ව විද්‍යාලයීය ප්‍රජාවගේ යහපත උදෙසා කෙරෙන කටයුතු සම්බන්ධව පරිපාලනය තුළින් බාධා පැමිණීම ඉතාම කණගාටුදායක තත්ත්වයක් බව ද හෙතෙම අවධාරණය කර සිටියේය.", "URL": "https://sinhala.adaderana.lk/news.php?nid=15301", "Category": null, "Parent URL": null}