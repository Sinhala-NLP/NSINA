{"Source": "Adaderana", "Timestamp": "February 18, 2015 04:02 pm", "Headline": "ෆ්‍රන්ට්ලයින් සඟරාව මුදාහරින්නැයි රේගුවට උපදෙස්", "News Content": "රේගුව මගින් රඳවාගෙන තිබු ෆ්‍රන්ට්ලයින් සඟරාව මුදාහරින ලෙස අග්‍රාමාත්‍ය රනිල් වික්‍රමසිංහ මහතා උපදෙස් ලබාදී තිබේ.එම සඟරාවේ 30 වන සංවත්සර කලාපය මෙලෙස රේගුවේ රඳවාගෙන තිබුණි.පසුගිය වසර 30ක කාලය තුළ ආසියානු කලාපීය දේශපාලන ප්‍රවණතා පිළිබිඹුවන අයුරින් සම්මුඛ සාකච්ජා ගණනාවක් නැවත පළ කළ විශේෂාංගයක දී 1987 වේළුපිල්ලේ ප්‍රභාකරන් සමඟ කළ සාකච්ජාවක් නැවත පළ කිරීම හේතුවෙන් මෙම සඟරාව රේගුවේ රදවාගනු ලැබුවේය.කෙසේ වෙතත් එම සාකච්ජාව නැවත පළ කිරීම මගින් ජාතික ආරක්ෂාවට කිසිදු තර්ජනයක් හෝ බලපෑමක් නොවන බැවින් අදාළ සඟරාව මුදාහැරීමට තීරණය කර ඇති බව අග්‍රාමාත්‍ය කාර්යාලය නිකුත් කළ නිවේදනයක දැක්වෙයි.මින් ඉදිරියට මෙවැනි තත්ත්වයක් ඇති වුවහොත් ඒ පිළිබඳ ජනමාධ්‍ය අමාත්‍යංශයෙන් උපදෙස් විමසන ලෙස ද අග්‍රාමාත්‍ය රනිල් වික්‍රමසිංහ මහතා ශ්‍රී ලංකා රේගුව වෙත දැනුම් දී ඇත.", "URL": "https://sinhala.adaderana.lk/news.php?nid=49433", "Category": null, "Parent URL": null}