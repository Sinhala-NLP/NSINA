{"Source": "Adaderana", "Timestamp": "February 1, 2017 04:46 pm", "Headline": "පුංචි ඡන්දයට ශ්‍රීලනිපය නෑ", "News Content": "පළාත් පාලන මැතිවරණයේදී ශ්‍රීලනිප නොව ඒකාබද්ධ විපක්ෂය නියෝජනය කරමින් සහයදෙන බව හිටපු ජනාධිපති මහින්ද රාජපක්ෂ මහතා පවසයි.අද (01) දහවල් පුත්තලම පිහිටි පාර්ලිමේන්තු මන්ත්‍රී සනත් නිශාන්ත මහතාගේ නිවසේ පැවති රැස්වීමකදී මාධ්‍යවේදියෙකු විසින් විමසන පැනයකට ප්‍රතිචාර දක්වමින් හෙතෙම මේ බව පවසා තිබේ.පළාත් පාලන මැතිවරණයට සාර්ථකව මුහුණදීම සඳහා තමා සූදානම් බවත්, මෙම මැතිවරණය තීරණාත්මක වන බවත් ඔහු මෙහිදී සඳහන් කළේය.මේවන විට උතුරේ සිදුවන සිදුවීම් දෙස බලනවිට ජාතික ආරක්ෂාව සම්බන්ධයෙන් ගැටළු පැනනැඟී ඇති බව පැහැදිලිවන බවත්, මේ වග තමන් කියා සිටියේ සෑහෙන කාලයකට පෙර බවත් රාජපක්ෂ මහතා කියා සිටියේය.ආරක්ෂක හමුදා කඳවුරු සීමා කිරීමත්, හමුදා භටයින් කඳවුරු තුළට සීමා කිරීමත් සිදුව ඇති බව සිහිපත් කළ ඔහු බුද්ධි අංශ සාමාජිකයින් සිරගත කර ඇති බවත්, මෙවන් තත්ත්වයක් හමුවේ ගැටළු පැනනැඟීම පිළිබඳ පුදුමවිය යුතු නැති බවත් රාජපක්ෂ මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=68949", "Category": null, "Parent URL": null}