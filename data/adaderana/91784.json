{"Source": "Adaderana", "Timestamp": "July 1, 2018 01:39 pm", "Headline": "මත් ගුලි ගිලලා ලංකාවට ආපු තවත් බ්‍රසීල ජාතියෙක් ගුවන් තොටේදී මාට්ටු", "News Content": "කොකේන් තොගයක් ගුලි වශයෙන් සකස් කර , ඒවා ගිල දමා පැමිණි තවත් බ්‍රසීල ජාතිකයෙකු අද(01) දින කටුනායක ගුවන් තොටුපළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. අත්අඩංගුවට ගැනුණු පුද්ගලයා 24 හැවිරිදි බ්‍රසීල ජාතිකයෙකු බව පොලීසිය සඳහන් කළේය. ඹහු බ්‍රසීලයේ සිට දෝහා වෙත පැමිණ, එතැන් සිට කටාර් ගුවන් සේවයේ කිව්.ආර්. - 664 දරන ගුවන් යානයෙන් අද දින උදෑසන 10.30 ට පමණ කටුනායක ගුවන් තොටුපොළ වෙත පැමිණ තිබුණි. මෙම බ්‍රසීල ජාතිකයා ද රුපියල් එක් කෝටි පනස් ලක්ෂයක් පමණ වටිනා කොකේන් ගුලි 100 ක් පමණ ගිල දමා මෙසේ පැමිණ ඇති බව රේගුව අනුමාන කරන බව රේගු මාධ්‍ය ප්‍රකාශකවරයා පවසයි. කටුනායක ගුවන් තොටුපළේ රේගු අධ්‍යක්ෂ ඕ.එම්.ජාබීර් මහතාගේ උපදෙස් සහ අධීක්ෂණය යටතේ මේ පිළිබඳව පරීක්ෂණ පැවැත්වූ රේගු නිලධාරීන්, පසුව වැඩිදුර පරීක්ෂණ සඳහා මෙම බ්‍රසීල ජාතිකයා කටුනායක ගුවන් තොටුපොළ පොලිස් මත්ද්‍රව්‍ය නාශක අංශයේ නිලධාරීන් වෙත බාර දීමට පියවර ගෙන තිබේ . එහිදී එම නිලධාරීන් වහාම මෙම බ්‍රසීල ජාතිකයා මීගමුව මහ රෝහල වෙත ඇතුළත් කර ඇති අතර , අද දහවල් 12.00 පමණ වනවිට ඔහු ගිල දමා තිබූ කොකේන් ගුලි 05 ක් එළියට ගැනීමට මීගමුව රෝහල් වෛද්‍යවරුන් සමත් වී තිබුණි. මේ අතර දැනට මීගමුව මහ රෝහලේ සිටින මීට පෙර ශ්‍රී ලංකාවට පැමිණි බ්‍රසීල ජාතිකයා මේ වනවිට රුපියල් එක් කෝටි පනස් ලක්ෂයක් පමණ වටිනා කොකේන් ගුලි 73 එළියට දමා ඇති බව පොලිස් මත්ද්‍රව්‍ය නාශක අංශයේ උසස් නිලධාරීවරයෙකු පැවසීය.", "URL": "https://sinhala.adaderana.lk/news.php?nid=91784", "Category": null, "Parent URL": null}