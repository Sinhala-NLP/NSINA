{"Source": "Adaderana", "Timestamp": "September 21, 2010 08:37 am", "Headline": "සහස්‍ර සංවර්ධනයෙන් දිළිඳුකම පිටුදැකීම ගැන අවධානය", "News Content": "සහස්‍ර සංවර්ධන ඉලක්කය අනුව ලෝකයේ දිළිඳු බව පිටුදැකීමට හැකියාව ඇතැයි එක්සත් ජාතීන්ගේ සංවිධානයේ මහලේකම් බැන්කී මුන් මහතා පවසයි. 2015 වර්ෂය වන විට එහි සැලකිය යුතු ප්‍රගතියක් අත් කර ගැනීමට හැකියාව පවතින බව ද හෙතෙම පෙන්වා දෙයි. සහස්‍ර සංවර්ධන ඉලක්කයන්ට අනුව දිළිඳුකම සහ කුසගින්න පිටු දැකීමත් යහපත් සෞඛ්‍ය තත්ත්වයක් ඇති කිරීමත් ඉලක්ක කර ගනිමින් කරුණු 8ක් පිළිබඳව අවධානය යොමු කර ඇති බව පැවසෙයි. අමෙරිකාවේ පැවැත්වෙන එක්සත් ජාතීන්ගේ සංවිධානයේ රාජ්‍ය නායක සමුළුවේ ආරම්භක දේශනය පවත්වමින් බැන්කී මූන් මහලේකම්වරයා මේ බව කියා සිටියේය. සහස්‍ර සංවර්ධන ඉලක්ක සපුරා ගැනීම සඳහා අමතර දායකත්වයක් ලබා දීමට ප්‍රංශය එකඟත්වය පළ කර ඇති බව මහලේකම්වරයා පෙන්වා දෙයි. විශේෂයෙන් ලොව පුරා පැතිර තිබෙන ක්ෂය රෝගය සහ මැලේරියා ඉදිරි වසර 3ක කාලයක දී සියයට 20කින් අවම කර ගැනීමට තම දායකත්වය ලබා දෙන බව ප්‍රංශය ප්‍රකාශ කර ඇත.", "URL": "https://sinhala.adaderana.lk/news.php?nid=10993", "Category": null, "Parent URL": null}