{"Source": "Adaderana", "Timestamp": "December 6, 2016 04:01 pm", "Headline": "දූෂණ විරෝධී සමුළුව ලබන 9දා ජනපති ප්‍රධානත්වයෙන්", "News Content": "ජාතික දූෂණ විරෝධී සමුළුව ලබන 09 වැනිදා ජනාධිපති මෛත්‍රීපාල සිරිසේන මැතිතුමාගේ ප්‍රධානත්වයෙන් පැවැත්වීමට කටයුතු යොදා ඇති බව අල්ලස් හෝ දූෂණ චෝදනා විමර්ශන කොමිෂන් සභාව පවසයි.\"සුපිළිපන් පාලනයක්\" යන තේමාව යටතේ මෙවර සමුළුව පැවැත්වෙන බව එහි අධ්‍යක්ෂ ජනාරාල් සරත් ජයමාන්න මහතා සඳහන් කළේය.ශ්‍රී ලංකාවේ සංවර්ධන ඉලක්ක ළඟාකරගැනීම පිණිස දූෂණයෙන් තොර සමාජයක් ඇති කිරීමේ වැදගත්කම පිළිබඳව දේශපාලනඥයන්, රාජ්‍ය අංශයේ ඉහළ නිලධාරීන් හා අදාළ පාර්ශවයන් දැනුම්වත් කිරීම මෙහි අරමුණයි. නීතිය හා සාමය සහ දක්ෂිණ සංවර්ධන අමාත්‍යංශය, ජනාධිපති ලේකම් කාර්යාලය හා අල්ලස් හෝ දූෂණ චෝදනා විමර්ශනය කොමිෂන් සභාව විසින් මෙය සංවිධානය කෙරෙන බව සඳහන්ය. මෙම සමුළුව සඳහා දේශපාලන නායකයින්, රාජ්‍ය අංශයේ නිලධාරීන් හා මාධ්‍ය, සිවිල් ක්‍රියාකාරීන් ඇතුළු 800කට ආසන්න පිරිසක් සහභාගි වන බව අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනාරාල් සරත් ජයමාන්න මහතා සඳහන් කළේය.", "URL": "https://sinhala.adaderana.lk/news.php?nid=66787", "Category": null, "Parent URL": null}