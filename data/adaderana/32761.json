{"Source": "Adaderana", "Timestamp": "March 26, 2013 07:54 pm", "Headline": "ඒකාධිපති රෙජිමය පන්නන්න කාලය එළඹිලා", "News Content": "රටේ කීර්ති නාමය විනාශ කරමින් මත්තල සාද පවත්වන ඒකාධිපති රෙජිමය පන්නා දැමීමට කාලය එළඹ ඇති බව එක්සත් ජාතික පක්ෂය පවසයි. එම පක්ෂයේ නායක රනිල් වික්‍රමසිංහ මහතා අද (26) බියගම එ.ජා.ප. සන්නිවේදන බලකාය පිහිටුවමින් පැවති රැස්වීමේ දී මෙම අදහස් පළ කර සිටියේය. මෙම ඒකාධිපති රෙජිමයට රටේ කීර්ති නාමය ආරක්ෂා කිරීමට කිසිදු අවශ්‍යතාවයක් නොමැති බව එක්සත් ජාතීන්ගේ ජාත්‍යන්තර මානව හිමිකම් කමුළුවේ දී ශ්‍රී ලංකාව සම්බන්ධයෙන් සම්මත වූ යෝජනාවෙන් සහ ඊට අදාළ ක්‍රියාවලියෙන් පැහැදිළි වන බව හෙතෙම පෙන්වාදෙයි. හම්බන්තොට-මත්තල ජාත්‍යන්තර ගුවන් තොටුපළ විවෘත කිරීම සඳහා රුපියල් කෝටි 100 ක් වියදම් කළ නමුත් එම ගුවන් තොටුපළට ජාත්‍යන්තර ගුවන් තොටුපළක තිබිය යුතු ඉන්ධන ටැංකි නොමැති නිසා අමෙරිකාවෙන් සහ අරාබියෙන් එම ගුවන්තොටුපළට ගෙන්වා ගත් ගුවන් යානා තෙල් ලබාගැනීම සඳහා කටුනායක ගුවන් තොටුපළට හරවා යැවීමට සිදුවූ බව රනිල් වික්‍රමසිංහ මහතා පැවසීය.", "URL": "https://sinhala.adaderana.lk/news.php?nid=32761", "Category": null, "Parent URL": null}