{"Source": "Adaderana", "Timestamp": "January 24, 2018 09:39 am", "Headline": " ඉන්දුනීසියානු ජනපති එයි-සිංගප්පූරු අගමැති යයි ", "News Content": "‍දෙදින නිල සංචාරයක් සඳහා ඉන්දුනීසියානු ජනාධිපති ජොකෝ විඩොඩෝ මහතා අද(24) දිනයේ දිවයිනට පැමිණීමට නියමිතව තිබේ. ජනාධිපති මෛත්‍රීපාල සිරිසේන මහතාගේ ආරාධනයකට අනුව ඉන්දුනීසියානු ජනාධිපතිවරයා මෙම සංචාරයේ නිරත වන බව විදේශ කටයුතු අමාත්‍යංශය සඳහන් කළේය. මේ අතර නිල සංචාරයක් සඳහා පෙරේදා පස්වරුවේ දිවයිනට පැමිණි සිංගප්පූරු අග්‍රමාත්‍ය ලී සියෙන් ලුන්ග් මහතා ඇතුළු දූත පිරිස අද දිනයේ දිවයිනෙන් පිටත්ව යාමට නියමිතය. ඉන්දුනීසියානු ජනාධිපතිවරයාගේ පැමිණීම හා සිංගප්පූරු අග්‍රමාත්‍යවරයාගේ පිටත්වීම හේතුවෙන් අද පෙරවරු 11.30ත් පස්වරු 2.00 දක්වා කාලය තුළ වරින් වර වාහන ගමනාගමනය සීමා කිරීමට හෝ වසා දැමීමට සිදුවන බව පොලීසිය පවසයි. ඉන්දුනීසියානු ජනාධිපතිවරයාගේ පැමිණීම හේතුවෙන් අද පෙරවරු 11.30 සිට පස්වරු 1.00 දක්වා කටුනායක ගුවන්තොටුපලේ සිට අධිවේගී මාර්ගය ඔස්සේ පෑලියගොඩ,බණ්ඩාරනායකමාවත, ඔරුගොඩවත්ත හන්දිය, දෙමටගොඩ, බොරැල්ල හංදිය දක්වා මාර්ගයේ වාහන ගමනාගමනය සීමා කෙරෙයි. එමෙන්ම අදාළකාලය තුළ ඩී.එස් හංදිය, ග්‍රීන්පාර්ක්, නෙළුම්පොකුණ හංදිය, පුස්තකාලවටරවුම, ලිබර්ටි වටරවුම, සෙන් මයිකල් පාර ඔස්සේ ගාලු පාර ඇතුළු මාර්ග වල ද වාහන ගමනාගමනය සීමා කරන බව පොලීසිය පවසයි. එමෙන්ම සිංගප්පූරු අග්‍රමාත්‍යවරයාගේ පිටත්වීම හේතුවෙන් ඔහු ගමන්ගන්නා මාර්ගය අද පස්වරු 1.00 සිට පස්වරු 2.00 දක්වා කාලය තුළ ගමනාගමනය සීමා කෙරෙනු ඇති. අදාළ කාලයේදී ගාලු පාර සිට කොල්ලුපිටිය හංදිය, පිත්තල හංදිය, පුස්තකාල වටරවුම, නෙළුම්පොකුණ හංදිය, ග්‍රීන්පාර්ක්, ඩී.එස්. හංදිය, බොරැල්ල හංදිය, දෙමටගොඩ, ඔරුගොඩවත්ත හංදිය, බණ්ඩාරනායක වටරවුම, පෑලියගොඩ අධිවේගී මාර්ගයෙන් කටුනායක ගුවන්තොටුපල දක්වා මාර්ග වල ගමනාගමනය සීමා කෙරෙන බව පොලීසිය පවසයි.", "URL": "https://sinhala.adaderana.lk/news.php?nid=83426", "Category": null, "Parent URL": null}