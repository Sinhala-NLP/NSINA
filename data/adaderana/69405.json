{"Source": "Adaderana", "Timestamp": "February 10, 2017 09:20 am", "Headline": "වැඩි මිලට සහල් විකුණන වෙළඳුන් සොයා දිවයින පුරා වැටලීම්", "News Content": "පාලන මිල ඉක්මවා සහල් අලෙවි කරන වෙළදුන් සොයා වැටලීම් අඛන්ඩව ක්‍රියාත්මක කරන බව පාරිභෝගික කටයුතු පිළිබඳ අධිකාරිය පවසයි. වෙළඳපලේ සහල් මිල ඉහළයාම පාලනය කිරිම සඳහා පාරිභෝගික කටයුතු පිළිබඳ අධිකාරිය විසින් සහල් සඳහා පාලන මිලක් පැනවිමට පියවර ගනු ලැබීය. ඊයේ (09) දිනයේ සිට අදාළ පාලන මිල ක්‍රියාත්මක අතර ඒ අනුව සම්බා කිලෝවක උපරිම සිල්ලර මිල රුපියල් 80ක් වේ. නාඩු සහල් කිලෝවක උපරිම සිල්ලර මිල රුපියල් 72ක් වන අතර කැකුළු සහල් කිලෝවක් රුපියල් 70ක මිලකට යටත්ව අලෙවි කළ යුතුයි. මෙම මිල ගන්නවලට සහල් අලෙවි නොකරන වෙළදුන් සොයා ඊයේ දිනයේ සිට දිවයින පුරා වැටලීම් ආරම්භ කළ බව පාරිභෝගික කටයුතු පිළිබඳ අධිකාරිය සඳහන් කළේය. ඒ අනුව ඊයේ පමණ සහල් වැටලිම් 27ක් සිදු කර තිබෙනවා. එම වැටලීම් අතර සහල් වැඩි මිලට අලෙවි කිරිම සම්බන්ධයෙන් වූ වැටලිම් 19ක් ද සහල් සැඟවිම සම්බන්ධයෙන් වූ වැටලීම් 08ක් ද සිදු කර ඇති බව වාර්තා වෙයි. ඊයේ දිනයේ පමණක් පාරිභෝගික අධිකාරිය දිවයින පුරා වැටලීම් 90ක් සිදු කර ඇති අතර ඒ අනුව පෙබරවාරි මාසය තුළ පමණක් වැටලීම් 671ක් සිදු කර ඇති බව පාරිභෝගික කටයුතු පිළිබද අධිකාරිය පවසයි. එහිදී පුද්ගලයින් 376 දෙනෙකුට එරෙහිව නඩු පැවරිමට ද කටයුතු කර ඇති බව වාර්තා වෙයි.", "URL": "https://sinhala.adaderana.lk/news.php?nid=69405", "Category": null, "Parent URL": null}