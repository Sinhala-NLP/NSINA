{"Source": "Adaderana", "Timestamp": "September 18, 2011 09:14 pm", "Headline": "ඉන්දු-නේපාල දේශසීමා භූ කම්පනයෙන් ශ්‍රී ලංකාවට හානි නෑ", "News Content": "ඉන්දු-නේපාල දේශසීමාවට අයත් උතුරු ඉන්දියාවේ සිකිම් ප්‍රදේශයේ අද සවස 6.10 ට පමණ රික්ටර් මාපාංක 6.8 ක භූමි කම්පාවක් ඇතිවූවද එයින් ශ්‍රී ලංකාවට කිසිදු බලපෑමක් එල්ල නොවන බව ආපදා කළමනාකරණ මධ්‍යස්ථානය පවසයි. මෙම කම්පනයේ තරංග මහනුවර පල්ලෙකැලේ පිහිටි භූකම්පන මාපක මධ්‍යස්ථානයටද වාර්තාවී ඇති බව සඳහන් වේ. එම ප්‍රදේශයට මහත් හානි පැමිණවී ඇති බවත්,මේවන විට මෙම කම්පනයෙන් නේපාලයේ පුද්ගලයින් 5 දෙනකු පමණ ජීවිතක්ෂයට පත්ව ඇති බවත් විදෙස් මාධ්‍ය උපුටා දක්වයි.", "URL": "https://sinhala.adaderana.lk/news.php?nid=18811", "Category": null, "Parent URL": null}