{"Source": "Adaderana", "Timestamp": "May 9, 2016 01:44 pm", "Headline": "  නීතිය කඩන්න කිසි කෙනෙක්ට ඉඩක් නෑ", "News Content": "විශ්වවිද්‍යාල තුළ නවකවදය නීතියෙන් තහනම් කර ඇති බවත්, එම නීතිය කැඩීමට කිසිඳු පුද්ගලයෙකුට ඉඩ දිය නොහැකි බවත් උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතා පවසයි.ඒ මහතා මෙම අදහස් පළ කලේ ශ්‍රී ලංකා උසස් තාක්ෂණ ආයතනය යටතේ ක්‍රියාත්මක වන නාවලපිටිය උසස් තාක්ෂණ ආයතන අංශය විවෘත කිරීමේ උත්සවයට එක් වෙමිනි. මෙහිදී තවදුරටත් අදහස් දැක්වූ අමාත්‍යවරයා,විශ්ව විද්‍යාල සියල්ලේම නෙවෙයි, එකක දෙකක නවක වදය පිලිබඳ තොරතුරු වාර්තා වෙලා තියෙනවා. ලෝකයේ කොහෙවත් මෙහෙම නවක වදය නැහැ. අපේ රටේ විතරයි නවකවදය තියෙන්නේ. අනෙක් රටවල නවක ශිෂ්‍යයින් විශ්ව විද්‍යාලවලට ඇතුලත් වුනාම ජ්‍යෙෂ්ඨ ශිෂ්‍යයෝ ආදරයෙන් පිලිගන්නවා. නමුත් අපේ රටේ විතරයි මෙහෙම වෙන්නේ. නවක වදය අපේ රටේ විශ්ව විද්‍යාලවලට කොහෙන් ඇවිල්ලද කියලා මම දන්නේ නැහැ. මට මේක අදහගන්න බැහැ. අපි ලොකුවට අපේ සිංහලකම ගැන, බෞද්ධකම ගැන කතා කරනවා. අපේ ශිෂ්‍යයෝ විශ්ව විද්‍යාලවලට අලුතින් ඇතුළු වෙන ශිෂ්‍යයින්ට හිරිහැර කරනවා. මේ සමහර ශිෂ්‍යයෝ මානසික රෝගීන් වගේ හැසිරෙන්නේ. ඒකයි මෙහෙම දේවල් කරන්නේ.විශ්ව විද්‍යාලයක් පාලනය කරන්න ඕනේ උපකුලපතියි, පාලක මණ්ඩලයයි. අද අපි විශ්ව විද්‍යාල පාලනය කරන්න ඒ අයට පූර්ණ නිදහස ලබා දීලා තියෙනවා. මම විෂයභාර අමාත්‍යවරයා වශයෙන් උපකුලපතිවරුන්ට දුරකතනයෙන් කතා කරලා අරක කරන්න, මේක කරන්න කියලා කවදාවත් කියන්නේ නැහැ. බලපෑම් කරන්නෙත් නැහැ. මොකද විශ්ව විද්‍යාල දියුණු කරන්න නම් ඒ නිදහස ලබා දිය යුතුයි. අපි අනාගතයේ පනතක් ගෙනල්ලා නීතියෙන්ම විශ්ව විද්‍යාලවලට අවශ්‍ය ස්වාධීනත්වය ලබා දීමට අවශ්‍ය කටයුතු කරනවා.විශ්ව විද්‍යාල දියුණු වීමට නම් ඒවාට ස්වාධීනත්වය වගේම විශ්ව විද්‍යාල අතර තරඟකාරීත්වයක් තිබිය යුතුයි. හැබැයි විශ්ව විද්‍යාල පාලනය කරන්නේ උපකුලපතිවරයායි, පාලක මණ්ඩලයයි. අද විශ්ව විද්‍යාල එකක දෙකක තියෙන නවකවදය පිළිබද වගකීම ඒ අය භාරගත යුතුයි.විශ්ව විද්‍යාල පාලනය කරන්නේ රජය නෙවෙයි, උපකුලපතිවරයායි, පාලක මණ්ඩලයයි විසින්. ඒ අයට මේකෙන් අත හෝදගන්න බැහැ. ඒ වගේම ශිෂ්‍යයින් දැනගන්න ඕනේ, දැන් නවකවදය නීතියෙන්ම තහනම් කරලා තියෙන්නේ. පාර්ලිමේන්තු පනතකින්ම ඒක කරලා තියෙන්නේ. ඒ නිසා නීතිය කඩන්න ඉඩ දෙන්නත් බැහැ. මොකද අද තියෙන්නේ යහපාලන ආණ්ඩුවක්. අපිට පහුගිය රජය වගේ නීතිය අවනීතිය කරලා මේ ප්‍රශ්න විසඳන්න බැහැ.", "URL": "https://sinhala.adaderana.lk/news.php?nid=59973", "Category": null, "Parent URL": null}