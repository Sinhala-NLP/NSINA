{"Source": "Adaderana", "Timestamp": "June 11, 2014 12:46 pm", "Headline": "පකිස්ථානයේ සිටින ශ්‍රී ලාංකිකයින් සුරක්ෂිතයි ", "News Content": "පකිස්ථානයේ කරච්චි අගනුවර වාසය කරන ශ්‍රී ලාංකිකයින් සම්බන්ධයෙන් නිරන්තරයෙන් සොයා බලන බව විදේශ කටයුතු අමාත්‍යාංශය පවසයි. පකිස්ථානයේ පිහිටි ශ්‍රී ලංකා තානාපති කාර්යාලයේ නිලධාරීන් ඒ සම්බන්ධයෙන් කටයුතු කරමින් සිටින බව විදේශ කටයුතු අමාත්‍යාංශය සඳහන් කළේය. පසුගිය දින කිහිපය තුළ කරච්චි ගුවන් තොටුපොළට සහ ගුවන් තොටුපොළේ ආරක්ෂක කඳවුරකට ප්‍රහාර එල්ල විය. මෙම ප්‍රහාර වලින් පුද්ගලයින් 28 දෙනෙකු පමණ ජීවිතක්ෂයට පත් අතර තවත් පිරිසකට තුවාල සිදුවිය. කෙසේ වෙතත් ප්‍රහාර වලින් අනතුරුව එම ප්‍රදේශවල ආරක්ෂාව තර කර තිබේ. කරච්චි නුවර ආසන්නයේ විශ්වවිද්‍යාලවල ශ්‍රී ලාංකික සිසුන් අධ්‍යාපනය ලබන අතර මෙම ප්‍රහාරවලින් ඔවුන් කිසිවෙකුටත් හානියක් සිදුව නොමැති බව වාර්තා වෙයි. කරච්චි ගුවන් තොටුපලට එල්ල වු පළමු ප්‍රහාරයේ දී එහි රැඳී සිටි ශ්‍රී ලාංකිකයින් දෙදෙනෙකු බේරාගැනීමට ද කටයුතු කළ බව විදේශ අමාත්‍යාංශය සඳහන් කළේය. පකිස්ථානයේ සිටින ශ්‍රී ලාංකිකයින්ගේ ආරක්ෂාව සම්බන්ධයෙන් මේ වන විට ගත හැකි උපරිම ක්‍රියාමාර්ග ගෙන ඇති බව විදේශ කටයුතු අමාත්‍යාංශය වැඩිදුරටත් සඳහන් කළේය. මේ අතර පාකිස්ථානයේ කරච්චි ගුවන්තොටුපලට එල්ල වු ප්‍රහාරයෙන් අනතුරුව කටුනායක සිට ප්‍රථම ගුවන් යානය කරච්චි නුවර බලා පිටත්ව ගොස් තිබේ. අද(11) උදෑසන 9.46ට යු.එල්.183 නමැති ඒ - 330 වර්ගයේ ගුවන් යානයක් පිටත්ව ගිය බව කටුනායක ගුවන් තොටුපොළ සඳහන් කළේය. මෙම ගුවන් යානයේ 223 දෙනෙකු ගමන් කර ඇති අතර ඉන් 207 දෙනෙකු මගීන් වන අතර සෙසු 15 දෙනා කාර්යය මණ්ඩල සාමාජිකයින් වන බව වාර්තා වෙයි. මේ අතර අද(11) පස්වරු එකට තවත් ගුවන් යානයක් පකිස්ථානයේ කරච්චි නුවර බලා පිටත්ව යාමට නියමිත බව ගුවන් තොටුපොළ මාධ්‍ය ප්‍රකාශක දීපාල් පෙරේරා මහතා සඳහන් කළේය. මේ අතර ප්‍රහාරයෙන් අනතුරුව කරච්චි ගුවන් තොටුපලේ කටයුතු සාමාන්‍ය පරිදි සිදුකෙරෙන බව පකිස්ථාන බලධාරීන් සඳහන් කරයි.", "URL": "https://sinhala.adaderana.lk/news.php?nid=43890", "Category": null, "Parent URL": null}