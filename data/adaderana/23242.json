{"Source": "Adaderana", "Timestamp": "April 2, 2012 10:00 pm", "Headline": "අධ්‍යාපනවේදී උපාධියට පිළිගැනීමක් නෑ", "News Content": "ජාතික අධ්‍යාපන ආයතනය පිරිනමන අධ්‍යාපනවේදී උපාධියට ගුරු සේවයේ කිසිදු පිළිගැනීමක් ලබා දී නැති බව ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එහි ඉතිරිය පහත පරිදිය. ජාතික අධ්‍යාපන ආයතනය මගින් ගුරුවරුන් සඳහා උපාධි පාඨමාලාවක් ලෙස අධ්‍යාපනවේදී උපාධියට අදාළ පාඨමාලාව මුදල් අය කර පවත්වා ගෙන යයි. මෙම උපාධිය අධ්‍යාපන අමාත්‍යාංශය උපාධියක් ලෙස පිළිගන්නා තත්වයක් තුළ ගුරුවරුන් විශාල පිරිසක් මේ වන විට මෙම පාඨමාලාව හදාරා ඇති අතර,2012.04.03 දින මෙම උපාධි පාඨමාලාව හැදෑරූ තවත් පිරිසකට සහතික පත් පිරිනැමීම බණ්ඩාරනායක සම්මන්ත‍්‍රණ ශාලාවේදී සිදු කිරීමට නියමිතය. නමුත් මෙම උපාධිය ගුරු සේවයේ උසස්වීම් සම්බන්ධයෙන් කිසිදු පිළිගැනීමක් ලබා නොදෙන තත්වයක් තුළ මෙය නමට පමණක් සීමා වී ඇත. ගුරු සේවයේ උසස්වීම් ලකුණු ක‍්‍රමයක් මත සිදුවන තත්වයක් තුළ මෙම උපාධිය උපාධියක් ලෙස පමණක් පිළිගැනීමෙන් කිසිදු ප‍්‍රතිලාභයක් නොලැබේ. මේ පාඨමාලාව හැදෑරූ ගුරුවරුන් අපේක්ෂා භංගත්වයට ද පත්ව සිටිති. මෙම උපාධිය ගුරු සේවයේ උසස්වීම් සඳහා ලකුණු ක‍්‍රමයක් තුළට ඇතුළත් කරන ලෙසට ලංකා ගුරු සංගමය ඉල්ලා සිටියි.", "URL": "https://sinhala.adaderana.lk/news.php?nid=23242", "Category": null, "Parent URL": null}