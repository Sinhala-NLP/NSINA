{"Source": "Adaderana", "Timestamp": "June 6, 2017 12:32 pm", "Headline": "ආපදාවට ලක් වු ප්‍රදේශවල කසළ ඉවත් කිරීමට ජනපතිගෙන් උපදෙස් ", "News Content": "ආපදාවට ලක් වූ ප්‍රදේශවල කසළ ඉවත් කිරීම සඳහා විධිමත් වැඩපිළිවෙලක් ක්‍රියාත්මක කරන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබා දී තිබේ. කොළඹ හා තදාසන්න ප්‍රදේශවල කසළ කලමනාකරණය විධිමත් කිරීම පිළිබඳ අද(06) පෙරවරුවේ ජනාධිපති කාර්යාලයේ පැවති සාකච්ඡාවකදී ජනාධිපතිවරයා එම උපදෙස් ලබා දුන් බව ජනාධිපති මාධ්‍ය අංශය සඳහන් කළේය. කසළ කලමණාකරණය පිළිබඳ නව නීති හඳුන්වා දෙමින් කොළඹ හා තදාසන්න ප්‍රදේශවල ක්‍රියාත්මක කර ඇති කසළ කලමනාකරණ වැඩසටහන්වල ප්‍රගතිය පිළිබඳව මෙහිදී ජනාධිපතිවරයා නිලධාරීන්ගෙන් කරුණු විමසා තිබේ. එම වැඩපිළිවෙලේදී රාජ්‍ය අංශය සහ පෞද්ගලික අංශය ඒකාබද්ධව කටයුතු කිරීමේ වැදගත්කමද ජනාධිපති මෛත්‍රීපාල සිරිසේන මහතා පෙන්වා දී ඇති බව සඳහන් වෙයි. ප්ලාස්ටික් හා පොලිතීන් භාවිතය අවම කිරීමේ ගැසට් පත්‍රයේ ඉදිරි කටයුතු පිළිබඳව මෙහිදී සාකච්ඡාවට ලක් වී ඇති අතර කසළ වර්ගීකරණය පිළිබඳව නිලධාරීන් පුහුණු කිරීම සහ ජනතාව දැනුවත් කිරීමේ වැඩසටහන්වල අවශ්‍යතාවය ද ජනාධිපතිවරයා පැහැදිලි කළ බව ජනාධිපති මාධ්‍ය අංශය සඳහන් කළේය. මේ අතර හදිසි ආපදා තත්ත්වයෙන් මියගිය ජනතාව වෙනුවෙන් පුණ්‍යානුමෝදනා සිදුකිරීම සහ රටට සෙත් පැතීමේ සර්ව රාත්‍රික පරිත්‍රාණ ධර්ම දේශනාව ජනාධිපති මෛත්‍රීපාල සිරිසේන මහතාගේ සහභාගීත්වයෙන් පවත්වා තිබේ. මහානායක ස්වාමීන් වහන් සේ ප්‍රමුඛ මහා සංඝ රත්නය දහස් නමකගේ සහභාගීත්වයෙන් එම පරිත්‍රාණ ධර්ම දේශනාව පැවැත්වුණු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=73955", "Category": null, "Parent URL": null}