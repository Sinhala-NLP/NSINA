{"Source": "Adaderana", "Timestamp": "April 3, 2018 09:53 pm", "Headline": "කත ඝාතනය කර තවත් කතකට තුවාල කළැයි සැකපිට 1ක් පොලිස් දැලේ", "News Content": "යාපනයේ පේදුරුතුඩුව වඩමාරච්චි නැගෙනහිර අම්බාන් ප්‍රදේශයේදී කාන්තාවක ඝාතනය කොට තවත් කාන්තාවකට තුවාල සිදු කිරීමේ චෝදනාව මත පේදුරුතුඩුව පොලීසිය විසින් එක් පුද්ගලයෙකු සැකපිට අත්අඩංගුවට ගෙන තිබේ. මෙම ඝාතනය සිදුව තිබුණේ ඊයේ (02) අළුයම් කාලයේදීය. මියගිය කාන්තාව 37 හැවිරිදි නල්ලතම්බි රේවතී බවට හඳුනාගෙන ඇති අතර තුවාල ලබා ඇත්තේ ඇයගේ මව වන නල්ලතම්බි රාජම්මා නැමති කාන්තාවයි. තුවාලකාරිය පේදුරුතුඩුව මූලික රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා යාපනය ශීක්ෂණ රෝහල වෙත මාරු කොට යවා තවමත් එහි ප්‍රතිකාර ලබන අතර ඇය සිහිසුන් තත්ත්වයකින් පසුවෙයි. පේදුරුතුඩුව පොලීසිය විසින් අදාළ නිවස වෙත ගොස් කරන ලද මූලික පරීක්ෂණවලින් පසුව සැකකරුවෙකු අත්අඩංගුවට ගෙන ඇති අතර අධිකරණ නියෝග මත ඔහුව රඳවාගෙන ප්‍රශ්න කරගෙන යයි.", "URL": "https://sinhala.adaderana.lk/news.php?nid=86855", "Category": null, "Parent URL": null}