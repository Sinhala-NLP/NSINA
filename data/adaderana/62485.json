{"Source": "Adaderana", "Timestamp": "July 27, 2016 01:05 pm", "Headline": " ආණ්ඩුව ඉදිරියේදී වීදුරු කූඩුවක් වේවි- තොරතුරු පනත බිල්ලෙක් නෙවෙයි", "News Content": "තොරතුරු පනත ක්‍රියාත්මකවීමේදී ආණ්ඩුව වීදුරු කූඩුවක් ලෙස සිතා කටයුතු කිරීමට සිදුවන බව පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.පනත ක්‍රියාත්මකවීමේදී සියලුමදෙනාට පරිස්සමෙන් කටයුතු කිරීමට සිදුවන බවත්,තොරතුරු පනතට ප්‍රථම දහ පාරක් සිතුවා නම් ඉන්පසුව ප්‍රකාශයක් කිරීමට තීරණයක් ගැනීමට ප්‍රථම විසි පාරක්වත් සිතිය යුතුව ඇති බව අමාත්‍යවරයා කියා සිටියි.'රජ සබයෙන් ජන සබයට'යන මැයෙන් ප්‍රවෘත්ති දෙපාර්තමේන්තුවේ අද(27)පැවති තොරතුරු පනත සම්බන්ධයෙන් ජනමාධ්‍ය පුහුණු වැඩමුළුවට එක්වෙමින් අමාත්‍යවරයා පෙන්වා දුන්නේ ගමේ පාරක් හදන විට එම කොන්ත්‍රාත් මුදල,ප්‍රමිතිය,ඇස්තමේන්තුව,වියදම පිළිබඳ සියලුදේ දැන ගැනීමට සාමාන්‍ය ජනයාට අයිතියක් පවත්නා බවයි.ඒ අනුව මෙම පනත ජනමාධ්‍යවේදීන්ට සහන සලසන පනතක් නොව රටේ ජනතාව බලාත්මක කරන පනතක් බවත්,මෙයින් වාසි සැලසෙන්නේ රටේ ජනතාවට බවත් කරුණාතිලක මහතා අවධාරණය කළේය.මෙම පනත ලෝකයේ හොඳම තොරතුරු පනත් අතුරින් 7වන ස්ථානයටත්, දකුණු ආසියාවේ ඉන්දියාවට පමණක් දෙ‍වෙනි වන ලෙසත් ශ්‍රේණිගත කරවා ගැනීමට හැකිවීම භාග්‍යයක් ලෙස සලකන බව ද අමාත්‍යවරයා සිහිපත් කළේය.මේ සම්බන්ධයෙන් නිසි අවබෝධයක් නොපවතින බැවින් විවිධ කටකතා පැතිරුණු බවත්, ක්‍රමයෙන් ඒ පිළිබඳව දැනුවත් කිරීමට පියවර ගත්තේ ඒ නිසා බවත්, පළමුවෙන්ම පාර්ලිමේන්තුවේ 225දෙනා දැනුවත් කිරීමට මෙවන් වැඩමුළුවක් පැවැත්වුණු බවත් ඔහු කියා සිටියේය.ඉදිරියේදී අමාත්‍යංශ ලේකම්වරුන්, රාජ්‍ය නිලධාරීන් ආදීන්ට වැඩමුළු පවත්වමින් මේ පිළිබඳ දැනුවත් කරන බවත්,තොරතුරු නිලධාරීන් ලෙස 8000ක් පුහුණු කොට සේවයට එකතු කරන බවත් කරුණාතිලක මහතා සඳහන් කළේය.ඒ අනුව රාජ්‍ය රහස්, ජාතික ආරක්ෂාව, වෛද්‍ය වාර්තා,අතිශය පුද්ගලික කරුණු වැනි අවැඩදායි තොරතුරු හැරුණු විට මහජනතාවට අවශ්‍ය තොරතුරක් දින 14ක් තුළ ලිඛිතව ලබාදීමට මෙම තොරතුරු නිලධාරීන් බැඳී සිටින බව අමාත්‍යවරයා වැඩිදුරටත් කියා සිටියේය.මෙම මාධ්‍ය වැඩමුළුවේ සමාරම්භක උළෙලට එක්වුණු පාර්ලිමේන්තු ප්‍රතිසංස්කරණ හා ජනමාධ්‍ය නියෝජ්‍ය අමාත්‍ය කරූ පරණවිතාන මහතා කියා සිටියේ මේ සම්බන්ධයෙන් ඇතැම් මාධ්‍ය විසින් බිල්ලෙක් මවාපාන බවයි.හැම රාජ්‍ය නිලධාරියෙකුම රාජකාරියේදී බයිබලය මෙන් පාවිච්චි කරන පරිපාලන රෙගුලාසි(AR)මූල්‍ය රෙගුලාසි (FR)වලට අමතරව මින් ඉදිරියට තමා ඉදිරියේ තොරතුරු දැනගැනීමේ අයිතිය ද (RTI)පවත්නා බව දැනගත යුතුව ඇති බව නියෝජ්‍ය අමාත්‍යවරයා සඳහන් කළේය.මෙමගින් මාධ්‍ය නිදහස ඇහිරෙන බවට ඇතැම් පුවත්පත් කතුවරුන් කතුවැකි පවා ලියූ බව කියා සිටි පරණවිතාන මහතා මේවන විට මාධ්‍ය නිදහස උපරිමයෙන් පවත්නා බවත්,ඇතැමුන් මාධ්‍ය නිදහස වැඩි යයි සඳහන් කරන නමුත් තමන් එවැනි අදහසක් නොදරන බවත් පෙන්වා දුන්නේය.එසේ වුවද ලේ සුවඳට ඉව අල්ලන මාධ්‍ය කලාව වෙනුවට වෘත්තීය ජනමාධ්‍යවේදියෙක් ගොඩනැඟීම සඳහා ඉදිරියේදී ප්‍රතිසංස්කරණ හඳුන්වාදීමට කටයුතු කරන බවද පරණවිතාන මහතා ‍වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62485", "Category": null, "Parent URL": null}