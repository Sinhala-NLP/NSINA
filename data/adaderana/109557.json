{"Source": "Adaderana", "Timestamp": "May 8, 2019 06:40 pm", "Headline": "අන්තවාදී මූලබීජයට එරෙහිව මුස්ලිම් සමාජය තුලින්ම හඬක් නිර්මාණය විය යුතුයි", "News Content": "මතුව ඇති අන්තවාදයේ මූලබීජය පවතින්නේ මුස්ලිම් සමාජය තුළ බැවින් එම මතවාදය වර්ධනයවීම වැළැක්වීමේ විශාල වගකීමක් මුස්ලිම් නායකයන් සතුව පවතින බව ජනතා විමුක්ති පෙරමුණේ නායක අනුර කුමාර දිසානායක මහතා පවසයි. අද (08) පස්වරුවේ මුස්ලිම් සමාජ ක්‍රියාකාරින් පිරිසක් හමුවු අවස්ථාවේ ඒ මහතා මේබව සඳහන් කළේය. කොළඹ පිහිටි ජනතා විමුක්ති පෙරමුණේ පක්ෂ මුලස්ථානයේ දි අද පස්වරුවේ මුස්ලිම් සමාජ ක්‍රියාකාරින් පිරිසක් සහා ජනතා විමුක්ති පෙරමුණේ නියෝජිතයන් අතර හමුවක් පැවැත් විය. පාස්කු ඉරිදා ප්‍රහාරය සහ ප්‍රහාරයෙන් පසුව ඇතිව තිබෙන තත්ත්වය පිළිබඳව එහිදී සාකච්ඡා කෙරුණි. එහිදි අදහස් දැක්වු මන්ත්‍රීවරයා පැවසුවේ ත්‍රස්තවාදී කළලයට උපත දෙන්නේ මුස්ලිම් සමාජය තුළ බැවින් මේය විනාශ කිරීමේදි මුස්ලිම් ප්‍රජාවගේ මතවාදය ප්‍රබල විය යුතු බවයි. අන්තවාදීන්ගේ මතවාදයට එරෙහිව මුස්ලිම් සමාජය තුළින් හඬක් නිර්මාණය විය යුතු බවද මන්ත්‍රීවරයා එහිදි පැවසීය. එමෙන්ම අන්තවාදී මතවාදයන් වර්ධනයට ඉඩ නොතබා එය පරාජයට පත් කර යුතු බවද ඒ මහතා එහිදි වැඩිදුරත් ප්‍රකාශ කළේය.", "URL": "https://sinhala.adaderana.lk/news.php?nid=109557", "Category": null, "Parent URL": null}