{"Source": "Adaderana", "Timestamp": "April 24, 2019 03:57 pm", "Headline": "ශ්‍රී ලංකාවේ පිපිරීම් ක්‍රයිස්චර්ච් ප්‍රහාරයට ප්‍රති ප්‍රහාරයක් ද යන්න තහවුරු නෑ-නවසීලන්තය", "News Content": "ශ්‍රී ලංකාවේ සිදුවූ ප්‍රහාර මාලාව නවසීලන්තයේ ක්‍රයිස්චර්ච් නුවර ප්‍රහාරයට ප්‍රති ප්‍රහාරයක් ද යන්න තහවුරු කෙරෙන බුද්ධි තොරතුරු කිසිවක් ලැබී නොමැති බව නවසීලන්ත අග්‍රාමාත්‍ය ජසින්ඩා අර්ඩ්න් පවසයි. ක්‍රයිස්චර්ච් නුවර ප්‍රහාරයට ප්‍රති ප්‍රහාරයක් ලෙස ඉස්ලාමීය අන්තවාදී කණ්ඩායමක් විසින් ශ්‍රී ලංකාවේ ප්‍රහාර මාලාව දියත් කර ඇති බවට මුලික විමර්ශනවලදී අනාවරණය වී ඇති බව ආරක්ෂක රාජ්‍ය අමාත්‍ය රුවන් විජේවර්ධන මහතා ඊයේ (23) පාර්ලිමේන්තුවේදී ප්‍රකාශ කළේය. කෙසේවෙතත් නවසීලන්තයේ ඔක්ලන්ඩ් නුවර පැවති මාධ්‍ය හමුවකදී එරට අග්‍රාමාත්‍යවරිය ප්‍රකාශ කර ඇත්තේ ඒ සම්බන්ධයෙන් නිල වශයෙන් කිසිඳු බුද්ධි තොරතුරක් ලැබී නොමැති බවයි. ශ්‍රී ලංකාව අදාල සිද්ධීන් සම්බන්ධයෙන් මේ වන විට මූලික විමර්ශන පමණක් සිදු කර ඇති අතර සිද්ධිය සම්බන්ධයෙන් විමර්ශන කටයුතු අවසන් කෙරෙන තුරු ඒ පිළිබද අදහස් ප්‍රකාශ කිරීමෙන් වැලකී සිටින බව ඇය සදහන් කර තිබේ.", "URL": "https://sinhala.adaderana.lk/news.php?nid=108612", "Category": null, "Parent URL": null}