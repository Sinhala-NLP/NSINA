{"Source": "Adaderana", "Timestamp": "February 20, 2012 03:35 pm", "Headline": "අත් බෝම්බයක් පුපුරායාමෙන් තිදෙනෙකුට තුවාලයි", "News Content": "ගල් වළක තිබී හමුවූ අත් බෝම්බයක් පුපුරායාමෙන් රාජාංගණය යාය 1 කලුන්දෑගම ප්‍රදේශයේ පුද්ගලයන් තිදෙනෙකු තුවාල ලබා තිබේ. ගල් වළේ සේවය කරමින් සිටි පුද්ගලයන් තිදෙනා අදාළ බෝම්බය පරීක්ෂා කිරීමට යාමේ දී අද(20) පෙරවරු 11 ට පමණ පිපිරීම සිදුව ඇති බව තඹුත්තේගම පොලිසිය සඳහන් කරයි. තුවාල ලැබූවන් තඹුත්තේගම රෝහලට ඇතුළත් කිරීමෙන් පසු බරපතල තත්ත්වයේ පසු වූ පුද්ගලයන් දෙදෙනෙකු අනුරාධපු ශික්ෂණ රෝහලට මාරු කර යවා තිබේ. ඔවුන් රාජාංගණය යාය 1 ප්‍රදේශයේ පදිංචිකරුවන් බව පොලිසිය සඳහන් කරයි. ආරක්ෂක හමුදා බෝම්බ නිෂ්ක්‍රීය කිරීම සඳහා අදාළ ගල් වළ යොදා ගන්නා අතර නිෂ්ක්‍රීය නොවූ බෝම්බයක් පුපුරායන්නට ඇති බව මූලික පරීක්ෂණවල දී අනාවරණය වී තිබේ.", "URL": "https://sinhala.adaderana.lk/news.php?nid=22252", "Category": null, "Parent URL": null}