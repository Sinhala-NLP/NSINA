{"Source": "Adaderana", "Timestamp": "January 5, 2012 04:43 pm", "Headline": " තනියම බැරි නිසා 3 ක් එකතුවුණා-  ප්ලාස්ටික් කූඩ නීතිය 15 දා යළිත් එයි", "News Content": "ප්ලාස්ටික් කූඩ හඳුන්වාදීම හේතුවෙන් ආන්දෝලනයක් ඇතිවීම නිසා අමාත්‍යංශ 3 ක් එක්ව ශක්තිමත් වැඩපිළිවෙළක් ලෙස එය ක්‍රියාවට නංවන්නට තීරණය කළ බව ගොවිජන සේවා හා වනජීවි අමාත්‍ය එස්.එම් චන්ද්‍රසේන මහතා පවසයි. ඒ අනුව ගොවිජන සේවා හා වනජීවි අමාත්‍යංශය,සමූපකාර හා අභ්‍යන්තර වෙළඳ කටයුතු අමාත්‍යංශය,හා කෘෂිකර්ම අමාත්‍යංශය එක්ව මෙම වැඩපිළිවෙළ ක්‍රියාවට නැංවීමට තීරණය කළ බව ඔහු කියා සිටියි. අද දින ශ්‍රී ලංකා පදනම් ආයතන ශ්‍රවණාගාරයේදී ඇරඹුණු එළවළු සහ පලතුරු ප්‍රවාහනයේදී ඇතිවන පසු අස්වනු හානිය අවමකර ගැනීම සඳහා සුරක්ෂිත ඇසුරුම් භාවිතය පිළිබඳ දැනුවත් කිරිමේ වැඩසටහනට සහභාගී වෙමින් අමාත්‍යවරයා මේ බව සඳහන් කළේය. මෙම දැනුවත් කිරීමේ වැඩසටහන ජනවාරි මස 05,06,07 යන තෙදින පුරාම පැවැත්වෙන බව සඳහන් වේ. එක් අමාත්‍යංශයකට තනිව මෙම වැඩපිළිවෙළ ක්‍රියාත්මක කිරීමට නොහැකිවීම නිසා අමාත්‍යංශ 3 ක් සහයෝගයෙන් කටයුතු කරන බවත්,ජනවාරි 15 වන දින සිට ප්ලාස්ටික් කූඩ භාවිත නීතිය යළි ක්‍රියාත්මක බවත් හෙතෙම අවධාරණය කළේය. අසුරුම් සඳහා ප්ලාස්ටික් පමණක් නොව ලී වැනි ඝන ද්‍රව්‍යයන් හෝ කාඩ්බෝඩ් වුවද ගැටලුවක් නොවන බවත්,අමාත්‍යංශය යටතේ දිස්ත්‍රීක් කාර්යාල 25 ක්,ගොවි සංවිධාන 13,000 ක් හරහා මෙම ඇසුරුම් බෙදාහැරීමට කටයුතු කරන බවත් අමාත්‍යවරයා සඳහන් කළේය. මෙම අවස්ථාවට එක්වෙමින් සමූපකාර හා අභ්‍යන්තර වෙළඳ කටයුතු අමාත්‍යවරයා කියා සිටියේ පසුගියදා ජනාධිපතිවරයා හා කරන ලද සාකච්ඡාවේදී ගොවීන් හා වෙළඳුන් එළවළු හා පලතුරු ප්‍රවාහනයේදී ඇසුරුම් කූඩ භාවිතයට සිය කැමැත්ත පළ කළ බවයි. එසේ වුවද වැඩි හොඳට ජනාධිපතිවරයා විසින් තවත් මසක කාලයක් සඳහා එම නීතිය අත්හිටුවීමට තීරණය කළ බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා සඳහන් කළේය. එක්සත් ජාතික පක්ෂය හා ජනතා විමුක්ති පෙරමුණ ඔල්මාදයෙන් යුතු කතා කියූවද,මෙය හදිසියේ ගෙන ආ නීතියක් නොව වසර 5 ක් තිස්සේ සාකච්ඡාවට ලක් කළ කාරණයක් බවත් ඔහු පෙන්වා දුන්නේය. එක්සත් ජාතික පක්ෂය මෙම ප්ලාස්ටික් ඇසුරුම් වලට එරෙහිව ගොවියා ගැන මහත් උනන්දුවෙන් කතා කළද එක්සත් ජාතික පක්ෂයේ ප්‍රතිපත්ති ප්‍රකාශනයට තමාද කෘත්‍යාධිකාරී මණ්ඩල සාමාජිකයකු වී සිටියදී ගොවීන්ට දෙන පොහොර සහනාධාර යෝජනාව පවා ඇතුළත් කිරීමට බොහෝ වෙහෙසක් දැරීමට සිදුවූ බව අමාත්‍යවරයා සිහිපත් කළේය. රනිල් වික්‍රමසිංහ මහතා එකල ගොවියාට පොහොර සහනාධාරය දීමට දැඩි සේ විරුද්ධ වූ බවත්,\"කූඩ ජොනී\" යයි තමාට මඩ ගැසූවද තමන් ආණ්ඩුව වෙනුවෙන් පෙනී සිටින බවත් අමාත්‍යවරයා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=21188", "Category": null, "Parent URL": null}