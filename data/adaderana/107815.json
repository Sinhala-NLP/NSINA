{"Source": "Adaderana", "Timestamp": "April 11, 2019 11:22 am", "Headline": " සුපිරි පළාත් එක්දින තරගයේ තුන්වෙනි තැන දඹුල්ලට", "News Content": "ශ්‍රී ලංකා ක්‍රිකට් ආයතනය විසින් සංවිධානය කරන සුපිරි පළාත් එක්දින ක්‍රිකට් තරගාවලියේ තුන්වන ස්ථානය දිනා ගැනීමට දඹුල්ල කණ්ඩායම සමත් විය. ඒ මහනුවර කණ්ඩායම පරාජයට පත් කරමින්. රංගිරි දඹුලු ජාත්‍යන්තර ක්‍රිකට් ක්‍රීඩාංගණයේ පැවැති තරගයේ කාසිය වාසිය දිනූ මහනුවර කණ්ඩායම ප්‍රථමයෙන් පන්දුවට පහරදිමට දඹුල්ල කණ්ඩායමට ආරාධනා කළේය. ඒ අනුව පිටියට පිවිසි දඹුල්ල කණ්ඩායම නියමිත පන්දුවාර 50 අවසානයේදී කඩුලු 5ක් දැවී රැස් කළ ලකුණු සංඛ්‍යාව 325ක්. දඹුල්ල කණ්ඩායම වෙනුවෙන් නායක ඇන්ජලෝ මැතිව්ස් ලකුණු 101ක් සහ භානුක රාජපක්ෂ ලකුණු 95ක් රැස් කිරීඹට සමත් වුණා. පන්දු යැවීමේදී තිසර පෙරේරා සහ නුවන් ප්‍රදීප් අතර කඩුලු 2 බැගින් බෙදි ගියේය. ලකුණු 326ක ඉලක්කය හඹායාමට පිටියට පිවිසි මහනුවර කණ්ඩායමට පන්දුවාර 41යි එක් පන්දුවකදී සියලු දෙනා දැවී රැස් කර ගැනීමට හැකි වුණේ ලකුණු 231ක් පමණයි. මහනුවර කණ්ඩායම වෙනුවෙන් සදීර සමරවික්‍රම ලකුණු 70ක් සහ සගීත් කුරේ ලකුණු 57ක් රැස් කළේය. පන්දු යැවීමේදි ධනුෂ්ක ගුණතිලක සහ ඉසුරු උදාන කඩුලු දෙක බැගින් දවා ගැනීමට සමත් වුණා.", "URL": "https://sinhala.adaderana.lk/news.php?nid=107815", "Category": null, "Parent URL": null}