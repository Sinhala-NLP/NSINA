{"Source": "Adaderana", "Timestamp": "January 23, 2017 11:25 am", "Headline": "දෙන්න සූදානම් වුණත් ගන්න සූදානම් නෑ- ඉන්දියන් මාධ්‍ය කියයි", "News Content": "ත්‍රීකුණාමලය වරායේ වගකීම ඉන්දියාව විසින් බාරගනු ඇති බවට පළවන වාර්තා අසත්‍ය බව ඉන්දීය පුවත් අනාවරණය කරයි.මේ පිළිබඳ පසුගිය දිනෙක ප්‍රාදේශීය සංවර්ධන අමාත්‍ය, ෆීල්ඩ් මාර්ෂල් සරත් ෆොන්සේකා මහතා විසින් ඉන්දියාවේ හින්දු පුවත්පතට සම්මුඛ සාකච්ඡාවක් ලබාදෙමින් පවසා තිබුණේද, ත්‍රීකුණාමලය ඉන්දියාවට දීමේ ගනුදෙනුව ඉතා ඉක්මනින් සිදුවනු ඇති බවයි.එසේම ස්විට්සර්ලන්තයේ දාවෝස් නුවර පැවැත්වෙන ලෝක ආර්ථික සමුළුව අතරවාරයේ ඉන්දියාවේ එන්.ඩී.ටී.වී ආයතනය සමග පැවැති සම්මුඛ සාකච්ඡාවකට එක්වෙමින් අග්‍රාමාත්‍යවරයාද පවසා තිබුණේ බෙංගාල බොක්කේ ප්‍රධානතම වරාය ලෙස ත්‍රිකුණාමලය වරාය සංවර්ධනය කිරීමට ඉන්දියාව සමග සාකච්ඡා කර ඇති බවයි. එසේ වුවද ඊට දින කිහිපයකට පසුව ඉකුත් සිකුරාදා ඉන්දීය රජයේ ආරංචි මාර්ග උපුටා දක්වමින් newindianexpres පුවත් සේවය වාර්තා කර තිබුණේ මෙවන් ගනුදෙනුවක් සඳහා ඉන්දීය රජය සූදානම් නැති බවයි.හම්බන්තොට වරාය චීනයට ලබාදීමටත්, ත්‍රී කුණාමලය වරාය ඉන්දියාවට ලබාදීමටත් ඒ තුළින් ඉන්දියාව හා චීනය රාජ්‍ය තාන්ත්‍රික වශයෙන් සමානව සැලකීමට හැකිවන බවට ශ්‍රී ලංකා ආණ්ඩුවේ දේශපාලනඥයින් උත්සාහ කරනු ලැබුවද අසාර්ථක වරායක් වන ත්‍රී කුණාමලයේ බර දරමින් මෙම සමානව සැලකීමේ දේශපාලනයේ තුරුම්පුවක්වීමට තමාට මැදිහත්විය නොහැකි බව ඉන්දියාව ප්‍රකාශ කර ඇති බව newindianexpres උපුටා දක්වයි.මේ අනුව හම්බන්තොට වරායෙන් 80%ක හිමිකමක් චීනයට ලබාදීමේ කටයුතු සිදුවෙමින් පැවතියද, ත්‍රීකුණාමල වරාය සම්බන්ධයෙන් කිසිදු තෘප්තිමත්භාවයක් නොමැති බව ඉන්දියාව අවධාරණය කර ඇත.", "URL": "https://sinhala.adaderana.lk/news.php?nid=68448", "Category": null, "Parent URL": null}