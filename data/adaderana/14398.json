{"Source": "Adaderana", "Timestamp": "February 22, 2011 09:23 am", "Headline": "නීතීපති උපදෙස් ලැබෙනතුරු තමිලිනී රිමාන්ඩ්", "News Content": "එල්.ටී.ටී.ඊ සංවිධානයේ කාන්තා දේශපාලන අංශයේ නායිකා තමිලිනී නැමති සැකකාරිය නීතීපතිවරයාගේ උපදෙස් ලැබෙනතුරු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. වන්නි යුද ගැටුම් අවසන් අදියරේ දී ආරක්ෂා හමුදා වෙත භාර වූ සුබ්‍රමනියම් සිවගාමි හෙවත් තමිලිනි පසුව‍ පොලිස් අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබීය. මෙම සැකකාරිය පිළිබඳ සිදු කළ පරීක්ෂණ වල වාර්තා නීතීපතිවරයා වෙත ඉදිරිපත් කර ඇති බව අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් ප්‍රකාශ කරනු ලැබීය. නීතීපති උපදෙස් ලැබෙන තුරු සැකකාරිය රිමාන්ඩ් භාරයේ තබන ලෙස ද පොලිසිය අධිකරණයෙන් ඉල්ලා සිටිනු ලැබීය. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාරිය ලබන මස 21 වැනි දා දක්වා රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=14398", "Category": null, "Parent URL": null}