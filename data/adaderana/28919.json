{"Source": "Adaderana", "Timestamp": "November 5, 2012 12:25 pm", "Headline": "මුසාවාදය මහින්ද චින්තනයේ තේමාවයි", "News Content": "හෙජින් ගිවිසුම අවලංගු කරන ලෙස හා පෙට්‍රල් ලීටරයක් රුපියල් 100ට ලබාදිය යුතු බවට ශ්‍රේෂ්ඨාධිකරණය ලබාදුන් තීන්දු රජය නොසලකා හැරීමද අධිකරණයට බලපෑම් කිරීමට හේතූ යැයි එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. එසේම රුපියල් කෝටි ගණනක් ගසා කෑමේ අරමුණින් සැකසු දිවිනැගුම පනතට ශ්‍රේෂ්ඨාධිකරණය මගින් අනුමැතිය ලබා ගැනීමට දරන වෑයමද එවැනිම තත්ත්වයක් බව ඔහු පෙන්වාදෙයි. මේ අනුව ආණ්ඩුවේ අවනීතියට හා ප්‍රජාතන්ත්‍ර විරෝධි පාලනයට එරෙහිව පෙළගැසිය යුතු බව මන්ත්‍රීවරයා අවධාරණය කරයි. ආණ්ඩුව සිය බලය අත්තනෝමතික ලෙස භාවිතා කරමින් අධිකරණයට බලපෑම් කරන බව ඔහු කියයි. හෙජින් ගිවිසුම නිසා ආණ්ඩුවට “ස්ටෑන්ඩර්ඩ් චාර්ටඩ්” බැංකුවට ඩොලර් ලක්ෂ 1600ක්ද “ ඩොයිෂ්” බැංකුවට ඩොලර් ලක්ෂ 600ක්ද ගෙවීමට සිදුව ඇතැයි ගයන්ත කරුණාතිලක මහතා පවසයි. මුසාවාදය මහින්ද චින්තනයේ තේමාව බවට පත්ව ඇති බවත් අවනීතියට එරෙහිව පෙළගැසීමට එක්සත් ජාතික පක්ෂය ජනතාවට නායකත්වය දෙන බවත් මන්ත්‍රීවරයා වැඩිදුරටත් සඳහන් කරයි. කොළඹදී අද (05) පැවැති මාධ්‍ය හමුවකදී ඔහු මේ අදහස් පළකරන ලදී.", "URL": "https://sinhala.adaderana.lk/news.php?nid=28919", "Category": null, "Parent URL": null}