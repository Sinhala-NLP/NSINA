{"Source": "Adaderana", "Timestamp": "August 7, 2014 12:43 am", "Headline": " පරිපූර්ණ නව ආණ්ඩුක‍්‍රම ව්‍යවස්ථාවක් ගෙන ඒමේ අදහස ඉදිරිපත් කළා  ", "News Content": "පරිපූර්ණ නව ආණ්ඩුක්‍රම ව්‍යවස්ථාවක් ගෙන ඒමේ අදහස ආණ්ඩුවට ඉදිරිපත් කළ බව ජාතික නිදහස් පෙරමුණේ නායක අමාත්‍ය විමල් වීරවංශ මහතා පවසයි. ඊයේ(06) පෙරවරුවේ බත්තරමුල්ලේ පිහිටි ජානිපෙ ප‍්‍රධාන කාර්යාලයේදී පැවැති විශේෂ මාධ්‍ය හමුවකදී විමල් වීරවංශ අමාත්‍යවරයා මේ බව කියා සිටියේය. එම මාධ්‍ය හමුවේදී ඔහු පහත පරිදි වැඩිදුරටත් අදහස් දැක්විය. ජාතික නිදහස් පෙරමුණ විසින් ජනාධිපතිතුමන් වෙත ඉදිරිපත් කරන ලද යෝජනා 12ට අදාළ ක‍්‍රියාකාරී සැලැස්ම එතුමන් විසින් පිළිගෙන ඇති බවත්, එම ක‍්‍රියාකාරී සැලැස්ම තුළ අඩංගු ක‍්‍රියාමාර්ග 26 ක‍්‍රියාත්මක වූ පසු රටටත් ජනතාවටත් ජයග‍්‍රහණ රැසක් ලැබීමට නියමිත බවත්ය. පසුගිය මැයි 05 වැනිදා කොළඹ සුගතදාස ගෘහස්ථ ක‍්‍රීඩාංගණයේදී පැවැති අප පක්‍ෂයේ දෙවැනි ජාතික මහා සමුළුවේදී ජනාධිපතිතුමන් හා ආණ්ඩුව වෙත යෝජනාවලියක් ඉදිරිපත් කරනු ලැබුවා. රටේ සමාජ, ආර්ථික, සංස්කෘතික හා සදාචාරමය ක්ෂේත්‍රවල පැන නැඟී තිබෙන ගැටලූ සැලකිල්ලට ලක් කරලා ඒ ගැටලූවලට විසඳුම් ලබා දෙන යෝජනා 12ක් තමයි අපි ඉදිරිපත් කරනු ලැබුවේ. එම යෝජනා 12 ජනාධිපතිතුමන් සහ එතුමන් පත් කරන ලද කමිටුව විසින් මීට ඉහතදී ප‍්‍රතිපත්තිමය වශයෙන් පිළිගනු ලැබුවා. එසේ ප‍්‍රතිපත්තිමය වශයෙන් පිළිගැනීමෙන් අනතුරුව, ඊට අදාළ ක‍්‍රියාකාරී සැලැස්ම අපි ඒ කමිටුවට ඉදිරිපත් කරනු ලැබුවා. මේ පිළිබඳව විවිධ සාකච්ඡා පසුගිය කාලය පුරාම පවත්වනු ලැබුවා. පෙරේදා(04) සවස වන විට ඒ කමිටුව නියෝජනය කළ ගරු අමාත්‍යවරුන් අපට දැනුම් දුන්නා මේ පිළිබඳව අවසන් වශයෙන් සාකච්ඡා කළ යුතුයි කියලා. ඒ අනුව පැවැති සාකච්ඡාවලින් අනතුරුව පසුගිය දින (05) දහවල් 01:00 පමණ වන විට අපි ඉදිරිපත් කරනු ලැබූ ක‍්‍රියාකාරී සැලැස්මට පූර්ණ වශයෙන් එකඟතාව පළ කෙරුණා. ඒ අනුව ඒ ක‍්‍රියාකාරී සැලැස්මේ සඳහන් මේ රටේ ජනතාවට අවශ්‍ය කරන්නා වූ විශාල වැඩසටහන් ප‍්‍රමාණයක් ඉදිරි කාලයේදී ක‍්‍රියාවට නැංවීමට ජනාධිපතිතුමන් වෙනුවෙන් එතුමන් පත් කළ ඒ කමිටුව අපට සහතික වී තිබෙනවා. ඒ පිළිබඳව ගරු මෛත‍්‍රීපාල සිරිසේන, ගරු බැසිල් රාජපක්‍ෂ හා ගරු ඩලස් අලහප්පෙරුම යන අමාත්‍යවරුන්ගේ අත්සනින් යුත් ලියවිල්ලකින් අපට ස්ථිරසාරව එකඟතාව පළ කොට තිබෙනවා. මේ ක‍්‍රියාකාරී සැලැස්ම පිළිගැනීම මගින් ඉදිරි කාලය තුළ මේ රටට විශාල ජයග‍්‍රහණ රාශියක් ලැබීමට නියමිතයි. ප‍්‍රධානතම ජයග‍්‍රහණය තමයි 1978 ව්‍යවස්ථාව කරපින්නාගෙන තවදුරටත් ඉදිරියට යනවා වෙනුවට සාමය දිනාගත් රටට අලූත් ආණ්ඩුක‍්‍රම ව්‍යවස්ථාවක් සකස් කිරීමට ඉඩ ප‍්‍රස්ථාව හිමිවීම. අපේ යෝජනාව අනුව ජනාධිපතිතුමන් ඇතුළු එම කමිටුව එකඟ වී තිබෙනවා, බෙදුම්වාදය දේශපාලන වශයෙන් සහ පරිපාලන වශයෙන් පරාජයට පත්කිරීමට සමත් වන මහජනයාට වඩාත් පුළුල් ලෙස ප‍්‍රජාතන්ත‍්‍රවාදී අයිතිවාසිකම් සහ ආර්ථික ඉඩප‍්‍රස්ථා ලබාදෙන ආකාරයේ නව ව්‍යවස්ථාවක් කෙටුම්පත් කිරීම මුල් කොට ගෙන මහජන අදහස් ලබාගැනීම සහ ඊට අදාළ කාර්යයන් සඵල කිරීම වෙනුවෙන් පාර්ලිමේන්තු තේරීම් කාරක සභාවක් පත්කිරීමට. ඒ අනුව යමින්, එම තේරීම් කාරක සභාව විසින් ඉදිරිපත් කරනු ලබන ආණ්ඩුක‍්‍රම ව්‍යවස්ථා කෙටුම්පත ඉදිරි ජනාධිපතිවරණයේදී මහජන අනුමැතිය සඳහා ඉදිරිපත් කිරීමටත් නියමිතයි. ඒ වගේම තිබෙන ආණ්ඩුක‍්‍රම ව්‍යවස්ථාවේ “පොඩි පොඩි රෙපෙයාර්“ කරන්න කතා කරන විපක්‍ෂයේ සියලූ කණ්ඩායම්වලට අපි කියන්න කැමතියි, “ඒ සුළු සුළු රෙපෙයාර්වලින් මේ රට මුහුණ දීලා තිබෙන අභියෝග ජයගන්න බැහැ“ කියලා. අපි ඉදිරිපත් කළා ආණ්ඩුවට පරිපූර්ණ නව ආණ්ඩුක‍්‍රම ව්‍යවස්ථාවක් ගෙන ඒමේ අදහස. ඒ අනුව පළමුව පාර්ලිමේන්තු තේරීම් කාරක සභාවක් පත් කරන්න, මහජන අදහස් ඒකට එකතු කර ගන්න, ඉන්පසුව එමගින් ලබා දෙන ආණ්ඩුක‍්‍රම ව්‍යවස්ථා කෙටුම්පත ජනාධිපතිවරණයේදී මහජන අනුමැතිය සඳහා ඉදිරිපත් කරන්න, ආණ්ඩුව අප සමග එකඟතාවකට පැමිණ තිබෙනවා. කුමන මට්ටමකින් කුමන ආකාරයට ජාත්‍යන්තර බලපෑම් එල්ල වුවත් ජාත්‍යන්තරව හෝ දේශීයව යුද අපරාධ විමර්ශන යාන්ත‍්‍රණ පිහිටුවීම සඳහා හෝ මැදිහත්කරුවන් ලෙස සාකච්ඡාවලට සහභාගී වීම සඳහා කිසිදු ජාත්‍යන්තර පාර්ශ්වයකට ඉඩ නොදිය යුතුයි යන ස්ථාවරයේ ජනාධිපතිතුමන් හා රජය දැඩිව පිහිටා සිටින බව මෙහිදී ඔවුන් අවධාරණය කර තිබෙනවා.", "URL": "https://sinhala.adaderana.lk/news.php?nid=45174", "Category": null, "Parent URL": null}