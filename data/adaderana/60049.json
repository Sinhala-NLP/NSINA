{"Source": "Adaderana", "Timestamp": "May 11, 2016 01:15 pm", "Headline": " සජින්ට එරෙහි නඩුවට ලේඛන ඉල්ලයි", "News Content": "වත්කම් සහ බැරකම් ප්‍රකාශ ඉදිරිපත් නොකළ බවට චෝදනා කරමින් හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතාට එරෙහි ගොනුකර ඇති නඩුවේ වැඩිදුර විභාගය සැප්තැම්බර් මස 15 වන දිනට කල් තබා තිබේ.අදාළ නඩුව අද(11) කැඳවූ අවස්ථාවේ විත්තියේ නීතිඥවරුන් අධිකරණයට කරුණු දක්වමින් කියා සිටියේ නඩුවට මුහුණ දීම සඳහා ලේඛන කිහිපයක් අවශ්‍යව ඇති බවයි.ඒ අනුව කරුණු සළකා බැලූ කොළඹ අතිරේක මහේස්ත්‍රාත් අරුණි ආටිගල විසින් මෙම නඩුවේ වැඩිදුර විභාගය සැප්තැම්බර් මස 15 වන දිනට කල් තබා අදාළ ලේඛන කිහිපය විත්ති පාර්ශවයට ලබා දෙන ලෙස අල්ලස් හෝ දූෂණ චෝදනා විමර්ශ කොමිෂන් සභාවට නියෝග කරන ලදී.සජින්ද වාස් ගුණවර්ධන මහතා පාර්ලිමේන්තු මන්ත්‍රීවරයෙකු ලෙස කටයුතු කළ කාලයේ වත්කම් හා බැරකම් ප්‍රකාශ නිසි ලෙස ඉදිරිපත් නොකළ බවට චෝදනා කරමින් අල්ලස් හෝ දූෂණ කොමිෂන් සභාව විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=60049", "Category": null, "Parent URL": null}