{"Source": "Adaderana", "Timestamp": "May 2, 2016 03:26 pm", "Headline": "හිටපු එල්.ටී.ටී.ඊ අපරාධ විමර්ශන ලොක්කා යළි අත්අඩංගුවේ", "News Content": "මඩකළපුව, මංජන්තොඩුවායි ප්‍රදේශයේදී හිටපු එල්.ටී.ටී.ඊ ප්‍රධානියෙකු වන ක්‍රිෂ්ණපිල්ලෙයි කලෙයිනේෂන් හෙවත් ප්‍රභා යන අය අත්අඩංගුවට ගෙන තිබේ.අද(02)පෙරවරුවේදී ත්‍රස්ත විමර්ශන කොට්ඨාසයේ නිලධාරීන් විසින් මොහු අත්අඩංගුවට ගෙන ඇති බව පොලීසිය පවසයි.එල්.ටී.ටී.ඊ සංවිධානය නැවත ගොඩනැඟීමට කටයුතු කරන බවට එල්ලවන චෝදනා සම්බන්ධයෙන් පරීක්ෂණ පැවැත්වීම සඳහා මොහු අත්අඩංගුවට ගෙන ඇති බව පොලීසිය කියයි.එල්.ටී.ටී.ඊ සංවිධානයේ අපරාධ විමර්ශන අංශයේ මඩකළපුව දිස්ත්‍රීක් ප්‍රධානියා ලෙස කටයුතු කළ බව කියන මොහු පැවති සිවිල් යුදමය වාතාවරණයේ අවසන් අදියර තුළ අත්අඩංගුවට පත්ව පසුව රැඳවුම් භාරයේ තබා පුනරුත්ථාපනය කෙරුණු අතර 2013 වසරේදී නිදහස් කරන ලදී.එසේ වුවද පසුව ඔහු සම්බන්ධයෙන් සිදුකෙරෙන පරීක්ෂණවලට අදාළව ප්‍රකාශයක් ලබාගැනීමට යයි කියමින් මොහු කැටුව යාමට මීට පෙර යම් පිරිසක් උත්සාහ කළ බවත්,පොලීසිය යයි කීවද ඔවුන්ගේ අනන්‍යතාව තහවුරු කිරීමට නොහැකිවීම නිසා සැමියා රැගෙන යාමට ඉඩ නොදුන් බව ප්‍රභා යන අයගේ බිරිඳ වන කයෙල්විලී පුවත් වෙබ් අඩවියකට පවසා තිබේ.පසුව අද(02)පෙරවරුවේ කාත්තන්කුඩි පොලීසියේ නිලධාරීන් පිරිසක් සමග පැමිණි ආරක්ෂක අංශ සාමාජිකයින් පිරිසක් විසින් සැමියා රැගෙන ගිය බව ඇය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=59748", "Category": null, "Parent URL": null}