{"Source": "Adaderana", "Timestamp": "June 7, 2010 11:26 am", "Headline": "සටහන් පොත ඉදිරිපත් කරන ලෙස කතුවරියට නියෝග", "News Content": "ජෙනරල් සරත් ෆොන්සේකා මහතා සන්ඩේ ලීඩර් පුවත් පතට ලබාදුන් බව කියන මතභේදකාරී ප්‍රකාශය ඇතුළත් එහි කතුවරියගේ සටහන් පොත අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය නියෝග කර තිබේ. සරත් ෆොන්සේකා මහතා විසින් සන්ඩේ ලීඩර් පුවත් පතට කළ ප්‍රකාශය මගින් හදිසි නීති රෙගුලාසී යටතේ වරදක් සිදුකර ඇතැයි චෝදනා කරමින් රහස් පොලිසිය ගොනු කර තිබු නඩුවක් විභාගයට ගත් අවස්ථාවේදී කොළඹ මහේස්ත්‍රාත් අධිකරණය අද මෙම නියෝගය නිකුත් කළේය. සුදු කොඩි රැගෙන රජයට බාර වු එල්. ටී. ටී. ඊ නායකයන් ආරක්ෂක ලේකම්වරයාගේ නියෝගයෙන් මරා දැමු බවට සරත් ෆොන්සේකා මහතා ප්‍රකාශය සිදුකළ සම්මුඛ සාකච්ඡාව ඇතුළත් සටහන් පොතක් සන්ඩේ ලීඩර් කතුවරිය සතුව ඇති බව එහිදි රජයේ නියෝජ්‍ය සොලිසිටර් ජනරාල් වසන්ත නවරත්න බණ්ඩාර මහතා අධිකරණය හමුවේ දැනුම් දුන්නේය. එහෙත් එම සටහන් පොතේ මුල් පිටපත එම කතුවරිය රහස් පොලිසියට ඉදිරිපත් කිරීම ප්‍රතික්ෂේප කර ඇතැයි ද පැමිණිලි පාර්ශවය අධිකරණය හමුවේ කියා සිටියේය. සන්ඩේ ලීඩර් පුවත්පතේ කතුවරියට අදාළ සටහන් පොත සමග මේ මස 21 වැනිදා අධිකරණය හමුවේ පෙනී සිටින ලෙස එහිදි කොළඹ ප්‍රධාන මහේස්ත්‍රාත් චම්පා ජානකී රාජරත්න මහත්මිය නොතීසි නිකුත් කළාය. එදින තෙක් සරත් ෆොන්සේකා මහතා හමුදා භාරයේ තබන ලෙස ද මහේස්ත්‍රාත්වරිය නියෝග කළාය.", "URL": "https://sinhala.adaderana.lk/news.php?nid=8860", "Category": null, "Parent URL": null}