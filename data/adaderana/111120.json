{"Source": "Adaderana", "Timestamp": "June 1, 2019 10:25 am", "Headline": "එට්නා සක්‍රීය වෙයි", "News Content": "යුරෝපයේ විශාලතම ගිනිකන්ද වූ එට්නා ගිනිකන්ද සක්‍රීය වී ඇත. කෙසේ වෙතත් ඉන් කිසිදු ජීවිත හෝ දේපළ හානියක් සිදුව නැති බව විදෙස් මාධ්‍ය වාර්තා කළේය. සක්‍රීයව පවතින සිසිලියේ එට්නා යමහල දින කිහිපයක සිටම විදාරණය වෙයි. භයානක එහෙත් මනස්කාන්තවූ එම දර්ශනය විදෙස් මාධ්‍ය මෙලෙස වාර්තා කළේය. අයිස් මිශ්‍ර ගිනියම් ගල් කැබලි අහසට විදිමින් මෙහි පිපිරීම් සිදුව ඇත. මෙම පිපිරීම් නිසා කිසිදු ජිවිත හෝ දේපල හානියක් වාර්තා වී නොමැති අතර ඒ අවට ප්‍රදේශවාසීන් විසින් පිපිරීමේ මනස්කාන්ත ඡායාරුප සහ වීඩියෝ දර්ශන ලබාගෙන තිබුණි. ගිනිකඳු පිපිරිම නිසා ලාවා ධාරාවන් ගුවනට විහිදෙන ආකාරය ආරක්‍ෂිත ප්‍රදේශ වල සිට රූගත කර ඇත. එට්නා ගිනි කන්ද යුරෝපයේ තිබෙන උසම ගිණි කන්ද වන අතර ලෝකයේ වඩාත්ම සක්‍රීය ගිනිකඳු වලින් එකකි. එය වසරකට කිහිපයකට වරක් මෙලෙස සක්‍රීය වන බව විදෙස් වාර්තා සඳහන් කළේය. එට්නා ගිනිකන්ද දැවැන්ත ඉතිහාසයකට ද උරුමකම් කියයි. එහි ප්‍රථම විදාරණය වීම වාර්තා වී ඇත්තේ ක්‍රිස්තු පූර්ව 475 දීය. මෙම විදාරණය වීමේ ප්‍රතිඵලයක් ලෙසට දහස් ගණනක් ජීවිතක්ෂයට පත්ව ඇත. 1169 දී සිදු වූ තවත් විදාරණය වීමකින් පුද්ගලයන් 15,000 ක් පමණ ජීවිතක්ෂයට පත්වුණි. මේ අතර අවසන් වරට එහි දැවැන්ත විදාරණයක් සිදුව ඇත්තේ 1992 වර්ෂයේදී බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=111120", "Category": null, "Parent URL": null}