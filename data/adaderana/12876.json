{"Source": "Adaderana", "Timestamp": "December 15, 2010 04:35 pm", "Headline": "සෞඛ්‍ය ක්ෂේත්‍රයෙන් ශ්‍රි ලංකාව දකුණු ආසියාවේ ඉදිරියට    ", "News Content": "සෞඛ්‍ය ක්ෂේත්‍රයෙන් දකුණු ආසියාවේ ඉදිරියෙන්ම සිටින රට ශ්‍රි ලංකාව බවට එක්සත් ජාතීන්ගේ ජනගහන අරමුදල නිකුත් කළ නවතම වාර්තාවෙන් පෙන්වා දී තිබේ. ළදරු මරණ අනුපාතිකය, මාතෘ මරණ අනුපාතිකය සහ සමස්ත ආයු අපේක්ෂාව යන දර්ශකයන්ගෙන් ශ්‍රී ලංකාව යහපත් ප්‍රවණතා පෙන්නුම් කර ඇති බව එම වාර්තා පවසයි. අදාළ වාර්තාව සකස් කිරීමට පෙර මෙරට ළදරු මරණ අනුපාතිකය සජීවි දරු උපත් දහසකට පහළොවක් වශයෙන් සටහන් වුණු අතර වර්තමානය වන විට එය 13ක් දක්වා පහත වැටී ඇත. මාතෘ මරණ පෙර වාර්තා වු දරු උපත් ලක්ෂයකට 58ක් වශයෙන් සටහන් වීම මේ වන විට දරු උපත් ලක්ෂයකට 33ක් වශයෙන් පහත වැටී ඇති බව සෞඛ්‍ය අමාත්‍යාංශය‍ සඳහන් කරයි. එසේම පුද්ගලයෙකුගේ අපේක්ෂිත ආයු කාලය අවුරුදු 74ක් දක්වා ඉහළ ගොස් ඇති බව ද එම අමාත්‍යාංශය සඳහන් කරයි. මෙරට පවතින සෞඛ්‍ය සේවාවේ විශිෂ්ඨත්වය මෙම ප්‍රගතිය පෙන්නුම් කිරීමට හේතුවී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි.", "URL": "https://sinhala.adaderana.lk/news.php?nid=12876", "Category": null, "Parent URL": null}