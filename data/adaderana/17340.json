{"Source": "Adaderana", "Timestamp": "July 11, 2011 03:52 pm", "Headline": "සුද්දන්ට බෝට්ටු පද්දන්න වැව් 22 ක් බදුදෙන්න සූදානම්", "News Content": "ඉදිරියේදී ජලය නොමැතිව කුඹුරු විනාශවී ගියද ගොවිතැනට නිසි ලෙස වැව්වලින් ජලය බෙදාහැරීම සිදුනොවනු ඇති බවට ජනතා විමුක්ති පෙරමුණ අනතුරු අඟවයි. දැනට වී ‍ගොවිතැන සඳහා ජලය බෙදාහරින මින්නෙරි වැව,මිනිපේ වැව,පරාක්‍රම සමුද්‍රය,සොරබොර වැව,තෝපා වැව,යෝධ වැව,තිසා වැව ආදී වැව් 22 ක් සංචාරක කර්මාන්තය නඟා සිටුවීම වෙනුවෙන් සමාගම්වලට බදුදීම සඳහා ටෙන්ඩර් කැඳවා ඇතැයි ජ.වි.පෙ හිටපු පාර්ලිමේන්තු මන්ත්‍රී සමන්ත විද්‍යාරත්න මහතා පවසයි. සුද්දන්ට බෝට්ටු පැදවීම සඳහා වැව් බදු දුන්නු පසු ප්‍රමුඛතාව හිමිවන්නේ බෝට්ටු පැදවීමට වන බැවින් බෝට්ටු පැදවීමට හැකිතාක් ජලය වැවේ නිරන්තරයෙන් තිබිය යුතුවන බවද ඔහු පෙන්වාදුන්නේය. අද(11)පැවති මාධ්‍ය හමුවට එක්වෙමින් හිටපු මන්ත්‍රීවරයා මේ බව කියා සිටි අතර ඔහු මෙසේද කියා සිටියේය. එක්සත් ජාතික පක්ෂය විවෘත ආර්ථිකය හඳුන්වා දුන්නේ 1978දී. එක්සත් ජාතික පක්ෂයේ අවුරුදු 17ක පාලනයයි, ඉන් පසු ශ‍්‍රී ලංකා නිදහස් පක්ෂය ප‍්‍රමුඛ පෙරමුණු ආණ්ඩුයි මේ විවෘත ආර්ථිකය අවුරුදු 34ක් පවත්වා ගෙන ඇවිත් තිබෙනවා. දැන් නාඹර කාලේ ඇවිත්. විශාල විනාශයක් කරමින් ඉන්නවා. විවෘත ආර්ථිකයේ දෙවැනි ඉණිම සෙල්ලම් කරමින් ඉන්න රාජපක්ෂ පාලනය යටතේ අද රටේ ඉඩම් බහුජාතික සමාගම්වලට කුණු කොල්ලයට විකුණමින් ඉන්නවා. සේනානායක ව්‍යාපාරය, මහවැලි ව්‍යාපාරය ආදී දැවැන්ත වාරි ව්‍යාපාරවල ගොවි පවුල්වල තුන්වැනි හතර වැනි පරම්පරාවල දරුවන් වගා කිරීමට ඉඩම් නැති අර්බුදයකට මුහුණ දී සිටිනවා. නමුත්, තමන් මේ රටේ භාරකරුවා මිස අයිතිකරුවා නොවේ යැයි කියූ රාජපක්ෂ මහතා අද ඒ අනුපවුල්වලට ඉඩම් නොදී සුද්දන්ට විකුණමින් ඉන්නවා. ජල පෝෂක ප‍්‍රදේශ හෝටල් හදන්න දෙමින් ඉන්නවා. වලවේ ගෙඟ් ජල පෝෂක ප‍්‍රදේශය සංචාරක පුරවරයක් කිරීමට සැලසුම් කර තිබෙනවා. ඊළඟට ආණ්ඩුව ජලාශවලට අත තබා තිබෙනවා. ඓතිහාසික විශාල ජලාශ සංචාරක බෝට්ටු සවාරිවලට බදු දෙන්න ආයෝජකයින් කැඳවමින් ඉන්නවා. කවුරු හරි අහන්න පුළුවන්, වැව්වල බෝට්ටුවක් ගියාම මොකද වෙන්නේ කියලා. විශාල වැව් සංචාරක කර්මාන්තය බදු දුන්නාම ඒක ගොවීන්ට බලපානවා. ඒ වැව්වල වතුර නිකුත් කරන්නේ එක් සීමාවක් දක්වා විතරයි. වතුර නැතිව ගොයම මැරිලා ගියත් වතුර දෙන්නේ නැහැ. මොකද බෝට්ටු සවාරිවලට බදු දීලා නිසා. ඒ ජලාශවලට සී ප්ලේන් ගේනවා නම් ඒකට යම් ජල මට්ටමක් තිබිය යුතුයි. අද වෙන කොට බීජවල අයිතිය ගොවීන්ට අහිමි කරලා. යෙදවුම් එන්නේ පිට රටින්. මෙතෙක් ඉඩම් හා ජලය විතරයි ගන්න බැරිව තිබුණේ. ඉඩම් ගන්නා විදිය ගැන මම කලින් කිව්වා. දැන් ජලයටත් අත තබා තිබෙනවා.", "URL": "https://sinhala.adaderana.lk/news.php?nid=17340", "Category": null, "Parent URL": null}