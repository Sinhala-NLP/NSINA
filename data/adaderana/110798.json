{"Source": "Adaderana", "Timestamp": "May 27, 2019 09:54 pm", "Headline": "මීගමුවේ වැටලීමක්-කල් ඉකුත් වු රූපලාවන්‍ය ආලේපන සමඟ සැකකරුවන් 2ක් අල්ලයි", "News Content": "මීගමුව පොලිස් ස්ථානයේ නිලධරීන්ට ලද තොරතුරක් මත මීගමුව, අඟුරුකාමුල්ල ප්‍රදේශයේ නිවසක් පරීක්ෂාවට ලක් කර තිබේ. ඊයේ(26) සවස මෙම වැටලීම සිදු කර ඇති අතර, එහිදී නිවසේ තිබී ඉතා අවම තත්ත්වයෙන් යුත් ඉතා අඩු මිලකට ආනයනය කර තිබෙන හා කල් ඉකුත් වු රූපලාවන්‍ය ආලේපන තොගයක් සොයා ගෙන ඇති බව පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා පවසයි. අද(27) කොළඹ පැවති ආරක්ෂක තත්ත්වය පිළිබඳ පැහැදිලි කිරීමේ මාධ්‍ය හමුවට එක‍්වෙමින් මාධ්‍ය ප්‍රකාශකවරයා මෙම අදහස් පල කළේය. එම නිවසේ තිබු මෙම ආලේපනවල පැරණි ඇසුරුම් ඉවත් කර, අලුත් ඇසුරුම්වල අසුරා ඒවාට ව්‍යාජ කල් ඉකුත් වීමේ දින සඳහන් කර රූපලාවන්‍යාගාර සඳහා රැගෙන ගොස් ඇති බව හෙළිවී තිබේ. මේ සම්බන්ධයෙන් සැකකරුවන් දෙදෙනෙක් අත්අඩංගුවට ගැනීමට කටයුතු කර තිබේ. පසුව ‍ඔවුන්ව අද දින මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ජූනි 10 වන දා දක්වා රක්ෂිත බන්ධනාගාර ගත කර ඇති බව ද පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=110798", "Category": null, "Parent URL": null}