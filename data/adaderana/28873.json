{"Source": "Adaderana", "Timestamp": "November 4, 2012 08:43 am", "Headline": "කලාකරුවන්ට, ලේඛකයින්ට සහ ජනමාධ්‍යවේදීන්ට නිදහස ලබාදීලා තියෙනවා", "News Content": "කලාකරුවන්ට, ලේඛකයින්ට සහ ජනමාධ්‍යවේදීන්ට වඩාත් වැදගත් වන නිදහස ලබාදීමට රජය පියවර ගෙන ඇති බව ජනාධිපති මහින්ද රාජපක්ෂ මහතා පවසයි. අතීතයේ දී එවැනි නිදහසක් නොතිබු බව ජනාධිපතිවරයා පෙන්වාදෙයි. මාධ්‍යවේදීන්, කලාකරුවන් සහ ලේඛකයින් සඳහා සහනදායී ණය ක්‍රමයක් යටතේ මෝටර් රථ සහ ලැප්ටොප් පරිගණක යන්ත්‍ර ලබාදීම වෙනුවෙන් ඊයේ (03) අරලියගහ මන්දිරයේ දී පැවති උත්සවයක දී ජනාධිපති මහින්ද රාජපක්ෂ මහතා මේ බව සඳහන් කළේය. මෙම වැඩපිළිවෙල ක්‍රියාත්මක කිරීම යුතුකම් ඉටුකිරීමක් වන බව එහිදී වැඩිදුරටත් අදහස් දැක්වු ජනාධිපති මහින්ද රාජපක්ෂ මහතා පැවසුවේය. මෙවැනි ණය යෝජනා ක්‍රමයක් හඳුන්වා දුන් පළමු අවස්ථාව මෙය වන බව එම අවස්ථාවට එක්වෙමින් අදහස් දැක්වු ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා සඳහන් කළේය.", "URL": "https://sinhala.adaderana.lk/news.php?nid=28873", "Category": null, "Parent URL": null}