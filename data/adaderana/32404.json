{"Source": "Adaderana", "Timestamp": "March 14, 2013 10:31 am", "Headline": " සිසුන් දෙදෙනෙක් උස්සලා-පහරදී ආයෙමත් ගෙනත් දාලා", "News Content": "පුත්තලම නගරයේ පාසල් සිසුන් දෙදෙනකු පැහැරගෙන ගොස් පහරදීමෙන් පසු යළි ගෙනවිත් දමා ඇති බව පොලීසිය පවසයි. පුත්තලම, නූර් හංදිය ආසන්නයේ පදිංචිව සිටින ඥාතිත්වයෙන් සහෝදරයින් වන සිසුන් දෙදෙනකු ඊයේ රාත්‍රීයේ කැබ් රථයකින් පැමිණි කිසියම් පිරිසක් විසින් මෙසේ පැහැර ගැනීමට ලක්ව තිබේ. රාත්‍රී 8.00 පමණ මෙසේ පැහැරගෙන ඇත්තේ වරක් අ.පො.ස සා/පෙ විභාගයට පෙනී සිටි සිසුවකු හා මෙවර පළමුවරට විභාගයට පෙනී සිටින නගරයේ ජාතික පාසලක සිසුවෙකි. එකම පවුලේ වැඩිමහල් හා බාල සොයුරන් වන මොවුන් පැහැරගෙන පොලු මුගුරුවලින් හා අතින් පයින් පහරදීමෙන් පසු රාත්‍රී 10.00 ට පමණ යළි ගෙනවිත් දමා ඇති බව අද දෙරණ වාර්තාකරු පවසයි. මෙයින් අයෙකු තරමක් බරපතළ තුවාල ලබා ඇති බැවින් අද (14) උදෑසන පුත්තලම මූලික රෝහලට ඇතුළත් කර ඇත. සිද්ධිය සම්බන්ධයෙන් පුත්තලම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=32404", "Category": null, "Parent URL": null}