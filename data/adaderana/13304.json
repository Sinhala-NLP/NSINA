{"Source": "Adaderana", "Timestamp": "January 6, 2011 10:12 am", "Headline": "ශ්‍රී ලංකාවේ සරණාගතයින්ට නැවත මව්බිමට පැමිණීමට අවශ්‍යයි", "News Content": "සිවිල් යුද ගැටුම් නිසා විදෙස්ගත වූ ශ්‍රී ලංකාවේ සරණාගත පිරිස් නැවත ශ්‍රී ලංකාව බලා පැමිණීමට බලාපොරොත්තුවෙන් සිටින බව එක්සත් ජාතීන්ගේ සරණාගත ආයතනය (එක්සත් ජාතීන්ගේ සරණාගත මහ කොමසාරිස් කාර්යාලය) පවසයි. රජයේ හමුදා සහ එල්. ටී. ටී. ඊ ත්‍රස්තවාදීන් අතර පැවති දශක තුනකට ආසන්න යුද ගැටුම් නිසා දහස් සංඛ්‍යාත ජන පිරිස් විදෙස් රටවල් බලා පිටත්ව ගොස් තිබේ. වසර ගණනාවක සිට සිය මව්බිමෙන් වෙන්ව ජීවත්වන මෙම සරණාගත ජනතාවට නැවත සිය මව් රට කරා පැමිණ ඔවුන්ගේ ඥාතීන් සමග ජීවත්වීමේ අවශ්‍යතාවය පවතින බව එක්සත් ජාතීන්ගේ සරණාගත මහ කොමසාරිස් කාර්යාල නියෝජ්‍ය නියෝජිත ජෙනිෆර් පැගොනිස් සඳහන් කරයි. 2011 වසරේදී නැවත ශ්‍රී ලංකා බලා පැමිණීම සඳහා බොහෝ සරණාගතයින් පිරිසක් ස්වේච්ඡාවෙන් ඉදිරිපත් වනු ඇති බවට ද එක්සත් ජාතීන්ගේ සරණාගත මහ කොමසාරිස් කාර්යාලය අපේක්ෂා කරයි. එම ජනතාව නැවත ශ්‍රී ලංකාවට පැමිණීමේ කටයුතු කඩිනම් හා පහසු කිරීම සඳහා අවශ්‍ය සියලු ක්‍රියා මාර්ග සූදානම් කරන බව ද එම කාර්යාලය සඳහන් කරයි.", "URL": "https://sinhala.adaderana.lk/news.php?nid=13304", "Category": null, "Parent URL": null}