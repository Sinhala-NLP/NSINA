{"Source": "Adaderana", "Timestamp": "December 21, 2016 12:13 pm", "Headline": "සීමාව පැන්න ඉන්දීය ධීවරයින් 12ක් දැලේ", "News Content": "මෙරට මුහුදු සීමාව උල්ලංඝණය කරමින් ධීවර කටයුතුවල නිරත වූ ඉන්දීය ධීවරයින් 12 දෙනෙකු අත්අඩංගුවට ගෙන තිබේ.නාවික හමුදාවේ සහය ඇතිව ශ්‍රී ලංකා වෙරළාරක්ෂක දෙපාර්තමේන්තුව විසින් අද අළුයම තලෙයිමන්නාරමට දකුණු දෙසින් වූ මෙරට මුහුදු සීමාවේදී අදාළ ධීවරයින් පිරිස අත්අඩංගුවට ගෙන ඇති බව සඳහන්ය.එම ධීවරයින් පැමිණි ට්‍රෝලර් යාත්‍රා දෙකක් ද නාවික හමුදාව භාරයට ගෙන ඇත.අත්අඩංගුවට ගත් ඉන්දීය ධීවරයින් 12 දෙනා සහ යාත්‍රා මන්නාරමට රැගෙන ඒමෙන් අනතුරුව ඉදිරි විමර්ශන කටයුතු සඳහා ධීවර හා ජලජ සම්පත් දෙපාර්තමේන්තුවේ මන්නාරම කාර්යාලය වෙත භාරදුන් බව නාවික හමුදාව සඳහන් කළේය.ඊයේ දිනයේ ද ඩෙල්ෆ් දූපතට දකුණු දෙසින් වූ මෙරට මුහුදු සීමාවේ ධීවර කටයුතුවල නිරත වූ ඉන්දීය ධීවරයින් 07 දෙනෙකු නාවික හමුදාව විසින් අත්අඩංගුවට ගනු ලැබුවේය.", "URL": "https://sinhala.adaderana.lk/news.php?nid=67223", "Category": null, "Parent URL": null}