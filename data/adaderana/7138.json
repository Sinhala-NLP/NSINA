{"Source": "Adaderana", "Timestamp": "March 8, 2010 12:44 pm", "Headline": "ණය බර අට ලක්ෂ තිස් පන්දහසක් ", "News Content": "ආණ්ඩුව විසින් අධික පොළියට වාණිජ ණය ලබා ගැනීම හේතුවෙන් හැම පවුලකගේම ණය බර මේ වන විට අට ලක්ෂ තිස් පන්දහසක් බව එක්සත් ජාතික පක්ෂයේ ජාතික ලැයිස්තු මන්ත්‍රී ධූර අපේක්ෂක ආචාර්ය හර්ෂද සිල්වා මහතා පවසයි. 2009 වසරේදී මෙම ණය ප්‍රමාණය රුපියල් ලක්ෂයකින් වැඩි වී ඇතැයිද හෙතෙම කියා සිටියේ අද පැවති මාධ්‍ය හමුවකට සහභාගී වෙමිනි. අයවැය පරතරය 9.7 %ක් බව ආණ්ඩුව කියා සිටියද එහි සැබෑ අගය නම් 10.2% ක් බවත්, මෙම අගය 7% ක මට්ටමක පවත්වා ගන්නා බවට ජාත්‍යන්තර මූල්‍ය අරමුදලට රජය පොරොන්දු වී ඇති බවත් ආචාර්ය හර්ෂද සිල්වා මහතා පවසයි. මේ අතර අධ්‍යාපන ක්ෂේත්‍රයේ ආයෝජන 26% න් ද,සෞඛ්‍ය ක්ෂේත්‍රයේ ආයෝජන 32% න් ද කප්පාදු කරමින් ජීවන වියදම දෙගුණයකින් ඉහළ දමා ඇතැයිද සඳහන් කළේය. ආණ්ඩුව පවසන ආකාරයේ ආර්ථික වර්ධනයක් පෙන්නුම් නොකළද මහ බැංකුවේ මූල්‍ය කළමනාකාරිත්වය හොඳ මට්ටමක පවතින බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7138", "Category": null, "Parent URL": null}