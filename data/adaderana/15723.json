{"Source": "Adaderana", "Timestamp": "April 26, 2011 04:31 pm", "Headline": "අනතුරුදායක විදුලි රැහැන් ගැන දැනුම් දෙන්න -ලංවිම  ", "News Content": "පවතින වැසි සහිත කාලගුණික තත්ත්වය යටතේ විදුලි රැහැන් මතට ගස් කඩා වැටීම හේතුවෙන් සිදුවන විදුලිය බිඳවැටීම් අවම කරගැනීම සඳහා ලංකා විදුලි බල මණ්ඩලය මහජනතාවගේ සහය ඉල්ලා සිටියි. රැහැන් මතට ගස් කඩා වැටීම හේතුවෙන් සිදුවන අනතුරු සංඛ්‍යාවේ කැපී පෙනෙ‍න වර්ධනයක් දැකිය හැකි බව නිවේදනයක් නිකුත් කරන විදුලි බල හා බලශක්ති අමාත්‍යාංශය පවසයි. එවැනි විදුලි රැහැන් යථා තත්ත්වයට පත්කිරීම සඳහා අධික මුදලක් වැය වන බව ද අමාත්‍යංශය සඳහන් කරයි. විදුලි රැහැන්වලට බාධාවන අයුරින් පවතින ගස්වල අතු කපා ඉවත් කිරීම ප්‍රාදේශීය විදුලි ඩිපෝ මගින් පැහැරහැර ඇත්නම් සහ නිවාසවලට අනතුරුදායක ලෙස විදුලි රැහැන් ඇත්නම් ඒ පිළිබද දැනුම් දෙන ලෙස අමාත්‍යාංශය ඉල්ලා සිටියි. ලංකා විදුලි බල මණ්ඩලය වෙත දුරකතන අංක 1987 මගින් සහ ලෙකෝ ආයතනය වෙත 1910 දුරකතන අංකය ඔස්සේ එවැනි පැමිණිලි ඉදිරිපත් කරන ලෙස අමාත්‍යාංශය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=15723", "Category": null, "Parent URL": null}