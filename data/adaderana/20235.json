{"Source": "Adaderana", "Timestamp": "November 24, 2011 02:45 pm", "Headline": "දුමින්ද සිල්වා ප්‍රතිකාර ලැබූ රෝහලේ ඇඳ ඉහපත් අධිකරණයට කැඳවයි", "News Content": "දුමින්ද සිල්වා මන්ත්‍රීවරයා ප්‍රතිකාර ලැබූ ශ්‍රී ජයවර්ධනපුර රෝහලේ ඇඳ ඉහපත් වාර්තාව කැඳවීමට පියවර ගන්නා ලෙස කොළඹ මහේස්ත්‍රාත් අධිකරණය රහස් පොලිසියට නියෝග කර තිබේ. දුමින්ද සිල්වා මන්ත්‍රීවරයා වෙනුවෙන් පෙනී සිටි ජනාධිපති නීතීඥ හේමන්ත වර්ණකුලසූරිය මහතා විසින් කරන ලද ඉල්ලීමකට අනුව කොළඹ අතිරේක මහේස්ත්‍රාත් ප්‍රසන්න අල්විස් මහතා මෙම නියෝගය ලබාදී ඇත. හේමන්ත වර්ණකුලසූරිය මහතා අධිකරණය හමුවේ පෙන්වාදුන්නේ දුමින්ද සිල්වා මන්ත්‍රීවරයාට වෙඩි තැබීම සම්බන්ධයෙන් රහස් පොලිසිය මෙතෙක් පරීක්ෂණයක් පවත්වා නොමැති බවයි. දුමින්ද සිල්වා මන්ත්‍රීවරයාට වෙඩි තැබීම සඳහා යොදාගත් ගිනි අවිය ද මෙතෙක් රහස් පොලිසිය භාරයට ගෙන නො‍මැති බව ද හෙතෙම කියා සිටියේය. මෙම වෙඩි තැබීම පිළිබඳව සොයාබැලීම සඳහා රෝහල් ඇඳ ඉහපත් වාර්තාව ඉතා වැදගත් බව හේමන්ත වර්ණකුලසූරිය මහතා අධිකරණයට පෙන්වාදී තිබේ. එබැවින් එය අධිකරණය හමුවට කැඳවා පරීක්ෂණයක් පවත්වන ලෙස ඔහු අධිකරණයෙන් ඉල්ලා සිටින ලද හෙයින් අධිකරණය විසින් මෙසේ නියෝග කර ඇත.", "URL": "https://sinhala.adaderana.lk/news.php?nid=20235", "Category": null, "Parent URL": null}