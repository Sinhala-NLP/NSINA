{"Source": "Adaderana", "Timestamp": "October 8, 2011 12:01 pm", "Headline": "මැතිවරණයට අදාළ සිදුවීම් කිහිපයක් -කැෆේ", "News Content": "මාතලේ, කෝට්ටේ, මීගමුව සහ මාතර යන මහ නගර සභා බල ප්‍රදේශවලින් මැතිවරණයට අදාළ සිදුවීම් කිහිපයක් වාර්තා වී ඇති බව කැෆේ සංවිධානය පවසයි. මාතලේ මහ නගර සභා සීමාව තුළ කළුදෑවල, ගඟබඩ පාර සහ දෙවන පටුමග එක්සත් ජනතා නිදහස් සන්ධානයේ ඡන්ද ලකුණු සහිත වාහන කිහිපයක් යොදවා ඡන්ද දායකයින්ට පැමිණීම අවහිර කිරීමේ සිද්ධියක් වාර්තා වී ඇති බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. මාතලේ අම්නා විද්‍යාලය, සහිරා විද්‍යාලය, දෝල පාර ප‍්‍රඡා ශාලාව යන ඡන්ද පොළවල් සඳහා යොමු කොට සිටි එජාප ඡන්දපොළ නියෝජිතයින්ට ඊයේ(07) රාත‍්‍රී තර්ජනය කොට ඇති බව ද ඒ මහතා පවසයි. එමෙන්ම කෝට්ටේ නිදහස් සන්ධානයේ අපේක්‍ෂකයකු විසින් හාල් ඇතුළු වියළි ආහාර බෙදාදෙමින් සිටින බව වාර්තා වී ඇති බවත් කීර්ති තෙන්නකෝන් මහතා සඳහන් කරයි. මීගමුව, පිටිපන ප‍්‍රදේශයේ දී එක්සත් ජනතා නිදහස් සන්ධානයේ අපේක්‍ ෂකයකුගේ ආධාරකරුවන් වාහන යොදාගනිමින් ඡන්දදායකයින් ප‍්‍රවාහණය කරමින් සිටින බව ද හෙතෙම සඳහන් කරයි. මාතර මහ නගර සභාවේ තුඩාව ඡන්ද මධ්‍යස්ථානයට එක්සත් ජාතික පක්‍ෂ අපේක්‍ෂකයකු 100 ට වැඩි පිරිසක් සමඟ ඇතුළු වී ඇති බවත්, ඔහු මෙම කණ්ඩායම සමග වාහන කිහිපයකින් අදාළ ස්ථානයට පැමිණ ඇති බවත් තෙන්නකෝන් මහතා පවසයි.", "URL": "https://sinhala.adaderana.lk/news.php?nid=19221", "Category": null, "Parent URL": null}