{"Source": "Adaderana", "Timestamp": "March 16, 2011 09:27 am", "Headline": "ෆොන්සේකාගේ දේශපාලන හිතවතුන්ට නේපාලයේ දොර වැසෙයි", "News Content": "හිටපු ආරක්ෂක මාණ්ඩලික ප්‍රධානී,ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා ගේ හිතවතුන්ට සරණාගත රැකවරණ සැලසීම නේපාල රජය විසින් ප්‍රතික්ෂේප කර තිබේ. ඉකුත් ජනාධිපතිවරණ සමයේ සරත් ෆොන්සේකා මහතාට සහය දැක්වූ ඔහුගේ සමීපතමයන් ඊට මාස කිහිපයකට පසු නේපාලයේ කත්මණ්ඩු නුවර රහසිගතව සිටින බවට වාර්තා පළවිය. ෆොන්සේකා මහතාගේ ආධාරකරුවන් පිරිසක් සම්බන්ධයෙන් තමන්ට එවැනි තොරතුරක් වාර්තා වූ බවත්,එය සිදුවිය හැක්කක් බවත්,එය දැනගත් වහාම තමන් ඒ පිළිබඳ විදේශ කටයුතු අමාත්‍යවරයා දැනුවත් කළ බවත් නේපාලයේ ශ්‍රී ලංකා මහ කොමසාරිස් ටී.හේවගේ මහතා එච්.ටී පුවත් සේවයට පවසා තිබේ. කෙසේ වෙතත් නේපාල රජය මේ වන විට මෙම පිරිසට රැකවරණ සැලසීම ප්‍රතික්ෂේප කර ඇති බවත්,හැකි ඉක්මනින් නීති විරෝධී ලෙස තම රටේ රැඳී සිටින මෙම පිරිස් අත්අඩංගුවට ගන්නා බවත් ප්‍රකාශ කර ඇතැයි විදෙස් මාධ්‍ය සඳහන් කරයි. එසේ වුවද ෆොන්සේකා මහතාගේ දේශපාලන හිතවතුන් 14 දෙනෙකු පසුගිය මාස කිහිපය තුළ එක්සත්ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ නිල නොවන ආරක්ෂාව යටතේ කත්මණ්ඩු නුවර සිටි බව ට\"කත්මණ්ඩු පෝස්ට්\"සහ\"හින්දුස්ථාන් ටයිම්ස්\"පුවත් උපුටා දක්වයි. මෙම 14 දෙනාගෙන් එක් අයෙකු හෘදයාබාධයකින් මිය ගිය බවත්,කිහිපදෙනෙකු කැනඩාවට සංක්‍රමණය වීමට සූදානමින් සිටි බවත්,පස් දෙනෙකු ආ ගිය අතක් නොමැති බවත්,ඒ නිසාම දැනට ඉතිරිව ඇත්තේ 7 දෙනෙකු පමණක් බවත් විදෙස් මාධ්‍යයන් වැඩිදුරටත් කියා සිටියි.", "URL": "https://sinhala.adaderana.lk/news.php?nid=14869", "Category": null, "Parent URL": null}