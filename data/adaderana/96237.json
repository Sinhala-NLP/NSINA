{"Source": "Adaderana", "Timestamp": "September 17, 2018 05:40 pm", "Headline": "ආනයනික රෙදිපිළි මත පැනවූ වැට් බද්ද පහලට", "News Content": "ආනයනික රෙදිපිළි මත පැනවූ එකතුකළ අගයමත බද්ද සියයට 5 දක්වා අඩු කර ඇති බව මුදල් අමාත්‍යාංශය සඳහන් කළේය. ඒ අනුව රෙදිපිළි මත 15%ක්ව වූ වැට් බද්ද හෙට(18) සිට අඩු කිරීමේ ගැසට් නිවේදනයට මුදල් හා ජනමාධ්‍ය අමාත්‍ය මංගල සමරවීර මහතා අද අත්සන් තැබීය. මීට පෙර රෙදි පිළි ආනයනයේ දී කිලෝ ග්‍රෑම් එකක් සඳහා රුපියල් 100ක් සෙස් බද්දක් අය කෙරිණි. 2018 අයවැය මඟින් භාණ්ඩ මත 15%ක වැට් බද්දක් පනවමින් 2002 අංක 14 දරන වැට් බදු පනත සංශෝධනය කෙරුණු අතර එය 2018 අගෝස්තු මස 16 වැනි දා සිට ක්‍රියාත්මක කෙරිණි. ඒ අනුව ආනයනික රෙදිපිළි ද 15% වැට් බද්දට යටත් විය. මේ හේතුවෙන් තමන් මහත් පීඩාවට පත්ව ඇති බව කුඩා පරිමාණ නිමි ඇඳුම් කර්මාන්තකරුවන්, වෙළෙන්දන් සහ ආනයනකරුවන් මුදල් හා ජනමාධ්‍ය අමාත්‍යවරයාගේ අවධානයට ලක් කළහ. එන්ටප්‍රයිස් ශ්‍රී ලංකා සහන ණය වැඩසටහන යටතේ ව්‍යවසායකයන් ලක්ෂයක් බිහි කිරීමේ දී සුළු හා මධ්‍ය පරිමාණ කර්මාන්තකරුවන්, නිමි ඇඳුම් නිෂ්පාදකයන්ට ද මෙම ආනයනික රෙදිපිළි මත වූ වැට් බද්ද පහත හෙලීමෙන් විශේෂ සහන හිමි වනු ඇත. දැනට වැට් ව්‍යුහයට යටත් නොවන සුළු හා මධ්‍ය පරිමාණ ඇගලුම් නිෂ්පාදකයන්ට ද මෙමගින් අවශ්‍ය ආනයනික රෙදිපිළි මිල දී ගැනීමේ දී සහන හිමිවේ.", "URL": "https://sinhala.adaderana.lk/news.php?nid=96237", "Category": null, "Parent URL": null}