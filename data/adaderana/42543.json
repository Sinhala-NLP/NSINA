{"Source": "Adaderana", "Timestamp": "April 15, 2014 08:36 am", "Headline": "කැනඩාව ලංකාවට රිදවයි", "News Content": "පොදුරාජ්‍යය මණ්ඩලයීය සංවිධානයට සිදුකරන මූල්‍ය ප්‍රදානයන් අත්හිටුවීමට කැනඩා රජය තීරණය කර තිබේ. ඒ අනුව පොදුරාජ්‍ය මණ්ඩලයට ලබාදීමට නියමිතව තිබු ඩොලර් මිලියන 20ක මුදලක් අත්හිටුවා ඇති බව වාර්තා වේ. ශ්‍රී ලංකාවේ මානව හිමිකම් තත්ත්වය පිළිබඳ සැලකිල්ලට ගනිමින් මෙම පියවර ගෙන ඇත. කැනඩාව, පොදුරාජ්‍යය මණ්ඩලයීය රටක් වන අතර සාමාන්‍යයෙන් වසරකට ඩොලර් මිලියන 10ක මුදලක් පොදුරාජ්‍ය මණ්ඩලයීය ලේකම් කාර්යාලය වෙත දෙයි. ඒ අනුව ඉදිරි දෙවසර සඳහා කැනඩාව විසින් මුදල් ලබාදීම අත්හිටුවා තිබුණ ද පොදුරාජ්‍ය මණ්ඩලයීය ප්‍රතිපත්තීන් ප්‍රවර්ධනය කිරීමට අදාළ වැඩසටහන් සඳහා මුදල් ලබාදීමට බලාපොරොත්තු වන බව කැනඩා විදේශ අමාත්‍ය ජෝන් බර්ඩ් ප්‍රකාශ කර ඇත. පසුගිය වසරේ කොළඹ දී පැවති පොදුරාජ්‍ය මණ්ඩලයීය රාජ්‍ය නායක සමුළුවට සහභාගී නොවීමට කැනේඩියානු ජනාධිපති ස්ටෙපාන් හාපර් පියවර ගෙන තිබුණි. ශ්‍රී ලංකාවේ මානව හිමිකම් උල්ලංඝණය වන බව පවසන කැනඩාව ඒ හේතුවෙන් ජාත්‍යන්තර මැදිහත් වීමක් අවශ්‍ය බව ද ප්‍රබල ලෙස හඬනඟමින් සිටියි. මේ අතර ශ්‍රී ලංකාව සම්බන්ධයෙන් දැඩි අවධානයෙන් කටයුතු කරන බව බ්‍රිතාන්‍යය විදේශීය සහ පොදුරාජ්‍ය මණ්ඩලයීය කටයුතු පිළිබඳ අමාත්‍ය හියුගෝ ස්වයර් ප්‍රකාශ කර තිබුණි.", "URL": "https://sinhala.adaderana.lk/news.php?nid=42543", "Category": null, "Parent URL": null}