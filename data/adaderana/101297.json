{"Source": "Adaderana", "Timestamp": "December 26, 2018 09:41 am", "Headline": "දිගම දුම්රිය පාලම ඉන්දියාවේ විවෘත වෙයි", "News Content": "අගමැති නරේන්ද්‍ර මෝදිගේ ප්‍රධානීත්වයෙන් ඉන්දියාවේ දිගම දුම්රිය පාලම පසුගියදා විවෘත කෙරුණි. අගමැති නරේන්ද්‍ර මෝදිගේ ප්‍රධානීත්වයෙන් පැවැති විවෘත කිරීමේ උත්සවය නැරඹීම සඳහා විශාල පිරිසක්ද එක්ව සිටි බවට සඳහන් වෙයි. කිලෝ මීටර් 4.9ක් දිගින් යුතු මේ පාලම බොගිබීල් පාලම ලෙසින් නම් කර තිබුණි. ඇසෑම් හි බ්‍රාහ්මපුත්‍ර නදිය මතින් ඉදිවුණු මේ පාලම ආසියාවේ දෙවැනියට දිගින් වැඩිම දුම්රිය පාලමද වෙයි. ඇසෑම් හි ඩිබෘගා සහ අරුණාචල් ප්‍රදේශ් හි ඉතානගර් යා කරමින් බ්‍රහිමපුත්‍ර නදිය මතින් ඉදිවුණු හයවැනි පාලම මෙයයි. රිච්ටර් පරිමාපකයේ ඒකක 7ක භූකම්පනයක් වුවද දැරිය හැකි පරිදි සකස් කළ ලෝහ - කොන්ක්‍රීට් කණු මතින් පූර්ණ වශයෙන් ඉදිකළ පළමු ඉන්දීය පාලමද මෙය වෙයි. යුද ටැංකි, ප්‍රහාරක ජෙට්යානා පවා ගොඩබැස්සවීමට තරම් හැකියාව ඇති පරිදි මෙම පාලම ඉදිකර ඇති අතර, ඉන් මිලියන පහක පමණ ජනතාව වෙත පහසුකම් සැපයෙන බව විදෙස් වාර්තා පවසයි. 1997 වසරේදී එවක ඉන්දීය අගමැති දේවී ගොව්දාගේ රජය යටතේ මුල් ගල තැබූ පාලමේ ඉදිකිරීමේ අඩපණව තිබී යළි 2002 වසරේදී අතල් බිහාරි වජ්පායි රජය යටතේ ආරම්භ කෙරුණි. ඉන්දීය රුපියල් බිලියන 59ක් වැයකරමින් ඉදිකෙරුණු පාලමේ වැඩකටයුතු පසුගියදා අවසන් වූ අතර අතල් බිහාරි වජ්පායි අගමැතිවරයාගේ ජන්ම දිනයේදීම පාලම විවෘත කිරීම විශේෂයි.", "URL": "https://sinhala.adaderana.lk/news.php?nid=101297", "Category": null, "Parent URL": null}