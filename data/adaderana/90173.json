{"Source": "Adaderana", "Timestamp": "June 1, 2018 12:14 pm", "Headline": "ප්‍රදේශ කිහිපයක අනතුරුවලින් පුද්ගලයින් 4 ක් මරුට", "News Content": "දිවයිනේ ප්‍රදේශ කිහිපයක සිදු වූ අනතුරුවලින් පුද්ගලයින් සිව් දෙනෙකු මියගොස් තිබේ. පුද්ගලික බස් රථයක් සහ යතුරුපැදියක් මුහුණට මුහුණ ගැටීමෙන් මිල්ලනිය ප්‍රදේශයේදී සිදු වු අනතුරකින් පසුපැදිකාරිය මියගොස් ඇති බව පොලීසිය පැවසීය. අනතුරෙන් ඇයගේ සැමියා සහ කුඩා දැරියක ද තුවාල ලබා හොරණ රෝහලට ඇතුළත් කර තිබේ. ඇල්ල - වැල්ලවාය මාර්ගයේ 04 කණුව ප්‍රදේශයේදී පදිකයින් තිදෙනෙකු වාහනයක ගැටීමෙන් 24 හැවිරිදි පුද්ගලයෙකු මියගොස් තිබේ. තුවාල ලැබූ තවත් දෙදෙනෙකු සිරිගල රෝහලට ඇතුළත් කර ඇති අතර අනතුර සිදු කළ රථය පළාගොස් ඇති බව පොලීසිය පැවසීය. මීගමුව - දාගොන්න මාර්ගයේ දාගොන්න ප්‍රදේශයේදී පාපැදියක් ජල බවුසරයක ගැටීමෙන් 56 හැවිරිදි පුද්ගලයෙකු මියගොස් තිබේ. මේ අතර ගොඩිගමුව - දූණගහ මාර්ගයේ කොස්හේනපන්සල අසලදී පදික කාන්තාවක් යතුරුපැදියක ගැටී රෝහල් ගත කිරිමෙන් පසු මියගොස් ඇති බව පොලීසිය පැවසීය.", "URL": "https://sinhala.adaderana.lk/news.php?nid=90173", "Category": null, "Parent URL": null}