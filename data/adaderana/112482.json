{"Source": "Adaderana", "Timestamp": "June 21, 2019 03:37 pm", "Headline": "විවිධ ගණයේ මුස්ලිම්වරු හඳුනාගෙන අවබෝධයෙන් කටයුතු කළ යුතුයි-පාඨලී", "News Content": "රට තුළ විවිධ ගණයේ මුස්ලිම්වරු සිටින බැවින් ඒ පිළිබඳ අවබෝධයෙන් කටයුතු කල යුතු බව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. කිරිබත්ගොඩ ප්‍රදේශයේ පැවති වැඩසටහනක් අමතමින් අමාත්‍යවරයා මේ බව සඳහන් කළේය. මේ රටේ අතීතයේ සිට වෙසෙන සාම්ප්‍රදායික මුස්ලිම්වරු හා අරාබිකරණය කිරීමට හා ජිහාඩ්කරණය කිරීමට සූදානම් වන මුස්ලිම්වරු වෙන වෙනම හඳුනාගත යුතු බව ඒ මහතා ප්‍රකාශ කරයි. එමෙන්ම බෞද්ධ වගකීම පිළිබඳවද අවධානය යොමුකළ යුතු බවත් ගැටුම් ඇති කිරීමට උත්සාහ ගැනීම තුළින් සිදුවන්නේ බෞද්ධකමට නිගා කිරීමක් බවත් ඒ මහතා ප්‍රකාශ කරයි. ප්‍රශ්නය දිගු කර ගැනීම තුළින් රටත් සමාජයත් දුර්වල කර ගැනීම නොකළයුතු බවත් විවිධ ගණයේ මුස්ලිම්වරුන්ගෙන් ශක්තිමත් කළ යුතු අය, දුර්වල කළ යුතු අය හා විනාශ කළ යුතු අය සිටින අතර ඒ පිළිබඳව අවබෝධයෙන් කටයුතු කළ යුතු බවත් ඒ මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=112482", "Category": null, "Parent URL": null}