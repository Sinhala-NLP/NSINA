{"Source": "Adaderana", "Timestamp": "August 7, 2018 05:27 pm", "Headline": "අල්ලස් ගත් බවට සැක කරන ආනයන-අපනයන පාලකවරයා යළි රිමාන්ඩ්", "News Content": "රුපියල් ලක්ෂ දෙකක අල්ලසක් ලබා ගැනීම සම්බන්ධයෙන් අත්අඩංගුවට ගෙන සිටින ආනයන සහ අපනයන පාලන දෙපාර්තමේන්තුව හිටපු පාලකවරයා තවදුරටත් රක්ෂිත බන්ධානාරගත කිරීමට කොළඹ ප්‍රධාන මහේස්ත්‍රාත් අධිකරණය නියම කර තිබේ. අදාළ පැමිණිල්ල අද(07) කොළඹ ප්‍රධාන මහේස්ත්‍රාත් රංග දිසානායක මහතා ඉදිරියේ කැඳවූ අවස්ථාවේදී අල්ලස් කොමිසමේ නිලධාරීන් අධිකරණයට දන්වා සිටියේ සිද්ධිය සම්බන්ධයෙන් තවදුරටත් පරීක්ෂණ පැවැත්වෙන බවයි. ඒ අනුව සැකකරු තවදුරටත් රිමාන්ඩ් බාරයට පත් කරන මෙන් ද අල්ලස් කොමිසම අධිකරණයට ඉල්ලා සිටියි. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත්වරයා සැකකරු ලබන 21 වන දා දක්වා රක්ෂිත බන්ධනාගාරගත කිරීමට නියම කළ අතර එදිනට පරීක්ෂණවල ප්‍රගතිය වාර්තා කරන මෙන්ද අල්ලස් කොමිසමට දැනුම් දුන්නේය. ජපානයේ සිට ආනයනය කළ වසර දහයකට වඩා පැරණි වාහන දෙකක් නිත්‍යානුකූල ආකාරයෙන් නිදහස් කිරීමට අවශ්‍ය නිර්දේශ ලබා දීම සඳහා පුද්ගලයෙකුගෙන් රුපියල් ලක්ෂ දෙකක මුදලක් ඉල්ලා එය ලබාගත් අවස්ථාවේදී මෙම හිටපු ආනයන හා අපනයන පාලකවරයා අල්ලස් කොමිසම විසින් අත්අඩංගුවට ගත්තේය.", "URL": "https://sinhala.adaderana.lk/news.php?nid=94006", "Category": null, "Parent URL": null}