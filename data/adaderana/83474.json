{"Source": "Adaderana", "Timestamp": "January 24, 2018 07:00 pm", "Headline": " සිසුන්ගේ පහරදීමෙන් ගුරුවරයාට බරපතළයි", "News Content": "කිළිනොච්චිය හින්දු විද්‍යාලයේ සිසුන් පිරිසක් එම විද්‍යාලයේ ගුරුවරයෙකුට පහරදීම නිසා එම ගුරුවරයා බරපතළ ලෙස තුවාල ලබා කිළිනොච්චිය රෝහලට ඇතුළත් කොට තිබේ. පහරකෑමට ලක් වූ ගුරුවරයා මෙම සිසුන්ට විනය විරෝධී ක්‍රියාවක් සම්බන්ධයෙන් පහර දී ඇති අතර ඉන් පැයකට පමණ පසුව මෙම සිසුන් පිරිස පැමිණ ගුරු විවේකාගාරයේ සිටි ගුරුවරයාට විවේකාගාරයේ තිබූ පුටුවලින් පුටු කැඩෙන තුරු පහර දී ඇත. තුවාල ලැබූ ගුරුවරයා ප්‍රතිකාර ලබද්දී කිළිනොච්චිය රෝහල් පොලීසිය අදාළ ගුරුවරයාගෙන් ලබා ගත් කට උත්තර මත සිද්ධියට සම්බන්ධ ශිෂ්‍යයින් හයදෙනෙකු හඳුනාගෙන තිබේ. පොලීසිය මේ සම්බන්ධයෙන් කිළිනොච්චිය දිසා විනිසුරු ඒ.ඒ.ආනන්ද රාජා මහතාට තොරතුරු ඉදිරිපත් කිරීමෙන් පසුව එම සිසුන් අත් අඩංගුවට ගන්නා ලෙස පොලීසියට නියෝග කොට තිබේ. පොලීසිය එම සිසුන් හයදෙනා අත් අඩංගුවට ගැනීමට පියවර ගෙන තිබේ. කිළිනොච්චිය පොලීසිය සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=83474", "Category": null, "Parent URL": null}