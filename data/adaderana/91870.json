{"Source": "Adaderana", "Timestamp": "July 2, 2018 08:59 pm", "Headline": "දේශීය පලතුරු ගොවියා රකින්න ජනපති විශේෂ සාකච්ඡාවක", "News Content": "දේශීය පලතුරු ගොවියා රැක ගැනීම වෙනුවෙන් ගතයුතු ඉදිරි පියවර පිළිබඳ විශේෂ සාකච්ඡාවක් ජනාධිපති මෛතී‍්‍රපාල සිරිසේන මහතාගේ ප‍්‍රධානත්වයෙන් අද (02) පස්වරුවේ ජනාධිපති නිල නිවසේදී පැවත්වා ඇත. ආනයනික පලතුරු හේතුවෙන් දේශීය පලතුරු ගොවියාට එල්ලවී ඇති අභියෝගය පිළිබඳව ද මෙහිදී අවධානය යොමු කෙරුණු අතර, ඒ පිළිබඳ අනුගමනය කළයුතු ක‍්‍රමවේදයන් පිළිබඳව ද සාකච්ඡාවට ලක්විය. දේශීය පලතුරු ගොවියා නඟා සිටුවීම වෙනුවෙන් කි‍්‍රයාත්මක කළයුතු වැඩපිළිවෙළ පිළිබඳව මෙහිදී පුළුල් ලෙස සාකච්ඡාවට ලක් වූ අතර ව්‍යවසායකයින් වශයෙන් ඔවුන්ට සිය කර්මාන්ත ඉදිරියට පත්වාගෙන යාම සඳහා අවශ්‍ය පහසුකම් සැලසීමේ වැදගත්කම ජනාධිපතිවරයා පෙන්වා දුන්නේය. රසයෙන්, ගුණයෙන් ඉහළ මෙන්ම ජනතාවගේ සෞඛ්‍ය මට්ටම ඉහළ නංවන දේශීය පලතුරු පරිභෝජනය පිළිබඳ ජනතාව නැඹුරු කිරීමේ වැඩපිළිවෙළක අවශ්‍යතාවය ද ජනාධිපතිවරයා පැහැදිලි කළේය. අස්වනු නෙළන සමයේදී වැඩිපුර ලැබෙන අස්වැන්න කල්තබා ගැනීම සඳහා විකල්ප තාක්ෂණික ක‍්‍රමවේදයන් පලතුරු ගොවින්ට හඳුන්වාදීමේ දීප ව්‍යාප්ත වැඩපිළිවෙළක් කඩිනමින් කි‍්‍රයාවට නංවන ලෙස ද ජනාධිපතිවරයා අදාළ අංශවලට උපදෙස් දුන්නේය. සතුන්ගෙන් වගාවන් සඳහා සිදුවන හානි අවමකර ගැනීම සඳහා ගත හැකි පියවරයන් පිළිබඳව ද සාකච්ඡාවට ලක්විය. අමාත්‍ය රිෂාඞ් බදුර්දීන් මහතා ද, කර්මාන්ත හා වාණිජ කටයුතු අමාත්‍යාංශයේ ලේකම් කේ.ඞී.එන්. රංජිත් අශෝක, කෘෂිකර්ම අමාත්‍යාංශයේ ලේකම් ඞී. විජේරත්න යන මහත්වරුන් ඇතුළුථ අමාත්‍යාංශ ලේකම්වරුන් සහ නිලධාරින් මෙම සාකච්ඡාවට එක්ව සිටියහ.", "URL": "https://sinhala.adaderana.lk/news.php?nid=91870", "Category": null, "Parent URL": null}