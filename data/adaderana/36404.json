{"Source": "Adaderana", "Timestamp": "August 5, 2013 06:57 pm", "Headline": "වාස් ලක්ෂ 30ක කප්පමක් ඉල්ලලා - රහස් පොලීසිය කරන්නේ රංගනයක්", "News Content": "වාස් ගුණවර්ධන මහතා රුපියල් ලක්ෂ 30 ක කප්පම් මුදලක් ඉල්ලා සිටියේ යැයි හසිත මඩවල මහතාගේ ඝාතන සැකකරුවෙකු ප්‍රකාශ කළ බව අපරාධ පරීක්ෂණ දෙපාර්තමේන්තුව අද අධිකරණයට දැනුම් දී තිබේ. මහර මහේස්ත්‍රාත් අධිකරණය හමුවේ අපරාධ පරීක්ෂණ දෙපාර්තමේන්තුව පවසා සිටියේ වාස් ගුණවර්ධන මහතා අදාළ පුද්ගලයාගෙන් මුදලින් රුපියල් ලක්ෂ 10 ක් සහ චෙක්පත්වලින් ද මුදල් ලබා ගෙන ඇති බවයි. කැලණිය ප්‍රාදේශීය සභා හිටපු මන්ත්‍රී හසිත මඩවල මහතාගේ ඝාතනයේ සිව්වන සැකකරු වන සිංගප්පූර් සරත් හෙවත් සරත් එදිරිසිංහ නැමැත්තා රජයේ සාක්ෂිකරුවෙකු ලෙස පෙනී සිටියි. නඩු විභාගය ලබන 19 වැනි දිනට කල් තැබීමට මහර ප්‍රධාන මහේස්ත්‍රාත් දර්ශිකා විමලසිරි මෙනෙවිය නියෝග කළාය. විත්තිකරු වෙනුවෙන් පෙනී සිටි නීතීඥ අජිත් පතිරණ මහතා මේ සම්බන්ධයෙන් මාධ්‍ය වෙත අදහස් දක්වමින් කියා සිටියේ රහස් පොලීසිය සම්පූර්ණයෙන් රංගනයක නිරත වන බවයි. වාස් ගුණවර්ධනට එරෙහිව පවරා ඇති නඩුව පවත්වාගෙන යාමට සාක්ෂි නොමැති බැවින් රහස් පොලීසිය රංගනයක නිරත වන බව හෙතෙම පැවසීය. වාස් යනු මේ රටේ අපරාධ රැසක් මැඩලූ පුද්ගලයෙකු බවත් අත්අඩංගුවේ සිටින සිංගප්පූරු සරත් වැනි අපරාධකරුවන් රැසක් මෙවැනි චෝදනා වාස් ගුණවර්ධනට එරෙහිව නැගිය හැකි බව නීතිඥවරයා පෙන්වාදුන්නේය.", "URL": "https://sinhala.adaderana.lk/news.php?nid=36404", "Category": null, "Parent URL": null}