{"Source": "Adaderana", "Timestamp": "July 11, 2016 05:23 pm", "Headline": "  වැට් පිළිබඳව උසාවි තීන්දුව ගැන රනිල් - විමල් මෙසේ කියයි", "News Content": "වැට් බදු සංශෝධනය අත්හිටුවමින් ශ්‍රේෂ්ඨාධිකරණය විසින් අද නිකුත් කළ නියෝගය සම්බන්ධයෙන් අග්‍රාමාත්‍ය කාර්යාලය විසින් මාධ්‍ය නිවේදනයක් නිකුත් කර තිබේ.අග්‍රාමාත්‍යවරයා විසින් එකී නිවේදනය නිකුත් කළ බව සඳහන් කරමින් එහි වැඩිදුරටත් පහත පරිදි කරුණු අනාවරණය කර ඇත.වැට් සංශෝධනයට අදාළ පනත පාර්ලිමේන්තුවේ සම්මත වන තුරු උසාවිය විසින් අතුරු තහනම් නියෝගයක් නිකුත් කර තිබේ.කෙසේ වුවද ඉන් රජයේ ආදායමට සැලකිය යුතු බලපෑමක් ඇතිවේ යැයි අපේක්ෂා නොකෙරේ.මන්දයත් වැට් සංශෝධනවලට අදාළ පනත සම්මතකර ගැනීම සඳහා පෙරේදා (08) පාර්ලිමේන්තුවට ඉදිරිපත් කර ඇති බවත්, එය දෙවන වර කියවීම ලබන (23) සිදුකිරීමට නියමිතව ඇති බැවින්ය.ඒ අනූව යහපාලන රජයක් ලෙස පැහැදිලි බහුතරයක් පාර්ලිමේන්තුවේ ඇති බැවින් එම පනත මේමස අවසන්වීමට ප්‍රථම සම්මත වනු ඇතැයිද මේ හේතුවෙන් මැයි 02 වැනිදා සිට බලපැවැත්වෙන පරිදි වැට් සංශෝධනය ක්‍රියාත්මක වනු ඇතැයිද එකී නිවේදනයේ වැඩිදුරටත් දැක්වේ.මේ අතර එකී පෙත්සම අද විභාගයට ගත් අවස්ථාවේදී නීතිපති දෙපාර්තුමේන්තුව නියෝජනය කළ නීතීඥවරුන්ට ඊට අදාළ තර්ක ඉදිරිපත් කිරීමට නොහැකි වූ බව එම පෙත්සම ඉදිරිපත් කළ ජාතික නිදහස් පෙරමුණේ නායක පා.ම විමල් වීරවංශ මහතා පවසයි.එමෙන්ම නඩු විභාගය අවසන් වන තෙක් හෝ පාර්ලිමේන්තුවේ අනුමැතියකින් තොරව අදාළ බදු සංශෝධන සිදුකිරීම පිළිගත නොහැකි බව සඳහන් කර ඇති ශ්‍රේෂ්ඨාධිකරණය මෙම තහනම් නියෝගය පෙත්සම් විභාගය අවසන් වන තුරු බලපැවැත්වෙන බව දැනුම් දුන් බවද ඒ මහතා කියයි.මැති ඇමතිවරුන් 92ට සැප විඳින්න වාහන ගේන්න මිනිසුන්ගේ මෙම මුදල් යෙදවීමට කටයුතු කළ වත්මන් රජයට මෙම අතුරු නියෝගය වැදගත් අතුරු නියෝගයක් වනු ඇති බවද ඒ මහතා පවසයි.එමෙන්ම මෙය ජනතාව ලැබූ විශාල ජයග්‍රහණයක් මෙන්ම ප්‍රබල අස්වැසිල්ලක් බවද ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=61969", "Category": null, "Parent URL": null}