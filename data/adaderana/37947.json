{"Source": "Adaderana", "Timestamp": "October 6, 2013 09:33 am", "Headline": "සුගලා දේවියගේ රන් ආභරණ හොරුන් ගැන කිසිදු හෝඩුවාවක් නෑ", "News Content": "පොළොන්නරුව රාජධාණියේ පරාක්‍රමබාහු රජ දවස විසූ බව කියන සුගලා දේවියගේ දේහය තැන්පත් කර තිබූ විශාල ගල් පර්වතය පුපුරුවා හැර එහි ගල් ගුහාවක තිබූ ඇයගේ දේහය සහිත ගල් පෙට්ටිය කැලයට ගෙනගොස් පුළුස්සා දේහයේ තිබූ රන් ආභරණ කිසියම් පිරිසක් විසින් පැහැරගෙන යාමේ සිද්ධිය සම්බන්ධ පරීක්ෂණ වාර්තාව හෙට නිකුත් කිරීමට නියමිතව තිබේ. සිද්ධිය සම්බන්ධයෙන් පුළුල් පරික්ෂණයක් පවත්වා වාර්තාවක් ලබාදෙන ලෙසට ජාතික උරුමයන් පිළිබඳ ඇමති ආචාර්ය ජගත් බාලසූරිය මහතා පුරාවිද්‍යා පොලීසියට පසුගියදා උපදෙස් ලබාදී තිබුණි. ඒ අනුව මෙම වාර්තාව නිකුත් කිරීමට නියමිතය. මහවැලි සී කලාපයේ මීවත්පුර ප්‍රදේශයේ ගල්කොරියක් පවත්වාගෙන ගිය පිරිසක් විසින් මෙම අපරාධය සිදුකර ඇති බව පසුගියදා වාර්තා විය. මෙම ගල් කොරිය පවත්වාගෙන ගිය පුද්ගලයින් ඉන් පසු මත්පැන් සාදයක් ද පවත්වා ඇති බවට තොරතුරු ලැබී ඇති බව අප වාර්තාකරු පැවසීය. ඔවුන් ගල් පෙට්ටියක තිබූ ඇයගේ දේහය කැලයට ගෙන ගොස් පුළුස්සා දමා ඇති බවට ලැබුණු තොරතුරු අනූව පොලීසිය පරීක්ෂණ ආරම්භ කළේය. සුගලා දේවියගේ දේහය ගල් පෙට්ටියක, වීදූරු පෙට්ටියක තිබූ බවට ද විවිධ පුද්ගලයින් අතර මති මතාන්තර පවතියි. මෙම සිද්ධිය සිදුවී ගම්වාසින් ප‍ොලීසිය දැනුවත් කරන තුරු පුරාවිද්‍යා නිලධාරීන් කිසිවෙකුත් මේ ගැන දැන නොසිටි බවද අප වාර්තාකරු අනාවරණය කළේය. කෙසේ වෙතත් මේ දක්වා ඊට සම්බන්ධ කිසිදු සැකකරුවෙකු අත්අඩංගුවට ගැනීමට හැකි වී නැති බව අප වාර්තාකරු පැවසීය. පුරා විද්‍යා නටඹුන් සහිත ස්ථානවල ගල්කොරි පවත්වාගෙන යාමට බලපත්‍ර ලබාදීමට නීතියෙන් අවසරයක් නැති බව පැවසේ. ඒ අනුව මෙම ස්ථානයේ ගල්කොරියක් පවත්වාගෙන යාමට අවසර දුන්නේ කවර හේතුවක් මත ද යන්න විෂයභාර ඇමතිවරයාගේ අවධානයට යොමුව ඇති බව අප වාර්තාකරු කීවේය. එම දේහය ආවරණය කර තිබූ ඉපැරණි ගඩොල් විශේෂයක් පොලීසිය පරික්ෂා කරන ආකාරය හා දේහය තිබූ බැව් පැවසෙන ස්ථානය පස් දමා ගොඩගසා ඇති අයුරු ඉහත ඡායා රූපවල දැක්වෙයි.", "URL": "https://sinhala.adaderana.lk/news.php?nid=37947", "Category": null, "Parent URL": null}