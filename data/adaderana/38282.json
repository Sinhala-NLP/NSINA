{"Source": "Adaderana", "Timestamp": "October 21, 2013 03:02 pm", "Headline": "මාතර ගැටුමේ සැකකරුවන් 48ක් ඇප මත නිදහස් ", "News Content": "මාතර නගරයේදී එ.ජා.ප. දෙපිරිසක් අතර ඇතිවූ ගැටුම සම්බන්ධයෙන් අත්අඩංගුවට ගෙන සිටි සැකකරුවන් 48 දෙනෙකු ඇප මත මුදා හැර තිබේ. පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේ අදාළ සැකකරුවන් පිරිස මාතර මහේස්ත්‍රාත් අතිරේක දිසා විනිසුරු රුවන් සිසිර කුමාර මහතා විසින් ඇප මත මුදා හැරීමට නියෝග කර ඇති බවයි. එක් සැකකරුවෙකු සඳහා රුපියල් ලක්ෂයක ශරීර ඇපයක් තබන ලෙසද මහේස්ත්‍රාත්වරයා නියෝග කර තිබේ. අදාළ සැකකරුවන් අද(21) හඳුනා ගැනීමේ පෙරෙට්ටුවකට ඉදිරිපත් කිරීමට නියමිතව තිබුණ ද හර්මන් ගුණරත්න මහතා රෝහල් ගතව සිටින බැවින් එය කල් දමා තිබේ. මෙම සිද්ධිය සම්බන්ධයෙන් අත්අඩංගුවට ගත් සැකකරුවන් තිදෙනෙකු මීට පෙර ඇප මත මුදාහැර තිබුණි. නඩු විභාගය යළි නොවැම්බර් මස 25වන දින කැඳවීමට නියමිතයි.", "URL": "https://sinhala.adaderana.lk/news.php?nid=38282", "Category": null, "Parent URL": null}