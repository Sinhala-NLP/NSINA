{"Source": "Adaderana", "Timestamp": "December 30, 2011 08:04 am", "Headline": "සෝමවංශ ඇතුළු පිරිසකට අධිකරණය හමුවේ පෙනී සිටින්නැයි නොතීසි", "News Content": "ජනතා විමුක්ති පෙරමු‍ණේ නායක සෝමවංශ අමරසිංහ මහතා ඇතුළු පිරිසකට අද(30) කොළඹ දිසා අධිකරණය හමුවේ පෙනී සිටින ලෙස නොතීසි නිකුත් කර තිබේ. ඒ තිස්සමහාරාම ප්‍රදේශ‍යේ පැවැත්වීමට නියමිත ජනතා විමුක්ති පෙරමුණේ සම්මේලනය සම්බන්ධයෙන් කරුණු දක්වන ලෙස දන්වමිනි. ජන අරගලය නැමැති කණ්ඩායමක් විසින් මීට අදාළ පැමිණිල්ල ඉදිරිපත් කර තිබුණි. අදාළ සමුළුව පැවැත්වීම නීති විරෝධී වන බව එම කණ්ඩායම නියෝජනය කරන පාර්ලිමේන්තු මන්ත්‍රී අජිත් කුමාර සහ ජි.කුලරත්න යන අය විසින් ඉදිරිපත් කර තිබු පැමිණිල්ලේ දක්වා තිබුණි. එමෙන්ම තමන් ඇතුළු මධ්‍යම කාරක සභාවේ පිරිසකට ඒ සඳහා ඇරයුම් ‍කර නොමැති බවට ද පැමිණිලිකරුවන් චෝදනා කර තිබේ. අදාළ කරුණු සලකා බැලූ කොළඹ දිසා අධිකරණය සෝමවංශ අමරසිංහ මහතා ඇතුළු පිරිසට අධිකරණය හමුවේ පෙනී සිටින ලෙස නොතීසි නිකුත් කර ඇත.", "URL": "https://sinhala.adaderana.lk/news.php?nid=21039", "Category": null, "Parent URL": null}