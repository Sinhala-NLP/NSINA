{"Source": "Adaderana", "Timestamp": "July 17, 2018 04:03 pm", "Headline": "එමිල් රන්ජන් හා නියෝමාල් රංගජීව යළි රිමාන්ඩ්", "News Content": "2012 වසරේ වැලිකඩ බන්ධනාගාරය තුළදී සිරකරුවන් 27 දෙනෙකු මරා දැමීමේ සිද්ධිය සම්බන්ධයෙන් සැකපිට අත්අඩංගුවට ගෙන සිටින බන්ධනාගාර කොමසාරිස් වරයෙකු වන එමිල් රන්ජන් ළමාහේවා සහ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව යන සැකකරුවන් තවදුරටත් ලබන 31 වනදා දක්වා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. එම නඩුව අද(17) කොළඹ අතිරේක මහේස්ත්‍රාත් ප්‍රියන්ත ලියනගේ මහතා ඉදිරියේ කැඳවනු ලැබීය. රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කර සිටියේ පරීක්ෂණවල දී සොයාගත් ටී 56 වර්ගයේ ගිනි අවි 25 ක් රජයේ රස පරීක්ෂකවරයා වෙත යොමු කර වාර්තාවක් කැඳවීමට පියවර ගත්තද එම වාර්තාවේ එකම ගිනි අවිය පිළිබඳව දෙවතාවක් සඳහන් වන බව කියා සිටියේය. මේ හේතුවෙන් අදාළ ගිනිඅවි රජයේ රස පරීක්ෂකවරයා වෙත යොමු කර වාර්තාවක් ඇන්දවීමට අලුතින් නියෝගයක් ලබාදෙන මෙන් ද රහස් පොලිසිය ඉල්ලීම් කළේය. එම ඉල්ලීම පිළිගත් මහේස්ත්‍රාත්වරයා අදාළ ගිනි අවි රජයේ රස පරීක්ෂක දෙපාර්තමේන්තුව වෙත යොමු කර වාර්තාවක් කැඳවන මෙන් රහස් පොලිසියට නියෝගයක් ලබා දුන්නේය. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකරුවන් දෙදෙනා ලබන 31 වනදා දක්වා තවදුරටත් රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් රහස් පොලිසියට නියම කළේය.", "URL": "https://sinhala.adaderana.lk/news.php?nid=92710", "Category": null, "Parent URL": null}