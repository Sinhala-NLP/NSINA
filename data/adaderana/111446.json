{"Source": "Adaderana", "Timestamp": "June 6, 2019 12:27 pm", "Headline": "ජය හෝ මරණය තීරණය කළ දිනයක 75වන සැමරුම", "News Content": "නාසි ජර්මනියෙන් යුරෝපය මුදා ගැනීමේ සටන ආරම්භ කර වසර 75 ක් සම්පූර්ණ වී ඇත. මෙවර එහි ප්‍රධාන සැමරුම පැවැත්වුණේ එංගලන්තයේ පෝට්ස්මත් නගරයේ වන අතර ඊට අමෙරිකානු ජනාධිපති ඩොනල්ඩ් ට්‍රම්ප් ඇතුළු රාජ්‍ය නායකයින් රැසක් එක්ව සිටියේය. නාසි ජර්මනියෙන් යුරෝපය මුදා ගැනීමේ සටන අරඹමින් මිත්‍ර හමුදා උතුරු ප්‍රංශයට ගොඩ බැසීමේ 75වැනි වෙනි සැමරුම් උළෙල පසුගියදා පැවැත්වුණි. ජය හෝ මරණය තීරණය වන දිනය (D Day) ලෙස නම් කෙරුණ එම මෙහෙයුම ලෝක ඉතිහාසයට එක්ව ඇත්තේ මුහුදු වෙරළකට වැඩිම හමුදා භට පිරිසක් ගොඩ බැස්සවූ යුද සටන ලෙසයි. නොර්මන්ඩි වෙරළ තීරයේදී ජීවිත පරිත්‍යාග කළ හමුදා සෙබළුන් අනුස්මරණය කරන විශේෂ සැමරුම් උළෙල බ්‍රිතාන්‍යයේ පෝට්ස්මත් නගරයේදී පැවැත්වුණි. බ්‍රිතාන්‍යයේ දෙවන එළිසබෙත් රැජිණ, ඇමෙරිකානු ජනාධිපති ඩොනල්ඩ් ට්‍රම්ප්, ප්‍රංශ ජනාධිපති එමානුවෙල් මැක්‍රෝන්, කැනඩා අගමැති ජස්ටින් ටෘඩෝ ඔස්ට්‍රේලියානු අගමැති ස්කොට් මොරිසන්, ජර්මන් චාන්සලර් ඇන්ජලා මර්කල් ඇතුළු රාජ්‍ය නායකයෝ සහ යුධ විරුවන් ඊට එක්ව සිටියේය. යුධ මෙහෙයුමේ දී පළමු ප්‍රහාරය ආරම්භ කර තිබුණේ මීට දශක හතකට පෙර 1944 වසරේ ජුනි පස්වැනිදා මධ්‍යම රාත්‍රියේයි. 1944 වසරේ දී මිත්‍ර පාක්ෂික ඇමෙරිකානු හමුදා ගොඩබට ඕමා වෙරළ (Omah Beach)තීරයේ එම මෙහෙයුම සිහිපත් කරමින් හමුදා පෙළපාලියක් ද පවත්වනු ලැබුවේය. මේ අතර ඉතිහාසය යළි ආවර්ජනය කරමින් යුද විරුවන් සිය ගණනක් රැගත් නෞකාවක් රාජකීය නාවික හමුදාවට අයත් යාත්‍රා පිරිවරාගෙන එංගලන්තයේ පෝට්ස්මත් නගරයේ සිට නොර්මන්ඩි වෙරළ තීරය දක්වා ගමන් ආරම්භ කළේය. මේ වනවිට ඔවුන් සියලු දෙනාම පාහේ වයස අවුරුදු 90 ඉක්මවූ වයෝවෘද්ධ පුද්ගලයින් බව සඳහන් වෙයි.", "URL": "https://sinhala.adaderana.lk/news.php?nid=111446", "Category": null, "Parent URL": null}