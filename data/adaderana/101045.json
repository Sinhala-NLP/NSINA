{"Source": "Adaderana", "Timestamp": "December 20, 2018 01:30 pm", "Headline": "අර්ජුන් ඇලෝසියස් බන්ධනාගාර රෝහලට", "News Content": "මහ බැංකු බැඳුම්කර සිද්ධිය සම්බන්ධයෙන් රක්ෂිත බන්ධනාගාර ගත කර සිටින පර්පචුවල් ට්‍රේෂරීස් සමාගමේ හිමිකරු අර්ජුන් ඇලෝසියස් බන්ධනාගාර රෝහලට ඇතුළත් කර තිබේ. උණ රෝග තත්ත්වයක් හේතුවෙන් ඔහු බන්ධනාගාර රෝහලට ඇතුළත් කිරිමට පියවර ගත් බව බන්ධනාගාර දෙපාර්තමේන්තුව සඳහන් කළේය. මේ අතර මහ බැංකු බැඳුම්කර සිද්ධියට අදාළ නඩුව අද(20) කොළඹ මහේස්ත්‍රාත් අධිකරණය හමුවේ කැඳවා තිබුණි. එහිදී පර්පචුවල් ට්‍රේෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක කසුන් පලිසේන යන අය වෙනුවෙන් පෙනී සිටි නීතිඥවරුන් අධිකරණය හමුවේ ඇප ඉල්ලීම් ඉදිරිපත් කළ බව අද දෙරණ අධිකරණ වාර්තාකරු පැවසුවේය. රජයේ පාර්ශව විසින් ද මේ පිළිබද කරුණු දැක්වීම සිදු කර ඇති අතර ඇප ඉල්ලීම් පිළිබඳ නියෝගය ලබන 01 වනදා ප්‍රකාශයට පත්කරන බව දැනුම් දුන් ප්‍රධාන මහේස්ත්‍රාත් ලංකා ජයරත්න මෙනවිය සැකකරුවන් දෙදෙනා එදින දක්වා රිමාන්ඩ් භාරයේ තැබීමට නියම කර තිබේ.", "URL": "https://sinhala.adaderana.lk/news.php?nid=101045", "Category": null, "Parent URL": null}