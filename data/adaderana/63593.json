{"Source": "Adaderana", "Timestamp": "August 30, 2016 08:55 am", "Headline": "පළාතෙන් පිටපැන්න සිසුන් ගැන තීරණයක් ගන්න සාකච්ඡා", "News Content": "පිට පළාත්වලට ගොස් අධ්‍යයන පොදු සහතික පත්‍ර උසස් පෙළ විභාගයට පෙනී සිටි සිසුන් පිළිබඳව ගනු ලබන ඉදිරි ක්‍රියාමාර්ග තීරණය කිරීම සඳහා විශේෂ සාකච්ඡාවක් අද දිනයේ පැවැත්වීමට නියමිතව තිබේ. අධ්‍යාපන අමාත්‍යංශයේ දී පැවැත්වෙන මෙම සාකච්ඡාව සඳහා විභාග දෙපාර්තමේන්තුව සහ විශ්වවිද්‍යාල කොමිෂන් සභාව ද සහභාගී වීමට නියමිතය. මෙවර උසස් පෙළ විභාගයේ දී මධ්‍යම පළාතේ සහ වයඹ පළාතේ පසල්වලින් වෙනත් ප්‍රදේශවල සිසුන් විභාගයට පෙනී සිටීමේ සිද්ධියක් වාර්තාවිය. එම සිද්ධීන් පිළිබඳව විභාග දෙපාර්තමේන්තුව විසින් විශේෂ විමර්ශනයක් ආරම්භ කර ඇති අතර ඊට සම්බන්ධ විදුහල්පතිවරුන් දෙදෙනෙකුගේ වැඩ තහනම් කර තිබේ. මීට අමතරව පිට පළාත්වල සිසුන්ට අවස්ථාව ලබාදීමේ දී මුදල් අය කරගැනීමක් හෝ අල්ලස් ලබාගැනීමක් සිදුකර තිබේ ද යන්න පිළිබඳව විමර්ශනය කිරීම සඳහා අපරාධ පරික්ෂණ දෙපාර්තමේන්තුවට යොමුකිරීමට පියවර ගෙන ඇති බව අධ්‍යාපන අමාත්‍යංශය සඳහන් කරයි. මේ අතර පසුගිය වසර වලට සාපේක්ෂව මේ වසරේ විභාග අක්‍රමිකතාවන්ගේ අඩුවීමක් දක්නට ලැබෙන බව අධ්‍යාපන අමාත්‍යංහය පවසයි. අපොස උසස් පෙළ සහ පහ වසර ශිෂ්‍යත්ව විභාගය සම්බන්ධයෙන් පසුගිය වසරවලට සාපේක්ෂව වාර්තා වු පැමිණිලි සංඛ්‍යාවේ පැහැදිලි අඩුවීමක් දක්නට ලැබෙන බව අධ්‍යාපන අමාත්‍යංශය පෙන්වා දෙයි. 2014 වසරේ දී උසස් පෙළ සම්බන්ධයෙන් පැමිණිලි 402ක් සහ 2015 වසරේ දීපැමිණිලි 152ක් ලැබී තිබුණි. කෙසේවෙතත් මේ වසරේ දී වාර්තා වී ඇත්තේ පැමිණිලි 48ක් පමණක් බව අධ්‍යාපන අමාත්‍යංශය පෙන්වා දෙයි. 2014 වසරේ දී ශිෂයත්ව විභාගය සම්බන්ධයෙන් පැමිණිලි 38ක් ද 2015 වසරේ පැමිණිලි 22ක් ද ලැබී තිබේ. මේ වසරේ දී ශිෂ්‍යත්ව විභාගය සම්බන්ධයෙන් වාර්තාවී ඇත්තේ පැමිණිලි 15ක් පමණක් බව අධ්‍යාපන අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=63593", "Category": null, "Parent URL": null}