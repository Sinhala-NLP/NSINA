{"Source": "Adaderana", "Timestamp": "February 26, 2018 03:52 pm", "Headline": " එජාපයේ දෙවැනි පිපිරීම අත ළඟයි", "News Content": "එක්සත් ජාතික පක්ෂයේ නියෝජ්‍ය අමාත්‍යධූරයවත් ලැබේවි යැයි බලාපොරොත්තු වු තරුණ මන්ත්‍රීවරුන්ට එය නොලැබීම නිසා අසහනයට පත්ව ඇතැයි පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පැවසීය. අද(26) කොළඹ පැවති මාධ්‍ය හමුවකට එක්වෙමින් මන්ත්‍රීවරයා මෙම අදහස් පළ කළේය. මෙම හේතුව නිසා එක්සත් ජාතික පක්ෂයේ දෙවන පිපිරීම අත ළඟ ඇති බව ද පැවසු මන්ත්‍රීවරයා අගමැතිවරයාට එරෙහිව විශ්වාසභංගය යෝජනාව යළි කරළියට ගෙන ආ යුතු බවත් එසේ සිදු කරන්නේ නම් ඒ සඳහා එක්සත් ජාතික පක්ෂයේ පසු පෙළ මන්ත්‍රීවරු අත්සන් කිරීමට සුදානම් බවට තමා වෙත තොරතුරු ලැබී ඇති බවත් මන්ත්‍රීවරයා මෙහිදී සඳහන් කළේය. මෙහිදී වැඩිදුරටත් අදහස් දැක් වු උදය ගම්මන්පිල මහතා මෙසේ ද සඳහන් කළේය. “ඇමති මණ්ඩල සංශෝධනයෙන් ජනතාව සතුටුත් නෑ. ඇමතිවරුන් සතුටුත් නෑ. කවුරුත්ම සතුටු වී නෑ. ඡන්දය කාලයේ දී අගමැතිතුමාට බැංකු හොරා කිව්වා. දැන් එතුමාට හොරු අල්ලන පොලීසිය භාර දීලා තිබෙනවා. නරියාට කුකුල්ලු භාර දුන්නා නම් මීට හොඳයි. ඡන්දය කාලේ බැඳුම්කර වංචාව ගැන ආණ්ඩුවේ නායකයන් කවර කතා කිව්වත් බැඳුම්කර වංචාව ගැන යුක්තිය ඉටුවීම නම් ඊයෙන් අවසන් කියන එක අපි රටට කියන්න අවශ්‍යයි. මොකද මේ වංචාව සම්බන්ධයෙන් ප්‍රධාන වශයෙන් චෝදනා ලද අගමැතිවරයා යටතට පොලීසිය පත්කල පසු අර්ජුන් මහේන්ද්‍රන් අත්අඩංගුවට ගැනීමක්වත්, චෝදනා ලද අන් අයට එරෙහි ඉදිරි ක්‍රියාමාර්ග නිසි ආකාරයට සිදු වේවියැයි විශ්වාශයක්වත් මේ රටේ ජනතාවට තව දුරටත් නෑ. වැඩ බැරි ඇමතිවරුන්ට මොන වැඩේ බාර දුන්නත් බෑම තමයි. කැලේ මාරු වුණාට කොටියාගේ පුල්ලි මාරු වෙන්නේ නෑ වගේම අමාත්‍යාංශය මාරු වුණාට හොරකම බැරිකම මාරු වෙන්නේ නෑ. ඒවා පරණ අමාත්‍යාංශයේ සිට අළුත් අමාත්‍යාංශයට එනවා අර අමාත්‍යවරයා අරන් එනවා. මහින්ද රාජපක්ෂ හිටපු ජනපතිතුමන් වරක් පැවසූ පරිදි අද අවශ්යය හිසේ කැක්කුමට කොට්ට මාරු කිරීමක් නොවෙයි. අද ජනතාව ඉල්ලන්නේ කොට්ටෙ මාරුකරන එක නතර කරලා තිබෙන ඇඳ වෙනුවට අළුත් ඇඳක් ගැනීමයි. ඒ නිසා අපි පාර්ලිමේන්තු මැතිවරණයක් ඉල්ලලා මාර්තු 7 වෙනිදා ජනතාව සමඟින් පාරට බහින්න තීරණය කරලා තියෙනවා.“", "URL": "https://sinhala.adaderana.lk/news.php?nid=84862", "Category": null, "Parent URL": null}