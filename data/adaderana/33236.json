{"Source": "Adaderana", "Timestamp": "April 13, 2013 09:33 am", "Headline": "උත්සව සමයේ හොර වෙළෙඳුන් 3058 ක් අල්ලලා", "News Content": "අවුරුදු සමයේ දී විවිධ අක්‍රමිකතා සිදුකළ වෙළෙඳුන්ට එරෙහිව නීතිමය පියවර ගෙන ඇති බව පාරිභෝගික හා අභ්‍යන්තර වෙළඳ කටයුතු අමාත්‍යාංශය පවසයි. එම කාලය තුළ දී වෙළෙඳුන් 3058 දෙනෙකු සම්බන්ධව නීතිමය පියවර ගෙන ඇති බව එම අමාත්‍යාංශය සඳහන් කරයි. වැඩි මිලට භාණ්ඩ අලෙවි කිරීම, භාණ්ඩවල සඳහන් තොරතුරු වෙනස් කර අලෙවි කිරීම , මිල ප්‍රදර්ශනය නොකිරීම , කල් ඉකුත් වු භාණ්ඩ විකිණීම , වගකීම් කාලයක් නොමැතිව විදුලි උපකරණ අලෙවි කිරීම , පාරිභෝගිකයින් නොමග යැවීම , විධිමත් ආකාරයෙන් බිල්පත් නිකුත් නොකිරීම ආදී වැරදි සම්බන්ධයෙන් ඔවුන්ට එරෙහිව පියවර ගෙන ඇති බව පාරිභෝගික අමාත්‍යාංශය පවසයි. එම වැටලීම් වලදී රුපියල් මිලියන 8කට ආසන්න මුදලක් දඩ වශයෙන් අයකරගෙන ඇති බව සඳහන්ය. පසුගිය මාර්තු මාසයේ සිට මෙම වැටලීම් ක්‍රියාත්මක කර ඇති බව එම අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=33236", "Category": null, "Parent URL": null}