{"Source": "Adaderana", "Timestamp": "October 10, 2011 10:22 am", "Headline": "කොළඹ පාලනයට මනෝ තීරණාත්මකයි", "News Content": "කොළඹ මහ නගර සභාව එක්සත් ජාතික පක්ෂය විසින් ජයග්‍රහණය කරනු ලැබූවද එහි පාලන බලය පිහිටුවා ගැනීම සඳහා එම පක්ෂයට දැවැන්ත අරගලයක් කරන්නට සිදුව ඇති බව දේශපාලන ආරංචි මාර්ග සඳහන් කරයි. පළාත් පාලන මැතිවරණයේ දී ඡන්ද 101,920 ක් ලබාගනිමින් කොළඹ මහ නගර සභාවේ බලය එක්සත් ජාතික පක්ෂය විසින් තහවුරු කරගැනීමත් සමග එම පක්ෂයට මන්ත්‍රී ආසන 24 ක් දිනා ගැනීමට හැකිවී තිබේ. ඡන්ද 77,089 ක් ලැබූ එක්සත් ජනතා නිදහස් සන්ධානයට කොළඹ මහ නගර සභාවේ මන්ත්‍රී ආසන 16 ක් හිමිව ඇති අතර ඡන්ද 26,229 ක් ලැබූ ප්‍රජාතන්ත්‍රවාදී ජනතා පෙරමුණට මන්ත්‍රී ආසන 6 ක් හිමිව ඇත. එසේම ඡන්ද 9979 ක් ලබාගත් ශ්‍රී ලංකා මුස්ලිම් කොංග්‍රසයට මන්ත්‍රී ආසන 2ක්ද,ඡන්ද7830 ක් ලබාගත් ප්‍රජාතන්ත්‍රවාදී එක්සත් සන්ධානයට මන්ත්‍රී ආසන 2 ක්ද, හිමිවී තිබේ. ජනතා විමුක්ති පෙරමුණ කොළඹ මහනගර සභා බල ප්‍රදේශය තුළ ඡන්ද 3162 ක් ලබාගනිමින් මන්ත්‍රී ආසන 1 ට හිමිකම් කීමට සමත්විය. ඒ අනුව එක්සත් ජනතා නිදහස් සන්ධානය හා එක්සත් ජාතික පක්ෂය අතර මන්ත්‍රී ආසන පරතරය 8 ක් වීමත්,විපක්ෂයේ සෙසු දේශපාලන පක්ෂවලට හිමි ආසන සංඛ්‍යාත්මකව බලන විට 11 ක් වීමත් මෙහිදී තීරණාත්මක වී තිබේ. මැතිවරණයට පෙරාතුව එක්සත් ජාතික පක්ෂ ලැයිස්තුවේ 3 දෙනකු ආණ්ඩු පක්ෂයට එක්වන බවට ආරංචි පැතිර ගියාසේම ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා විසින් පැවති මාධ්‍ය හමුවකදී ඒ බව අනාවරණය කර තිබිණි. කෙසේ වෙතත් මැතිවරණය පවත්වනතුරුම එකී තිදෙනා ආණ්ඩු පක්ෂයට එක්වන බවට තහවුරු නොවූ අතර මැතිවරණයෙන් පසුව මන්ත්‍රීධූරද සහිතව සන්ධානයට එක්වීම සිය වටිනාකම තීව්‍ර කෙරෙන්නක් සේම ආණ්ඩුව සමග හේට්ටු කිරීමේ වැඩි බලයක් සහිතවන බවද අප විසින් අමතක කළ යුතු නොවේ. මෙහිදී මනෝ ගනේෂන්ගේ නායකත්වයෙන් යුතු ප්‍රජාතන්ත්‍රවාදී ජනතා පෙරමුණ ට මන්ත්‍රීධූර 6 ක් හිමිවීම නිසා තීරණාත්මක දේශපාලන භූමිකාවක් රඟදැක්වීමට අවස්ථාව සැලසී තිබේ. කෙසේ වෙතත් තමන්ට එක්සත් ජාතික පක්ෂයේ රනිල්,කරූ ඇතුළු නායකත්වය ඒ.ජේ.එම් මුසම්මිල් මහතාද කොළඹ මහ නගර සභාවේ පාලන බලය පිහිටුවීමට සහයවන ලෙස ආරාධනා කළ බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා අද අද දෙරණට කියා සිටියේය. ඒ පිළිබඳ තම පක්ෂයේ දේශපාලන මණ්ඩලය හමුවී දීර්ඝ වශයෙන් කරුණු සාකච්ඡා කරන බවත්,අද පස්වරුවේ එකී තීරණාත්මක සාකච්ඡාව පැවැත්වෙන බවත් හෙතෙම වැඩිදුරටත් කියා සිටියේය. එසේ වුවද කොළඹ මහ නගර සභාවේ පාලන බලය පිහිටුවීමට සහයදීමට නම් මනෝ ගනේෂන් මහතා අවම වශයෙන් නියෝජ්‍ය නගරාධිපතිධූරය හෝ තමන්ගේ පක්ෂයේ නියෝජිතයකුට ලබාගැනීමට ඉල්ලා සිටිනු ඇති බවට දේශපාලන ආරංචි මාර්ග කියා සිටියි. මුස්ලිම් කොංග්‍රසයට හා ප්‍රජාතන්ත්‍රවාදී එක්සත් සන්ධානයට හිමිව ඇති මන්ත්‍රීධූර 4 ද නිසැකවම ආණ්ඩුවට සහය දෙනු ඇති බවත්,ජ.වි.පෙ පක්ෂ අර්බුදයක සිටින බැවින් ජ.වි.පෙ හිමි මන්ත්‍රීධූර කෙසේ පාවිච්චි කරනු ඇත්ද යන්න සැක සහිත වී ඇතැයි පැවසෙයි. මනෝ ගනේෂන් මහතාගේ පක්ෂයට අයත් මන්ත්‍රීධූර 6 තාවකාලිකව නොතකා හැරියද ආණ්ඩු පක්ෂයට එක්වීමට නියමිත මන්ත්‍රී ධූර 3 ත්,මුස්ලිම් කොංග්‍රසය හා ප්‍ර.එ.ස සතු මන්ත්‍රී ධූර 4 ත් සැලකුව විට එ.ජා.පය පරාජය කරන්නට ආණ්ඩු පක්ෂයට අවැසිවන්නේ තවත් එක් මන්ත්‍රීධූරයක් පමණි.එවිට ජ.වි.පෙ මන්ත්‍රී ධූරයද තීරණාත්මක විය හැකි වුවද එ.ජ.පයෙන්ම කිසිවෙකු බා ගැනීම ඊටත් වඩාත් පහසුවනු ඇතැයි කිවහැකිය. එබැවින් අවසාන වශයෙන් කිව හැක්කේද මනෝ ගනේෂන් සාධකය වඩාත් තීරණාත්මක බවයි.", "URL": "https://sinhala.adaderana.lk/news.php?nid=19257", "Category": null, "Parent URL": null}