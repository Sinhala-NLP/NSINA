{"Source": "Adaderana", "Timestamp": "June 29, 2016 04:06 pm", "Headline": "බදු සංශෝධනය අසාධාරණනම් කියන්න-සලකා බලන්න සූදානම්", "News Content": "රජයේ වැට් බදු සංශෝධනයෙන් අසාධාරණයට ලක්වූ අය සිටිත් නම් ඒ පිළිබඳ දැනුවත් කරන ලෙස රජයේ සම කැබිනට් ප්‍රකාශක,පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.ඒ අයුරින් මතුවුණු යම් යම් ගැටළු සම්බන්ධයෙන් මේවන විටත් සාකච්ඡා පැවැත්වෙන බව අමාත්‍යවරයා කියා සිටියේ අද(29)රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි.මේ අතර මෙම මාධ්‍ය හමුවට එක්වුණු ලක්ෂ්මන් යාපා අබේවර්ධන අමාත්‍යවරයා කියා සිටියේ පෞද්ගලික සෞඛ්‍ය සේවා අයතනවලට වැට් බදු සංශෝධනයෙන් මතුව ඇති ගැටළුකාරී තත්ත්වයන් පිළිබඳ සාකච්ඡා කරන බව හා ඒ පිළිබඳ රජයේ අවධානය යොමුව ඇති බවයි.වැට් බදු සංශෝධන මගින් අත්‍යවශ්‍ය ආහාර ද්‍රව්‍ය වල මිල ඉහළයාමක් සිදුව නැති බවද අබේවර්ධන මහතා සිහිපත් කළේය.එසේම තොරතුරු පනත ‍පාර්ලිමේන්තුවට ඉදිරිපත් කොට මේවන විට සම්මත කර ඇති බැවින් එහිම අන්තර්ගත අන්දමට ඉදිරි මාස 6ක කාලය තුළ එය ක්‍රියාත්මක කිරීම සඳහා මූලික අවශ්‍යතා සලසන බව ගයන්ත කරුණාතිලක අමාත්‍යවරයා සඳහන් කළේය.මාධ්‍යවේදීන්ට මූලික අවම වැටුපක් නියම කිරීමට කටයුතු යොදන බවත්,මාධ්‍ය හැදුනුම්පත නව ක්‍රමයකට ඉදිරියේදී ලබාදීමට කටයුතු කරන බවද ඔහු පෙන්වා දුන්නේය.", "URL": "https://sinhala.adaderana.lk/news.php?nid=61613", "Category": null, "Parent URL": null}