{"Source": "Adaderana", "Timestamp": "October 14, 2015 02:19 pm", "Headline": "ලාංකික ධීවරයින් 5දෙනෙකුත් ඉන්දීය දැලේ", "News Content": "මුහුදු සීමා උල්ලංඝණය කරමින් ධීවර කටයුතුවල නිරතවීමේ චෝදනා මත ශ්‍රී ලාංකික ධීවරයින් පස්දෙනෙකු ඉන්දීය වෙරළ ආරක්ෂක නිලධාරීන් විසින් අත්අඩංගුවට ගෙන තිබේ.විශාඛාපට්නම් මුහුදු ප්‍රදේශයේ දී මෙම ධීවරයින් පිරිස අත්අඩංගුවට ගෙන ඇති අතර ඔවුන් පැමිණි යාත්‍රාව ද ඉන්දීය වෙරළ ආරක්ෂක නිලධාරීන් භාරයට ගෙන ඇති බව ඉන්දීය මාධ්‍ය වාර්තා කළේය.එම යාත්‍රාවේ කිලෝග්‍රෑම් 700ක පමණ මසුන් තොගයක් ද තිබු බව සඳහන්ය.මේ අතර ශ්‍රී ලංකාව සමඟ සබඳතා පැවැත්වීමේදී ධීවර ගැටලුව ප්‍රධාන කරුණක් බවට පත්කර ගත යුතු බව තමිල්නාඩු මහ ඇමතිනී ජයලලිතා ජයරාම් පවසයි.මෙරට අත්අඩංගුවේ පසුවන තමිල්නාඩු ධීවරයින් 78දෙනා නිදහස් කරගැනීමට මැදිහත්වන ලෙස ඉල්ලා ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමු කරමින් ජයයලිතා ජයරාම් මේ බව ප්‍රකාශ කර ඇති බව සඳහන්ය.ආණ්ඩු මාරු වුවද තමිල්නාඩු ධීවරයන්ට දක්වන සැලකිල්ලෙහි කිසිදු ධනාත්මක වෙනසක් සිදුව නොමැති බව පවසන තමිල්නාඩු ප්‍රධාන අමාත්‍යවරිය පෙන්වාදෙන්නේ තමිල්නාඩු ධීවරයන් අත්අඩංගුවට ගැනීම සහ හිරිහැර කිරීම ඔවුන්ගේ සාම්ප්‍රදායික ධීවර අයිතිවාසිකම් උල්ලංඝණය කරන්නක් බවයි. ධීවර ගැටලුව සම්බන්ධයෙන් ඉහළ රාජ්‍යතාන්ත්‍රික මට්ටමේ කඩිනම් දේශපාලන මැදිහත්වීමක් අවශ්‍ය බව ජයලලිතා ජයරාම් ඉන්දීය අග්‍රාමාත්‍යවරයා වෙත යොමුකළ ලිපියේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=54441", "Category": null, "Parent URL": null}