{"Source": "Adaderana", "Timestamp": "May 29, 2018 04:36 pm", "Headline": "සදහම් යාත්‍රා ධර්ම දේශනා මාලාව-පොහෝ දින වැඩසටහන ජනපති ප්‍රධානත්වයෙන් ", "News Content": "සදහම් යාත්‍රා ධර්ම දේශනා මාලාවේ අධි පොසොන් පුර පසලොස්වක පොහෝ දින වැඩසටහන ජනාධිපති මෛත්‍රීපාල සිරිසේන මහතාගේ සහභාගීත්වයෙන් කැලණිය, පෙතියාගොඩ පරමාර්ථ ධර්මාකර පිරිවෙන් විහාරස්ථානය කේන්ද්‍ර කර ගනිමින් පවත්වා තිබේ. අද පෙරවරුවේ එම විහාරස්ථානය වෙත ගිය ජනාධිපතිවරයා ආගමික වතාවත්වල නිරත වීමෙන් අනතුරුව විහාරාධිපති පූජ්‍ය දොම්පෙ ඉන්ද්‍රසිරි නාහිමි බැහැ දැක උන්වහන්සේගේ සුව දුක් විමසූ බව ජනාධිපති මාධ්‍ය අංශය සඳහන් කළේය. අනතුරුව ත්‍රිපිටකාචාර්ය ශාස්ත්‍රවේදී පූජ්‍ය කොරතොට වෙස්සඹු හිමි විසින් පවත්වන ලද ධර්ම දේශනය ශ්‍රවණය කිරීමට ජනාධිපතිවරයා සහභාගී වී තිබේ. එම විහාරස්ථානයේ ප්‍රතිසංස්කරණය කරන ලද මහනුවර යුගයට අයත් ඓතිහාසික විහාර මන්දිරය සහ විෂ්ණු දේවාලය විවෘත කිරීමද මෙහිදී ජනාධිපති මෛත්‍රීපාල සිරිසේන මහතා අතින් සිදුවූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=90028", "Category": null, "Parent URL": null}