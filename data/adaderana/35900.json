{"Source": "Adaderana", "Timestamp": "July 18, 2013 06:55 pm", "Headline": " පොදු රද සමුළුවේ මහ ලේකම්ට යවපු ලියුම ගැන ආණ්ඩුව බොරු කියනවා", "News Content": "පොදු රාජ්‍ය මණ්ඩලයීය සමුළුව සම්බන්ධයෙන් එහි මහ ලේකම් කමලේශ් ෂර්මා වෙත යැවූ ලිපිය මගින් වැරදි මතවාදයක් ආණ්ඩුවේ මැති ඇමතිවරුන් විසින් සමාජ ගත කරමින් සිටින බව එ.ජා.ප පාර්ලිමේන්තු මන්ත්‍රී මංගල සමරවිර මහතා පවසයි. තමා පොදු රාජ්‍ය මණ්ඩලයීය මහලේකම්වරයා වෙත යැවූ ලිපිය මගින් රටතුළ පවතින සැබෑ ස්වරූපය පෙන්වා දීමට උත්සහ දැරූ බව ඔහු කියා සිටියි. එම ලිපිය පිළිබඳ අවබෝධයකින් තොරව ආණ්ඩුව මත පළ කරමින් සිටින බව මන්ත්‍රීවරයා අද (18) පැවති මාධ්‍යය හමුවේදී කියා සිටියේය. මංගල සමරවීර මහතා විසින් පොදු රා‍ජ්‍ය මණ්ඩලයීය මහ ලේකම්වරයා වෙත යැවූ සම්පූර්ණ ලිපියේ සිංහල පරිවර්තනය පහත දැක්වෙයි. අතිගරු කමලේශ් ෂර්මා, මහලේකම් පොදුරාජ්‍ය මණ්ඩලය, මාල්බොරෝ, පාල්, ලංඩන්, එක්සත් රාජධානිය. පොදු රාජ්‍ය මණ්ඩලීය නායක සමුළුව - 2013 2013 ජූනි 13 දින ශ්‍රී ලංකා 'ඩේලි මිරර්' පත්‍රයේ පළවූ පුවතක් සම්බන්ධයෙන් මම ඔබට මෙම ලිපිය ලියමි. එම ලිපියේ මාතෘකාව නම් ශ්‍රී ලංකාවේ ප්‍රායෝගික වෙනසක් සිදුකිරීමට පොදුරාජ්‍ය මණ්ඩලයට අවශ්‍යය යන්නයි. එම පුවත්පත් වාර්තාව සකස්කොට තිබුනේ ඔබ කිසියම් තැනැත්තෙකුට යවන ලදැයි සැලකෙන ලිපියක් ඇසුරෙනි. ඒ පිළිබඳ ඔබ සංවිධානයේ කිසියම් විරෝධයක් හෝ විග්‍රහයක් හෝ ඉදිරිපත්වී නැති බැවින් එම ලිපියේ සඳහන් කරුණු නිවරුදි යැයි මම සිතමි. ඔබ පැවසුවේයැයි එම ලිපියේ උපුටා තිබුනේ මෙසේය. '' උගත් පාඩම් හා ප්‍රතිසංධාන කොමිසම, බහු වාර්ගික ශ්‍රී ලංකාවේ සාමය උදාකිරීම සඳහා දේශීයව සකස්කරන ලද මාර්ග සිතියමකි. මෙහිදි ජාත්‍යන්තර ප්‍රජාවට ඇති ප්‍රශ්නය නම් එය ක්‍රියාත්මක කිරීමේ ප්‍රගතියක් දක්නට නැතැයි දුරින් සිට විවේචනය කරන්නේ ද නැතහොත් පැහැදිලි වෙනසක් ඇතිකිරීම සඳහා ඒ වෙනුවෙන් ශ්‍රී ලංකාවට සහායවන්නේ ද යන්නයි. පොදුරාජ්‍ය මණ්ඩලය මින් දෙවැන්න තෝරාගෙන ඇති අතර ශ්‍රී ලංකා රජය අදටත් අපේ සහය අවශ්‍ය ක්ෂේත්‍ර හඳුනාගනිමින් සිටී. මානව හිමිකම්, ජනමාධ්‍යය, අධිකරණය සහ ජනවර්ග අතර අනන්‍යෝන්‍ය ගරුකිරීම හා අවබෝධය ගොඩනැංවීම ආදී පොදුරාජ්‍ය මණ්ඩලීය උසස් සාරාර්ථ ශ්‍රී ලංකාවේ ස්ථාපිත කොට ඉදිරියට ගෙනයාමට අපි ක්‍රියාකාරී වී සිටිමු.'' පොදුරාජ්‍ය මණ්ඩලයට ශ්‍රී ලංකාවේ ප්‍රායෝගික වෙනසක් සිදුකිරීමට අවශ්‍යව ඇත යන්න සත්‍ය වශයෙන්ම ප්‍රශංසනීය කරුණකි. කෙසේ වෙතත් ඉතා ඈත නොව ශ්‍රී ලංකාව තුළම ජීවත්වන අප බොහෝ දෙනෙකුට මෙය සර්ව සුභවාදීව පිළිගැනීමට අපහසු කරුණකි. මන්ද? පොදුරාජ්‍ය මණ්ඩලය වර්තමානයේ පවා ඉදිරියට ගෙනයාමට උත්සහ දරන වටිනාකම් කෙරෙන් ශ්‍රී ලංකාව දුරස් වෙමින් සිටින බවක් පෙනීයන හෙයිනි. අප අද්‍යතන සමාජයේ අත්විඳින සත්‍යයක් නම් ශ්‍රී ලංකාව පොදුරාජ්‍ය මණ්ඩල ප්‍රඥප්තියේ සඳහන් ආචාර ධර්ම 16 ම අඩු-වැඩි වශයෙන් උල්ලංඝණය කර තිබේ. ශ්‍රී ලංකා රජය ප්‍රජාතන්ත්‍රවාදී පුරුෂාර්ථ. නීතියේ ආධිපත්‍ය හා ජීවිතයේ පාරිශුද්ධත්වය ආදී වටිනාකම් නොසලකාහරින අයුරු ගරහාවට හා අවඥාවට ලක්කරන අයුරු වත්මන් ශ්‍රී ලංකාවේ අපි පළමු පෙළින්ම අත්විඳිමින් සිටිමු. සාමය හා විදේශ ප්‍රතිපත්ති සඟරාව වාර්ෂිකව පිළියෙල කරන අසාර්ථක රාජ්‍ය දර්ශකයේ 29 වැනි ස්ථානය දක්වා ශ්‍රී ලංකාව පහළ බැස තිබේ. මේ වසරේ එම පහළ බැසීමට හේතුව නම් ඒ පිළිබඳ නිර්ණායක 12 න් ක්ෂේත්‍ර 7 කම විශේෂයෙන් මානව හිමිකම්, නීතියේ ආධිපත්‍යය, රාජ්‍ය නීතිය නොතකා හැරීම, දිළිඳුකම හා ආර්ථීකය යන ක්ෂේත්‍රවල ක්‍රියාකාරකම්වල පිරිහීමයි. 'ප්‍රජාතන්ත්‍රවාදය සඳහා නීතිවේදියෝ' සංවිධානය අප්‍රේල් මාසයේදී සඳහන් කළ පරිදි ශ්‍රී ලංකාව මානව හිමිකම් ක්ෂේත්‍රයෙන් කිසිදු වර්ධනයක් පෙන්වා නොමැත. පොලිස් අත්අඩංගුවේ සිටියදී සැකකරුවන් මිය යාම ඉතා භයානක මට්ටමක පවතී. පොලිස් අත්අඩංගුවේදී බලධාරීන් විසින් සැකකරුවන්ට අමානුෂික ලෙස සැලකීම අපේ යුක්තිය පසිඳලීමේ සමස්ත ක්‍රියාවලියටම නිග්‍රහයකි. පසුගිය වසරේ නොවැම්බර් මාසයේදී බන්ධනාගාර රැඳවියන් 27 දෙනෙකු අමු අමුවේ ඝාතනය කිරීම පිළිබඳ සොයාබැලීමට පත්කළ කමිටුව තවමත් ඒ ගැන සොයාබලා වින්දිතයින් වෙනුවෙන් යුක්තිය ඉටුකොට නොමැත. දහස් ගණනින් නොඑසේ නම් සිය ගණනින් මානව හිමිකම් බරපතල ලෙස කඩකිරීමේ සිද්ධි පිළිබඳ ලිපිගොනු ශ්‍රී ලංකා මානව හිමිකම් කොමිසම තුළින් දූවිලි බැඳෙමින් ගොඩගැසී පවතිද්දී එම කොමිසමේ සභාපතිවරයා මෑතකදී නිවේදනය කර සිටියේ, අනාරක‍ෂිත දුම්රිය හරස්මාර්ගවලදී පුද්ගලයින් අනතුරට ලක්වීමේ ඛේදවාචක ගැන සොයාබැලීමක් කරන බවයි. එම කොමිසමේ මෙවැනි නින්දා සහගත කටයුතු මධ්‍යයේ පොදුරාජ්‍ය මණ්ඩලය හා ශ්‍රී ලංකා මානව හිමිකම් කොමිසම එක්ව කොළඹදී වැඩමුළුවක් සංවිධාන කළේය. ඊට පොදුරාජ්‍ය මණ්ඩලයේ ඔබේ නියෝජ්‍ය මහ ලේකම්වරයා ද සහභාගී විය. මෙය හුදෙක් එකිනෙකා රවටාගන්නා නිරර්ථක ක්‍රියාවක් ලෙස මම හඟිමි. ශ්‍රී ලංකා මානව හිමිකම් කොමිසම සමග වැඩමුළුවක් සංවිධානය කිරීමෙන් 2010 සැප්තැම්බර් සිට 18 වෙනි ව්‍යවස්ථා සංශෝධනයෙන් බලවත් වෙමින් පවතින විධායකයට සහය වන තවත් උපාංගයක් ලෙස ක්‍රියාත්මකවන මානව හිමිකම් කොමිසමට නීතිමයභාවයක් ලබාදීමට පොදුරාජ්‍ය මණ්ඩලය ද මැදිහත් වී තිබේ. මෙය මානව හිමිකම් සුරැකීමේ හා වැඩිදියුණු කිරීමේ 'පැරිස් ප්‍රතිපත්ති මාලාව' සෘජුවම උල්ලංඝණය කිරීමකි. 'පැරිස් ප්‍රතිපත්ති මාලාවේ' ප්‍රතිඥා දී ඇති කරුණු අනුව ජාතික ආයතනයක මූලික ලක්ෂණ නම් එහි ස්වාධීනත්වය හා බහුත්වවාදී ගුණාංගයයි. පැරිස් ප්‍රතිපත්ති අනුව මෙවැනි ජාතික ආයතනයක කොමසාරිස්වරුන් හා සෙසු ඉහළ නිලයන් පත්කිරීම නිල පනතත් මගින් පැහැදිලිව දක්වා තිබිය යුතුය. කෙසේ වෙතත් වත්මන් ශ්‍රී ලංකා මානව හිමිකම් කොමිසමේ කොමසාරිස්වරුන් පත්කරනු ලබන්නේ රටේ ජනාධිපතිවරයා විසිනි. 'ලැටිමර් හවුස් ප්‍රතිපත්ති' ද මෙහිදී නිරතුරුවම හා අඛණ්ඩව උල්ලංඝණය වේ. ජනාධිපතිවරයා ඉකුත් ජනවාරියේදී මෙරට නීත්‍යාණුකූල අගවිනිසුරු ශිරාණි බණ්ඩාරනායක මහත්මිය එම ධුරයෙන් බලහත්කාරයෙන් නෙරපූ අතර තමන්ට රිසි අයෙකු එම ධූරයට පත්කළේය. ඔහු විසින් උල්ලංඝණය කරන ලද අභියාචනාධිකරණ තීන්දුව ද ඔහුම පත්කළ, ඔහුට හිතවත් විනිසුරුවරුන් පිරිසක් මගින් අහෝසිකරවා ගත්තේය. අඳුරු යුගවල මායාකාරියන් තීන්දු දුන් පරිදි මෙම අභියාචනාධිකරණ තීන්දුවලට ජනාධිපතිවරයා පයින් ගැසුවේ ඉතා කඩිමුඩියේ ගෙනඑන ලද දෝෂාභියෝග යෝජනාවකින් නීත්‍යාණුකූල අගවිනිසුරුවරිය ඉවත්කර දමමිනි. බණ්ඩාරනායක මහත්මියට එරෙහි මායාකාරී තීන්දුව තවමත් ක්‍රියාත්මකවන අතර 18 වන සංශෝධනයෙන් පසුව ජනාධිපතිවරයාගේ අතකොළුවක් බවට පත්වී ඇති අල්ලස් කොමිසම වෙත ද ඇය කීපවිටක්ම කැඳවනු ලැබුවාය. 'ලැටිමර් හවුස් ප්‍රතිපත්ති' උල්ලංඝනය කරමින් අද අධිකරණයේ පත්කිරීම් හා මාරුකිරීම් ද සිදුකරනු ලබන්නේ විධායක ජනාධිපතිගේ නිල නිවස වන අරලිය ගහ මැදුරේ සිට බව ප්‍රසිද්ධ රහසකි. 'ලැටිමර් හවුස් ප්‍රතිපත්ති' අනුව නම් අධිකරණයේ පත්කිරීම් සිදුකළ යුත්තේ පැහැදිලිවම දක්වා ඇති නිර්ණායක මත හා පැහැදිලිවම ප්‍රසිද්ධ කරන ලද ක්‍රියාදාමයකිනි. තවත් ලැටිමර් හවුස් ප්‍රතිපත්තියක් නම් විධායකය හා අධිකරණය අධිකරණයේ ස්වාධීනත්වය සම්බන්ධයෙන් එකඟතාවන් ඇතිකර නොගතයුතුය යන්නයි. එහෙත් වත්මන් නව අගවිනිසුරුවරයා නිතර නිතර ජනාධිපති මන්දිරයට යමින් විධායකය මුණගැසෙමින් විධායකය කෙරෙහි ඔහුගේ ඇති කැපවීම හා යටහත්භාවය පෙන්නුම් කරයි. ඔහු ජනාධිපතිවරයා පමණක් නොව ඔහුගේ සොහොයුරා වන ආරක‍ෂක ලේකම්ගෙන් ද උපදෙස් ගන්නා බවක් පෙනේ. ආයතන බලරහිත කිරීමෙන් නීතිමය සෝදාපාළුකට ලක්කොට ඇත්තේ අධිකරණය පමණක් නොවේ. විශ්වවිද්‍යාල පරිපාලනය පවා විධායකයට යටත් ආයතනයක් බවට පත්කරගෙන ඇත. උදාහරණයක් ලෙස විශ්ව විද්‍යාල ප්‍රතිපාදන කොමිෂන් සභාව ද විශ්වවිද්‍යාල පනතේ 34 (1) වගන්තිය යටතේ ඊට පැවරී ඇති විශ්වවිද්‍යාල ප්‍රධානීන් පත්කිරීමේ වගකීම් හා බලතල අත්හැර තිබේ. උපකුලපති තනතුර සඳහා පුද්ගලයෙකු නම්කොට ජනාධිපතිවරයා ලවා පත්වීම සිදුකළ යුතු වුවත් දැන් එය නීතියට පටහැනිව යමින් ජනාධිපති විසින්ම සිය කැමැත්ත පරිදි සිදුකරන පත්වීමක් බවට පත්ව ඇත. මාධ්‍යවේදීන් ආරක්ෂා කිරීමේ කමිටුව ශ්‍රී ලංකාව ලොව මාධ්‍යවේදීන්ට සේවය කිරීමට වඩාත් අවදානම් රටවල් ලැයිස්තුවේ සිව්වන ස්ථානයට නම්කොට තිබේ. අපරාධ පරීක‍ෂණ දෙපාර්තමේන්තුව ජනාධිපති පවුලේ දූෂණ ක්‍රියා පිළිබඳ හෙළිකරන පුවත්පත් වැටලීමට නිරතුරුවම ක්‍රියා කරයි. රහස් පොලීසිය මීට දින දෙකකට පෙර සතිපතා සිංහල ටැබ්ලොයිඩ් පුවත්පතක් වන 'ජනරළ' පුවත්පතේ කතෘවරයා අත්අඩංගුවට ගෙන ඉකුත් වසරේ පළවූ ප්‍රවෘත්තියක් සම්බන්ධයෙන් ප්‍රශ්න කරමින් ඔහු පීඩාවට පත්කර තිබේ. උතුරේ ස්වාධීන පුවත්පත් කිහිපයක්ම නාඳුනන සන්නද්ධ කල්ලිවල සාමාජිකයින්ගේ ප්‍රහාරවලට ලක්විය. තවද ප්‍රධාන පෙලේ මාධ්‍ය ආයතනයක් වන එම්.ටී.වී. ආයතනයේ මාධ්‍යවේදීන් පිරිසකට මෑතකදී යළිත් වරක් තර්ජන එල්ල වී ඇත. පොදුරාජ්‍ය මණ්ඩලීය ප්‍රතිපත්තිවලට ගරුකරන බව රජය පුනපුනා කීවත් අල්ලස් දූෂණ හා මානව හිමිකම් කඩකිරීම් පිළිබඳව පුවත් පළකරන වෙබ් අඩවි, චීන විශේෂඥයින් යොදවාගෙන නිරීක්ෂණය, අනවසරෙන් කඩාවැදීම හා අවහිර කිරීම ද දිගින් දිගටම සිදුකරගෙන යයි. සමාජසේවා වෙබ් අඩවි ලෙස සැලකෙන ෆේස්බුක් හා ට්වීටර් වෙබ් අඩවි මෙරට ජාතික ආරක්ෂාවට තර්ජනයක් බව ආරක්ෂක ලේකම්වරයා මෑතදී ප්‍රකාශ කළේය. ඒවා තහනම් කිරීම සඳහා ජනමාධ්‍ය ආචාර ධර්ම මුවාවෙන් ඒකාධිපති නීති ගෙනඒමට රජය සූදානම් වන අතර ඊට කැබිනට් අනුමැතිය ද ලැබී තිබේ. මෙවැනි දරදඩු නීති පොදුරාජ්‍ය මණ්ඩල සමුළුවෙන් පසුව පැනවෙනු ඇතැයි විශ්වාස කටයුතු ආරංචි මාර්ග සඳහන් කරයි. චීන ආධාර යටතේ ඉතා අධික වියදමකින් යුතුව උතුරේ සිදුකරන පුහු සංවර්ධන සංදර්ශන නොතකා උතුරේ ජනතාවගේ දුක්බර ජීවන තත්ත්වය තවදුරටත් පිරිහෙමින් පවතී. උතුරු පලාත මිලිටරිකරණය වීම තවදුරටත් සිදුවෙමින් පවතී. යාපනයේ ආඥාපතිවරයා යටතේ ස්ථාපිත කරනු ලැබූ විශේෂ ඒකකය මගින් එහි ප්‍රජාතන්ත්‍රවාදී ක්‍රියාකාරකම් තවදුරටත් මර්ධනයට ලක්කරමින් තිබේ. මීට මාස කිහිපයකට පෙර විපක්ෂ නායකවරයාගේ මූලිකත්වයෙන් උතුරේ පැවති රැස්වීමකට ද එම විශේෂ ඒකකයේ ප්‍රහාරයක් එල්ල විය. ජාත්‍යන්තරයේ දැඩි බලපෑමට ස්තූතිවන්නට රජය අකමැත්තෙන් හෝ උතුරේ මැතිවරණයක් පැවැත්වීමට සූදානමින් සිටින අතර ද විරුද්ධ පක්ෂවලින් ඒ සඳහා නාමයෝජනා ඉදිරිපත් කිරීමට සූදානම්වන අපේක්ෂකයින්ට එම ඒකකයෙන් තර්ජන හා අඩන්තේට්ටම් සිදුවූ බවට වාර්තා පළවී තිබේ. සෙසු සුළුතර ආගමික කණ්ඩායම් පවා දැන් වදබන්ධන හා පීඩාවලට ලක්වෙමින් සිටී. මේ වසර තුළ මුස්ලිම් පල්ලි මෙන්ම මුස්ලිම් ජාතිකයින් අයත් ව්‍යාපාරික ස්ථාන ආදියට මහ දවාලේ ප්‍රහාර එල්ලවූ අවස්ථා 15 කට වැඩි ප්‍රමාණයක් පිළිබඳව වාර්තා විය. එහිදී නීතිය රකින පොලිස් නිලධාරීන් අසරණව එදෙස බලාසිටීම විමතියට කරුණකි. තංගල්ලේ ජනාධිපති නිල නිවසට යාබදව පිහිටි මුස්ලිම් ජාතිකයෙකුට අයත් ගවමස් වෙළඳ සැලක් මීට සති දෙකකට පෙර ප්‍රහාර එල්ලකොට කොල්ලකන ලද්දේ එම නිල නිවස මුරකරන ජනාධිපති ආරක්ෂක අංශය හා පොලීසිය බලාසිටියදීය. පසුගිය මාස කිහිපය තුළ ක්‍රිස්තියානි ආගමික මධ්‍යස්ථාන රැසකට මෙවැනි ප්‍රහාර එල්ල විය. එවැනි සාහසික කණ්ඩායම් කිසිදු දඬුවමකට ලක්නොවී මෙසේ නීතිය අතට ගෙන ක්‍රියාකිරීමට හේතුව නම් මෙම භිෂකයන් හා රාජ්‍ය බලය මෙහෙයවන්නන් අතර අශුද්ධ සංධානයක් පැවතීමයි. ඔවුන්ගේ එම සාහසික ක්‍රියාවන්ට එරෙහිව නීතිය ක්‍රියාත්මක නොවන බවට ඔවුන් තුළ විශ්වාසයක් ගොඩනැගී තිබේ. පොදුරාජ්‍ය මණ්ඩලීය තවත් ආචාර ධර්මයක් උල්ලංඝණය කිරීමේ අවස්ථාවක් ලෙස රජය සිවිල් සමාජ ක්‍රියාකාරීන් දඩයම් කිරීම පෙන්වාදිය හැකිය. ලොව පිළිගත් ජර්මනියේ ෆෙඩ්රිච් ඊබට් පදනමේ දේශීය නියෝජිතවරිය මෑතකදී ගුවන් තොටුපලේ රඳවාගෙන ප්‍රශ්න කරනු ලැබුවේ මීට වසර 7 කට පමණ පෙර විපක්ෂ නායකවරයා විසින් රචිත 'බුදු දහම හා පාලනය' නමැති කෘතියක් පළකිරීම සඳහා අරමුදල් ලබාදීමේ සිද්ධියක් පිළිබඳවය. ඉකුත් මැයි මස දින දෙකක් පුරා රහස් පොලීසිය විසින් ද ඇය රඳවාගෙන ප්‍රශ්න කරනු ලැබූවේ එක්සත් ජාතික පක්ෂයේ පාර්ලිමේන්තු මන්ත්‍රීවරුන් පිරිසක් උදෙසා සංවිධාන කළ වැඩමුළුවකට එම පදනමේ අනුග්‍රහය ලබාදීමේ සිද්ධියකින් පසුවයි. උතුරේ සංවර්ධන කටයුතු පිළිබඳව විවේචනාත්මක අදහස් පළකලැයි තවත් ඉන්දීය රාජ්‍ය නොවන සංවිධානයක නියෝජිතවරියක් ඉකුත් සතියේ රටින් පිටුවහල් කරනු ලැබුවාය. තවත් මානව හිමිකම් කි්‍රයාකාරීන් රැසක්ම මෙවැනි පීඩාවන්ට ලක්කළ අතර ඇතමුන්ගේ බැංකු ගිණුම් අධිකරණ නියෝගයක් පවා නොමැතිව තහනම් කරන ලදී. ජාත්‍යන්තර ප්‍රජාවේ සමහර කණ්ඩායම් මේ රජය කෙරෙහි දක්වන අනුකම්පාවෙන් උද්දාමයට පත් මේ පාලකයෝ පොදුරාජ්‍ය මණ්ඩලීය ප්‍රඥප්තියේ තවත් වටිනාකම් උල්ලංඝණය කරමින් සිටී. මෙවැනි වාතාවරණයක් තුළ මෙම රජය තවදුරටත් අදාල වැරදි සිදුකරමින් සිටින බැවින් පොදු රාජ්‍ය මණ්ඩලය ලෙස ඔබ මෙම පාලකයින්ගේ කටයුතු කෙරෙහි දක්වන පසුබිම් සහයෝගය පිළිබඳව මම සෑහීමකට පත්නොවන අතර එවැන්නක් අනුමත නොකරමි. ඔබේ සහය ලබා මෙම පාලකයින් සිය අඩුපාඩු සකස් කරගන්නා බවක් නොපෙනේ. මා කලින් සඳහන් කළ කරුණු හා දිනපතා සිදුවන සෙසු වැරදි ක්‍රියාකාරකම් අනුව පෙනී යන්නේ මෙම රජයට තම වැරදි හදාගැනීමට කිසිදු උවමනාවක් හෝ හැකියාවක් නොමැති බවයි. මෙහිදී කිවහැක්කේ පොදුරාජ්‍ය මණ්ඩලීය සාරාර්ථ හා එහි මීළඟ සභාපතීත්වය දැරීමට සිටින පුද්ගලයාගේ චර්යාධර්ම අතර විශාල වෙනසක් ඇති බවයි. උගත් පාඩම් කොමිසම් වාර්තාවේ ඇතුලත් ඇතැම් නිර්දේශ ක්‍රියාත්මක කිරීමට කිසියම් කාලයක් ගතවන බව සැබවින්ම සත්‍ය කරුණකි. එහෙත් ශ්‍රී ලංකා රජය පොදුරාජ්‍ය මණ්ඩල ප්‍රඥප්තිය කෙරෙහි අවංකව හා විශ්වසනීය ලෙස කැපවී ඇති නම් ලබන නොවැම්බර් මස පැවැත්වෙන සමුළුව හා උතුරේ පැවැත්වීමට නියමිත පලාත් සභා ඡන්ද විමසීමට පෙර ඉතා ඉක්මණින් කළ හැකි වෙනස්කම් කිහිපයක් තිබේ. උදාහරණයක් ලෙස 2010 වසරේදී ස්වාධීන මැතිවරණ, අධිකරණ, රාජ්‍ය සේවා හා පොලිස් කොමිසම් අහෝසි කරමින් හදිසියේ ගෙනඑන ලද කුප්‍රකට 18 වන ව්‍යවස්ථා සංශෝධන පනත වහාම අහෝසි කොට යළි එම ස්වාධීන කොමිසම් ස්ථාපිත කළයුතුව තිබේ. මෙය පොදුරාජ්‍ය මණ්ඩලීය මූලික හරයන්ට රජය ගරුකරන බවට හා කැපවී සිටින බවට සනාථ කළ හැකි හොඳම පැහැදිලි නිර්ශනයකි. පොදුරාජ්‍ය මණ්ඩලීය ප්‍රඥප්තියේ අවියෝජනීය අංශයක් නම් නිදහස් හා සාධාරණ මැතිවරණ පැවත්වීමයි. උතුරු පලාත් මැතිවරණයට පෙර ස්වාධීන පොලිස් හා මැතිවරණ කොමිසම් ස්ථාපිත කිරීමට අමතරව උතුරේ පරිපාලනයට සිවිල් ආණ්ඩුකාරවරයෙකු පත්කොට උතුරේ හමුදාව බැරැක්කවලට සීමාකළ යුතුව තිබේ. උතුරේ පූර්ණ නිදහස් හා සාධාරණ මැතිවරණයක් පැවැත්විය හැක්කේ එම කොන්දේසි ඉටුකළහොත් පමණි. නොවැම්බර් මස පැවැත්වීමට නියමිත පොදුරාජ්‍ය මණ්ඩල නායක සමුළුවට පෙර මෙම වෙනස්කම් සිදුකිරීට හැකිවුවහොත් පොදුරාජ්‍ය මණ්ඩලයේ මෘදු බලය හා පසුබිම් දායකත්වයෙන් ආසියාවේ පැරණිතම ප්‍රජාතන්ත්‍රවාදී රාජ්‍යය වන ශ්‍රී ලංකාවේ යළි ප්‍රජාතන්ත්‍රවාදය හා නීතියේ ආධිපත්‍ය ස්ථාපිත කිරීමට හැකිවීම සම්බන්ධයෙන් සියළු ශ්‍රී ලාංකිකයන් ඔබට සුභපතමින් ස්තූති කරුනු ඇතිය යන්න මගේ පූර්ණ විශ්වාසයයි. කෙසේ වෙතත් ප්‍රජාතන්ත්‍රවාදයේ ගුණාංග හා ප්‍රතිපත්ති කෙරෙහි මෙවැනි පැහැදිලි කැපවීමක් නොපෙන්වන වාතාවරණයක් තූළ ශ්‍රී ලංකාවේ පොදුරාජ්‍ය මණ්ඩලීය සමුළුව පැවැත්වීම එහි සාරාර්ථ, විශ්වසනීයත්ව හා අනාගතය බරපතල ප්‍රශ්න කිරීමකට ලක්කිරීමක් වනවා පමණක් නොව ආසියාවේ නැගී එන ආඥාදායකත්වයකට පොදු රාජ්‍ය මණ්ඩලය සිය නිල මුද්‍රාව තබමින් අනුමැතිය දැක්වීමක් වනු නොඅනුමානය. පොදුරාජ්‍ය මණ්ඩල නායක සමුළුව කෙරෙහි ජනතාවගේ පුළුල් අවධානයක් යොමු වී ඇති බැවින්, මම මෙම ලිපිය මාධ්‍ය වෙත ඉදිරිපත් කිරීමට ද මෙය අවස්ථාවක් කරගනිමි. ස්තූතියි. මෙයට විශ්වාසී මංගල සමරවීර (පා.ම.)", "URL": "https://sinhala.adaderana.lk/news.php?nid=35900", "Category": null, "Parent URL": null}