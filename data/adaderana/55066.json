{"Source": "Adaderana", "Timestamp": "November 13, 2015 07:59 am", "Headline": " අභ්‍යවකාශ වස්තුව වැටෙන දකු‍ණු මුහුදේ ධීවර කටයුතු එපා", "News Content": "අභ්‍යවකාශ වස්තුවක් අද දිනයේ ශ්‍රී ලංකාවේ දකුණු මුහුදු ප්‍රදේශයට කඩාවැටෙන බවට මත පල කර ඇති බැවින් එම මුහුදු ප්‍රදේශවල ධීවර කටයුතුවල නිරතවිමෙන් වලකින ලෙස ධිවර දෙපාර්තමේන්තුව ඉල්ලීමක් කරයි.එම දෙපාර්තමේන්තුවේ අධ්‍යක්ෂ ජනරාල් ක්‍රිෂ්ටි ලාල් ප්‍රනාන්දු මහතා පෙන්වා දෙන්නේ ගාල්ලේ සිට කිලෝමිටර් 65 ක් පමණ දුරින් වූ මුහුදු ප්‍රදේශයට අදාළ අභ්‍යවකාශ වස්තුව පතිතවනු ඇති බවට නිගමනය කර ඇති බවයි. WT 1190 F ලෙස නම් කර ඇති මෙම අභ්‍යවකාශ වස්තුව අද පෙරවෙරු 11.50 ට පමණ මුහුදුට වැටෙනු ඇති බවට විද්‍යාඥයින් අනාවරණය කරගෙන තිබේ.එය අභ්‍යවකාශයට යවන ලද රොකට්ටුවක කැබැල්ලක් විය හැකි බවත්, කෙසේවෙතත් එම අභ්‍යවකාශ වස්තුව ගිනි බෝලයක ආකාරයෙන් පතිතවන ආකාරය පියවි ඇසින් දැක ගත හැකි වනු බව කොළඹ විශ්වවිද්‍යාලයේ භෞතික විද්‍යා අධ්‍යයන අංශයේ ආචාර්ය චන්දන ජයරත්න මහතා කියා සිටියි.මෙම වස්තුව අහසේ නැගෙනහිර සිට බටහිර දෙසට ඇදී එනු ඇති බවත්, එය පූර්ව උපකල්පනය කරන පරිදි එය පතිත වුවහොත් අනාගතයේ පෘථිවියට අභ්‍යවකාශ වස්තුවකින් ලෝකයට හානි සිදුවන තැන නිවරදිව කිවහැකි වනු ඇති බව ඔහු සඳහන් කළේය.කෙසේවෙතත් ආතර් සී ක්ලාස් මාධ්‍යස්ථානයේ පරීක්ෂණ විද්‍යාඥ ජනක අගහස්සූරිය මහතා පවසන්නේ අභ්‍යවකාශ වස්තුව පතිතවන්නේයයි අනුමාන කරන පෙ.ව 11.50 ට පැය දෙකක පමණ පෙරාතුව සිට දහවල් 1.00-2.00 කාලය දක්වා මෙය පතිතවීමේ අවදානම පවතින බවයි.ඒ බව තම මධ්‍යස්ථානය විසින් වගකිව යුතු ආයතන වන නාවික හමුදාව, ධීවර අමාත්‍යංශය ආදීන්ට දැනුම්දී දැනුවත් කළ බව අගහස්සූරිය මහතා පෙන්වාදෙයි.කෙසේ වෙතත් මෙම ආකාශ වස්තුව මහා පරිමාණ එකක් නොව ප්‍රමාණයෙන් මීටර් 2ට අඩු එකක් වන බවත්, එය බොහෝවිට පෘථිවි කක්ෂයට ඇතුළුවීමේදී මෙහි වායුගෝලීය තත්ත්වයන් මත පුපුරා දැවී විනාශවීමට වැඩි ඉඩක් පවතින බව ඔහු පෙන්වාදෙයි.මේ සිද්ධිය හේතුවෙන් කිසිදු අනවශ්‍ය බියක් ඇති කරගත යුතු නැති බවත්, එයින් අනතුරක් සිදුවීමේ හෝ සුනාමි තත්ත්වයක් ඇතිවීමේ කිසිදු අවදානමක් නොමැති බවත් ඔහු අවධාරණය කරයි.එහෙත් තම මධ්‍යස්ථානය මෙම සිදුවීම පිළිබඳ විද්‍යාත්මක නිරීක්ෂණ හා පරීක්ෂණ සිදුකරන බවත්, විශේෂයෙන්ම එම අභ්‍යවකාශ වස්තුව ඡායාරූප ගත කිරීමට උත්සාහ කරන බවත්, එයින් ඉදිරියේදිත් මෙවැනි අවස්ථා උද්ගත වූ විට කටයුතු කළ හැකි ආකාරය පිළිබද දැනුවත්වීමට කරුණු අනාවරණය කරගත හැකි බව හෙතෙම පෙන්වාදෙයි.", "URL": "https://sinhala.adaderana.lk/news.php?nid=55066", "Category": null, "Parent URL": null}