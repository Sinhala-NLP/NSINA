{"Source": "Adaderana", "Timestamp": "June 26, 2019 05:50 pm", "Headline": "අපි ආවෙත් නිකන් සෙල්ලං කරලා යන්න නෙමෙයි-තුන් ඉරියව් ක්‍රීඩක ධනංජය", "News Content": "කඩුලු ලබා ගනිමින් සිය කණ්ඩායම ජයග්‍රහණය කරා ගෙන යාමට හැකි වීම පිළිබඳ තමන් සතුටුවන බව තුන් ඉරියව් ක්‍රීඩක ධනංජය ද සිල්වා පවසයි. එංගලන්තයේ සිට අද දෙරණ සමඟ සම්මුඛ සාකච්ඡාවකට එක්වෙමින් ඔහු මේ බව සඳහන් කළේය. ලෝක කුසලාන තරගාවලිය සඳහා ශ්‍රී ලංකාව සහභාගී වන 7 වන තරගය දකුණු අප්‍රිකාවට එරෙහිව ඩරම් නුවරදී එළඹෙන සිකුරාදා දිනයේ දී පැවැත්වීමට නියමිතයි. ශ්‍රි ලංකා කණ්ඩායම පුහුණු වීම් සිදු කරන අතර තුර අප සමඟ අදහස් දක්වමින් ධනංජය සිල්වා අද දෙරණට මෙම අදහස් පළ කළේය. මේ වන විට පුහුණු වීම් කටයුතු අසීරු තත්ත්වයන්ගේ පවා සිදු කරන බවත් පැවසු ධනංජය තරගයේ සැලසුම් නිසි ලෙස ක්‍රියාත්මක කිරීමට හැකි වුවහොත් තරගයේ ජයග්‍රහණ අපහසු නොවන බවද පැවසීය. පිතිකරුවෙක් ලෙස තමාට ඉදිරියට එන්න අපහසු වු නමුත් දැන් වන විට පන්දු යැවීම අතින් තමා දක්ෂතා දැක්වීමට බලාපොරොත්තු වන බව ද පැවසීය. අවසන් පූර්ව වටයට යෑම ක්‍රිකට් පිලේ අධිෂ්ඨානය වන බවත් නිකන් සෙල්ලං කර යෑමට නොපැමිණි බවත් සඳහන් කළ ධනංජය කෙසේ හෝ ඉදිරි තරග 3 ජයග්‍රහණය කිරීමට බලාපොරොත්තු වන බවද කියා සිටියේය.", "URL": "https://sinhala.adaderana.lk/news.php?nid=112824", "Category": null, "Parent URL": null}