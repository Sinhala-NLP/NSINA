{"Source": "Adaderana", "Timestamp": "November 29, 2011 09:12 am", "Headline": "අවශ්‍යවූවොත් කමිටුවක් පත්කර ස්වාධීන පරික්ෂණයක් සිදුකරනවා", "News Content": "මාතර සහ ගාල්ල දිස්ත්‍රික්කවලට බලපෑ අයහපත් කාලගුණ තත්ත්වය පිළිබඳව කාලගුණ විද්‍යා දෙපාර්තමේන්තුවෙක් කැඳවා තිබුණ වාර්තාව තමා වෙත ලැබුණු බව ආපදා කළමනාකරණ අමාත්‍ය මහින්ද අමරවීර මහතා පවසයි. එම වාර්තාවට අනුව අදාළ කාලගුණ තත්ත්වය පිළිබඳව කාලගුණ විද්‍යා දෙපාර්තමේන්තුව පෙර දැනුම්දීමක් සිදුකර ඇති බව අමාත්‍යවරයා පෙන්වා දෙයි. කෙසේ වෙතත් එම වාර්තාව පිළිබඳව දීර්ඝ විමර්ශනයක් සිදුකර අවශ්‍ය වුවහොත් කමිටුවක් පත්කර ස්වාධීන පරික්ෂණයක් ද පැවැත්වීමට කටයුතු කරන බව අමාත්‍ය මහින්ද අමරවීර මහතා ප්‍රකාශ කළේය. මේ අතර අදාළ දිස්ත්‍රික්කවලට බලපෑ අයහපත් කාලගුණ තත්ත්වය හේතුවෙන් හානියට පත් විදුලිබල පද්ධතිය කඩිනමින් පිළිසකර කිරීමට අවශ්‍ය පියවර ගෙන ඇති බව විදුලිබල හා බලශක්ති අමාත්‍ය පාඨලි චම්පික රණවක මහතා පවසයි. ජල ගැලීම් වාර්තා වූ දිවයිනේ සියලු ප්‍රදේශවල සනීපාරක්ෂක තත්ත්වය පිළිබඳ සොයා බැලීමේ කටයුතු මේ දිනවල සිදුවන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ජල ගැලීම් වලන් අනතුරුව පාචනය වැනි රෝගී තත්ත්වයන් ඇති වීමේ අවදානමක් පවතින බව එම සංගමයේ සභාපති උපුල් රෝහණ මහතා ප්‍රකාශ කළේය. එමනිසා විශේෂයෙන් අදාළ ප්‍රදේශ ආශ්‍රිතව පවතින ආහාර නිෂ්පාදන ආයතන සහ අලෙවිසැල් පිළිබඳව විශේෂ අවධානයක් යොමුකර අවශ්‍ය වැඩසටහන් ක්‍රියාත්මක කරන බව ද ඔහු සඳහන් කළේය.", "URL": "https://sinhala.adaderana.lk/news.php?nid=20330", "Category": null, "Parent URL": null}