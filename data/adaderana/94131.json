{"Source": "Adaderana", "Timestamp": "August 9, 2018 03:55 pm", "Headline": "යන්න එන්න බැරි නම් ඒ ගැන කියන්න දුරකථන අංකයක්", "News Content": "දුම්රිය සේවක වැඩ වර්ජනය හේතුවෙන් ගමනාගමන අපහසුතාවයන් මෙන් ම ඒ සම්බන්ධයෙන් වන යම් ගැටලුකාරී තත්ත්වයන් හා අවශ්‍යතාවයන් සම්බන්ධයෙන් දැනුම්වත් කිරීමට ශ්‍රී ලංකා ගමනාගමන මණ්ඩලය විසින් 0117 505 555 දුරකථන අංක හඳුන්වාදී ඇතැයි එහි සභාපති රමාල් සිරිවර්ධන මහතා පවසයි. කිසිදු පූර්ව දැනුම්දීමකින් තොරව ඊයේ (2018.08.08) සවස හදිස්සියේම ආරම්භ කළ දුම්රිය වැඩවර්ජනය හේතුවෙන් ඇති වූ මගී අපහසුතාවයන් අවම කිරීම සඳහා පියවර කිහිපයක් ම ගෙන තිබෙන බව ප්‍රවාහන හා සිවිල් ගුවන් සේවා අමාත්‍යාංශයේ ලේකම් ජී.එස්. විතානගේ මහතා පවසයි. ඒ අනුව ශ්‍රී ලංකා ගමනාගමන මණ්ඩලයේ සියලුම නිලධාරින්ගේ නිවාඩු අවලංගු කර තිබෙන බවත් පාසල් නොපැවැත්වෙන කාලයක් බැවින් පාසල් බස් සේවාව සඳහා යෙදවූ බස් රථ 500ක් පමණ ධාවනයේ යෙදවීමට කටයුතු යොදා තිබෙන බවත් ලේකම්වරයා සඳහන් කළේය. තවද මාර්ග අවසරපත් (Route Permit)නොතකා ඕනෑම මාර්ගයක බස්රථ ධාවනය කිරීමට අවසර ලබාදී තිබෙන අතර මේ පිළිබඳව ශ්‍රී ලංකා පොලීසිය දැනුම්වත් කර තිබෙන බව ද ඒ මහතා පෙන්වා දුන්නේය. ශ්‍රී ලංකා යුද හමුදාව සතුව පවතින බස්රථ හමුදා සහය ඇතිව ධාවනයේ යෙදවීමට ද කටයුතු කර තිබෙන අතර මෙම පවතින තත්ත්වය පාලනය වන තුරු දුම්රිය සේවාව වෙනුවට විකල්ප සේවාවන් ලබා ගනිමින් සහය දක්වන ලෙස ද ලේකම්වරයා ජනතාවගෙන් ඉල්ලා සිටි. දුම්රිය වාර ප්‍රවේශ පත්‍ර භාවිත කරමින් ලංගම බස්රථවල නොමිලේ ගමන් කිරීමටද රජය අවසර ලබා දී ඇති බවත් විශ්‍රාමික දුම්රිය රියදුරන් යොදවා දුම්රිය වාර කිහිපයක් හෝ ධාවනය කිරීම සඳහා අවධානය යොමු කර තිබෙන බවත් ඒ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=94131", "Category": null, "Parent URL": null}