{"Source": "Adaderana", "Timestamp": "February 15, 2016 09:03 am", "Headline": "ජනපති අද ජර්මනියට - ජී.එස්.පී සහනය ගැනත් සාකච්ඡා", "News Content": "ජනාධිපති මෛත්‍රීපාල සිරිසේන මහතාගේ ජර්මානු සංචාරය අද ආරම්භ වෙයි.43 වසරකට පසුව ශ්‍රී ලංකාවේ රාජ්‍ය නායකයෙකු ජර්මනියේ සංචාරයක නිරත වන අවස්ථාවක් ලෙස මෙය සැලකෙයි.ජනාධිපතිවරයා දෙදිනක් එරට රැඳී සිටීමට නියමිතය.ජර්මන් චාන්සලර් ඇන්ජලා මාර්කල් මහත්මියගේ ආරාධනයකට අනුව ජනාධිපතිවරයා එරට සංචාරයක නිරත වන බව ජනාධිපති මාධ්‍ය අංශය සඳහන් කළේය.ඒ අනුව ජනාධිපතිවරයා සහ ජර්මන් චාන්සලවරිය අතර සාකච්ඡා ලබන බදාදා සිදු කිරීමට නියමිතය.ජනාධිපති මෛත්‍රිපාල සිරිසේන මහතා පිළිගැනීමේ විශේෂ උත්සවයක් ද එදින පෙරවරුවේ ජර්මන් චාන්සල ඇන්ජලා මාර්කල් මහත්මියගේ ප්‍රධානත්වයෙන් පැවැත්වීමට සැලසුම් කර ඇත.මිට අමතරව ජනාධිපතිවරයා වෙනුවෙන් ජර්මන් විශේෂ උත්තමාචාරයක් ද එහිදී පිළිගැන්වීමට නියමිත බව ජනාධිපති මාධ්‍ය අංශය සඳහන් කළේය.එමෙන්ම ජනාධිපති මෛත්‍රීපාල සිරිසේන මහතා ජර්මන් ජනාධිපති පෝෂිම් ග්වෑක් මහතා සහ එරට විදේශ කටයුතු අමාත්‍ය ෆ්‍රෑන්ක් වොර්ඩර් මහතාද මුණගැසී ද්විපාර්ශවික සාකච්ඡා පැවැත්වීමට නියමිතය.මෙම සංචාරය අතරතුර ජනාධිපතිවරයා එරට පාර්ලිමේන්තුවේ ප්‍රධාන නියෝජිතයින් ද මුණගැසී සාකච්ඡා කිරීමට නියමිතව තිබේ.එළඹෙන 19 වනදා ජනාධිපති මෛත්‍රිපාල සිරිසේන මහතා දෙදින නිල සංචාරය අවසන් කරමින් ඔස්ට්‍රියාව බලා පිටත්ව යාමට නියමිතය.මේ අතර ජනාධිපතිවරයාගේ ජර්මානු සංචාරයේ මාධ්‍ය අවර්ණය සඳහා මෙරට මාධ්‍යවේදීන් පිරිසක් ඊයේ දිනයේ ජර්මනිය බලා පිටත්ව ගියේය.ඒ අනූව ජනපතිගේ මෙම සංචාරයට අදාළව අද දෙරණ ප්‍රවෘත්ති අංශය වෙනුවෙන් ෂෙහාන් බරණගේ ජර්මනියේ සිට මේ පිළිබඳව ගෙනඑන වාර්තාවක් සැකෙවින් පහත පරිදිය.ජනපතිගේ ජර්මානු සංචාරයේ කැපීපෙනෙන දිනය බවට පත්වන්නේ ලබන 18 වැනිදා පැවැත්වීමට නියමිත ආර්ථික සමුළුවය. ජර්මනියේ ශ්‍රී ලංකා තානාපති කරුණාතිලක අමුණුගම මහතා පැවසුවේ මේ සඳහා 250ට වැඩි ව්‍යාපාරිකයින් පිරිසක් එක්වනු ඇති බවයි.කෘෂිකර්මය, මෝටර් රථ, ආහාර සැකසීම හා සංචාරක ක්ෂේත්‍රය මෙම ව්‍යාපාරික සමුළුවේ ප්‍රධාන මාතෘකා වනු ඇත.එසේම එම ව්‍යාපාරික සමුළුවේදී අවම වශයෙන් අමෙරිකානු ඩොලර් බිලියනක ආයෝජන අවස්ථා අත්පත් කර ගැනීමට අපේක්ෂා කෙරේ.යුරෝපා කලාපයේ ආර්ථික කේන්ද්‍රස්ථානයක් ලෙස ශ්‍රී ලංකාවේ අපනයන වෙළඳපොළ වර්ධනය කර ගැනීමට ජර්මනියේ සහය වැදගත් බවද ඒ අනූව ජනපතිගේ මෙම සංචාරය ඉතා වැදගත් බවද විශේෂයෙන් ජී.එස්.පී ප්ලස් සහනය යළි ලබා ගැනීම ඇතුළු කාරණා ඒ අතර ප්‍රධාන වන බවද කරුණාතිලක අමුණුගමහ මහතා වැඩිදුරටත් පැවසීය.ජනපතිගේ ජර්මන් සංචාරය තුළ ගිවිසුම් 5ට අත්සන් තැබීමට ද නියමිතය.මේ අතර ජනාධිපතිවරයාගේ යුරෝපා සංචාරය තුළ දී රටට ආර්ථික වාසි රැසක් අත්කර ගැනීමේ හැකියාව පවතින බව මුදල් අමාත්‍ය රවී කරුණානායක මහතා පවසයි.මෙම සංචාරය තුළ දී ජී.එස්.පී.ප්ලස් බදු සහනය යළිත් ශ්‍රී ලංකාවට ලබාගැනීම සම්බන්ධයෙන් අවධානය යොමුකරන බව මුදල් අමාත්‍ය රවී කරුණානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=57225", "Category": null, "Parent URL": null}