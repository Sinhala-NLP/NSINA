{"Source": "Adaderana", "Timestamp": "May 24, 2018 01:25 pm", "Headline": "ලක්ෂ 33 ක් වටිනා රන් බිස්කට් තොගයක් රේගු බාරයට", "News Content": "රත්‍රං බිස්කට් තොඟයක් නීතිවිරෝධී ලෙස ශ්‍රී ලංකාවට ගෙන ආ ඉන්දීය ජාතික ගුවන් මගියෙකු අද(24) අලුයම කටුනායක ගුවන් තොටුපලේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. අත්අඩංගුවට ගත් පුද්ගලයා 44 හැවිරිදි ඉන්දීය ජාතිකයෙක් බව රේගු මාධ්‍ය ප්‍රකාශකවරයා සඳහන් කළේය. අද අලුයම 1.30ට පමණ ඉන්දියාවේ චෙන්නායි නුවර සිට පැමිණි ස්පයිසි ජෙට් ගුවන් සේවයේ එස්.ජී.- 001 දරන ගුවන් යානයෙන් යානයෙන් කටුනායක ගුවන් තොටුපොළ වෙත පැමිණ, කිසිවක් ප්‍රකාශ කිරීමට නොමැති හරිත මාවත ( Green Chanel) ඔස්සේ ගුවන් තොටුපොළෙන් පිටතට යමින් සිටියදී රේගු නිලධාරීන් අත් අඩංගුවට ගෙන තිබුණි. රුපියල් ලක්ෂ 33 ක් වටිනා රන් බිස්කට් 05 ක් තිබූ අතර ඒවායේ මුළු බර ග්‍රෑම් 500 ක් පමණ බව රේගු මාධ්‍ය ප්‍රකාශකවරයා සදහන් කළේය. නියෝජ්‍ය රේගු අධ්‍යක්ෂ ආර්.රුෂාන්දන් මහතා මේ පිළිබඳ වැඩිදුර රේගු පරීක්ෂණය පැවැත්වූ අතර එහිදී මෙම රන් බිස්කට් තොඟය රාජසන්තක කර තිබේ. පසුව අත්අඩංගුවට මෙම ඉන්දීය ජාතිකයාට රුපියල් ලක්ෂයක දඬ මුදලක් ගෙවන ලෙස නියෝග කළ බව වාර්තා වෙයි.", "URL": "https://sinhala.adaderana.lk/news.php?nid=89749", "Category": null, "Parent URL": null}