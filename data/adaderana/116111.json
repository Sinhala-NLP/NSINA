{"Source": "Adaderana", "Timestamp": "August 8, 2019 07:30 pm", "Headline": "වී ගබඩාවෙන් විනාශ වුණු මත්තල", "News Content": "රාජ්‍ය ආයතන දූෂණ වංචා සොයා බැලීමේ ජනාධිපති පරීක්ෂණ කොමිෂන් සභාවේ නිලධාරීන් අද (08) මත්තල රාජපක්ෂ ගුවන් තොටුපල නිරීක්ෂණය කළේය. එහිදී දක්නට ලැබුණේ 2015 වසරේදී ගුවන් තොටුපළේ වී ගබඩා කිරීම හේතුවෙන් එහි ඇතැම් මධ්‍යස්ථාන විනාශ වී ඇති ආකාරයයි. ශ්‍රී ලංකාවේ දෙවන ජාත්‍යන්තර ගුවන්තොටුපල වන මත්තල රාජපක්ෂ ගුවන් තොටුපල විවෘත කෙරුණේ 2013 මාර්තු 18 වැනි දිනයි. පසුව වත්මන් ආණ්ඩුව බලයට පැමිණිමෙන් පසු 2015 සැප්තැම්බර් 02 වැනිදින මත්තල රාජපක්ෂ ගුවන්තොටුපල පරිශ්‍රයේ පිහිටි ගුවන් භාණ්ඩ බහලුම් සංකීර්ණයේ වී ගබඩා කිරීම සිදුකෙරුණි. ඒ ගුවන්තොටුපල කාර්ය මණ්ඩලයේ සහ ප්‍රදේශවාසීන්ගේ දැඩි විරෝධය මධ්‍යයේයි. වී ගබඩා කිරීම හේතුවෙන් එහිදි ගුවන් භාණ්ඩ බහලුම් සංකීර්ණයේ වායු සමීකරණ පද්ධතියටද, ගොඩනැගිලි උපකරණ, විදුලි පද්ධතියට මෙන්ම ගුවන් ධාවන පථයේ ආලෝක පද්ධතියට සිදුවු හානිය සම්බන්ධයෙන් \"රාජ්‍ය ආයතනවල සිදුවී ඇතැයි සැලකෙන දූෂණ වංචා සම්බන්ධයෙන් සොයා බැලීමේ ජනාධිපති පරීක්ෂණ කොමිෂන් සභාවට\" පැමිණිල්ලක් ලැබී තිබුණි. ඒ අනුව එම අලාභය තක්සේරු කිරීමට රජයේ තක්සේරු දෙපාර්තමේන්තුවේ නිලධාරීන් සමග පොලිස් නිලධාරීන් කණ්ඩායමක් අද උදෑසන එම ගුවන්තොටුපල වෙත පැමිණියේය. එහිදි ගුවන්තොටුපල බහලුම් සංකීර්ණයේ අලාභය සම්බන්ධයෙන් නිලධාරීන් තක්සේරු වාර්තාවක් ලබාගත් අතර එහි භාණ්ඩ හා ගොඩනැගිල්ලට හානි වි තිබුණි. එමෙන්ම බහලුම් සංකීර්ණයේ පිහිටා විශාල ප්‍රමාණයේ තරාදියේ විදුලි රැහැන් මීයන් කා දමා තිබෙන අතර තවමත් ඒ අතර වී පවතින ආකාරය දැකගත හැකිවුණි. එමෙන්ම සංකීර්ණයේ තවත් භාණ්ඩ රැසකට හානි වි තිබුණි. ඒ අනුව වී ගබඩා කිරීම නිසා බහලුම් සංකීර්ණයේ වටිනා දේපල රැසක් අද වන විට භාවිතයට ගැනිමට නොහැකි තත්ත්වයට පත්ව ඇත. ජනාධිපති කොමිසමේ සාමාජිකයන් මෙම කරුණු පදනම් කරගනිමින් ඉදිරි දිනකදී සිය වාර්තාවට සකස් කිරීමට නියමිතයි.", "URL": "https://sinhala.adaderana.lk/news.php?nid=116111", "Category": null, "Parent URL": null}