{"Source": "Adaderana", "Timestamp": "August 20, 2019 05:09 pm", "Headline": "සාකච්ඡා මැද අපේක්ෂකයෙක් නම් කිරීම ගැන කණස්සල්ලක් තියෙනවා", "News Content": "ශ්‍රී ලංකා නිදහස් පක්ෂය හා පොදු ජන පෙරමුණ අතර පැවති සාකච්ඡා අතර මඟ නැවතී ඇති බව ශ්‍රී ලංකා නිදහස් පක්ෂ හිටපු මහලේකම් මහාචාර්ය රෝහණ ලක්ෂ්මන් පියදාස මහතා පවසයි. කොළඹදී මාධ්‍යවේදීන් යොමුකළ පැනයකට පිළිතුරු ලබාදෙමින් ඔහු මේ අදහස් ප්‍රකාශ කළේය. ශ්‍රී ලංකා නිදහස් පක්ෂය හා පොදුජන පෙරමුණ සමඟ ඇති සාකච්ඡා වාර 6ක් පවත්වා ඇති බවත්, ඒවා ඉතා සාර්ථක බවත් පියදාස මහතා පැවසීය. එහිදී කරුණු 25 ක් යටතේ පොදු එකඟතාවයකට පැමිණි බවත් පැවසු ඒ මහතා, කෙසේ හෝ මේ වන විට සාකච්ඡා අතර මැද නතර වී ඇතැයි ද කියා සිටියේය. කෙසේ වෙතත් පොදු අපේක්ෂකයෙක් නම් කළ හැකි අවස්ථාවක සාකච්ඡා මැද නතර කර ජනපති අපේක්ෂකයෙක් පත් කිරීම ගැන තම පක්ෂයට ඇත්තේ කණස්සල්ලක් බවත් පියදාස මහතා මෙහිදී වැඩිදුරටත් පැවසීය. කෙසේ නමුත් ඒ සියල්ල පසෙකලා සාකච්ඡා ඉදිරියට ගෙන යා යුතු යැයි විශ්වාස කරන බවද පැවසු රෝහණ ලක්ෂ්මන් පියදාස මහතා, රට බේරා ගනිමින් ආර්ථිකය සුරැකීමට අවශ්‍ය පුළුල් බලවේගයක අවශ්‍යතාවයක් ඇති බවද සඳහන් කළේය.", "URL": "https://sinhala.adaderana.lk/news.php?nid=117037", "Category": null, "Parent URL": null}