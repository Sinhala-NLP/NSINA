{"Source": "Adaderana", "Timestamp": "June 23, 2017 07:57 am", "Headline": "ගුරු පත්වීම්-මාරුවීම් ක්‍රමය ගැන නව ප්‍රතිපත්තියක්", "News Content": "මේ වසර අවසන් වන විට ගුරු පත්වීම් සහ ගුරු මාරුවීම් ක්‍රමය පිළිබඳ නව ප්‍රතිපත්තියක් හඳන්වා දීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි.එම නව ප්‍රතිපත්තිය යටතේ කිසිඳු පාසලක ගුරු අතිරික්තයක් තිබිය නොහැකි අතර සියලු අතිරික්ත ගුරුවරු පුරප්පාඩු පවතින පාසල් වෙත ස්ථානමාරුවීම් ලැබිය යුතු බවට චක්‍රලේඛයක්ද නිකුත් කරන බව ජනාධිපතිවරයා පවසයි.පොලොන්නරුව, සුංගාවිල මුස්ලිම් මහා විද්‍යාලයේ නව ගොඩනැගිල්ල සිසු අයිතියට පවරා දීමේ උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.රටේ දරුවන්ගේ අධ්‍යාපනය වෙනුවෙන් මෙම තීරණයට එළඹි බව සඳහන් කළ ජනාධිපතිවරයා රටේ කිසිඳු දරුවෙකුට අධ්‍යාපන වරප්‍රසාද අහිමි විය නොහැකි බවද අවධාරණය කළේය.", "URL": "https://sinhala.adaderana.lk/news.php?nid=74475", "Category": null, "Parent URL": null}