{"Source": "Adaderana", "Timestamp": "September 20, 2019 02:06 pm", "Headline": "අධිබලැති විදුලි රැහැනක් මත බේරුණ සෙබළෙකුගේ ජීවිතය", "News Content": "ගුවන් නියමුවෙකු අධිබලැති විදුලි රැහැණක් මතට ඇඳ වැටුණු පුවතක් පිළිබඳව ප්‍රංශයෙන් වාර්තා වෙයි. නියමුවා රැඳී ඇත්තේ අධි වෝල්ටීයතාවයකින් යුත් රැහැනක් මත බව සඳහන් වෙයි. ගුවනේදී අනතුරට පත් වූ ගුවන් යානයකින් පිටතට පැමිණි නියමුවකු අධිබල විදුලි රැහැණක පැටලි දිවි බේරාගත් පුවතක් ප්‍රංශයෙන් වාර්තා විය. බෙල්ජියම් ගුවන් හමුදාවට අයත් F-16 යුද ගුවන් යානයක් ප්‍රංශයේ වයඹ දිග බ්‍රිටනි පළාතේදී මෙලෙස අනතුරට ලක්වී ඇති අතර නියමුවන් දෙදෙනාගෙන් එක් අයෙකු අධිබල විදුලි රැහැණක් මතට ඇඳ වැටී තිබේ. නියමුවා රැඳී ඇත්තේ වෝල්ට් 250000ක අධි වෝල්ටීයතාවයකින් යුත් රැහැණක් මත බවත් ඔහු බේරා ගැනීමට පැය දෙකක පමණ කාලයක් ගතවූ බවත් ප්‍රංශ හදිසි මෙහෙයුම් ඒකකය පවසා සිටියේය. සෙසු නියමුවාද සුළු තුවාල ලබා දිවි බේරාගෙන තිබේ. යානය මීටර් 500 ක් පමණ උසින් පියාසර කරමින් තිබියදී අනතුර සිදුවී ඇති අතර එය කඩා වැටෙන විට අසල පිහිටි නිවසකට ද හානි සිදුව ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=119584", "Category": null, "Parent URL": null}