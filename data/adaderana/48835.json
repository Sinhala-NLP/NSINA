{"Source": "Adaderana", "Timestamp": "January 21, 2015 01:35 pm", "Headline": "ඩියුටි ෆ්‍රී ඇත්ත කතාව මොකක්ද?", "News Content": "ගුවන් තොටුපළ වල පවත්වාගෙන යන තීරුබදු රහිත සියලූම වෙළඳසැල්වල බලපත්‍ර වහාම ක්‍රියාත්මක වන පරිදි අවලංගු කිරීමට සිවිල් ගුවන් සේවා රාජ්‍ය අමාත්‍ය ෆයිසර් මුස්තාපා මහතා නියෝග කර තිබේ. ඊයේ අමාත්‍යංශයේ පැවති ආයතන ප්‍රධානීන්ගේ රැස්වීමේ දී අමාත්‍යවරයා මෙම නියෝගය ලබා දී ඇති බව රජයේ ප්‍රවෘත්ති දෙපාර්තමේන්තුව සඳහන් කළේය. විධිමත් නීත්‍යානුකුල පදනමකින් තොරව අදාළ වෙළඳසැල් සඳහා පසුගිය කාලය තුළ බලපත්‍ර නිකුත් කර තිබීම හේතුවෙන් මෙම තීරණය ගත් බව ෆයිසර් මුස්තාපා අමාත්‍යවරයා ප්‍රකාශ කර තිබේ. පිළිගත් ටෙන්ඩර් පටිපාටීන්ට අනුකූලව විධිමත් හා විනිවිදභාවයකින් යුතුව නැවතත් බලපත්‍ර නිකුත් කිරීම කටයුතු කරන ලෙස අමාත්‍යවරයා එහිදී ගුවන් තොටුපළ හා ගුවන් සේවා සමාගමේ නිලධාරීන්ට උපදෙස් ලබා දී ඇත. කටුනායක ගුවන් තොටුපළේ තීරුබදු රහිත වෙළඳසැල් 56ක් පවතින අතර මත්තල ගුවන්තොටුපළේ එක් පුද්ගලයෙකු සඳහා පමණක් වෙළඳසැල් බලපත්‍රයක් නිකුත් කර ඇති බව සඳහන්ය.", "URL": "https://sinhala.adaderana.lk/news.php?nid=48835", "Category": null, "Parent URL": null}