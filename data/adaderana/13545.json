{"Source": "Adaderana", "Timestamp": "January 16, 2011 10:50 pm", "Headline": "උගත් පාඩමේ මන්නාරම් සැසිය අසරණයි-මානව හිමිකම් කේන්ද්‍රය කියයි", "News Content": "උගත් පාඩම් සහ සංහිඳියා කොමිසමේ මන්නාරම සැසිය බලාපොරොත්තුව සහ අසරණබව අතර දෝලනයක් බව ශ්‍රී ලංකා මානව හිමිකම් කේන්ද්‍රය පවසයි. ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ රජිත් කීර්ති තෙන්නකෝන් මහතා නිවේදනයක් නිකුත් කරමින් මේ බව කියා සිටියි. එකී නිවේදනය පහත පරිදිය. උගත් පාඩම් සහ සංහිඳියාව කොමිෂන් සභාවේ මන්නාරම සැසිවාරය ජනතාව අතර ඉහළ උනන්දුවක් වාර්තා සංහිඳියාවක් සඳහා පවත්නා පුළුල් අපේක්‍ෂාවන් මෙන්ම සහනයක් දිනා ගැනීම සඳහා වන අපේක්‍ෂාව පිළිබිඹු කරන්නක් බව ශ‍්‍රී ලංකා මානව හිමිකම් කේන්ද්‍රයේ නිරීක්‍ෂණය යි. මාන්තායි ප‍්‍රාදේශීය ලේකම් කාර්යාලයේ පැවති සැසිය සඳහා පමණක් පැමිණිලි හයසීයකට වැඩි සංඛ්‍යාවක් ඉදිරිපත් වූ අතර එය ප‍්‍රාදේශීය මට්ටමින් පැවති එක් සැසිවාරයක් සඳහා ලැබුණු වැඩිම පැමිණිලි සංඛ්‍යාව යි. කොමිසම මන්නාරම දිස්ති‍්‍රක්කයේ පැවැත්වූ සැසිවාර තුනේ දී සාක්‍ෂිදීම සඳහා 1200 කට වැඩි පිරිසක් පැමිණ සිටියහ. 2011 ජනවාරි 08 දින මන්නාර දිස්ත‍්‍රික් ලේකම් කාර්යාලය (430) සහ මාන්තායි ප‍්‍රාදේශීය ලේකම් කාර්යාලයේ (600) ද, ජනවාරි 09 දින පෙරියපන්ඩිවිරිච්චාන් ප‍්‍රාදේශිය ලේකම් කාර්යාලයේ (126) ද වශයෙන් ජනයා කොමිසම හමුවේ සාක්‍ෂි දුන්හ. පෙරියපන්ඩිවිරිච්චාන් සැසියේ දී ලැබුණු පැමිණිලි 126 න් 50 ක් අතුරුදහන්වීම් සම්බන්ධයෙනි. රඳවාගැනීම් පිළිබඳ පැමිණිලි 65 ක්, පැහැරගැනීම් 5 ක්, සහ වෙනත් පැමිණිල් 11 ක් ද ඒ අතර විය. මාන්තායි හි දී කොමිසමේ කාර්ය මණ්ඩලය සාමාජිකයින් සාක්‍ෂිදීම සඳහා පැමිණ සිටි ජනතාව ඉදිරියේ යුධ හමුදා නිලධාරීන්ගේ ප‍්‍රශ්න කිරීමට ලක්වීම සුවිශේෂත්වයකි. අවසන් සැසිය අතරතුර ආරක්‍ෂක හමුදා නිල ඇදුමෙන් සැරසුණු පුද්ගලයෙකු කොමිසමේ සාමාජිකයින්ගේ සහ සාක්‍ෂිදීම සඳහා පැමිණ සිටි පිරිස ඡායාරූපගත කරනු ලැබීය. මන්නාරම් දිස්ත‍්‍රික් ලේකම් කාර්යාලය සැසිය පෙ.ව. 9.30 ආරම්භ කිරීමට නියමිතව තිබූ සැසිය ආරම්භ වුවේ පෙ.ව. 10.45 ට පමණය. කොමිෂම හමුවේ සාක්‍ෂිදීම සඳහා පැමිණ සිටි පිරිසට ප‍්‍රමාණවත් ආසන පහසුකම් හෝ නොවූ අතර බොහෝ දෙනා වෙහෙසට පත්ව බිම වාඩිවී සිටිනු දක්නට ලැබුණි. ආගමික නායකයින්, සිවිල් සංවිධාන ඇතුළු ප‍්‍රභුන් වැඩි පිරිසක් සැසියේ දී සාක්‍ෂි දුන්හ. එම අවස්ථාව ආවරණය කිරීම සඳහා දේශීය සහ ජාත්‍යන්තර ජනමාධ්‍ය උනන්දු විය. ප‍්‍රභූ වැසියන්ට වැඩි කාලයක් හිමිවීම නිසාම, යුද්ධයේ දී දැඩි පීඩාවට පත් අතුරුදන්වීම් සහ රඳවාතබා ගැනීම් පිළිබඳ පැමිණිලි ඉදිරිපත් කිරීම පැමිණි පිරිසට සිය සාක්‍ෂි ලබාදීමට ලැබූණු ඉඩ සීමිත වූ අතර ඔවුනට හිමිවූ අවධානය ද සීමිත විය. කොමිෂමේ සභාපති සභාපති සී. ආර්. ද සිල්වා ඉංග‍්‍රීසි භාෂාවෙන් කොමිසමේ අතුරු වාර්තාව ගැන සිදු කළ කථාව දෙමළ භාෂා පරිවර්ථනයක් ඉදිරිපත් නොවූ බැවින් ජනතාවට එම තේරූම් ගැනීමට නොහැකි විය. මාන්තායි සැසිවාරය සවස 3.00 ට පමණ ආරම්භ වූ සැසිවාරයට කොමිසමේ නිලධාරීන් පැමිණීමටත් පෙර දෙසීයකට වැඩි පිරිසක් ප‍්‍රාදේශිය ලේකම් කාර්යාලය තුළට පැමිණ සිටියහ. ආරක්‍ෂක හමුදා සාමාජිකයෙකු කොමිසමේ කාර්ය මණ්ඩලයෙන් \"ආරක්‍ෂක අමාත්‍යාංශයේ අවසරය ලබා නොගෙන මාන්තායි දක්වා පැමිණියේ කෙසේ ද?’ යන්න විමසීමට ලක් විය. කොමිසමේ කටයුතු ආරම්භවීමත් සමගම පිටත රැඳී සිටි විශාල පිරිසක් එම ස්ථානයට පැමිණි අතර එහි පැවතියේ දැඩි තදබදයකි. පැමිණි පිරිසට ජලය හෝ වාඩිවීම සඳහා අසුනක් වැනි අවම පහසුකම් හෝ සපයා නොතිබුණි. සැසිවාරය සඳහා පැමිණ සිටි බහුතරය සාමාන්‍ය වැසියන් වූ අතර ඔවුනට සිය අදහස්/ගැටලු ඉදිරිපත් කිරීමට ප‍්‍රමාණවත් කාලයක් නොවීය. සැසියේ දී සාක්‍ෂි සඳ විනාඩි 2 ක් හෝ නොලැබූණු පිරිසක් වූ අතර තවත් පිරිසකට ඔවුනගේ පැමිණිල්ල කොළයක සටහන් කිරීමේ අවස්ථාව පමණක් හිමිවිය. සැසිය පැය 2 1/2 සීමා විය. මාන්තායි සැසියේ වැඩිම පැමිණි සංඛ්‍යාවක් වාර්තා වූයේ ආරක්‍ෂ අංශ විසින් පුද්ගලයින් රඳවාතබා ගැනීම සම්බන්ධයෙනි. රැඳවුම් භාරයේ සිටින පුද්ගලයින්ට එරෙහිව අධිකරණ ක‍්‍රියාමාර්ග ගැනීම හෝ ඔවුන් නිදහස් කිරීම පිළිබඳව බොහෝ දෙනෙකු කොමිසමේ අවධානය යොමු කළහ. අතුරුදන් වූ පිරිස ජීවත්ව සිටින්නේ ද යන්න තහවුරු කරන ලෙසත් එසේ නොවන්නේ නම් ඔවුනට මරණ සහතික නිකුත් කරන ලෙසත් වූ ඉල්ලීම ගණනාවකි. මෙම සැසි වාරය ආවරණය කිරීමට ප‍්‍රාදේශීය ජනමාධ්‍යවේදීන් කිහිප දෙනෙකු පැමිණ සිටි අතර රාජ්‍ය නොවන සංවිධාන දෙකක පමණක් සහභාගීත්වය දක්නට විය. පෙරියපන්ඩිවිරිච්චාන් සැසිවාරය ප‍්‍රසිද්ධ මඩු දේවස්ථානයේ සිට කිලෝමිටර තුනක් පමණ ඈතින් පිහිටි පෙරියපන්ඩිවිරිච්චාන් ප‍්‍රාදේශීය ලේකම් කාර්යාලයේ දී පෙ.ව. 9.30 ට ආරම්භවීමට නියමිතව තිබූ සැසිය ආරම්භ වූවේ පෙ.ව. 10.45 පමණය. ආරක්‍ෂක හමුදා නිල ඇඳුම්න් සැරසුණු පිරිසක් කොමිසමේ කටයුතු නිරීක්‍ෂණයට පැමිණ සිටි පිරිස\"කුමන කරුණකට පැමිණියේ ද යන්නත් ඔවුන්ගේ නම ඇතුළු විස්තර\"සටහන් කර ගැනීමත් සිදුකළහ. කොමිසම සාක්‍ෂි විභාගය සිදු කරන අතර නිල ඇඳුමෙන් සැරසුණු ආරක්‍ෂක අංශ නිලධාරියෙකු කොමිසමේ සාමාජිකයින්ගේ සහ සාක්‍ෂිදීමට පැමිණ සිටි පිරිසගේ ඡායාරූප ලබා ගැනීම විශේෂත්වයකි. කොමිසමේ කටයුතු නිල ඇඳුමෙන් සැරසුණු හමුදා සාමාජිකයින්ගේ සෘජු නිරීක්‍ෂණයට ලක් වූ පළමු අවස්ථාව මෙයයි. සමහර පුද්ගලයින් සැතපුම් 30 කට වැඩි දුරක් ගෙවා සාක්‍ෂිදීම සඳහා පැමිණ සිටි අතර කම්කරුවෙකුගේ දින හතරක දෛනික වැටුපට සමාන මුදලක් ඔවුන් ප‍්‍රවාහන විදයම් ලෙස දරා තිබුණි. කොමිසම හමුවේ සාක්‍ෂි ලබා දුන් පිරිස් අවධානයට යොමු කළ කරුණු මෙසේය. 1. මාර්ග සහ රෝහල් ඇතු`ඵ යටිතල පහසුකම් වැඩි දියුණු කිරීම, ස්ථිර නිවාස ලබාදීම 2. එල්.ටී.ටී.ඊ. සංවිධානයේ මන්නාරම අණ දෙන නිලධාරි ජාන් නොහොත් ඇන්තනී රායප්පු ඇතුළු හමුදාවට බාරවූ 40 ක පමණ පිරිස පිළිබඳ තොරතුරු සොයා දීම. 3. නැවත පදිංචිවූවන්ට ලබාදෙන රු. 25,000 සහන මුදල් අවතැන්වී ඥාතීන් සහ හිතවතුගේ නිවෙස්වල රැඳී සිට නැවත පැමිණෙන (බහුතරයක් වු සිංහල) පිරිස් වෙත ලබා දීම. 4. ගැටුම්වලට මැදිවී පලායන විට අතහැරදමා ගොස් තිබිය දී හමුවී ඇති ට‍්‍රැක්ටර් සහ වාහන අබලන් තත්ත්වයෙන් හෝ නැවත ලබා දීම. 5. ආබාධිත තත්ත්වයට පත්වූ තරුණ තරුණියන්ගේ කායික මානසික තත්වය ඉහළ නැංවීම විධිමත් වැඩපිළිවෙළක් සැකසීම. 6. මහජන සෞඛ්‍ය පරීක්ෂක, කෘෂි නිලධාරි, ඉඩම් නිලධාරී, ග‍්‍රාම නිලධාරි වැනි ප‍්‍රදේශයේ තනතුරු පුරප්පාඩු කඩිනමින් පිරවීම ශ‍්‍රී ලංකා මානව හිමිකම් කේන්ද්‍රයේ නිරීක්‍ෂණ/නිර්දේශ 1. මන්නාරම දිස්ත‍්‍රික්කයේ සියලු ප‍්‍රදේශ ආවරණය කරමින් සාක්‍ෂි ලබා ගැනීමට තරම් ප‍්‍රමාණවත් කාලයක් කොමිෂන් සභාව වෙත නොවූ අතර සාක්‍ෂි ලබාදිය නොමැකි වූ පිරිසට තවත් අවස්ථාවක් ලබා දීම. 2. සැසිවාර සඳහා සහභාගීවන පිරිස් වෙත ආසන පහසුකම්, බීමට ජලය වැනි අවම පහසුකම් හෝ සැලසීම. 3. කොමිසම හා ප‍්‍රාදේශීය සැසිවාර සංවිධානය කරනු ලබන කණ්ඩායම් අතර සම්බන්ධීකරණය විධිමත් කිරීම සහ සාක්‍ෂි විමසීම් ස`දහා නිදහස් පරිසරයක් ස්ථාපනය කිරීම තුළින් ආරක්‍ෂක හමුදා ජනතාව ඉදිරියට පැමිණීමේ අවස්ථාව ඉවත් කිරීම. 4. සාක්‍ෂිදීමට ඉදිරිපත් වන පුද්ගලයින්ගේ කරුණු සඳහා නිසි අවධානය යොමු කිරීම සහ ඔවුනට ඒ සඳහා ප‍්‍රමාණවත් කාලයක් ලබාදීම. 5. ඉදිරිපත් වන දුක්ගැනවිලි, යෝජනා සහ ඉල්ලීම් සම්බන්ධයෙන් වගකිව යුතු අංශයන් ගේ අවධානය වහා යොමු කිරීම. කෙරෙහි කොමිසමේ අවධානය යොමුවිය යුතු බව ශ‍්‍රී ලංකා මානව හිමිකම් කේන්ද්‍රය නිර්දේශ කරයි.", "URL": "https://sinhala.adaderana.lk/news.php?nid=13545", "Category": null, "Parent URL": null}