{"Source": "Adaderana", "Timestamp": "August 2, 2017 04:06 pm", "Headline": " සංශෝධින පළාත් සභා පනත් කෙටුම්පත පාර්ලිමේන්තුවට-ගැසට් කරන්නත් අවසර", "News Content": "පළාත් සභා ඡන්දය එක් දිනෙක පැවැත්වීම සඳහා සංශෝධනය කළ පළාත් සභා ඡන්ද විමසීම් පනත් කෙටුම්පත ගැසට් කිරීමටත්, එය පාර්ලිමේන්තුවට ඉදිරිපත් කිරීමටත් අමාත්‍ය මණ්ඩල අනුමැතිය හිමිව තිබේ.මෙම 20වැනි ආණ්ඩුක්‍රම ව්‍යවස්ථා සංශෝධනය සහ 1988 අංක 2දරණ පළාත් සභා ඡන්ද විමසීම් (සංශෝධන) පනත් කෙටුම්පත නීති කෙටුම්පත් දෙපාර්තමේන්තුව විසින් දැනටමත් සක්‍ය කොට ඇතැයි ද ඒ මහතා කියා සිටියේය.අද(02) දිනයේ රජයේ ප්‍රවෘත්ති දෙපාර්තමේන්තුවේ පැවැති කැබිනට් තීරණ දැනුම්දීමේ මාධ්‍ය හමුවට එක්වෙමින් සම කැබිනට් ප්‍රකාශක, අමාත්‍ය ගයන්ත කරුණාතිලක මහතා මේ බව කියා සිටියේය.එමෙන්ම දැනට දිවයිනට බලපා ඇති දැඩි නියඟයේ බලපෑම හේතුවෙන් ජීවනෝපාය අහිමි වී ඇති පවුල් හඳුනාගෙන එම පවුල්වල සාමාජිකයින්ගේ ශ්‍රම දායකත්වය පොදු වැඩ සඳහා යොදවා ගැනීමේ පදනම මත, රුපියල් 5,000/-ක් වටිනා වියළි ආහාර සලාකයක් 2017 අගෝස්තු මස සිට මාසිකව එම පවුල් වෙත ලබාදීමට රජය තීරණය කර ඇති බව ඒ මහතා කියා සිටියේය.ඒ සඳහා ඊයේ (01) අමාත්‍ය මණ්ඩල අනුමැතිය ලැබුණු බවද ඒ මහතා පැවසීය.එසේම සිදු වී ඇති වගා හානි සඳහා අදාළ රක්ෂණාවරණයන් යටතේ කඩිනමින් වන්දි ලබා දීමටත්, පානීය ජලය බෙදා හැරීමේ වැඩසටහන් තවදුරටත් අඛණ්ඩව ක්‍රියාත්මක කිරීමටත් අනුමැතිය ලැබී ඇති බව ඔහු කියා සිටියේය.මෙම වියළි කාලගුණය හේතුවෙන් දිස්ත්‍රික්ක 17ක පවුල් 500,000ක් පමණ පීඩාවට පත්ව ඇති අතර, එමඟින් එම ප්‍රදේශවල ජනතාවගේ ජීවනෝපායන්ටද දැඩි බලපෑමක් එල්ල වී ඇති බව සඳහන්ය.මෙම තත්ත්වය සැලකිල්ලට ගෙන, පෙර වර්ෂවල නියං ආපදා තත්ත්වයන්හිදී කටයුතු කළ පරිදි මෙම බලපෑමට ලක් වූ පවුල් සඳහා සහන සැලසීමේ ක්‍රමවේදයක් ක්‍රියාත්මක කළ යුතු බවත්, ජනාධිපති මෛත්‍රීපාල සිරිසේන මහතා කැබිනට් මණ්ඩලයට මෙම යෝජනාව ඉදිරිපත් කළ බවත් අමාත්‍යවරයා වැඩිදුරටත් පැවසීය.එමෙන්ම රවී කරුණානායක මහතාට එරෙහිව ගෙන ඒමට නියමිත විශ්වාසභංග යෝජනාවට එජාප පිරිස් විසින්ද ඡන්දය පාවිච්චි කිරීමට නියමිත බවට පැතිර යන කථා සම්බන්ධයෙන් මාධ්‍යවේදීන් යොමු කළ පැනයකට පිළිතුරු දෙමින් සෞඛ්‍ය අමාත්‍ය රාජිත සේනාරත්න මහතා කියා සිටියේ පාර්ලිමේන්තුව තුළ ඡන්දය භාවිත කළ හැකි ක්‍රම දෙකක් පවතින බවත්, ඒ අනුව කැමති ක්‍රමයක් එම පිරිස් සඳහා භාවිත කළ හැකි බවත්ය.එමෙන්ම 2020 වන විට හම්බන්තොට වරාය යළි ලබා ගන්නා බවට විපක්ෂය විසින් සිදු කරනු ලබන ප්‍රකාශයන් සම්බන්ධයෙන් විමසා සිටි අවස්ථාවේ ඒ මහතා කියා සිටියේ පෝය දෙකකින් ආණ්ඩුව ලබා ගන්නා බවටද ඔවුන් ප්‍රකාශයන් සිදු කළද මේ වන විට එක් පෝයක්ද අවසන් වී ඇති බවයි.එමෙන්ම හම්බන්තොට වරාය සම්බන්ධයෙන් විපක්ෂයට පාර්ලිමේන්තුව තුළ ලබාදුන් විවාදයද ඔවුන්ගේ ඉල්ලීමකට ලබා දුන් එකක් නොවන බවත්, එය රජය විසින් ලබාදුන් එකක් බවත් ඒ මහතා කියා සිටියේය.එමෙන්ම හම්බන්තොට වරයා චීනයට පවරාදීමේ ගිවිසුම හරහා රට ස්වයංපෝෂිත තත්ත්වයකට පත් වන බවත්,රැකියා අවස්ථා විශාල වශයෙන් නිර්මාණය වන බවත්, රට තුළ විදේශ විනිමය ඉහළ යන බවත් අමාත්‍යවරයා පැවසීය.එමෙන්ම මෙතෙක් ශ්‍රී ලංකාවේ අත්සන් කළ කිසිඳු ගිවිසුමක් පාර්ලිමේන්තු අනුමැතියක් සඳහා පාර්ලිමේන්තුවට ඉදිරිපත් කර සම්මත නොකළ බවද ඒ මහතා පැවසීය.එමෙන්ම වසර 2ක් පුරා යෝජිතව තිබූ වරාය ගිවිසුමේ වැඩකටයුතු මෙතරම් කඩිනමින් හා ක්‍රමවත්ව සිදුවූයේ මහින්ද සමරසිංහ මහතා පත් වූ පසුව බවද ඒ මහතා කියා සිටියේය.මෙතෙක් ශ්‍රී ලංකාව තුළ ආරම්භ කළ ව්‍යාපෘති හා ගිවිසුම්වලට මුලින් ජනතා විරෝධයන් හා විවිධ පාර්ශවයන්හි විරෝධතා තිබුණද පසුකාලීනව එහි ප්‍රතිලාභයන් මත ඒ සඳහා හොද ජනතා මතයක් නිර්මාණය වූ බවද ඒ මහතා කීය.එමෙන්ම ආවා කල්ලිය හා යාපනය ප්‍රදේශයේදී පොලිස් නිලධාරීන්ට සිදු වූ පහරදීම සම්බන්ධයෙන් මාධ්‍යවේදීන් යොමු කළ පැනයකට පිළිතුරු දෙමින් ඒ මහතා කියා සිටියේ එම කල්ලිය මහින්ද රාජපක්ෂ කාලයේ ආරම්භ වූවක් බවත්, එයට එම රජයද වගකිව යුතු බවත්ය.මේවන විට එම පිරිස් හඳුනාගෙන ඇති බවත්, ඒ ඔස්සේ අත්අඩංගුවට ගැනීම් සිදුකරන බවත් පැවසූ ඒ මහතා කියා සිටියේ අත්අඩංගුවට ගත් පිරිස හරහා ඊට සම්බන්ධ පුද්ගලයින් සම්බන්ධයෙන් විමර්ශනය කරන බවයි.", "URL": "https://sinhala.adaderana.lk/news.php?nid=75901", "Category": null, "Parent URL": null}