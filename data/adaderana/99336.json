{"Source": "Adaderana", "Timestamp": "November 16, 2018 08:52 pm", "Headline": "ජාතික ප්‍රායෝගික පිස්තෝල වෙඩිතැබීමේ තරඟාවලියට දින නියම වෙයි ", "News Content": "2018 වර්ෂයේ ජාතික ක්‍රීඩා දින දර්ශනයට අනුව ශ්‍රී ලංකා ජාතික රයිෆල් සංගමයේ අනුග්‍රහය යටතේ ජාතික ප්‍රායෝගික පිස්තෝල වෙඩිතැබීමේ 2018 පැවැත්වෙන තරඟාවලිය, මෙවර 2018 නොවැම්බර් මස 29 වන දින සිට දෙසැම්බර් මස 02 වන දින දක්වා පානලූව යුද්ධ හමුදා වෙඩිපිටියේදී පැවැත්වීමට සියළු කටයුතු සංවිධානය කොට තිබේ. ජාත්‍යන්තර ප්‍රායෝගික වෙඩිතැබීමේ සම්මේලනය මඟින් 26 වන වරටත් සංවිධානය කරනු ලබන මෙම තරඟාවලිය අන්තර්ජාතික ප්‍රායෝගික වෙඩිතැබීමේ III කාණ්ඩයේ තරඟාවලියක් වෙයි. මේ සඳහා ජාත්‍යන්තර තරඟකරුවන් සහ ශ්‍රී ලංකාවේ සිටින සියළු වෙඩික්කරුවන් 250 ක පමණ සහභාගීතවයෙන් පවත්වන අතර, අවි කාණ්ඩ 5ක් යටතේ තරඟ පැවැත්වීමට කටයුතු යොදා ඇත. අන්තර්ජාතික ප්‍රායෝගීක වෙඩිතැබීමේ සංවිධානය මඟින් සංවිධානය කරනු ලබන මෙම ජාතික ශූරතා තරඟාවලිය, ජිව උණ්ඩ භාවිතා කරමින් පවත්වනු ලබන තරඟාවලියක් බැවින් මේ සඳහා ත්‍රිවිධ හමුදා තරඟකරුවන්ගේ සහභාගීත්වය මෙන්ම සිවිල් පුද්ගලයින් විසින් පවත්වාගෙන යනු ලබන වෙඩිතැබීමේ ක්‍රීඩා සමාජයන් 12 ක සිවිල් තරඟකරුවන් ද මේ සඳහා සහභාගී වීමට නියමිතය. මෙම තරඟාවලිය පිළිබඳව දැනුවත් කිරීමේ මාධ්‍ය හමුවක් ශ්‍රී ලංකා ජාතික රයිෆල් සංගමයේ සභාපති, නාවික හමුදා අධ්‍යක්‍ෂ ජෙනරාල් මෙහෙයුම්, රියර් අද්මිරාල් නිරාජ ආටිගල මහතාගේ ප්‍රධානත්වයෙන් ඊයේ (15) කොළඹ, ප්‍රදීපාගාර අවන්හලේදි පැවැත්විණ.", "URL": "https://sinhala.adaderana.lk/news.php?nid=99336", "Category": null, "Parent URL": null}