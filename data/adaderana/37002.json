{"Source": "Adaderana", "Timestamp": "August 30, 2013 07:18 am", "Headline": "ලංකාව කිරිවලින් ස්වයංපෝෂිත කිරීමට නවසීලන්තයේ සහය", "News Content": "ශ්‍රී ලංකාව කිරි නිෂ්පාදනයෙන් ස්වයංපෝෂිත කිරීම සඳහා වූ වැඩසටහනට අනුග්‍රහය සහ පූර්ණ සහයෝගය ලබා දීමට නවසීලන්ත රජය එකඟතාව පළ කර තිබේ. දේශිය කිරි නිෂ්පාදනය ප්‍රචලිත කිරීම, කිරි ගොවීන් දිරිමත් කිරීම, උසස් තත්ත්වයේ කිරි ගවයින් ප්‍රවර්ධනය කිරීම මෙන්ම කිරි ගොවිපළ ආරම්භ කිරීම සහ කිරි නිෂ්පාදනය සඳහා අවශ්‍ය අධාර, දැනුම සහ තාක්ෂණය ලබාදීමට නවසීලන්ත රජය එකඟවූ බව ආර්ථික සංවර්ධන අමාත්‍යංශය පවසයි. මෙරට සංචාරයක නිරතව සිටින නවසීලන්ත විදේශ අමාත්‍ය මුරේ මැකුලි සහ ආර්ථික සංවර්ධන අමාත්‍ය බැසිල් රාජපක්ෂ මහතා අතර ඊයේ පැවති සාකච්ඡාවකදී මෙම එකඟතාවයට පැමිණ ඇත. ඒ අනුව පොදු රාජ්‍ය මණ්ඩලයීය රාජ්‍ය නායක සමුළුවට පැමිණෙන නවසීලන්ත අග්‍රාමාත්‍ය ජෝන් කී සහ ජනාධිපති මහින්ද රාජපක්ෂ මහතා අතර මේ සම්බන්ධයෙන් අවබෝධතා ගිවිසුමකට ලබන නොවැම්බර් මාසයේදී අත්සන් තැබීමට ද නියමිතය. මේ අතර උසස් වර්ගයේ නවසිලන්ත කිරිපිටි සෞඛ්‍ය ප්‍රමිතීන්ට අනුකූලව මෙරට පාරිභෝගිකයින්ට ලබාදීමට සෑම අංශයක් සමඟම සහයෝගිතාවයෙන් කටයුතු කරන බව නවසීලන්ත විදේශ අමාත්‍යවරයා අදාළ සාකච්ඡාවේදී ප්‍රකාශ කර ඇත. 2016 වසරේදී ශ්‍රී ලංකාව කිරි නිෂ්පාදනයෙන් ස්වයංපෝෂිත කිරීමට අපේක්ෂිත අතර මේ වන විට මෙරට කිරි අවශ්‍යතාවයෙන් සියයට 67ක් පමණ විදේශයන්ගෙන් ආනයනය කෙරෙයි.", "URL": "https://sinhala.adaderana.lk/news.php?nid=37002", "Category": null, "Parent URL": null}