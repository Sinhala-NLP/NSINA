{"Source": "Adaderana", "Timestamp": "June 3, 2010 11:41 am", "Headline": "GSK ෆාම්සූට්කල්ස් වෙතින් ගැබ්ගෙල පිළිකා වලට එන්නතක්", "News Content": "(GSK ෆාම්සූට්කල්ස් ආයතනය විසින්\"සර්වරික්ස්\"එන්නත හඳුන්වා දුන් අයුරු.) සෑම මිනිත්තු හතරකටම වරක් ආසියාවේ කාන්තාවන්ගෙන් එක් අයෙකු ගැබ් ගෙල පිළිකාවලින් ජීවිතක්ෂයට පත්වේ.සුලභ පිළිකා වර්ගයක් වන මෙම ගැබ් ගෙල පිළිකා වැළැක්වීම සඳහා ඖෂධ පාලන අධිකාරියේ අනුමැතිය සහිත එන්නතක් ශ්‍රී ලංකාවේ ප්‍රථම වරට හඳුන්වා දීමට GSK ෆාම්සූට්කල්ස් ආයතනය සමත්වී ති‍බේ. සර්වරික්ස් නම් මෙම එන්නත,මෙරට හඳුන්වා දී ඇති ප්‍රථම පිළිකා එන්තත ‍බව සඳහන් වේ.ලංකාවේ ස්ත්‍රීන්ට වැළ‍ෙඳන පිළිකා වර්ග අතුරින් දෙවෙනියට බහුලවම දැකිය හැකි පිළිකා වර්ගය වන්නේ ගැබ්ගෙල පිළිකා වේ.මෙම එන්නත ඇමරිකා එක්සත් ජනපදය,යුරෝපා සංගමයේ රටවල් 27 ක,ඕස්ට්‍රේලියාව,බ්‍රසීලය,දකුණු කොරියාව,මෙක්සිකෝව, සහ තායිවානය ඇතුළු රටවල් 110 ක අනුමැතිය ලබා ඇත. සර්වරික්ස් එන්නත ශ්‍රී ලංකාවට හඳුන්වාදීම නිවේදනය කරමින් GSK සමාගම පවසන ලද්දේ ලොව පුරා රටවල් 30 ක ගැහැණු ළමුන් සහ තරුණ කාන්තාවන් 30,000 ක් සමග සිදුකළ සායනික පරීක්ෂන තුළින් ගැබ්ගෙල පිළිකා සඳහා ප්‍රධාන රෝග කාරකය වන හියුමන් පැපිලෝමාවයිරස්(HPV ) වර්ග 16 ක් සහ 18 ක් වැළඳෙන ගැබ්ගෙල පිළිකා වැළැක්වීම සඳහා මෙම එන්නත 93% ක සාර්ථකත්වයක් පෙන්නුම් කර ඇති බවයි.", "URL": "https://sinhala.adaderana.lk/news.php?nid=8779", "Category": null, "Parent URL": null}