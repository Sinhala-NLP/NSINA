{"Source": "Adaderana", "Timestamp": "April 17, 2019 07:21 pm", "Headline": "නඩුවට පෙනී සිටින්න ගෝඨා සුදානමින්", "News Content": "හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව අමෙරිකානු අධිකරණයේ පවරා ඇති නඩුව විවෘත කිරීමට එරට අධිකරණය පියවර ගෙන ඇති බව ජනමාධ්‍යවේදීන් සුරැකීමේ කමිටුව නැමැති ජාත්‍යන්තර රාජ්‍ය නොවන සංවිධානය පැවසුවේය. මේ සම්බන්ධයෙන් අප කළ විමසුමකදී ගෝඨාභය රාජපක්ෂ මහතා සදහන් කළේ අමෙරිකාවේ සිටින තම නීතිඥයින් අදාළ නඩුව පෙනී සිටිමින් අවශ්‍ය ක්‍රියාමාර්ග ගන්නා බවයි. ජනමාධ්‍යවේදීන් සුරැකීමේ කමිටුව නැමැති ජාත්‍යන්තර රාජ්‍ය නොවන සංවිධානය අද සිය නිල වෙබ් අඩවිය හරහා නිවේදනයක් නිකුත් කරමින් සඳහන් කර සිටින්නේ මාධ්‍යෙව්දී ලසන්ත වික්‍රමතුංග මහතා ඝාතනයට චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව අමෙරිකානු අධිකරණයේ පවරා ඇති නඩුව විවෘත කිරීමට එරට අධිකරණය පියවර ගෙන ඇති බවයි. කැලිෆෝනියා මධ්‍යම දිස්ත්‍රික්කයේ දිස්ත්‍රික් අධිකරණයේ විනිසුරුවරයෙකු විසින් මෙම නඩුව විවෘත කර ඇති බව එම වෙබ් අඩවිය වැඩිදුරටත් සදහන් කරයි. මේ අතර ගෝඨාභය රාජපක්ෂ මහතාට එරෙහිව අමෙරිකානු අධිකරණයක නඩු පැවරීම සහ ඉදිරි ජනාධිපතිවරණය සම්බන්ධයෙන් අදත් පක්ෂ විපක්ෂ දේශපාලනඥයින් අදහස් පළකළේය.", "URL": "https://sinhala.adaderana.lk/news.php?nid=108123", "Category": null, "Parent URL": null}