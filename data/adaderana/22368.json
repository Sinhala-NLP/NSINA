{"Source": "Adaderana", "Timestamp": "February 24, 2012 04:29 pm", "Headline": "ඕස්ට්‍රේලියාව පරදා ශ්‍රී ලංකාවට විශිෂ්ට ජයක්", "News Content": "සී.බී.කුසලාන ක්‍රිකට් තරගාවලියේ 09 වන තරගය ලෙස ශ්‍රී ලංකාව සහ ඕස්ට්‍රේලියාව අතර අද(24) පැවති තරගයෙන් ඕස්ට්‍රේලියාව පරදා කඩුලු 03 ක විශිෂ්ට ජයක් ලැබීමට ශ්‍රී ලංකා කණ්ඩායම සමත්විය. හෝබාට්හි දි පැවති මෙම තරගයේ කාසිය වාසිය දිනාගත් ඕස්ට්‍රේලියානු කණ්ඩායමේ නායක මයිකල් ක්ලාක් පළමුව පන්දුවට පහරදීමට තීරණය කළේය. ඒ අනුව පිටියට පිවිසි ඕස්ට්‍රේලියානු කණ්ඩායම නියමිත පන්දු වාර 50 තුළ කඩුලු 06 ක් දැවී ලකුණු 280 ක් ලබාගැනීමට සමත් විය. ඕස්ට්‍රේලියානු කණ්ඩායම වෙනුවෙන් පීටර් ෆොරෙස්ට් ලකුණු 104 ක් ලබාගත් අතර මයිකල් ක්ලාක් ලකුණු 72 ක් ලබාගත්තේය. පන්දු යැවීමේ දී ඇන්ජලෝ මැතිව්ස් කඩුලු දෙකක් ලබා ගැනීමට සමත් විය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දු වාර 49 පන්දු 02 ක් තුළ කඩුලු 07 ක් දැවී ලකුණු 283 ක් රැස්කරමින් තරගයේ ජයග්‍රහණය තහවුරු කිරීමට සමත්විය. ශ්‍රී ලංකා කණ්ඩායම වෙනුවෙන් විශිෂ්ට පිති හරඹයක නිරත වූ නායක මහේල ජයවර්ධන ලකුණු 85 ක් ද, දිනේෂ් චන්දිමාල් ලකුණු 80 ක් ද රැස්කළේය. ඕස්ට්‍රේලියානු කණ්ඩායම වෙනුවෙන් ඩැනියෙල් ක්‍රිස්ටියන් කඩුලු 03 ක් ද, බෙන් හිල්ෆෙන්හෝස් කඩුලු 02 ක් ද දවාගැනීමට සමත්විය.", "URL": "https://sinhala.adaderana.lk/news.php?nid=22368", "Category": null, "Parent URL": null}