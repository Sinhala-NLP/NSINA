{"Source": "Adaderana", "Timestamp": "May 22, 2014 04:51 pm", "Headline": "ගත වූ කාලය තුළ ඩෙංගු රෝගීන් 9939ක් - ඩෙංගු මරණ 18ක් ", "News Content": "මේ දිනවල පවතින වැසි සහිත කාලගුණ තත්ත්වයත් සමඟ ඩෙංගු රෝගය යළි හිස එසවීමේ අවදානමක් මතුව ඇති බව සෞඛ්‍ය අමාත්‍යංශය පවසයි. මේ වන විටත් දිස්ත්‍රික්ක කිහිපයකින් ඩෙංගු රෝගින් වැඩි වශයෙන් වාර්තා ‍වෙමින් පවතින බව එම අමාත්‍යංශය සඳහන් කළේය. කොළඹ දිස්ත්‍රික්කයේ ඇතැම් ප්‍රදේශවලත් රත්නපුර දිස්ත්‍රීක්කයේ නාගරික ප්‍රදේශවලත් මෙම තත්ත්වය දක්නට ලැබෙන බව සඳහන්ය. ඩෙංගු රෝගින් මෙලෙස වාර්තා වුව ද වහාම ප්‍රතිකර සඳහා යොමුවීමෙන් ‍ඩෙංගු මරණ ප්‍රමාණය අවම කර ගත හැකි බව සෞඛ්‍ය අමාත්‍යංශය පවසයි. උණ, හිසරදය හා ඇස් යට වේදනාව, ඔක්කාරය හා වමනය, මස්පිඩු හා සන්ධි වේදනාව, මුහුණ අත් පා රත්පැහැ ගැන්වීම, සමේ රතු පැහැ පළු හට ගැනීම හෝ දින දෙකකට වඩා උණ පවතින්නේ නම් වහාම වෛද්‍ය ප්‍රතිකාර සදහා යොමුවන ලෙස සෞඛ්‍ය අමාත්‍යංශ දැනුම් දෙන්නේය. එමෙන්ම අවදානම් සහිත පුද්ගලයින් ලෙස සැලකෙන වයස අවුරුද්දට අඩු ළදරුවන්, වයස අවුරුදු 70 ට වැඩි පුද්ගලයින්, අධිබර සහිත රෝගින්, ගර්භනී කාන්තාවන් සහ නිදන්ගත රෝගවලින් පෙළෙන පුද්ගලයින් දින දෙකකට වඩා කල් පවතින උණ සහිත නම් වහාම ප්‍රතිකාර සඳහා යොමු වියයුතු බව අමාත්‍යංශය පවසයි. මේ අතර ඩෙංගු රෝගය වළක්වා ගැනීමට නම් ඒ සඳහා පරිසරය පිරිසිදුව පවත්වාගෙන යාම අත්‍යවශ්‍ය වන බැවින් ඒ සඳහා උනන්දු වන ලෙස ද සෞඛ්‍ය අමාත්‍යංශය දැනුම්දෙයි. මේ වසරේ ගතවූ කාලය තුළ ඩෙංගු රොගින් 9939 ක් සහ ඩෙංගු මරණ 18 ක් වාර්තා වී ඇත.", "URL": "https://sinhala.adaderana.lk/news.php?nid=43399", "Category": null, "Parent URL": null}