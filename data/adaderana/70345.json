{"Source": "Adaderana", "Timestamp": "March 3, 2017 10:06 am", "Headline": "උදම්මිට සමරේ ඝාතනය-තවත් සැකකරුවන් 2ක් මාට්ටු ", "News Content": "එස්.එම්.ඒ.ජේ.එස්.කේ. සමරදිවාකර හෙවත් උදම්මිට සමරේ නමැත්තා වෙඩි තබා ඝාතනය කිරීමේ සිද්ධිය සම්බන්ධයෙන් තවත් සැකකරුවන් දෙදෙනෙකු අත්අඩංගුවට ගෙන තිබේ. බස්නාහිර පළාත් උතුරු අපරාධ කොට්ඨාසය මඟින් අත්අඩංගුවට ගෙන ඇත්තේ වේයන්ගොඩ, මාලිගාතැන්න සහ හික්ගොල්ලවත්ත ප්‍රදේශවල පදිංචිකරුවන් දෙදෙනෙකි. ඔවුන් 24 හැවිරිදි සහ 50 හැවිරිදි පුද්ගලයින් වන බව පොලීසිය පැවසුවේය. පසුගිය දෙසැම්බර් මස 24 වනදා සිදු වූ අදාළ ඝාතනය සම්බන්ධයෙන් මීට පෙර සැකකරුවන් දෙදෙනෙකු අත්අඩංගුවට ගෙන තිබුණි. මේ අතර පුද්ගල ඝාතන දෙකකට සම්බන්ධ සැකකරවෙකු ගිනි අවියක් සමඟ අත්අඩංගුවට ගෙන තිබේ. මිරිහාන විශේෂ අපරාධ මෙහෙයුම් ඒකකයේ නිලධාරීන් කණ්ඩායමක් විසින් මාපිටිගම ප්‍රදේශයේදී සැකකරු අත්අඩංගුවට ගත් බව පොලීසිය පැවසුවේය. අත්අඩංගුවට ගන්නා අවස්ථාවේදී සැකකරු සතුව තිබී මිලි මිටර් 09 වර්ගයේ පිස්තෝලයක් සහ උණ්ඩ තුනක් පොලිස් භාරයට ගෙන තිබේ. අංගොඩ සහ අතුරුගිරිය ප්‍රදේශවල පුද්ගල ඝාතන දෙකක් සම්බන්ධයෙන් සැකකරුට චෝදනා එල්ල වී ඇති බව පොලීසිය සඳහන් කළේය. පහල මාපිටිගම ප්‍රදේශයේ පදිංචි 30 හැවිරිදි අදාළ සැකකරු අද(03) කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර ඊ.ඩබ්ලිව්.ඒ. අමිල නුවන් හෙවත් ගොත අසන්ක නමැත්තා ද අත්අඩංගුවට ගත් බව පොලීසිය පැවසුවේය. අතුරුගිරිය, නයිවල මාර්ගයේ රූපලාවන්‍යාගාරයක් තුළදී පුද්ගලයෙකු වෙඩි තබා ඝාතය කිරීමේ සිද්ධියක් සමබන්ධයෙන් සැකකරු අත්අඩංගුවට ගත් බව වාර්තා වෙයි.", "URL": "https://sinhala.adaderana.lk/news.php?nid=70345", "Category": null, "Parent URL": null}