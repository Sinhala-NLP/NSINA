{"Source": "Adaderana", "Timestamp": "August 22, 2018 10:48 am", "Headline": "පොලීසියේ තවත් වැටලීමක් කැමරාවට හසුවූ හැටි", "News Content": "දිය පිපාසාවෙන් ගම්වදින වන සතුන් දඩයම් කිරීමේ ජාවාරමක නිරත පුද්ගලයින් තිදෙනෙකු මුවෙකු ඝාතනය කොට මස් කරමින් සිටියදී දඹුල්ල පොලීසිය සිදුකළ වැටලීමකදී අත්අඩංගුවට ගෙන තිබේ. පුද්ගලයන් තිදෙනෙකු, මියගිය මුවෙකු හා ගිනි අවියක් සමඟ දඹුල්ල කණ්ඩලම වැව් ඉස්මත්තේ දී මෙම අත්අඩංගුවට ගැනීම සිදු කර ඇත. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට ලැබුණු තොරතුරක් මත දඹුල්ල කණ්ඩලම සංචාරක හෝටලය යාබදව සිඳීගිය වැව් තාවුල්ලේ අද(22) අලුයම මුවෙකු මරා මස් කිරීමේ සැලසුමක් ක්‍රියාත්මක වන බවට තොරතුරු ලැබී තිබිණි. ඒ අනුව පොලිස් කණ්ඩායමක් ඉතා රහසිගතව කණ්ඩලම වැව් ඉස්මත්තේ රැකවල් ලාගෙන සිට මුවා වෙඩි තබා මරා මස් කරමින් සිටි පුද්ගලයන් තිදෙනා කොටුකර ගැනීමට හැකිවිණි. සැකකරුවන් තිදෙනා සතුව තිබූ වයස අවුරුදු එකහමාරක් පමණ මුවෙකු පිහි කිහිපයක් සහ ගිනි අවියක් විදුලිපන්දම් කීපයක් ජීව උණ්ඩ කිහිපයක් ද අත්අඩංගුවට ගෙන තිබේ. සැකකරුවන් දඹුල්ල ප්‍රදේශයේ පදිංචිකරුවෝ වෙති. සැකකරුවන්ගෙන් ප්‍රශ්න කිරීමේ දී හෙළි වී ඇත්තේ මේ දිනවල පවතින දැඩි නියඟ තත්ත්වයත් සමඟ දියකඩිතිවලට පැමිණෙන වන සතුන් මරා කිලෝවක් රුපියල් 1,500 මස් අලෙවි කිරීම සිදු කරන බව ය. සැකකරුවන් සහ ගිනිඅවි දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය පවසයි. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි දූෂණ මර්දන අංශයේ උප පොලිස් පරීක්ෂකවරුන් වන ඒ.ටි.බණ්ඩාර, භානු ද සිල්වා පොලිස් සැරයන්වරුන් වන 28902 සෝමසිරි .පොලිස් කොස්තාපල්වරුන් වන 45582 සෙනවිරත්න, 53554 දසනායක 23519 රණවිර, 75 706 සිල්වා යන නිලධාරීහු වැටලීමට එක්වුහ.", "URL": "https://sinhala.adaderana.lk/news.php?nid=94818", "Category": null, "Parent URL": null}