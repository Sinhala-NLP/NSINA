{"Source": "Adaderana", "Timestamp": "February 8, 2012 10:37 am", "Headline": "විරෝධතා මඩින්න පොලීසියට බලය ඇතැයි අධිකරණයෙන් තීන්දුවක්", "News Content": "හිටපු යුද හමුදාපති සරත් ෆොන්සේකා මහතා නිදහස් කරන්නැයි ඉල්ලා අද අලුත්කඩේ අධිකරණ සංකීර්ණය ඉදිරිපිට පවත්වන්නට නියමිත විරෝධතා ව්‍යාපාරය අතරතුරදී කිසියම් නීති විරෝධී තත්ත්වයක් උද්ගත වුවහොත් එය විසුරුවා හැරීමේ බලය පොලීසියට ඇති බවට කොළඹ මහේස්ත්‍රාත් අධිකරණය විසින් නියෝග කර තිබේ. බස්නාහිර පළාත් බුද්ධි අංශය විසින් අධිකරණයට ඉදිරිපත් කරන ලද වාර්තාවක් සැලකිල්ලට ගනිමින් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් මෙම නියෝගය කර තිබේ. අද දින බුද්ධි අංශය අධිකරණයට වාර්තාවක් ඉදිරිපත් කරමින් කියා සිටියේ සරත් ෆොන්සේකා මහතා නිදහස් කරන ලෙස ඉල්ලා ප්‍රජාතන්ත්‍රවාදය සඳහා වූ ජනතා ව්‍යාපාරය විසින් අධිකරණ සංකීර්ණය ඉදිරිපිට උද්ඝෝෂණ ව්‍යාපාරයක් පවත්වන්නට කටයුතු යොදා ඇති බවයි. එවැනි විරෝධතා ව්‍යාපාරයක් පැවැත්වුවහොත් එමගින් අධිකරණ සංකීර්ණයට මෙන්ම මහජනතාවට දැවැන්ත පීඩාවකට පත්වන්නට සිදුවන බව අධිකරණයට ඉදිරිපත් කරන ලද වාර්තාවේ දැක්වෙයි. එවැනි අවස්ථාවක තත්ත්වය සමහන් කිරීමට පොලීසිය විසින් කටයුතු කරද්දී පොලීසිය හා ගැටුමක් ඇතිකරගන්නට උද්‍‍ඝෝෂකයින් කටයුතු කරනු ඇති බවට බුද්ධි අංශයට තොරතුරු ලැබී ඇතැයිද බුද්ධි අංශය විසින් අධිකරණයට කරුණු දක්වා තිබේ. එකී කරුණු සැලකිල්ලට ගත් ප්‍රධාන මහේස්ත්‍රාත් රශ්මි සිංගප්පුලි මහතා නියෝග කරමින් කියා සිටියේ එවැනි නීති විරෝධී තත්ත්වයක් උද්ගත වුවහොත් තත්ත්වය පාලනය කිරීමට පොලිස් ආඥා පනතේ 95 වන වගන්තියට අනුව පොලීසියට බලය පැවරෙන බවයි.", "URL": "https://sinhala.adaderana.lk/news.php?nid=21952", "Category": null, "Parent URL": null}