{"Source": "Adaderana", "Timestamp": "May 17, 2016 01:02 pm", "Headline": "වැට් ආදායම බිලියන 100යි - බැඳුම්කර පාඩුව බිලියන 145යි", "News Content": "බැඳුම්කර වංචාවෙන් මේවන විට සිදුව ඇති පාඩුව රුපියල් බිලියන 145ක් බව පා.ම බන්දුල ගුණවර්ධන මහතා පවසයි.ඒකාබද්ධ විපක්ෂයේ ආර්ථික පර්යේෂණ කමිටුව නමින් අද කැඳවූ මාධ්‍ය හමුවකදී ඒ මහතා කියා සිටියේ වැට් බදු වැඩිකිරීමෙන් ආණ්ඩුව අපේක්ෂා කරන ලාභය රුපියල් බිලියන 100ක් බවයි.ඒ අනූව වැට් බදු වැඩි කිරීමෙන් බැඳුම්කර වංචාවෙන් සිදුවූ පාඩුව වළක්වා ගැනීමට නොහැකි බවද ඒ මහතා පෙන්වාදුන්නේය.මුදල් ඇමතිවරයා ඩොලරය සතියක් තුළ රුපියල් 130ක් දක්වා පහත දමන බව කීවද මේවන විට එය රුපියල් 148ක් වී ඇති බවත්, ආණ්ඩුවේ ආර්ථික කළමනාකරණයේ අසමත්කම නිසා ණය බර වැඩි වී ජනතාව පීඩාවට පත්වීම තවදුරටත් වළක්වා ගැනීමට මේ අනූව නොලැබෙනු ඇති බවත්, හෙතෙම කීවේය.මාර්තු 29දා නැවතත් බැදුම්කර වංචාවක් සිදුව ඇතැයිද ඒ ගැන සෙවීම සඳහා පාර්ලිමේන්තු තේරීම් කාරක සභාවක් පත්කරන්නැයි ඉල්ලීමක් කරන බවද මන්ත්‍රීවරයා පැවසීය.මහින්ද රාජපක්ෂ යුගයේ තිබූ ණය බරට වඩා ණය බරක් දැන් ඇති බවත්, ශාෂ්ත්‍රීය ආකාරයට හොරකම් සිදුවන බවක් පෙනෙන්නට ඇති බවත්, ඒ මහතා පැවසීය.මාධ්‍ය හමුවට එක්වූ හිටපු විදේශ ඇමති මහචාර්ය ජී.එල් පීරිස් මහතා ද වැට් බදු වැඩිවීම ගැන අදහස් දක්වමින් කියා සිටියේ රුපියල බාල්දුවීම නිසා රාජ්‍ය ණය ප්‍රමාණය තවත් ඉහළ ගොස් ඇති බවයි.රුපියල සියයට 9කින් අවප්‍රමාණය වීම නිසා සියයට 6ක් ලෙස තිබූ පොලි අනූපාතය ඉලක්කම් දෙකක අගයකට විත් එය මේවන විට සියයට 11 දක්වා වැඩි වී ඇති බවත්, ඒ අනූව ණය බර වැඩිවී ඇති බවත්, එහි බර සාමාන්‍ය ජනතාව මත පැටවී ඇති බවත්, හෙතෙම කීවේය.", "URL": "https://sinhala.adaderana.lk/news.php?nid=60223", "Category": null, "Parent URL": null}