{"Source": "Adaderana", "Timestamp": "August 10, 2018 12:47 pm", "Headline": " ව්‍යාජ අමෙරිකානු ඩොලර් සමඟ මාලදිවයින් ජාතිකයෙක් කොටුවෙයි", "News Content": "ව්‍යාජ ලෙස මුද්‍රණය කරන ලද ඇමෙරිකානු ඩොලර් නෝට්ටු තොගයක් නීතිවිරෝධී ලෙස ශ්‍රී ලංකාවට රැගෙන ආ මාලදිවයින ජාතිකයෙකු අද(10) දින අලුයම කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගෙන තිබේ. මොහු 49 හැවිරිදි මාලදිවයින ජාතිකයෙකි. මොහු අද දින අලුයම 5.35 ට පකිස්තානයේ ලාහෝර් නුවර සිට පැමිණි ශ්‍රී ලන්කන් ගුවන් සේවයේ යූ.එල්- 186 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. සාමාන්‍යයෙන් පාකිස්තානයේ සිට කටුනායක ගුවන් තොටුපොළ වෙත පැමිණෙන ගුවන් යානා හෙරොයින් පිළිබඳව ඇති සැකය මත පොලිස් මත්ද්‍රව්‍ය නාශක අංශයේ නිලධාරීන්ගේ දැඩි සුපරීක්ෂාවට ලක් වන අතර , ඒ අනුව මෙම මාලදිවයින ජාතිකයා පරීක්ෂා කරන විට, ඔහු ඇඳ සිටි කළිසමේ සාක්කුවල සහ ඔහුගේ මුදල් පසුම්බියේ මෙම ව්‍යාජ ඇමෙරිකානු ඩොලර් තොගය සගවා ගෙන තිබී අත්අඅඩංගුවට ගෙන තිබුණි. මෙහි ඇමෙරිකානු ඩොලර් 8450 ක් වටිනා නෝට්ටු 169 ක් තිබූ අතර , ඒවායේ ශ්‍රී ලංකා රුපියල් වටිනාකම 13,68,900 ක් බව පොලිස් මාධ්‍ය ප්‍රකාශක කාර්යාලය පැවසයි. මෙම ව්‍යජ නෝට්ටු ශ්‍රී ලංකාව තුළ දී මාරු කර ගැනීම මෙම මාලදිවයින ජාතිකයාගේ අරමුණ බව පොලීසිය සිදු කළ මූලික පරීක්ෂණවලදී අනාවරණය වී තිබේ. මෙම ඇමෙරිකානු ඩොලර් තොගය සමඟ , මාලදිවයින ජාතිකයා වැඩිදුර පරීක්ෂණ සදහා කටුනායක ගුවන් තොටුපොළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබේ . නියෝජ්‍ය පොලිස්පති සජීව මැදවත්ත මහතාගේ උපදෙස් මත , පොලිස් මත්ද්‍රව්‍ය නාශක අංශයේ අධ්‍යක්ෂ , ජේෂ්ඨ පොලිස් අධිකාරී ටී.සී.ඒ.ධනපාල මහතාගේ අධීක්ෂණය යටතේ මේ පිළිබඳව වැඩිදුර පරීක්ෂණ ක්‍රියාත්මක කර තිබේ.", "URL": "https://sinhala.adaderana.lk/news.php?nid=94184", "Category": null, "Parent URL": null}