{"Source": "Adaderana", "Timestamp": "August 6, 2019 09:11 am", "Headline": "කොළඹ වරාය නගරයට අයත් භූමිය කොළඹ පරිපාලන දිස්ත්‍රික්කයේ කොටසක් වෙයි", "News Content": "කොළඹ වරාය නගරයට අයත් භූමිය කොළඹ පරිපාලන දිස්ත්‍රික්කයේ කොටසක් ලෙසට ප්‍රකාශයට පත් කෙරෙන ගැසට් නිවේදනය නිකුත් කර තිබේ. අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතාගේ අත්සනින් යුක්තව අදාළ ගැසට් නිවේදනය නිකුත් කර ඇති බව වාර්තා වේ. ඒ අනුව වරාය නගරය කොළඹ යනුවෙන් හඳුන්වනු ලබන ගොඩකරන ලද භූමි ප්‍රදේශය කොළඹ පරිපාලන දිස්ත්‍රික්කයේ බල ප්‍රදේශය සහ සීමාව තුළට ඇතුළත් කිරීම මෙමගින් සිදු වේ. ගැසට් නිවේදනයට අනුව හෙක්ටයාර 446යි දශම 6කින් සමන්විත වරාය නගර කොළඹ යනුවෙන් හදුන්වනු ලබන භූමි ප්‍රදේශය මින් ඉදිරියට කොළඹ ප්‍රාදේශීය ලේකම් කොට්ඨාශයට අයත් භූමියක් ලෙස සැලකේ.", "URL": "https://sinhala.adaderana.lk/news.php?nid=115845", "Category": null, "Parent URL": null}