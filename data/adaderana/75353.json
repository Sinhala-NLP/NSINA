{"Source": "Adaderana", "Timestamp": "July 17, 2017 11:34 pm", "Headline": " පළාත් පාලන මැතිවරණයට රජය පැත්තෙන් ගතයුතු පියවර අරන් ඉවරයි ", "News Content": "ලබන වසරේ ජනවාරි, පෙබරවාරි මාස වන විට පළාත් පාලන ආයතන සඳහා නගරාධිපතිවරුන්, සභාපතිවරුන් හා මන්ත්‍රී මණ්ඩල පත් වනු ඇතැයි ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව පැවසුවේ කසළ කළමනාකරණය හා ඩෙංගු උවදුර මැඩලීම සඳහා පළාත් පාලන ආයතනවල සැලැස්මක් සකස් කිරීම වෙනුවෙන් කොළඹ 07, පදනම් ආයතනයේදී අද (17) පැවති වැඩමුළුව අමතමිනි. ඒ අනුව පළාත් පාලන ආයතන සඳහා පත්කර සිටින කොමසාරිස්වරුන්ට තව මාස 6ක් පමණ එම රාජකාරී කටයුතු සිදුකිරීමට සිදුවනු ඇතැයි ද ජනාධිපතිවරයා සඳහන් කළේය. පළාත් පාලන මැතිවරණය පැවැත්වීම සඳහා රජය පැත්තෙන් ගතයුතු පියවර මේ වන විටත් ගෙන ඇති බවද ජනාධිපතිවරයා කියා සිටියේය. එමෙන්ම පළාත් පාලන සංශෝධන පනත පාර්ලිමේන්තු අනුමැතිය ලබාගැනීම සඳහා ලබන සතියේ දී පාර්ලිමේන්තුවට ඉදිරිපත් කෙරෙන බව ද ඒ මහතා ප්‍රකාශ කළේය. මේ අතර මේ වන විට රට තුළ මහත් අර්බුදයකට ලක්ව ඇති කැළි කසළ ගැටළුව කඩිනමින් විසඳීම සඳහා පියවර ගෙන ඇති බවද ජනාධිපතිවරයා කියා සිටියේය. එමෙන්ම මෙවැනි අර්බුදයක් තුළ ආණ්ඩුවේ සිටින මැති ඇමතිවරුන් පවා විවිධ ලෙස හැසිරෙන බවත්, ඔවුන් එසේ හැසිරෙන්නේ නොදන්නා කම නිසාය කියා පමණක් තමන්ට කිව හැකි බවත් ඔහු කියා සිටියේය. පළාත් සභා සහ පළාත් පාලන අමාත්‍යාංශය මගින් මෙම වැඩමුළුව සංවිධානය කර තිබුණි.", "URL": "https://sinhala.adaderana.lk/news.php?nid=75353", "Category": null, "Parent URL": null}