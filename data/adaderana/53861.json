{"Source": "Adaderana", "Timestamp": "September 15, 2015 01:35 pm", "Headline": "නියෝග දුන් නිලධාරියා අල්ලනු - සිරිධම්ම හිමියන් උපවාසයේ", "News Content": "වැලිවේරිය, රතුපස්වල උද්ඝෝෂණයක් අතර වාරයේ උද්ඝෝෂකයින්ට වෙඩි තබන ලෙස අණදුන් හමුදා නිලධාරියා අත්අඩංගුවට ගන්නා ලෙස බලකරමින් පූජ්‍ය තෙරිපැහැ සිරිධම්ම හිමියන් උපවාසයක් ආරම්භ කර තිබේ.අදාළ හමුදා නිලධාරීයා අද දිනයේ දිවයිනට පැමිණෙන බවට ලැබී ඇති තොරතුරු මත රතුපස්වල ප්‍රදේශයේ ජනතාව මේ වන විට ගුවන්තොටුපළ පරිශ්‍රයේ රැඳී සිටින බව අද දෙරණ වාර්තාකරු සඳහන් කළේය.ඒ අනුව එම ස්ථානයේදී පූජ්‍ය තෙරිපැහැ සිරිධම්ම හිමියන් මෙම උපවාසය ආරම්භ කර ඇති අතර උන්වහන්සේ පවසන්නේ අදාළ හමුදා නිලධාරියා අත්අඩංගුවට ගෙන නීතිය හමුවට ඉදිරිපත් කළ යුතු බවයි.2013 වසරේ අගෝස්තු පළමු වැනි දින වැලිවේරිය රතුපස්වල ප්‍රදේශයේ ජල ප්‍රශ්නයක් මුල්කරගනිමින් පැවති උද්ඝෝෂණයක් අතරවාරයේ දී මෙම හමුදා නිලධාරියා උද්ඝෝෂකයින්ට වෙඩි තබන ලෙස අණකර තිබූ බවට වාර්තා පළ විය.ඒ අනුව අදාළ වෙඩි ප්‍රහාර වලින් පුද්ගලයින් දෙදෙනෙකු ජීවිතක්ෂයට පත් වු අතර තවත් පුද්ගලයින් පිරිසක් තුවාල ලැබුහ. මේ අතර රතුපස්වල ප්‍රදේශයේ ජල මූලශ්‍රවල ප්‍රමිතිය පිළිබඳ වාර්තාවක් අධිකරණයට ඉදිරිපත් කරන ලෙස මධ්‍යම පරිසර අධිකාරියට අභියාචනාධිකරණය දැනුම් දී තිබේ.“ සියනෑ ජලය සුරැකීමේ ව්‍යාපාරය“ ගොනුකළ පැමිණිල්ලක් සලකා බැලූ අභියාචනාධිකරණය මෙම නියෝගය ලබාදුන් බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=53861", "Category": null, "Parent URL": null}