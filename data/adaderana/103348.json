{"Source": "Adaderana", "Timestamp": "January 30, 2019 12:46 pm", "Headline": "ඔස්ට්‍රේලියාවේ තස්මේනියා ප්‍රාන්තයේ හදිසි තත්ත්වයක්", "News Content": "කුඩා ප්‍රමාණයේ ලැව්ගිනි වාර්තාවීමත් සමඟින් ඔස්ට්‍රේලියාවේ තස්මේනියා ප්‍රාන්තයේ හදිසි තත්ත්වයක් උද්ගතව තිබේ. පවතින තත්ත්වය සලකා බලා සිය ගණන් ජනතාව ආරක්ෂිත ස්ථාන වෙත යොමු කර ඇති බව විදෙස් පුවත් වාර්තා කළේය. මේ දිනවල ඔස්ට්‍රේලියාවේ තස්මේනියා ප්‍රාන්තයට දැඩි වියළි කාලගුණයක් බලපවත්වයි. ඒ හේතුවෙන් අවදානම් තත්ත්ව 10ක් ප්‍රකාශයට පත්කිරීමට බලධාරීන්ට සිදුවිය. පවතින තත්ත්වය සලකා බලා අවදානමට මුහුණදී සිටින නිවැසියන් කඩිනමින් ඉවත්කිරීමටත් ප්‍රාන්ත බලධාරීන් වහාම කටයුතු කළේය. ඔවුන් ආරක්ෂිත ස්ථානවල පිහිටුවා ඇති, කඳවුරු වෙත යොමුකර ඔවුන් වෙත අවශ්‍ය ආහාර ද්‍රව්‍ය ලබාදීමටත් කටයුතු කළ බවට සඳහන්ය. හිමිකරුවන් වාසස්ථාන වෙනස් කිරීමෙන් පීඩාවට පත් සුරතල් සතුන් වෙනුවෙන්ද විශේෂ ස්ථාන සකසා ඔවුන්ට අවශ්‍ය ආරක්ෂාව ලබාදී තිබේ. වියළි කාලගුණික තත්ත්වය ඉදිරියේදීත් නොවෙනස්ව පවතිනු ඇති බවට එරට කාලගුණික අංශ මේ වනවිටත් අනාවැකි පළකර අවසන්ය. ඒ හේතුවෙන් ඕනෑම අවදානමකට මුහුණදීම බලධාරීන්ගේ සූදානමයි. මේ අතර ලැව්ගිනි නිවීම සඳහා යොදාගත් ජලය හෙලීමේ හෙලිකොප්ටර් යානාවක් අනතුරට පත්ව තිබුණි. කෙසේ වෙතත් අනතුරින් දිවිගලවා ගැනීමට එහි ගමන්ගත් නියමුවන් දෙදෙනා සහ ඉංජිනේරුවරයා සමත්වීම විශේෂත්වකි.", "URL": "https://sinhala.adaderana.lk/news.php?nid=103348", "Category": null, "Parent URL": null}