{"Source": "Adaderana", "Timestamp": "May 21, 2019 06:54 pm", "Headline": "නිරෝෂන්ට වැරදීමක් වෙලා-රිෂාඩ්ගේ විශ්වාසභංගය බහුතරය තියෙන නිසා අපි දිනනවා", "News Content": "රිෂාඩ් බදියුදීන් අමාත්‍යවරයාට එරෙහිව ඉදිරිපත් කළ විස්වාසභංගයෙදී තමන් ඊට පක්‍ෂව ඡන්දය ලබා දීමට තීරණය කළ බවට ජාතික ප්‍රතිපත්ති සහ ආර්ථික කටයුතු රාජ්‍ය අමාත්‍ය නිරෝෂන් පෙරේරා මහතා ප්‍රකාශ කිරීම වැරදීමක් බව වැවිලි කර්මාන්ත අමාත්‍ය නවීන් දිසානායක මහතා පවසයි. අද(21) මාතර ප්‍රදේශයේ දී මාධ්‍යවේදීන් විසින් අසන ලද පැනයකට පිළිතුරු දෙමින් අමාත්‍යවරයා මේ බව කියා සිටියේය. නිරෝෂන් පෙරේරා රාජ්‍ය අමාත්‍යවරයාට අද දිනයේ දී අගමැතිවරයා කථා කිරීමට නියමිත බව ද පැවසු අමාත්‍යවරයා, මෙම සිදුවීම සම්බන්ධයෙන් රිෂාඩ් බදියුර්දීන් මහතා ඉතා සංවේදී ලෙස කැබිනට් මණ්ඩලයේ දී අද කථා කළ බව ද පැවසීය. එනිසා එක්සත් ජාතික පක්ෂයේ මන්ත්‍රීවරු සියලු දෙනා ඒකාබද්ධ විපක්ෂය විසින් රිෂාඩ් බදියුර්දීන් මහතාට එරෙහිව ගෙන එන විශ්වාසභංගයේ දී සහය ලබා දෙන බව ද අමාත්‍යවරයා මෙහිදී කියා සිටියේය. ජනතා විමුක්ති පෙරමුණ ආණ්ඩුවට එරෙහිව ගෙන එන විශ්වාසභංගය ගැටළුවක් නොවන බවත්, එයට මුහුණ දීමට සුදානම් බවත් පැවසු අමාත්‍යවරයා, “බොලේ එන විදියට බැට් කරනවා“ යනුවෙන් ද පැවසීය. රිෂාඩ් අමාත්‍යවරයා වැරැද්දක් සිදු කර ඇත්නම් එය සොයා බැලිය යුතු වුවත් මෙලෙස මාධ්‍ය තුළින් හා වෙනත් අය ඔහු පසුපස ගොස් අපහසුතාවයට පත් කිරීම ජාතිවාදී දෙයක් බව ද නවීන් දිසානායක මහතා මෙහිදී වැඩිදුරටත් කියා සිටියේය. කෙසේ වෙතත් බහුතරය ආණ්ඩුව සතු වන බැවින් නිසැකයෙන්ම මෙම විශ්වාසභංගය ජයග්‍රහණය කරන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=110391", "Category": null, "Parent URL": null}