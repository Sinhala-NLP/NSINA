{"Source": "Adaderana", "Timestamp": "June 3, 2014 01:29 pm", "Headline": "කුකුලේ ගඟ ජලාශයේ වාන් දොරටු 3ක් විවෘතයි - ජනයා අවදියෙන් සිටිය යුතුයි", "News Content": "කුකුලේ ගඟ ජලාශයේ වාන් දොරටු 3ක් විවෘත කර ඇති බැවින් කුඩා ගඟ දෙපස පහත්බිම්වල ජනයා අවධානයෙන් පසුවිය යුතු බව කළුතර දිස්ත්‍රීක් ලේකම් යූ.ඩී.සී ජයලාල් මහතා පවසයි. අධික වර්ෂාව හා ජල ගැලීම් හේතුවෙන් මේ වන විට කළුතර දිස්ත්‍රීක්කයේ නිවාස 42 ට පූර්ණ හානි සිදුව ඇති බවත්, නිවාස 101ට අර්ධ හානි සිදුව ඇති බවත්, පුද්ගලයින් 12,651 ක් අවතැන්ව ඇති බවත් හෙතෙම කියා සිටියි. එසේම මේවන විට පාලින්ද නුවර,බුලත්සිංහල,වලල්ලාවිට,මිල්ලනිය ප්‍රාදේශීය ලේකම් කොට්ඨාස ජලයෙන් වටවී ඇති බැවින් එකී ප්‍රදේශවල ජනයාට වියළි ආහාර, පිසින ලද ආහාර හා පහසුකම් ලබාදීමට කටයුතු කරමින් සිටින බවද හෙතෙම සඳහන් කළේය.", "URL": "https://sinhala.adaderana.lk/news.php?nid=43698", "Category": null, "Parent URL": null}