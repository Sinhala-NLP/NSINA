{"Source": "Adaderana", "Timestamp": "July 9, 2018 10:02 am", "Headline": "මිලියන 50ක් වටින හෙරොයින් ගෙන ආ පාකිස්ථාන ජාතිකයාට වැඩ වරදී", "News Content": "රුපියල් මිලියන 50 ක් වටිනා හෙරොයින් තොගයක් රැගෙන ශ්‍රී ලංකාවට පැමිණි 45 හැවිරිදි පාකිස්තානු ජාතිකයෙකු අද(09) උදෑසන කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගෙන තිබේ. මෙම පාකිස්තානු ජාතිකයා අද උදෑසන 7.30 ට පමණ පාකිස්තානයේ ලාහෝර් නුවර සිට පැමිණි පකිස්තානු ගුවන් සේවයේ පී.කේ- 186 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් ගෙන ආ ගමන් මල්ලේ හෙරොයින් කිලෝග්‍රෑම් 04 යි ග්‍රෑම් 180 ක් සඟවා ගෙන තිබියදී පොලිස් මත්ද්‍රව්‍ය නාශක අංශයේ නිලධාරීන් විසින් මෙම අත්අඩංගුවට ගැනීම සිදු කර තිබුණි. නියෝජ්‍ය පොලිස්පති සජීව මැදවත්ත මහතාගේ උපදෙස් මත පොලිස් මත්ද්‍රව්‍ය නාශක අංශයේ අධ්‍යක්ෂ , ජ්‍යෙෂ්ඨ පොලිස් අධිකාරී ටී.සී.ඒ.ධනපාල මහතාගේ අධීක්ෂණය යටතේ පොලිස් මත්ද්‍රව්‍ය නාශක අංශයේ නිලධාරීන් පිරිසක් මේ පිළිබඳව පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=92223", "Category": null, "Parent URL": null}