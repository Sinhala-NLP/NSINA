{"Source": "Adaderana", "Timestamp": "November 17, 2015 01:40 pm", "Headline": "ජී.එස්.පී ගන්න ශ්‍රී ලංකාවේ ප්‍රයත්නය ප්‍රශංසනීයයි", "News Content": "ජී.එස්.පී ප්ලස් සහනය ලබා ගැනීම වෙනුවෙන් ශ්‍රී ලංකා රජය මෙතෙක් කර ඇති කැපවීම ප්‍රශංසනීය බව ‍යුරෝපා සංගමය පවසයි.එම සංගමය විසින් නිවේදනයක් නිකුත් කරමින් සඳහන් කරන්නේ නව රජය ශ්‍රී ලංකාවේ දූෂණය පිටුදැකීමට, මානව හිමිකම් සුරැකීමට, නීතීයේ ආධිපත්‍යය තහවුරු කිරීමට සහ තිරසාර සංවර්ධනයක් උදෙසා යොමුවීමට ගෙන ඇති පියවර යුරෝපා සංගමයේ ප්‍රශංසාවට ලක්වන බවයි. ශ්‍රී ලංකාවේ සංහිඳියාව ඇති කිරීමටත්, උතුරු නැගෙනහිර සිවිල් පරිපාලනය යළි ස්ථාපිත කිරීමටත්, ත්‍රස්තවාදය වැළැක්වීමේ පනත යටතේ අත්අඩංගුවට ගෙන සිටි රැඳවියන් නිදහස් කිරීමටත්, එමඟින් ජනතාව අතර විශ්වාසය ගොඩනැඟීමට කටයුතු කිරීමත්, අගය කරන බව එම නිවේදනයේ සඳහන්ය.ඒ අනූව ශ්‍රී ලංකාවේ සංවර්ධනය උදෙසා සහයෝගීතා ගිවිසුම් ඇති කර ගැනීමට ඉදිරියේදී පියවර ගන්නා බවත්, ජී.එස්.පී.ප්ලස් තීරුබදු සහනය නැවත ශ්‍රී ලංකාවට ලබාදීම සඳහා ශ්‍රී ලංකා රජයට සහාය වීමටත්, එමෙන්ම ඒ සම්බන්ධයෙන් ශ්‍රී ලංකාව සමඟ එක්ව කටයුතු කිරීමටත් සිය කවුන්සිලයේ සාමාජිකයින්ට දැනුම් දී ඇති බව එම නිවේදනය මගින් යුරෝපා සංගමය කියා සිටියි.ජී.එස්.පී ප්ලස් තීරුබදු සහනය ලබාදීමේදී එම ප්‍රතිලාභය හිමි වන රටවල මානව හිමිකම් හා කම්කරු අයිතිය මෙන්ම පාරිසරික ආරක්ෂණය ද සැලකිල්ලට ගන්නා බැවින් ලංකාවේ මත්ස්‍ය නිෂ්පාදන සඳහා යුරෝපයෙන් පනවා ඇති තහනමද කඩිනමින් ඉවත් කිරීමට හැකිවනු ඇතැයි එම සංගමය නිකුත් කළ නිවේදනයේ සඳහන්ය.", "URL": "https://sinhala.adaderana.lk/news.php?nid=55149", "Category": null, "Parent URL": null}