{"Source": "Adaderana", "Timestamp": "January 2, 2018 07:20 pm", "Headline": "රංගේ බණ්ඩාර මිලියන 500ක් ඉල්ලා නඩු මඟට ", "News Content": "විල්පත්තු පූක්කුලම් ප්‍රදේශයේ වන විනාශයක් සිදුකර ඇති බවට තමාට චෝදනා එල්ල කළ පූජ්‍ය පාහියන්ගල ආනන්ද සාගර හිමියන්ට සහ ඊට සම්බන්ධ පරිසරවේදීන්ට එරෙහිව රුපියල් මිලියන 500 බැගින් ඉල්ලා නඩු පවරන බව වාරිමාර්ග හා ජලසම්පත් කළමනාකරණ රාජ්‍ය අමාත්‍ය පාලිත රංගේබණ්ඩාර මහතා පවසයි. අද(02) කොළඹ පැවැති මාධ්‍ය හමුවකට එක්වෙමින් අමාත්‍යවරයා මේ බව ප්‍රකාශ කළේය. විල්පත්තු පූක්කුලම් ප්‍රදේශයේ උද්ගත වි ඇති ගැටලුව සම්බන්ධයෙන් පරිසර සංවිධාන ඇතුලු පාර්ශව කිහිපයකින් රාජ්‍ය අමාත්‍ය පාලිත රංගේ බණ්ඩාර මහතාට චෝදනා එල්ල විය. මේ අතර ප්‍රදේශයේ ආගමික නායකයින් සහ ප්‍රදේශවාසීන් පිරිසක් ඊයේ(01) පූක්කුලම ප්‍රදේශයේ නිරික්ෂණ චාරිකාවකට එක්ව එහි වැසියන් ගෙන් කරුනු විමසා තිබේ. එම වැසියන් එහිදී සඳහන් කර තිබුනේ තම මුල් ඉඩම්වල යළි පදිංචිවීම ඇතැමුන් වන විනාශයක නිරත වන බවට අර්ථ ගන්වන බවයි. මේ අතර රාජ්‍ය අමාත්‍ය පාලිත රංගේබණ්ඩාර මහතා අද(02) දිනයේත් මාධ්‍ය හමුවක් පවත්වමින් යලි කරුණු පැහැදිලි කළේය. කෙසේවෙතත් පූක්කුලම් ප්‍රදේශයේ සිදුකෙරෙන ඉදිකිරිම් සම්බන්ධයෙන් අද දෙරණ වනජිවී අධ්‍යක්ෂ ජනරාල් එම්.ජී.සී.සූරියබණ්ඩාර මහතාගෙන් අද කළ විමසීමකදී ඔහු සදහන් කලේ වනසත්ව හා වෘක්ෂලතා ආරක්ෂක ආඥා පනතට අනුව අදාල කලාපයේ සංවර්ධන කටයුතු සිදුකිරිමේදි පරිසර අධ්‍යනය වාර්තාවක් ලබාගත යුතුයි. කෙසේවෙතත් මේ වනතෙක් එවැනි වාර්තාවක් ලබාගෙන නොමැති බවත් වනජිවී අධ්‍යක්ෂ ජනරාල්වරයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=82407", "Category": null, "Parent URL": null}