{"Source": "Adaderana", "Timestamp": "May 29, 2014 06:31 am", "Headline": " සාම්පූර් විදුලි බලාගාරය කඩිනම් කළ යුතුයි", "News Content": "සාම්පුර් ගල් අඟුරු විදුලි බලාගාරයේ ඉදිකිරීම් කටයුතු කඩිනම් කරන ලෙස ජනාධිපති මහින්ද රාජපක්ෂ මහතා බලධාරීන්ට උපදෙස් ලබා දී තිබේ. නව අග්‍රාමාත්‍ය නරේන්ද්‍ර මෝඩි මහතාගේ දිවුරුම් දීමේ අවස්ථාවට සහභාගි වීමෙන් අනතුරුව ජනාධිපතිවරයා ඊයේ දිනයේ මෙම උපදෙස් ලබා දී ඇති බව ඉන්දීය පුවත් සේවා උපුටා දක්වයි. ත්‍රීකුණාමලයේ ඉදිකරනු ලබන මෙම ගල් අඟුරු බලාගාරය සදහා ඉන්දීය රජය අනුග්‍රහය ලබා දී තිබේ. මෙගාවොට් 500 ක ධාරිතාවක විදුලිය උත්පාදනය කිරීම අරමුණු කර ගනිමින් ඉදිකරනු ලබන මෙම බලාගාරය සඳහා ඇස්තමේන්තු මුදල අමෙරිකානු ඩොලර් මිලියන 512කි. 2005 වසරේ මෙම බලාගාරයේ ඉදිකිරීම් කටයුතු ආරම්භ කිරීමට නියමිතව තිබුණ ද විවධ හේතුන් මත එය කල් දැමීමට සිදුවිය. ඉන්දු - ශ්‍රී ලංකා සබඳතා වර්ධනය කර ගැනීම සඳහා ශ්‍රී ලංකා ජනාධිපතිවරයා විසින් මෙම බලාගාරයේ කටයුතු කඩිනම් කිරීමට උපදෙස් ලබා දී ඇති බව ඉන්දීය මාධ්‍ය වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=43557", "Category": null, "Parent URL": null}