{"Source": "Adaderana", "Timestamp": "December 22, 2010 03:46 pm", "Headline": "ඇමතිතුමාත් දන්නේ නෑ-අමාත්‍යංශයට බෙදුම්වාදීන් රිංගලා", "News Content": "ත්‍රස්තවාදය මෙරටින් මුලිනුපුටා දැමුව ද බෙදුම්වාදය මේ වන තෙක් පරාජය කර නැතැයි ජාතික නිදහස් පෙරමුණ පවසයි. එම පක්ෂයේ හිටපු පාර්ලිමේන්තු මන්ත්‍රී පියසිරි විජේනායක මහතා කියා සිටියේ බෙදුම්වාදී බලවේග රටතුළ තවදුරටත් ක්‍රියාත්මක වෙමින් පවතින බවයි. කොළඹ දී අද පැවති මාධ්‍ය හමුවකට සහභාගී වෙමින් පියසිරි විජයනායක මහතා මේ අදහස් පළ කළේය. බැන්කී මූන් මහතා පත් කළ උපදේශන කමිටුවට සිය පක්ෂය එදා මෙන්ම අදත් විරුද්ධ වන බවද ඔවුන් මෙරටට ගෙන්වා ගැනීම‍ට විදේශ කටයුතු අමාත්‍යංශයේ නිලධාරීන් මැදිහත් වී ක්‍රියා කරන බවද ‍ඔහු කියා සිටියේය. විදේශ කටයුතු අමාත්‍යංශයේ මෙම නිලධාරීන් අධිරාජ්‍යවාදී,බෙදුම්වාදී බලවේග වලට අවශ්‍ය අන්දමින් ක්‍රියා කරන බවද ,ඒ බව විදෙස් කටයුතු අමාත්‍ය ජී.එල් පීරිස් මහතා පවා නොදන්නා බවත් විජේනායක මහතා අවධාරණය කළේය. බෑන්කී මූන්ගේ මෙම විද්වත් කමිටුව පත් කර ගත්තේ ඔහුට උපදෙස් ලබා ගැනීමට පමණක් නම් ඔවුන් මෙරටට පැමිණීමට කිසිදු හේතුවක් නැතැයිද,මෙම කමිටවුට ශ්‍රී ලංකාවට ඇතුළත්වීමට අවසර ලබා නොදෙන බවට මීට පෙරාතුව කැබිනට් මණ්ඩල තීරණයක් පවා ගෙන තිබියදී එය නොසලකා ක්‍රියා කරන්නේ අමාත්‍යංශය තුළ සිටින අධිරාජ්‍යවාදී කුමන්ත්‍රණකරුවන් ගේ කුමන්ත්‍රණ නිසා බව පැහැදිලි වන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13026", "Category": null, "Parent URL": null}