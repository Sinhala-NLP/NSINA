{"Source": "Adaderana", "Timestamp": "February 9, 2019 06:56 pm", "Headline": "ඉන්දියානු රජයේ පැවති අවබෝධය ත්‍රස්තවාදය තුරන් කිරීමේ ප්‍රධාන සාධකයක් වුණා", "News Content": "ඉන්දියානු රජයේ පැවති අවබෝධය ත්‍රස්තවාදය තුරන් කිරීම සඳහා ප්‍රධාන සාධකයක් වූ බව විපක්ෂ නායක මහින්ද රාජපක්ෂ මහතා පවසයි. ලෝකයේ දරුණුම ත්‍රස්තවාදයට එරෙහිව සිදුකළ යුද්ධයේදී ඉන්දියාව සමඟ දැඩි මිත්‍රශීලි සබදතාවක් පැවති බව විපක්ෂ නායකවරයා පෙන්වා දෙන්නේය. ඉන්දියාවේ “ ද හින්දු “ පුවත්පත සංවිධානය කල සමුළුවකට එක්වෙමින් විපක්ෂ නායක මහින්ද රාජපක් මහතා මෙම අදහස් පල කර ඇති බව ඉන්දීය මාධ්‍ය වාර්තා කළේය. මෙහිදී වැඩිදුරටත් අදහස් දැක්වූ විපක්ෂ නායකවරයා පවසා ඇත්තේ එකිනෙකා තේරුම් ගැනීම සදහා එකිනෙකා අතර අදහස් හුවමාරු කර ගැනීම මෙන්ම එකිනෙකා අතර ඇති අවබෝධය අතිශයින් වැදගත් බවයි. ඉන්දියාව සහ ශ්‍රී ලංකාව යනු සංස්කෘතික සහ සාරධර්මවලින් පරිපූර්ණ එකම පවුලක් බව ද ඔහු ප්‍රකාශ කර ඇත. ඕනෑම පවුලක් සමඟ එක්ව ගමනක් යෑම සුමට නොවන බව පෙන්වාදෙන විපක්ෂ නායකවරයා බුදුන්වහන්සේ හා ඉන් අනතුරුව අනුගාමිකයින් ශ්‍රී ලංකාවට පැමිණීම වැදගත් කාරණයක් බව ද පෙන්වා දී ඇත. දෙරට අතර ද්විපාර්ශවික සබඳතා සඳහා ඉතා හොද වාතාවරණයක් පවතින අතර ඉන්දියාව සහ ශ්‍රී ලංකාව දෙරටින්ම දෙරටට ප්‍රතිලාභ ලබාගත යුතු බව ද විපක්ෂ නායකවරයා මෙහිදී ප්‍රකාශ කර ඇති බව ඉන්දීය මාධ්‍ය වාර්තා කළේය. විපක්ෂ නායක මහින්ද රාජපක්ෂ මහතාගේ අදහස් දැක්වීමෙන් අනතුරුව ප්‍රශ්න වටයක් පවත්වා තිබේ. එහිදී මාධ්‍යවේදියෙකු යොමු කළ ප්‍රශ්නයකට පිලිතුරු දෙමින් මහින්ද රාජපක්ෂ මහතා පවසා ඇත්තේ එළඹෙන ජනාධිපතිවරණය සදහා ජයග්‍රාහණය කළ හැකි අපේක්ෂකයෙකු තමා ඉදිරිපත් කරන බවයි. එම අපේක්ෂකයාගේ ජයග්‍රාහණයෙන් පසුව පවතින ආණ්ඩුක්‍රම ව්‍යවස්ථාව සංශෝධනය කිරීමට කටයුතු කරන බවද විපක්ෂ නායක මහින්ද රාජපක්ෂ මහතා මෙහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=103986", "Category": null, "Parent URL": null}