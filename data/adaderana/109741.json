{"Source": "Adaderana", "Timestamp": "May 11, 2019 12:31 pm", "Headline": "විනාශ වු දේවස්ථානවල ප්‍රතිසංස්කරණ කටයුතු ගැන ප්‍රගති සමාලෝචනයක්", "News Content": "ත්‍රස්ත ප්‍රහාරයෙන් විනාශයට පත්වූ දේවස්ථානවල ප්‍රතිසංස්කරණ කටයුතු අගරදගුරුතුමන්ගේ, සහයක රදගුරුතුමන්ලාගේ සහ දේවස්ථානවල පියතුමන්ලාගේ ආශිර්වාද, උපදෙස්, නිර්දේශ හා සහභාගීත්වය මත සිදුවිය යුතු බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අමාත්‍යවරයා මෙම අදහස් පල කළේ ත්‍රස්ත ප්‍රහාරයෙන් විනාශයට පත් වූ කොච්චිකඩේ, ශාන්ත අන්තෝනි දේවස්ථානය, මීගමුව කටුවපිටිය සාන්ත සෙබස්තියන් දේවස්ථානය හා මඩකළපුව සීයෝන් දේවස්ථානයේ ප්‍රතිසංස්කරණ කටයුතු පිළිබඳව කොළඹ අගරදගුරු මැල්කම් කාදිනල් රංජිත් හිමිපාණන්ගේ ප්‍රදානත්වයෙන් කොළඹ අගරදගුරු නිල නිවසේදී පැවති ප්‍රගති සමාලෝචන රුස්වීමට පසුගියදා සහභාගී වෙමිණි. හානියට පත් දේවස්ථාන ප්‍රතිසංස්කරණය කිරීම වගකීමක් බවත් මේ සමඟ දිරිය නිවාස වැඩසටහන අතිගරු කාදිනල්තුමාගේ උපදෙස් මත එතුමාගේ ප්‍රධානත්වයෙන් ආරම්භ කිරීමට පියවර ගන්නා බවත් අමාත්‍යවරයා එහිදි ප්‍රකාශ කර තිබේ. එමනේන, කොච්චිකඩේ, සාන්ත අන්තෝනි දේවස්ථානයේ ප්‍රතිසංස්කරණ කටයුතු අදියර දෙකක් යටතේ සිදු කිරීමට තීරණය කර තිබෙන බවද අමාත්‍යවරයා එහිදි පැවසීය. සජිත් ප්‍රේමදාස අමාත්‍යවරයාගේ ඉල්ලීම මත ජාතික සංස්කෘතික අරමුදලේ මූල්‍ය ප්‍රතිපාදන යටතේ ශාන්ත මරිය මද්දලේනා දේවස්ථානය ප්‍රතිසංස්කරණය කිරීම සඳහා රුපියල් ලක්ෂ 40 ක මූල්‍යාධාර ප්‍රදානය හා බොල්ලත රෝමානු කතෝලික දේවස්ථානය ප්‍රතිසංස්කරණය කිරීම සඳහා රුපියල් ලක්ෂ 10 ක මූල්‍යාධාර ප්‍රදානය කිරීමට එහිදි එකඟ වී ඇත. මීට අමතරව කොච්චිකඩේ, ශාන්ත අන්තෝනි දේවස්ථානයේ සහ මීගමුව කටුවපිටිය සාන්ත සෙබස්තියන් දේවස්ථානෙයේ තීන්ත ආලේප කිරීම සඳහා අවශ්‍ය තීන්ත නොමිලේ ලබා දීම සහ එම දේවස්ථාන දෙකෙහි ප්‍රතිසංස්කරණ කටයුතු සඳහා අවශ්‍ය කරන සිමෙන්ති නොමිලේ ලබා දීමට ආදාල අයතන විසින් සිදු කර තිබේ. මේ සම්බන්ධයෙන් අදහස් දක්වමින් අගරදගුරු මැල්කම් කාදිනල් රංජිත් හිමිපාණන් පවසා ඇත්තේ අමාත්‍යවරයාට සිය අවංක ස්තූතිය පුද කිරීමට අවශ්‍ය බවයි. එය ගෞරවයක් ලෙස සළකන බවද අගරදගුරු හිමියන් පවසා ඇත.", "URL": "https://sinhala.adaderana.lk/news.php?nid=109741", "Category": null, "Parent URL": null}