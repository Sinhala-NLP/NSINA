{"Source": "Adaderana", "Timestamp": "November 20, 2012 01:19 pm", "Headline": "දෙමළ ජනතාවගේ ගැටලුවලට එක්සත් ජාතීන් මැදිහත් විය යුතුයි", "News Content": "ශ්‍රී ලංකාවේ දෙමළ ජනතාවගේ ගැටලුවලට එක්සත් ජාතීන්ගේ සංවිධානය මැදිහත් වනු ඇති බවට තමන් බලාපොරොත්තු වන බව තමිල්නාඩුවේ හිටපු ප්‍රධාන අමාත්‍ය එම්.කරුණානිධි මහතා පවසයි. ශ්‍රී ලංකාවේ දෙමළ ජනතාවගේ ගැටලු පිළිබඳව එක්සත් ජාතීන්ගේ සංවිධානයේ වාර්තා මගින් කුමන දේ ප්‍රකාශ කර ඇතත් එක්සත් ජාතීන්ගේ සංවිධානය තවදුරටත් ඒ පිළිබඳව සොයා බලා කටයුතු කරනු ඇති බවට තමන් විශ්වාසය පළ කරන බව ද හිටපු ප්‍රධාන අමාත්‍යවරයා පවසා තිබේ. ටෙසෝ සමුළුව පිළිබඳව ඉන්දීය මාධ්‍ය වෙත අදහස් දක්වමින් එම්.කරුණානිධි මේ බව ප්‍රකාශ කර ඇති බව ඉන්දීය මාධ්‍ය වාර්තා කළේය. ටෙසෝ සමුළුවේ දී ඉදිරිපත් වු යෝජනා එක්සත් ජාතීන්ගේ සංවිධානයේ මානව හිමිකම් කමිටුව වෙත ලබාදී ඇති බව ද කරුණානිධි මහතා ප්‍රකාශ කරයි. \"එවැනි දෙයක් සිදුවුවහොත් ඒ සඳහා මැදිහත් වන ලෙස ඉන්දීය රජයට බල කරනවා\" ශ්‍රී ලංකාවේ දෙමළ ජනතාවගේ ගැටලු සම්බන්ධයෙන් ජනමත විචාරණයක් පැවැත්වීම පිළිබඳව මාධ්‍යවේදින් නැගු ප්‍රශ්නවලට පිළිතුරු දෙමින් කරුණානිධි ප්‍රකාශ කර ඇත.", "URL": "https://sinhala.adaderana.lk/news.php?nid=29349", "Category": null, "Parent URL": null}