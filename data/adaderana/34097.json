{"Source": "Adaderana", "Timestamp": "May 15, 2013 07:19 am", "Headline": "සපුගස්කන්ද පිරිපහදුව තාවකාලිකව වැසෙයි", "News Content": "හෙට (16) සිට දින කිහිපයක් සපුගස්කන්ද තෙල් පිරිපහදුව තාවකාලිකව වසාදමන බව ලංකා ඛණිජ තෙල් නීතිගත සංස්ථාව පවසයි. අනපේක්ෂිත ලෙස ආනයනික බොරතෙල් ප්‍රමාදවීම හේතුවෙන් මෙම තීරණයට එළඹි බව එම සංස්ථාව සඳහන් කරයි. කෙසේ වෙතත් ලංකා ඛණිජ තෙල් සංස්ථා පාලන අධිකාරියේ මෙම ක්‍රියාමාර්ග නිසා මෙරට ඉන්ධන ක්ෂේත්‍රය යළි අර්බුධයකට ලක්වන බව ඛණිජ තෙල් වෘත්තීය සමිති පෙන්වාදෙයි. පසුගිය වසරේ ද ඛණිජ තෙල් පාලන අධිකාරියේ අදූරදර්ශී ක්‍රියාමාර්ග හේතුවෙන් මෙවැනි තත්ත්වයක් හටගත් බව ඛණිජ තෙල් සංස්ථා ජාතික සේවක සංගමයේ ලේකම් ආනන්ද පාලිත මහතා පවසයි. සපුගස්කන්ද පිරිපහදුව වසා දැමෙන කාලය තුළ අත්‍යවශ්‍ය නඩත්තු කටයුතු ඉටුකර ගැනීමට පියවර ගන්නා බව ඛණිජ තෙල් නීතිගත සංස්ථාව සඳහන් කරයි. පිරිපහදුව නතර කිරීමෙන් පසුව යළි ආරම්භ කිරීමට අධික පිරිවැයක් දැරීමට සිදු වන බව ඛණිජ තෙල් වෘත්තීය සමිති ක්‍රියාකාරිකයෙකු වන ආනන්ද පාලිත මහතා පෙන්වාදෙයි. එමෙන්ම එය යථා තත්ත්වයට පත් කිරීමට දින ගණනාවක් ගත නව බව ද හෙතෙම පවසයි. කෙසේ වෙතත් ර‍ටේ අවශ්‍යතාවට සරිලන ඉන්ධන තොග සංස්ථාව සතුව පවතින අතර ඉන්ධන හිඟයකින් තොරව සැපයීමට පියවර ගන්නා බව ද ලංකා ඛණිජ තෙල් නීතිගත සංස්ථාව සඳහන් කරයි.", "URL": "https://sinhala.adaderana.lk/news.php?nid=34097", "Category": null, "Parent URL": null}