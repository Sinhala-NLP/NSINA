{"Source": "Adaderana", "Timestamp": "April 29, 2014 10:14 am", "Headline": "අනතුරින් හමුදාවේ 7ක් රෝහලේ - 3ට බරපතළයි", "News Content": "දඹුල්ල - අනුරාධපුර ප්‍රධාන මාර්ගයේ බුලාගල 76 කිලෝමීටර් කණුව අසල දී සිදුවු අනතුරකින් යුද හමුදා සෙබළුන් 7දෙනෙකු තුවාල ලබා තිබේ. මුණ්ඩිකුලම් කඳවුරේ සිට කොළඹ දෙසට ධාවනය වු යුද හමුදා ට්‍රක් රථයක් මාර්ගයෙන් ඉවතට පැන අසල තිබු ගසක ගැටී අනතුර සිදුව ඇති බව පොලීසිය සඳහන් කළේය. ට්‍රක් රථය ගසේ ගැටීමත් සමඟ එය ට්‍රක් රථය මතට කඩා වැටී ඇත. අනතුරෙන් ට්‍රක් රථයේ ඉදිරිපස ගමන්ගත් රියදුරු ඇතුළු සෙබළුන් තිදෙනෙකු සහ පිටුපස ගමන්ගත් තවත් සෙබලුන් සිව්දෙනෙකු තුවාල ලබා ඇති බව පොලීසිය පැවසුවේය. තුවාල ලැබු සෙබළුන් ප්‍රතිකාර සඳහා දඹුල්ල රෝහලට ඇතුළත් කර ඇත. ඉන් තිදෙනෙකුගේ තත්ත්වය බරපතළ බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=42855", "Category": null, "Parent URL": null}