{"Source": "Adaderana", "Timestamp": "October 8, 2013 03:50 pm", "Headline": " නිපුණ රාමනායකට පහරදීම පිළිබඳව වාස් ගුණවර්ධන විත්තිකරුවෙකු ලෙස නම් කරයි ", "News Content": "මාලබේ තොරතුරු තාක්ෂණ විද්‍යාලයේ ශිෂ්‍යයෙක්ව සිටි නිපුණ රාමනායකට පහරදීමේ සිද්ධියට අදාළව දැනට රක්ෂිත බන්ධනාගාර ගතව සිටින වාස් ගුණවර්ධන මහතා විත්තිකරුවෙකු ලෙස නම් කිරීමට නීතිපතිවරයා තීරණය කර තිබේ. බම්බලපිටියේ කෝටිපති ව්‍යාපාරික මොහොමඩ් සියාම් ඝාතන නඩුව අද(08) කැඳවු අවස්ථාවේ දී කොළඹ අතිරේක මහේස්ත්‍රාත් මොහොමඩ් සාබ්දින් මහතා මේ බව අධිකරණයට දැනුම් දෙන ලදී. සියාම් ඝාතන නඩුව සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන මහතා ඇතුළු සැකකරුවන් හත් දෙනෙකු අද අධිකරණය හමුවේ පෙනී සිටියේය. එහිදි මෙම සැකකරුවන් හත් දෙනා මේ මස 21 වන දින දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත්වරයා නියෝග කරන ලදී. මෙම ඝාතන සිද්ධිය සම්බන්ධයෙන් සැකකරුවන් නව දෙනෙකු චෝදනා ලැබ සිටි අතර ඉන් දෙදෙනෙකු රජයේ සාක්ෂිකරුවන් වීමට කැමැත්ත පළ කර තිබුණි. ඒ අනුව ඔවුන් දෙදෙනා කොන්දේසි මත නිදහස් කිරීමට අධිකරණය තීරණය කළේය. මේ අතර අපරාධ පරීක්ෂණ දෙපාර්තමේන්තුව මහේස්ත්‍රාත්වරයාට පැමිණිල්ලක් ඉදිරිපත් කරමින් සඳහන් කළේ ඝාතන සිද්ධියේ පැමිණිල්ලේ සාක්ෂිකරුවන්ට විත්තිකරුවන්ගෙන් බලපෑමක් එල්ල වන බවයි. මෙහිදි මහේස්ත්‍රාත්වරයා සැකකරුවන්ට දැනුම් දුන්නේ සාක්ෂිකරුවන්ට බලපෑම් නොකළ යුතු බවත්, ඉදිරියටත් එසේ කළහොත් ඊට අදාළ පියවර ගන්නා බවයි.", "URL": "https://sinhala.adaderana.lk/news.php?nid=38001", "Category": null, "Parent URL": null}