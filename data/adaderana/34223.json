{"Source": "Adaderana", "Timestamp": "May 19, 2013 10:25 pm", "Headline": "21 වර්ජනයට බය වෙන්න ඕන නෑ", "News Content": "21 දින ප‍්‍රකාශයට පත් කර ඇති වැඩවර්ජනයට ගුරු-විදුහල්පතිවරු එකතුවීම හමුවේ බියට පත් වී ඇති ආණ්ඩුව විවිධ කුමන්ත‍්‍රණ දියත් කරමින් නීත්‍යානුකූල වැඩවර්ජනය කඩාකප්පල් කිරීමට කටයුතු කරමින් ඇති බව ගුරු-විදුහල්පති වෘත්තීය සමිති ඒකාබද්ධ කමිටුව පවසයි. අද (19) දින කොළඹ නිපොන් හෝටලයේ දී ගුරු-විදුහල්පති වෘත්තීය සමිති ඒකාබද්ධ කමිටුව මගින් පවත්වනු ලැබූ මාධ්‍ය හමුවේ දී ලංකා ගුරු සේවා සංගමයේ ලේකම් මහින්ද ජයසිංහ මහතා මේ බව සඳහන් කළේය. වැඩිකළ විදුලි බිලට එරෙහිව ගුරුවරු හා විදුහල්පතිවරු පෙළගැසී සිටින බව හෙතෙම පැවසීය. ආණ්ඩුවේ සැලසුම්වලට අනුව තමන් කටයුතු කිරීම සූදානම් නොමැති බව මහින්ද ජයසිංහ මහතා සඳහන් කළේය. ආණ්ඩුව විසින් කරනු ලබන මානව හිමිකම් උල්ලංඝනය කිරීමකට එරෙහිව 21 වනදා සිදුකරනු ලබන මෙම වැඩවර්ජනය සඳහා වග කිවයුතු වෘත්තීය සමිතියක් ලෙස වැඩවර්ජනය කරන සියලුම ගුරුවරුන්, විදුහල්පතිවරුන්, අනධ්‍යන කාර්ය මණ්ඩලය බිය විය යුතු නොමැති බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34223", "Category": null, "Parent URL": null}