{"Source": "Adaderana", "Timestamp": "February 3, 2018 03:23 pm", "Headline": "  සැලසුමක් සහිත වැඩපිළිවෙළක් ඇත්තේ අපිට විතරයි", "News Content": "රට සංවර්ධනය කිරීම සඳහා සැලසුමක් සහිත වැඩපිළිවෙළක් ඇත්තේ එක්සත් ජාතික පක්ෂයට පමණක් බව අග්‍රමාත්‍ය රනිල් වික්‍රමසිංහ මහතා පවසයි. අම්බලන්තොට ප්‍රදේශයේ පැවැති ජන හමුවකට එක්වෙමින් අග්‍රමාත්‍යවරයා මෙම අදහස් පළ කළේය. මේ අතර පසුගිය රජය සමයේ ක්‍රියාත්මක කෙරුණු සංවර්ධන යෝජනා රැසක් ක්‍රියාවට නැංවීමට නොහැකි වූ බව හිටපු ජනාධිපති මහින්ද රාජපක්ෂ මහතා පවසයි. මාතරදී ඊයේ පැවැති ජන හමුවේදී හිටපු ජනාධිපතිවරයා ප්‍රකාශ කළේ මාතර සංවර්ධනය සඳහා වෙන් කළ මුදල් ද නැවතත් මහා භාණ්ඩාගාරය වෙත යොමු කළ බවයි. මේ අතර මෙරට ජනතාවට දේශපාලනය එපා වී ඇති බව ජනතා විමුක්ති පෙරමුණේ නායක අනුර කුමාර දිසානායක මහතා ගම්පහ ප්‍රදේශයේ පැවැති ජන හමුවකදී ප්‍රකාශ කළේය. මේ අතර අමාත්‍ය විජිත් විජේමුණි ද සොයිසා මහතා ප්‍රකාශ කළේ ඇතැම් සොරකම් සම්බන්ධයෙන් ජනතා විමුක්ති පෙරමුණ ද වගකිව යුතු බවයි. අමාත්‍ය මංගල සමරවීර මහතා මාතර, යටියන ප්‍රදේශයේදී සඳහන් කළේ ඡන්දය ලබාදීමේදී අපේක්ෂකයින් පිළිබඳව ද සැලකිලිමත් විය යුතු බවයි.", "URL": "https://sinhala.adaderana.lk/news.php?nid=83937", "Category": null, "Parent URL": null}