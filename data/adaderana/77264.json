{"Source": "Adaderana", "Timestamp": "September 7, 2017 09:37 pm", "Headline": "රෝසිගෙන් පිළිතුරක්", "News Content": "පොදු ව්‍යාපාර පිළිබද පාර්ලිමේන්තු කාරක සභාවේ (කෝප්) සාමාජිකත්වය දැරූ කාලය තුළ කාරක සභාව හමුවේ ඉදිරිපත් වූ කිසිදු කරුණක් නීතිවිරෝධී ලෙස කුමන පාර්ශවයකට හෝ ලබා නොදුන් බව වගකීමෙන් යුතුව පවසන බව අග‍්‍රාමාත්‍ය නියෝජ්‍ය කාර්ය මණ්ඩල ප‍්‍රධානී රෝසි සේනානායක මහත්මිය පවසයි. මාධ්‍ය වෙත නිවේදනයක් නිකුත් කරමින් රෝසි සේනානායක මහත්මිය මෙම අදහස් ප‍්‍රකාශ කර ඇත. බැඳුම්කර කොසිසම හමුවේ පුද්ගලයෙකු විසින් තම පුතාගේ නම සඳහන් කර තිබූණද, ඒ සඳහන සනාථ කෙරෙන කිසිදු අදහසක් එහිදී ඉදිරිපත් වී නොතිබුණු බවයි. එය 2016 වසරේ සිදු වු සංවාදයක් බවත් එම කාලය තුළ තමා පාර්ලිමේන්තු මන්ත‍්‍රීවරියක් නොවන බව ද ඇය සඳහන් කර ඇත. එසේ තිබියදී සමහර මාධ්‍ය මගින් තමාගේ පුතාගේ නම භාවිතා කරමින් කිසිදු පදනමකින් තොරව ක‍්‍රියා කරන බවත් ඒ තුළින් අද වන විට මාධ්‍ය ඇදවැටී ඇති තත්ත්වය පිළිහිඹු වන බව ද ඇය සිය නිවේදනයේ දක්වා තිබේ. කෙසේ වෙතත් මෙලෙස අපහාසාත්මක හැසිරුණු සියලු දෙනාට ඉදිරියේ දී නීතිමය පියවර ගැනීමට ද තමා පෙළඹෙන බව රෝසි සේනානායක මහත්මිය පවසයි.", "URL": "https://sinhala.adaderana.lk/news.php?nid=77264", "Category": null, "Parent URL": null}