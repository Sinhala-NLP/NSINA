{"Source": "Adaderana", "Timestamp": "August 9, 2017 11:23 am", "Headline": "අමාත්‍ය මණ්ඩලය රැස්වෙයි", "News Content": "අමාත්‍ය මණ්ඩල රැස්වීම අද(09) උදෑසන පවත්වා තිබේ.උදෑසන 08.30 ට ජනාධිපති ලේකම් කාර්යාලයේදී ආරම්භ වූ අමාත්‍ය මණ්ඩල රැස්වීම පැය 2ට අධික කාලයක් පැවති බව සඳහන්ය.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවති මෙම අමාත්‍ය මණ්ඩල රැස්වීම සඳහා අග්‍රමාත්‍ය රනිල් වික්‍රමසිංහ මහතා ඇතුළු අමාත්‍ය මණ්ඩලය එක්ව සිටි බව වාර්තා වෙයි.කෙසේවෙතත් අද දිනයේ අමාත්‍ය මණ්ඩල රැස්වීම සඳහා විදේශ අමාත්‍ය රවී කරුණානායක මහතා නොපැමිණි බවද වාර්තා වෙයි.රවී කරුණානායක අමාත්‍යවරයාට එරෙහිව එල්ල වී ඇති චෝදනා සම්බන්ධයෙන් අද(09) දිනයේ කිසිඳු සාකච්ඡාවක් සිදු වී නොමැති බවද දේශපාලන ආරංචි මාර්ග සඳහන් කළේය.මේ අතර ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් හෙට (10) කැඳවා තිබේ.ශ්‍රී ලංකා නිදහස් පක්ෂ සභාපති ජනාධිපති මෛත්‍රීපාල සිරිසේන මහතා විසින් මෙම මධ්‍යම කාරක සභා රැස්වීම කැඳවා ඇති බව සඳහන්ය.හෙට රාත්‍රී ජනාධිපති නිල නිවසේදී එය පැවැත්වීමට කටයුතු යොදා ඇති බව වාර්තා වෙයි. මෙම මධ්‍යම කාරක සභා රැස්වීමේ දී විදේශ අමාත්‍ය රවී කරුණානායක මහතාට එරෙහිව කථානායකවරයාට බාර දී ඇති විශ්වාසභංග යෝජනාව සම්බන්ධයෙන් වැඩි අවධානයක් යොමු කරනු ඇති බව ශ්‍රී ලංකා නිදහස් පක්ෂ ආරංචි මාර්ග සඳහන් කළේය.විශ්වාසභංග යෝජනාවට පක්ෂව ඡන්දය ලබා දෙන බවට ශ්‍රී ලංකා නිදහස් පක්ෂයේ ඇතැම් මන්ත්‍රීවරුන් මේ වන විටත් ප්‍රසිද්ධ ප්‍රකාශ සිදුකර තිබේ.පවතින තත්ත්වය හමුවේ අදාළ විශ්වාසභංග යෝජනාවට ඡන්දය ලබාදීම ඇතුළු කරුණු පිළිබඳ මෙහිදී සාකච්ඡා කෙරෙනු ඇත.", "URL": "https://sinhala.adaderana.lk/news.php?nid=76122", "Category": null, "Parent URL": null}