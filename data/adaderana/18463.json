{"Source": "Adaderana", "Timestamp": "September 2, 2011 09:44 am", "Headline": "චීන ඔත්තු සේවා නැවක් ඉන්දීය සාගරයේ ", "News Content": "පසුගිය මාස කිහිපයක කාලය තුළ ඉන්දීය සාගරයේ ධීවර යාත්‍රාවක් ලෙස පෙනී සිටිමින් ඔත්තු සේවාවල නිරත වූ චීන නෞකාවක් පිළිබඳව ඉන්දියාව විසින් අනාවරණය කරගෙන ඇති බව එරට මාධ්‍ය වාර්තා පවසයි‍. ඉන්දීය රේඩාර් පද්ධතියට මෙම නෞකාව පිළිබඳව තොරතුරු අනාවරණය වන විට එය අන්දමන් දූපත් ආශ්‍රිතව ධීවර කටයුතුවල යෙදී සිටි බව ද එම මාධ්‍ය වාර්තා පෙන්වාදෙයි. ඒ පිළිබඳව අනාවරණය වූ වහාම ඉන්දීය නාවික හමුදා යාත්‍රාවක් එම නෞකාව වෙත යවා ඇති නමුත් එම නෞකාව ජාත්‍යන්තර මුහුදු සීමාව තුළ රැඳී සිටින තුරු ඊට එරෙහිව කිසිදු නෛතික පියවරක් ගත නොහැකිව ඇති බව ද සඳහන්ය. කෙසේවෙතත් ඉන්දියාව පිළිබඳව ඔත්තු බැලීමෙහි නිරතව සිටින මෙම නෞකාවේ මෙහෙයුම් පිළිබඳව ඉන්දියාව අවධානයෙන් පසුවන බවත් ඉන්දීය මාධ්‍ය වාර්තා පවසයි. ඒ අතර මෙම චීන ඔත්තු සේවා නෞකාව ශ්‍රී ලංකාව දෙසට යාත්‍රා කර ඇති බවත්, කොළඹ නැංගුරම් ලා ඇති බවත් වාර්තා වී ඇති බව ද ඉන්දීය මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=18463", "Category": null, "Parent URL": null}