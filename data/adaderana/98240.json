{"Source": "Adaderana", "Timestamp": "October 26, 2018 07:00 am", "Headline": "ගුලි ගිල්ල පාකිස්ථාන යුවල මාට්ටු-ගුලි 35ක් එළියට", "News Content": "හෙරොයින් මත්ද්‍රව්‍ය තොගයක් ගුලි වශයෙන් සකස් කර , ඒවා ගිල දමා ශ්‍රී ලංකාවට පැමිණි පාකිස්තානු ජාතික ගුවන් මගී යුවලක් දින කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගෙන තිබේ. මොවුන් දෙදෙනා අතරින් කාන්තාව 67 වන වියේ පසුවන අතර , පිරිමි පුද්ගලයා 44 හැවිරිදි වියේ පසුවන්නෙකි. පාකිස්තානයේ සිට කටුනායක ගුවන් තොටුපොළ වෙත පැමිණෙන ගුවන් යානාවල මගීන් සහ භාණ්ඩ ශ්‍රී ලංකා ආරක්ෂක නිලධාරීන් විසින් දැඩි පරීක්ෂාවකට ලක් කිරීම සිදු වන නිසා , ඔවුන් මඟහැරීම සඳහා , මොවුන් දෙදෙනා පාකිස්තානයේ ලාහෝර් සිට ඩුබායි වෙත ගොස් , එතැන් සිට එමිරේට්ස් ගුවන් සේවයේ ඊ.කේ- 348 දරන ගුවන් යානයෙන් ඊයේ(25) පස්වරු 1.25 ට කටුනායක ගුවන් තොටුපොළ වෙත පැමිණ තිබුණි. එහිදී අත්අඩංගුවට ගත් මොවුන් දෙදෙනා , හෙරොයින් ගුලි ගිල දමා පැමිණ ඇති බව අනාවරණය කර ගත් පසු , මීගමුව මහ රෝහල වෙත ඇතුළත් කිරීමට පොලිස් මත්ද්‍රව්‍ය නාශක අංශයේ නිලධාරීන් පියවර ගෙන තිබුණි. ඉන්පසු රෝහල් වෛද්‍යවරුන් විසින් මොවුන් දෙදෙනාට විරේක බෙහෙත් ලබා දෙමින් , ඔවුන් ගිල දමා ඇති හෙරොයින් ගුලි එළියට ගැනීමට ප්‍රයත්න දැරීම ආරම්භ කර තිබේ. ඒ අනුව අද(26) දින උදෑසන වනවිට මෙම පාකිස්තානු ජාතික කාන්තාව විසින් ගිල දමා සිටි හෙරොයින් ගුලි 35 ක් එළියට ගැනීමට මීගමුව මහ රෝහල් වෛද්‍යවරුන් සමත් වී සිටිති. එම ගුලි තුළ රුපියල් ලක්ෂ 42 ක් වටිනා ඉස්තරම් බ්‍රවුන් ෂුගර් වර්ගයේ හෙරොයින් ග්‍රෑම් 350 ක් ඇති බව පොලිස් මත්ද්‍රව්‍ය නාශක අංශයේ උසස් නිලධාරීවරයෙකු පැවසීය. මෙම කාන්තාව මීට පෙර 06 වතාවක් මේ ආකාරයට ශ්‍රී ලංකාවට පැමිණ ගොස් ඇති අතර , පිරිමි පුද්ගලයා මෙසේ ශ්‍රී ලංකාවට පැමිණ ඇත්තේ පළමු වතාවටය. මොවුන් දෙදෙනා රෝහල් ගතව සිටියදී ම , අද මේ පිළිබඳව මීගමුව මහේස්ත්‍රාත් අධිකරණය වෙත කරුණු වාර්තා කර , දින 07 ක් රදවා තබාගෙන ප්‍රශ්න කිරීම සඳහා අවසර ලබා ගැනීමට පොලිස් මත්ද්‍රව්‍ය නාශක අංශයේ නිලධාරීන් පියවර ගනිමින් සිටිති.", "URL": "https://sinhala.adaderana.lk/news.php?nid=98240", "Category": null, "Parent URL": null}