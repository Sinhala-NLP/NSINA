{"Source": "Adaderana", "Timestamp": "November 10, 2018 08:44 pm", "Headline": "පාසල් සිසුවෙක් දිය රකුසට බිලි වෙයි", "News Content": "ආණමඩුව - ගල්කුලිය වැවේ දිය නෑමට ගිය පාසල් සිසුන් තිදෙනෙකු අතරින් එක් අයෙකු දියේ ගිලී මරුමුවට පත්වී ඇති බව මුන්දලම පොලීසිය පැවසීය. මිය ගොස් ඇත්තේ ආඩිගම - ගල්කුලිය පදිංචිව සිටි 17 වයසැති සිසුවෙක් වෙයි. අද(10) සවස මෙම අනතුර සිදුවී ඇති බව පොලීසිය සඳහන් කලේය. මිය ගොස් ඇති පාසල් සිසුවා සමග තවත් දෙදෙනෙකු ගල්කුලිය වැවට දිය නෑම සදහා ගොස් තිබෙන අතර එම අවස්ථාවේදී ඔවුන් සමග සිටි එක් අයෙකුගේ ඉල්ලීම පරිදි මිය ගොස් ඇති සිසුවාද පිහිනා යාමට උත්සාහ කළ අවස්ථාවේදී ඔහු දියේ ගිලී ඇති බව පොලීසිය පැවසීය. පසුව සිවිල් ආරක්ෂක කමිටු සාමාජිකයින් සහ ගම්වාසීන් එක්ව දියේ ගිලී අතුරුදහන්වූ දරුවා සොයා ගෙන තිබේ. ගිලන් රථයක් කැඳවා දියේ ගිලී සිටියදී ගොඩට ගත් සිසුවාව මුන්දලම දිසා රෝහල වෙත රැගෙන ගියත් අතර මගදී ඔහු මිය ගොස් තිබේ. පශ්චාත් මරණ පරීක්ෂණය පැවැත්වීමට නියමිතව තිබේ. මුන්දලම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=99027", "Category": null, "Parent URL": null}