{"Source": "Adaderana", "Timestamp": "June 5, 2017 07:03 pm", "Headline": "බැඳුම්කර ගනුදෙනුව ගැන තොරතුරු ඉල්ලුවත් ලැබුණේ නෑ", "News Content": "මහ බැංකු බැඳුම්කර සිද්ධිය සම්බන්ධයෙන් පත් කළ ජනාධිපති කොමිසම හමුවේ නියෝජ්‍ය අමාත්‍ය ආචාර්ය හර්ෂ ද සිල්වා මහතා අද සාක්ෂි ලබා දෙන ලදී.එහිදි සිදු කළ ප්‍රශ්න කිරීමකට පිළිතුරු දෙමින් හර්ෂද සිල්වා මහතා ප්‍රකාශ කළේ 2015 පෙබරවාරි 27 වනදා පැවැති භාණ්ඩාගාර බැඳුම්කර වෙන්දේසීයෙන් අනතුරුව ප්‍රාථමික අලෙවිකරුවෙකු දුරකථනය ඔස්සේ වෙළෙඳපලේ අසාමාන්‍ය හැසිරීමක් පිළිබඳ තමා දැනුම්වත් කළ බවයි.ඒ පිළිබඳ එවකට මහ බැංකු අධිපති අර්ජුන් මහේන්ද්‍රන් මහතාගෙන් විමසූ විට කිසිදු ගැටළුවක් නොමැති යැයි ඔහු ප්‍රකාශ කළ බව හර්ෂ ද සිල්වා මහතා සඳහන් කළේය.එමෙන්ම කෝප් කමිටු විමර්ශන අතුරතුර ද්විතීක වෙළෙඳපලේ බැඳුම්කර ගනුදෙනු සම්බන්ධයෙන් අවස්ථා කිහිපයකදී මහ බැංකුවෙන් තොරතුරු ඉල්ලා සිටියද එම තොරතුරු නොලැබුණු බව මන්ත්‍රීවරයා ප්‍රකාශ කළේය.එසේ දත්ත ලබා නොදීමට හේතුව මහ බැංකුව සතුව එම තොරතුරු නොතිබූ බව තම හැඟීම වන්නේ යැයි ආචාර්ය හර්ෂ ද සිල්වා මහතා කෝප් කමිටු සාමාජිකයෙකු වශයෙන් අද සාක්ෂි ලබා දෙමින් කියා සිටියේය. කොමිසම හෙට පෙරවරුවේ යළි රැස්වීමට නියමිතය.", "URL": "https://sinhala.adaderana.lk/news.php?nid=73935", "Category": null, "Parent URL": null}