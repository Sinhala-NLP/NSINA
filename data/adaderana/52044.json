{"Source": "Adaderana", "Timestamp": "June 16, 2015 05:16 pm", "Headline": "නැගෙනහිර විපක්ෂනායක ධූරය විමලවීර දිසානායකට!", "News Content": "පුරප්පාඩුව පැවති නැගෙනහිර පළාත් සභාවේ විපක්ෂ නායක තනතුර සඳහා එක්සත් ජනතා නිදහස් සන්ධාන පළාත් සභා මන්ත්‍රී විමලවීර දිසානායක මහතා පත් කර තිබේ.නැගෙනහිර පළාත් සභාවේ මාසික සභා රැස්වීම අද පැවති අතර එහිදී පළාත් සභා සභාපති චන්ද්‍රදාස ගලප්පත්ති මහතා විසින් විශේෂ ප්‍රකාශයක් සිදුකරමින් මේ බව පැවසු බව අද දෙරණ වාර්තාකරු සඳහන් කළේය.පසුගිය ජනවාරි 8 වන දින සිදුවු ආණ්ඩු මාරුවත් සමග නැගෙනහිර පළාත් සභාවේ ව්‍යුහය ද වෙනස් වු අතර ඒ අනුව විපක්ෂ නායක තනතුර පිළිබඳව දැඩි මතභේදාත්මක තත්ත්වයක් මතු වුණි.කෙසේවෙතත් අද දිනයේ පළාත් සභාවේ විශේෂ ප්‍රකාශයක් සිදුකළ සභාපතිවරයා වැඩිදුරටත් සඳහන් කළේ එක්සත් ජනතා නිදහස් සන්ධානය නියෝජනය කරන මන්ත්‍රීවරු දස දෙනෙකු විසින් විපක්ෂ නායකවරයා ලෙස පළාත් සභා මන්ත්‍රී විමලවීර දිසානායක මහතා පත් කරන ලෙස දිවුරුම් ප්‍රකාශයක් ලබාදී තිබු බවයි.එහෙත් එක්සත් ජාතික පක්ෂ මහලේකම්වරයා විසින් පළාත් සභාවේ විපක්ෂ නායක ලෙස පළාත් සභා මන්ත්‍රී දයාගමගේ මහතාගේ නම නිර්දේශ කර තිබු බව ද සභාපතිවරයා සඳහන් කර සිටියේය. පළාත් සභාවක විපක්ෂ නායක තනතුර සඳහා පුද්ගලයෙකු පත්කිරීමට පළාත් සභාවේ සභාපතිවරයාට බලයක් නොමැති බව පෙන්වාදුන් සභාපතිවරයා විපක්ෂ නායක තනතුර සඳහා පුද්ගලයෙකු පත් කරන ලෙස එක්සත් ජනතා නිදහස් සන්ධාන මහලේකම් සුසිල් ප්‍රේම්ජයන්ත් මහතාට අවස්ථා දෙකකදී ඉල්ලීම් ඉදිරිපත් කර තිබු බව ද සඳහන් කළේය.කෙසේවෙතත් මේ වන තෙක් ඊට ප්‍රතිචාරයක් නොලැබුණු බව ද සභාපතිවරයා අද පැවති පළාත් සභා රැස්වීමේ දී වැඩිදුරටත් පැවසුවේය.‍", "URL": "https://sinhala.adaderana.lk/news.php?nid=52044", "Category": null, "Parent URL": null}