{"Source": "Adaderana", "Timestamp": "May 30, 2014 08:17 am", "Headline": "තිබ්බටුවාවේ සුමංගල හිමි 70 වන විය සපුරයි", "News Content": "මල්වතු පාර්ශවයේ උත්තරීතර මහානායක, මහනුවර උපෝෂිත පුෂ්පාරාම විහාරද්‍යාධිපති අතිගෞරවාර්හ තිබ්බටුවාවේ ශ්‍රී සිද්ධාර්ථ සුමංගලාභිධාන මහනායක ස්වාමින් වහන්සේගේ 70 වන ඡන්ම දිනය අදට යෙදී තිබේ. 1957 වසරේ පැවිදි දිවියට ඇතුළු වු මල්වතු මහනාහිමියන් 1992 වසරේ මල්වතු පාර්ශවයේ අනුනායක හිමියන් ලෙස පත්වූ අතර 2004 වසරේ ජුලි මස 20 වැනිදා මල්වතු පාර්ශවයේ මහනායක පදවියට පත්වුණි. 57 වසරක් පුරා ශ්‍රී සම්බුද්ධ ශාසනය වෙනුවෙන් මෙහෙවරක නිරතව සිටින උන්වහන්සේ මල්වතු පාර්ශවයේ මහනායක පදවිය ලබා දස වසරක් ද සම්පූර්ණ වේ. දේශයේ අනන්‍යතාව සුරක්ෂිත කිරීමට නිබඳව කැපවන මල්වතු මහනාහිමියන් සැබැවින්ම ජාතියේ පුණ්‍යවන්ත දායාදයක් බව ඡන්ම දින සුභාසිංශන පණිවිඩයක් නිකුත් කරමින් ජනාධිපති මහින්ද රාජපක්ෂ මහතා පවසයි. ශ්‍රී සම්බුද්ධ ශාසනය ඒකාලෝක කිරීමට අවශ්‍ය කායික හා මානසික ශක්තිය උන්වහන්සේට හිමි වේවා යන්න ප්‍රාර්ථනා කර සිටින බව ද ජනාධිපතිවරයා සිය සුභාසිංශන පණිවිඩයේ සඳහන් කර ඇත. මේ අතර මහනාහිමියන් වෙත සුභාසිංශන පණිවිඩයක් නිකුත් කරන අග්‍රාමාත්‍ය දී.මු ජයරත්න මහතා පවසන්නේ ආර්ථික සංවර්ධනයත් සමග උත්තරීතර සමාජයක් කරා යන ගමනේදී මහනාහිමියන් රාජ්‍ය නායකත්වයට හා සෙසු ජනතාවට අර්ථයෙන් ධර්මයෙන් ලබාදෙන අනුශාසනා මහා ශක්තියක් වන බවයි.", "URL": "https://sinhala.adaderana.lk/news.php?nid=43586", "Category": null, "Parent URL": null}