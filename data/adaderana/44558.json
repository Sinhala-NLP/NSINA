{"Source": "Adaderana", "Timestamp": "July 10, 2014 08:18 am", "Headline": "බෝයාව හැදිල්ල 90%ක් ඉවරලු", "News Content": "උස්වැටකෙයියාව මුහුදු ප්‍රදේශයේ පිහිටා ඇති ගොඩබිමට ඉන්ධන පොම්ප කරන පුපුරාගිය බෝයාවේ ප්‍රතිසංස්කරණ කටයුතු සියයට 90කින් පමණ අවසන් බව ඛනිජ තෙල් අමාත්‍යාංශය පවසයි. ඒ අනුව අද දිනයේ දී මෙහි අලුත්වැඩියා කටයුතු අවසන් කිරීමට හැකියාව පවතින බව එම අමාත්‍යාංශය සඳහන් කළේය. මීට දින 4කට පමණ ඉහත දි උස්වැටකෙයියාව මුහුදු ප්‍රදේශයේ පිහිටා ඇති මුහුදේ සිට ගොඩබිමට පෙට්‍රල් ප්‍රවාහනය කරන බෝයාවක පිපිරීමක් සිදුවිය. ඒ අනුව පිරිපහදු කළ තෙල් මුතුරාජවෙල ප්‍රධාන තෙල් ගබඩා සංකීරණයට පොම්ප කිරීම නවතා දැමිණ. කෙසේ වෙතත් අදාළ පිපුරුම සිදුවු දිනයේ සිට එහි අලුත්වැඩියා කටයුතු ආරම්භ කෙරුණු අතර මේ වන විට එය අවසන් අදියර පැමිණ ඇති බව සඳහන්ය. මේ අතර කොළඹ වරායේ පිහිටා ඇති බෝයාවේ නලය පුපුරායාම හේතුවෙන් බොරතෙල් ගොඩබිමට පොම්ප කිරීමද දැනට නවතා දමා ඇත. ඒ අනුව මෙහි අලුත්වැඩියා කටයුතු ද මේ වන විට ආරම්භ කර ඇති අතර එහි වැඩකටයුතු අවසන් කිරීම සඳහා තවත් කාලයක් ගත වනු ඇති බව වාර්තා වෙයි.", "URL": "https://sinhala.adaderana.lk/news.php?nid=44558", "Category": null, "Parent URL": null}