{"Source": "Adaderana", "Timestamp": "March 7, 2013 10:37 pm", "Headline": "මංගල උළෙලට ගිය ගමන අවමංගල්‍යයකින් අහවරයි", "News Content": "යතුරු පැදියක් මාර්ගයෙන් ඉවතට පැන ගසක හැපීමෙන් සිදුවී ඇති අනතුරකින් පියා මිය ගොස් හත් හැවිරිදි පුතා බරපතළ තුවාල ලබා හලාවත මහා රෝහලට ඇතුළත් කර ඇති බව පොලීසිය පවසයි. අද (07) දින දහවල් 2.45 ට පමණ හලාවත - ආණමඩුව මාර්ගයේ බංගදෙණිය - දිගන්වැව ප්‍රදේශයේදී මෙම අනතුර සිදුවී ඇති බව අද දෙරණ වාර්තාකරු කියා සිටියි. අනතුරින් මිය ගොස් ඇත්තේ පල්ලම - පොත්තුකුලම පදිංචිව සිටි ජේ.ඒ. සුසන්ත චන්ද්‍රලාල් (42) නම් අයෙකු වන අතර තුවාල ලබා ඇති පුතු ජේ.ඒ.රවීන්ද්‍ර ජයසිංහ (07) යන අය බරපතළ තත්ත්වයෙන් හලාවත මහා රෝහලේ දැඩිසත්කාර ඒකකට ඇතුළත් කර ප්‍රතිකාර ලබමින් සිටියි. මිය ගොස් ඇති පියා සහ තුවාල ලබා ඇති පුතා මංගල උත්සවයකට සහභාගිවීමට පැමිණ ආපසු නිවස බලා යමින් සිට ඇත. යතුරු පැදිය පදවමින් සිට ඇත්තේ මිය ගොස් ඇති පියා විසින් වන අතර එක් වරම යතුරු පැදිය මාර්ගයෙන් ඉවතට පැන ගසක හැපීමෙන් අනතුර සිදුවී ඇති බව පොලීසිය කියයි. හලාවත පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=32202", "Category": null, "Parent URL": null}