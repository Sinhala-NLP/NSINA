{"Source": "Adaderana", "Timestamp": "June 26, 2011 12:08 pm", "Headline": "නිවාස අඩස්සියේ සිටියත් සමාජ සේවයට අවසර දුන්නා", "News Content": "විදේශගතව සිටින එල්.ටී.ටී.ඊ සංවිධානයේ හිතෛෂිවන්තයන්ගේ මුදල් ලබාගෙන එකී මුදල් එල්.ටී.ටී.ඊ තරුණ තරුණියන් පුනරුත්ථාපනය කිරීමට හා යුද්ධයෙන් පීඩාවට පත්වූවන්ට සහන සැලසීමට ක්‍රියා කරන බව එල්.ටී.ටී.ඊ.සංවිධානයේ හිටපු ජාත්‍යන්තර ප්‍රධානි කුමාරන් පද්මනාදන් හෙවත් කේ.පී පවසයි. යුද්ධයෙන් මව්පියන් අහිමිවූ දරුවන් වෙනුවෙන් ඊයේ දිනයේ මුලතිව්හි ස්ථාපිත කළ ළමා නිවාසයක් විවෘත කිරීමේ අවස්ථාවට එක්වෙමින් හෙතෙම මේ බව සඳහන් කළ බව බී.බී.සී මාධ්‍ය උපුටා දක්වයි. පසුගිය සමයේ යුදමය වාතාවරණය පවතිද්දී ඊට අධාර පිණිස ලොව පුරා සිටින එල්.ටී.ටී.ඊ හිතෛෂිවන්තයින් විසින් ශ්‍රී ලංකාවට එවීමට මුදල් එක්රැස් කළ බවත්,යුද්ධය නිමාවීමෙන් පසු එකී මුදල් අදාළ පුද්ගලයින් විසින් සඟවා තබාගෙන ඇති බව තමන් දන්නා බවත් කේ.පී විසින් අවධාරණය කර තිබේ. ලේසි පහසු කාර්යයක් නොවූවද එකී මුදල් යළි ලබාගෙන යුද්ධයෙන් පීඩාවට පත්වූවන්ට සහන සැලසීමට හා එල්.ටී‍.ටී.ඊ තරුණ තරුණියන් පුනරුත්ථාපනය කිරීමට යොදාගන්නා බව කේ.පී සඳහන් කර ඇතැයි බී.බී.සී වාර්තා කරයි. ශ්‍රී ලංකා රජයේ අත්අඩංගුවට පත් තමා මේවන විට නිවාස අඩස්සියේ සිටියද හිටපු එල්.ටී.ටී.ඊ සාමාජික සාමාජිකාවන් පුනරුත්ථාපනය කිරීමේ කටයුතු වලට සහය ලබාදීමට හා සමාජ සේවා කටයුතු කිරීමට රජය විසින් තමාට අවසර ලබාදී ඇති බවද කේ.පී පවසා තිබේ. මාධ්‍යවේදියෙකු නැඟූ ප්‍රශ්නයකට පිළිතුරු දෙමින් සිංහල හා ද්‍රවිඩ අන්තවාදී පිරිස්වල ඇතැම් ක්‍රියාකාරකම් හා මතවාද නිසා අත්අඩංගුවේ පසුවන එල්.ටී.ටී.ඊ සාමාජිකයින් නිදහස් කිරීමේ ක්‍රියාදාමය ප්‍රමාදවී ඇතැයි ද එහිදී කේ.පී පෙන්වා විසින් පෙන්වා දී තිබේ. තවත් ප්‍රබල එල්.ටී.ටී.ඊ නායකයෙකුවන රුද්‍ර කුමාර්ගේ නායකත්වයෙන් ගොඩනගන ලද පාර-ජාතික ඊලාම් රාජ්‍යයේ තමන්ද පුරෝගාමියෙකු බවත්,දැන් කාලය වෙනස් වී ඇති බවත්,දැන් කළ යුත්තේ එල්.ටී.ටී.ඊ සංවිධානයේ සිටි පිරිස් පුනරුත්ථාපනය කිරීම හා යළි පදිංචි කිරීමේ කටයුතු විධිමත් කිරීම බවද කේ.පී විසින් අවධාරණය කර තිබේ. ඉන්පසුව දේශපාලන විසඳුමක් වෙනුවෙන් කටයුතු කළ හැකිවෙනු ඇති බවට හෙතෙම විශ්වාසය පළ කර ඇත.", "URL": "https://sinhala.adaderana.lk/news.php?nid=17019", "Category": null, "Parent URL": null}