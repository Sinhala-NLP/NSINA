{"Source": "Adaderana", "Timestamp": "December 27, 2017 04:32 pm", "Headline": "වව්නියාවේ ව්‍යාපාරිකයාව පැහැරගෙන ගොස් කප්පම් ගන්න හැදූ 3 ක් අත්අඩංගුවට", "News Content": "වව්නියාවේ ව්‍යාපාරිකයෙකු පැහැර ගෙන ගොස් කප්පම් ලබා ගැනීමට උත්සහ කල පුද්ගලයින් තුන් දෙනෙකු වව්නියාව පොලීසිය විසින් 27 දා අත්අඩංගුවට ගෙන තිබේ. පැහැරගෙන ගොස් ඇත්තේ ශ්‍රී ලංකාව හා යුක්රේනය අතර තේකොළ අලෙවි කිරීමේ නිරත වව්නියාව වෙප්පන්කුලමේ පදිංචි තිරුවියම් අරුන්දරාසා නැමති අයෙකි. පැහරගෙන ගිය පුද්ගලයාගේ සහෝදරයෙකු වන විජේරත්නම් පොන්නම්බලම් නැමති අය පසුගිය 20 වෙනිදා වව්නියාව පොලීසියට පැමිණිලි කරමින් පවසා ඇත්තේ තම සහෝදරයා ඊට පෙරදින රාත්‍රියේ සිට අතුරුදහන්ව ඇති බවටයි. පොලීසිය ඒ සම්බන්ධයෙන් පරීක්ෂණ පවත්වන ලද නමුත් අතුරුදහන් වූ තැනැත්තා පිළිබදව පොලීසියට වැඩිදුර තොරතුරු ලැබී නොමැත. මේ අතරතුර 26 වෙනිදා වවුනියාව පොලීසියට පැමිණි අතුරුදහන්ව සිටි අරුන්දරාසා නැමති ව්‍යාපාරිකයා පවසා ඇත්තේ තමන්ව බලහත්කාරයෙන් තුන්දෙනෙකු විසින් පැහැරගෙන ගොස් කිළිනොච්චියේ පලෙයි ප්‍රදේශයේ නිවසක රදවා ගෙන සිටි බවයි. තමන්ව රදවාගෙන සිටි තැනැත්තන් තුන්දෙනා තමන්ව බිය කොට වරින් වර රුපියල් ලක්ෂ ගණනක කප්පම් මුදල් ඉල්ලා සිටි බවත් එම කප්පම් මුදල අවස්ථා කීපයකදී අඩු කල බවත් ඔහු පොලීසියට පවසා ඇත. අවසානයේදී මුදල් රැගෙන ඒමට එක් ස්ථානයකට යායුතු බව පවසා ඉතා උපක්‍රමශීලීව කප්පම් කරුවන්ගෙන් මිදී තමන් පලා ආ බව ව්‍යාපාරිකයා පොලීසියට පවසා තමන්ව පැහැරගෙන ගිය පිරිස පිළිබදව තොරතුරුද පොලීසියට පවසා ඇත. වව්නියාව පොලීසිය විසින් ව්‍යාපාරිකයාගෙන් ලබාගත් තොරතුරු වලට අනුව එම සැකකරුවන් තුන්දෙනා අත් අඩංගුවට ගෙන තිබේ. පොලීසිය ඔවුන්ගෙන් ප්‍රශ්න කරගෙන යන අතර ඔවුන්ව අධිකරණය වෙත ඉදිරිපත් කිරීමට පොලීසිය පියවර ගෙන තිබේ.", "URL": "https://sinhala.adaderana.lk/news.php?nid=82150", "Category": null, "Parent URL": null}