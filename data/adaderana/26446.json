{"Source": "Adaderana", "Timestamp": "August 9, 2012 04:44 pm", "Headline": "කප්පාදුවෙන් තොරව විදුලිය ගන්න අවධානයෙන් සිටිය යුතුයි", "News Content": "වර්තමානයේ විදුලිබල ක්ෂේත‍්‍රයේ යම් ගැටලු සහගත තත්ත්වයක් පවතින බවත්,මේ වනවිට අපි යම් තීරණාත්මක අවස්ථාවකට එළඹී සිටින බවත් විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. විදුලිය කප්පාදුවකින් තොරව ලබාගන්න නම් මහජනතාව මේ ගැන යම් අවධානයකින් සිටිය යුතු බවත්, නිරන්තරයෙන් බලශක්ති සංරක්ෂණයට යොමුවීමෙන් ජනතාවට මේ වෙනුවෙන් කරන්න පුළුවන් කැපකිරීම කළ හැකි බව අමාත්‍යවරයා කියා සිටියි. අද (09) උදෑසන පුත්තලම දිස්ත‍්‍රික්කයේ සේතපොල, දළුව හා නොරොච්චෝල යන ප‍්‍රදේශයන්ගේ ස්ථාපිත කර ඇති මෙගාවොට් 30 බැගින් වූ සුළං බලාගාර 03ක් ජාතික පද්ධතියට සම්බන්ධ කිරීමේ අවස්ථාවට එක්වෙමින් රණවක මහතා මේ බව සඳහන් කළේය. එහිදී ඔහු මෙසේද කියා සිටියේය. ඒ වගේම තවත් වසර 20ක් පමණ යද්දී ගල් අඟුරු සංචිත නිමවේවි. මේ තත්ත්වයන් හමුවේ අපි සාම්ප‍්‍රදායික නොවන බලශක්ති ප‍්‍රභවයන් වෙත යොමුවිය යුතු කාලය දැන් එළඹිලා. අතීතයට අයිති බලාගාරයකුත් අනාගතයට අයිති බලාගාරයකුත් මේ වගේ එකම ප‍්‍රදේශයක ස්ථාපනය වීම දෛවෝපගත සිදුවීමක්. අද පද්ධතියට සම්බන්ධ කළ සුළං බලාගාර 03 ආශ‍්‍රයෙන් වසරකට ගිගාවොට් පැය 90ක් ජාතික පද්ධතියට එක්කරනවා. මෙම ව්‍යාපති 03 සඳහා වන රු. මිලියන 7200ක් වූ ආයෝජනය දේශීය ආයෝජකයින් විසින් සිදුකර තිබෙනවා. තවත් සුවිශේෂීත්වයක් වන්නේ මෙම බලාගාර සඳහා තාක්ෂණික හා කාර්මික දායකත්වය ලබාදී ඇත්තේ දේශීය ඉංජිනේරුවන් වීමයි. මෙම බලාගාර සඳහා සවිකර ඇති සුළංබල විදුලි ජනක යන්ත‍්‍ර දැනට ලෝකයේ පවතින නවීනතම තාක්ෂණයෙන් යුක්තයි.\"", "URL": "https://sinhala.adaderana.lk/news.php?nid=26446", "Category": null, "Parent URL": null}