{"Source": "Adaderana", "Timestamp": "September 17, 2019 07:35 pm", "Headline": "නෙළුම් කුලුනේ වංචාව ගැන ජනපතිගේ යුතුකම බන්දුල පහදයි", "News Content": "කොළඹ නෙළුම් කුලුන ඉදිකිරීමේදී රුපියල් බිලියන දෙකක වංචාවක් සිදුවී ඇත්නම් ස්වාධීන ජනාධිපති කොමිෂන් සභාවක් පත්කොට සති දෙකක් තුළ ජනාධිපතිවරයාට ඒ පිළිබඳ පූර්ණ වාර්තාවක් ලබාගත හැකි බව එක්සත් ජනතා නිදහස් සන්ධාන පාර්ලිමේන්තු මන්ත්‍රි ආචාර්ය බන්දුල ගුණවර්ධන මහතා පවසයි. විපක්ෂ නායක කාර්යාලයේ අද(17) පැවැති මාධ්‍ය හමුවකට එක්වෙමින් මන්ත්‍රිවරයා මේ බව සඳහන් කළේය. 2012 වසරේ ආරම්භ වු මෙම ව්‍යාපෘතිය අවසන් වීමට තිබුණේ 2015 දී බවත් යහපාලන රජය බලයට පැමිණි විගස මෙය අද දක්වා වසර 4 හමාරක් ඇඳ ගෙනවිත් ඇති බවද බන්දුල ගුණවර්ධන මහතා මෙහිදී පැවසීය. එය විවෘත කරන අවස්ථාවේ දී රුපියල් බිලියන 2 ක මුදලක් අතුරුදහන් වීමක් ගැන ප්‍රථම වතාවට ජනාධිපතිවරයා විසින් ලෝකයට ප්‍රකාශ කළ බවත්, මෙය ඉතා කණගාටුවෙන් හෙළා දකින බවත් ඔහු කියා සිටියේය. හිටපු ජනපති සහ කැබිනට් මණ්ඩලය මේ සම්බන්ධයෙන් වගකීම බාර ගන්නා බවත්, කිසිදු මුදලක් ආරම්භක අවස්ථාවේ සිට මේ රජය දක්වා ගෙවා ඇත්තේ එකම ගිණුමකට පමණක් බවත් එය වෙනත් ගිණුමකට ගෙවා එම මුදල් අතුරුදන් වුවා යැයි ජනපති පැවසු බවත් කියා සිටි ගුණවර්ධන මහතා, මෙවැනි සමාගම් ගැන මුදල් ලබා දීමක් ගැන ප්‍රශ්නයක් ඇත්නම් ජනාධිපතිවරයාගේ වගකීම වන්නේ මේ සම්බන්ධයෙන් වහාම සති දෙකක් ඇතුළත පූර්ණ පරීක්ෂණ වාර්තාවක් ගතහැකි සේ ස්වාධීන ජනපති කොමිසමක් පත්කිරීම බවද කියා සිටියේය. ලෝකයේ 19 වැනි ස්ථානයට ලංකාව ඔසවා තබන විටත් දකුණු ආසියාවේ පළමු තැනට ගෙන ඒමට උදව් කළ චීන රජයට අපහාසයක් වන අයුරින් සොරකම්වලට රජය සමඟ එකතු වෙනවා යන පණිවිඩය සියුම්ව යැවීමට උත්සහ ගෙන ඇති බව පෙනී යන බවද ඔහු පැවසීය. මේ අතර මෙම අවස්ථාවට එක් වෙමින් එක්සත් ජනතා නිදහස් සන්ධානයේ පාර්ලිමේන්තු මන්ත්‍රී කංචන විජේසේකර මහතා පවසා සිටියේ, 2012 සිට 2019 අවසන් වාරිකය දක්වා එකම ගිණුමකට මුදල් ගෙවා ඇති අතර, ALIT සමාගමේ ගිණුමට නොව CEIEC නම් ප්‍රධාන සමාගම් ගිණුමට මුදල් බැර වී ඇති බවත් පැවසීය. ජනාධිපතිගේ දෙවන චෝදනාව ලෙස සමාගම හොයාගන්නවත් නැහැ යනුවෙන් පැවසු බවද කියා සිටි මන්ත්‍රීවරයා ජනාධිපතිවරයාව යම් පිරිසක් නොම﻿ඟ යවා ඇති දැයි සැකයක් ඇති වෙන බවද කියා සිටියේය. ගූගල් මැප් තුළින් සමාගම සොයාගත හැකි බවත් පැවසු මන්ත්‍රීවරයා, සමාගමේ නම ඇතුළත් කළ විය මෙය සොයාගත හැකි බවත් පැවසීය. ශ්‍රී ලංකා පොදුජන පෙරමුණ පක්ෂ මුලස්ථානයේ පැවති මාධ්‍ය හමුවට එක්වෙමින් එක්සත් ජනතා නිදහස් සන්ධානයේ පාර්ලිමෙින්තු මන්ත්‍රී රෝහිත අබේගුණවර්ධන මහතා පවසා සිටියේ, 2015 ජනවාරි නවය වැඩ නැවතුණ බවත් එයින් බිලියන එකොළහක් රටට අහිමි වු බව විගණන වාර්තා එළි දක්වා ඇතැයිද කියා සිටියේය. සමාගමට මුදල් ගෙවලා තියෙනම්, සමාගම එතන නොමැතිනම්, රටේ දුෂණ වංචා හොයන ආයතන ඇති බවත් ජනාධිපති කොමිෂන් සභා ඇති බවත් ඒවා මෙයට එරෙහිව ක්‍රියාත්මක විය යුතුව තිබුණු බවත් පැවසීය. වැරදිකරුවන්ට නීතිය ක්‍රියාත්මක කරන්න තිබු බවත් අද වන තෙක් කිසිවෙකුගෙන් ඒ ගැන ප්‍රශ්න කර නොමැති බවත් මන්ත්‍රීවරයා මෙහිදි වැඩදුරටත් කියා සිටියේය. මැතිවරණ කොමිෂන් සභාව ඉදිරිපිට දී ශ්‍රී ලංකා පොදුජන පෙරමුණේ ජාතික සංවිධායකෙ බැසිල් රාජපක්ෂ මහතා පවසා සිටියේ, අදාළ අය පොලීසියට පැමිණිලි කරලා පරීක්ෂණයක් සිදු කරනු ඇති අතර, කියපු අයත් ඒ ගැන සොයා නොබැලීම ගැන වගකිව යුතු බවත් පැවසීය.", "URL": "https://sinhala.adaderana.lk/news.php?nid=119340", "Category": null, "Parent URL": null}