{"Source": "Adaderana", "Timestamp": "December 24, 2013 07:15 am", "Headline": " ශල්‍යකර්ම ආරක්ෂණ පිරික්සුම් ලැයිස්තුවක්", "News Content": "රෝහල්වල සිදුකරන සැත්කම් සඳහා ශල්‍යකර්ම ආරක්ෂණ පිරික්සුම් ලැයිස්තුවක් ක්‍රියාත්මක කිරීමට සෞඛ්‍ය අමාත්‍යංශය තීරණය කර තිබේ. රෝගීන්ගේ ආරක්ෂාව උදෙසා ලෝක සෞඛ්‍ය සංවිධානය විසින් නිර්දේශ කර ඇති මෙම ලැයිස්තුව හඳුන්වාදීම අද දිනයේ සිදුකිරීමට නියමිතය. මෙරට රෝහල් තුළ වර්ෂයකට සුළු ප්‍රමාණයේ සැත්කම්වල සිට මහ පරිමාණයේ සැත්කම් දක්වා සැත්කම් 70,000ක් පමණ සිදුකරන බව සෞඛ්‍ය අමාත්‍යංශය පෙන්වා දෙයි. සැත්කම් සිදුකිරීමේ දී ඇති විය හැකි සංකූලතා වළක්වා ගැනීම මෙවැනි පිරික්සුම් ලැයිස්තුවක් සකස් කිරීමේ මූලික අරමුණ වී තිබේ. ලෝකය පුරා මිලියනයක් පමණ රෝගීන් සැත්කම් මගින් ඇතිවන සංකූලතා වලින් වාර්ෂිකව මරණයට පත් වන අතර මිලියන 7ක පමණ පිරිසක් සැත්කම් නිසා ඇති වන තුවාල වලින් පීඩා විඳින බව වාර්තා වේ. රෝගීන්ගේ ජීවිත ආරක්ෂාව තහවුරු කිරීම සඳහා සෞඛ්‍ය අමාත්‍යංශයේ තත්ත්ව ලේකම් කාර්යාලය විසින් මෙම නව වැඩපිළිවෙල ආරම්භ කර තිබේ.", "URL": "https://sinhala.adaderana.lk/news.php?nid=39815", "Category": null, "Parent URL": null}