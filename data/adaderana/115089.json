{"Source": "Adaderana", "Timestamp": "July 26, 2019 04:18 pm", "Headline": "බොලිවියානුවන්ට සීතල අත්දැකීමක්", "News Content": "බොලිවියාවේ ලා පාස් අගනුවරින් අධික හිමපතනයක් වාර්තා වී ඇත. ලා පාස් නුවර වැසියන් හිම ක්‍රීඩාවල නිරතවෙමින් ප්‍රීතියෙන් කාලය ගතකරන ආකාරය විදෙස් පුවත් වාර්තා කළේය. බොලිවියාවට මේ දිනවල අසාමාන්‍ය ශීත කාලගුණයක් බලපා ඇත. ඒ හේතුවෙන් ලා පාස් අගනුවරට හිම පතනය වී එහි කඳුකර කලාපය ඉතාමත් සුන්දරව දිස්වූ ආකාරය විදෙස් පුවත් වාර්තා කර තිබුණි. හිම පතනය බොලිවියාවේ වැසියන්ට අලුත් අත්දැකීමක් ගෙනා සිදුවීමක්. මෙලෙස තදබල ලෙස එරටට හිම වරුසා පතිත නොවීම ඊට හේතුවයි. මෙම දුර්ලභ අවස්ථාවෙන් ප්‍රයෝජන ගත් බොලීවියානුවන් හිම මිනිසුන් සාදමින් ඉතාමත් විනෝදයෙන් කාලය ගත කළේය. අධික ශීත කාලගුණය හේතුවෙන් බොලිවියාවේ නගර රැසකට ධාරාණිපාති වැසි හටගෙන තිබුණි. ඉන් දුරස්ථ පලාත් කිහිපයක ගංවතුර තත්ත්වයක් බලපා ඇති අතර ලොව උසින් වැඩිම ජලාශය ලෙසින් සැලකෙන ටිටිකකා විලේ උදම් රළ තත්ත්වයක්ද හටගත් බවද වාර්තා වෙයි.", "URL": "https://sinhala.adaderana.lk/news.php?nid=115089", "Category": null, "Parent URL": null}