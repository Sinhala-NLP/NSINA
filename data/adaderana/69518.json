{"Source": "Adaderana", "Timestamp": "February 12, 2017 04:49 pm", "Headline": "නීලගිරි  සෑ රජුන්ගේ සර්වඥ ධාතුන් වැඩමවයි", "News Content": "නීලගිරි සෑ රජුන්ගේ සර්වඥ ධාතුන් වහන්සේලා තිස්සමහාරාම දෙබරවැව පච්චිමහරාම රජමහා විහාරස්ථානය වෙත වැඩම කරවීම නිවාස හා ඉදිකිරීම් අමාත්‍ය සජිත් ප්‍රේමදාස මහතාගේ ප්‍රධානත්වයෙන් අද(12) දින පෙරවරුවේ සිදුකෙරිණි.නීලගිරි මහා සෑ රජුන්ගේ කැනීම් වලදී පුරාවිද්‍යා දෙපාර්තුමේන්තුව විසින් සොයාගනු ලැබූ සර්වඥ ධාතුන් වහන්සේලා මෙලෙස අම්පාර ප්‍රදේශයේ සිට ගුවනින් වීරවිල තෙක් වැඩම කරවා වීරවිල සිට තිස්සමහාරාම පච්චිමහරාම රජමහා විහාරස්ථානය දක්වා විශේෂ රිය පෙරහරකින් වැඩම කරවා ඇත.අනතුරුව පච්චිමහරාම රජමහා විහාරස්ථානය දක්වා වැඩම කරවූ සර්වඥ ධාතුන් වහන්සේලා බාරගැනීමෙන් අනතුරුව ධාතුන් තැන්පත් කරවීම සඳහා සකසන ලද විශේෂ ජීටිකාවක් මත තැන්පත් කළ බවද වාර්තා වේ.මෙලෙස වැඩම කරවූ සර්වඥ ධාතුන් වහන්සේලා ප්‍රදේශයේ ජනතාවට හා අවට ප්‍රදේශයන්හි ජනතාවට වැද පුදා ගැනීමට අද(12) දින සිට දින තුනක් ප්‍රදර්ශනය කිරීමට කටයුතු සූදානම් කර තිබෙන බවද විහාරාධිපති හිමියන් පැවසූහ.", "URL": "https://sinhala.adaderana.lk/news.php?nid=69518", "Category": null, "Parent URL": null}