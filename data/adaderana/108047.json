{"Source": "Adaderana", "Timestamp": "April 16, 2019 04:11 pm", "Headline": "යාපනයේ දී අකුණු සැර වැදී ජීවිත 3ක් අහිමි වෙයි", "News Content": "යාපනයේ, උඩුවිල් ප්‍රාදේශීය සභාවට අයත්, කුප්පිලාන් ප්‍රදේශයේ දී අද(16) දහවල් 2.30ට පමණ අකුණු සැර වැදීමෙන් පුද්ගලයෙක් හා කාන්තාවන් දෙදෙනෙක් ජීවිතක්ෂයට පත්ව තිබේ. දුම්කොළ වගා කර ඇති වගා බිමක් ආසන්නයේ දී මෙම අකුණු සැර වැදීම සිදුව ඇතැයි අද දෙරණ වාර්තාකරු පවසයි. දහවල් ආහාරය ලබා ගැනීමට එක් පුද්ගලයෙකු එම ස්ථානයෙන් පිටව ගොස් ඇති අතර, එවිට ඇඳ හැලුණු වර්ෂාව සමඟ අකුණු ගැසීම් සිදුව තිබේ. වර්ෂාවෙන් බේරීම සඳහා මෙම කාන්තාවන් දෙදෙනා හා පිරිමි පුද්ගලයා පොල් ගසක් අසල වු කුඩා පැල්පතක් වෙත ගොස් ඇත. එහිදී අකුණු සැර වැදී ඇති අතර, දහවල් ආහාරයට එළියට ගිය පුද්ගලයා නැවත පැමිණි අවස්ථාවේ දී මෙම අනතුර දැක තිබේ. මෙසේ මිය ගොස් ඇත්තේ වයස අවුරුදු 48 ක් වු තිරුනාවුකරුසේ කන්නන්, වයස අවුරුදු 52 ක් වු කන්දසාමී මයිනාවතී හා වයස අවුරුදු 38 ක් වු රවි කුමාර් සුදා නැමැති එකම පවුලේ සහෝදර සහෝදරියන් බව ද වාර්තා වෙයි. මේ වන විට පශ්චාත් මරණ පරීක්ෂණය සිදු කිරීම සඳහා මෘත ශරීර යාපනය මුලික රෝහල වෙත රැගෙන ගොස් තිබේ. මිය ගිය තිදෙනාම කුප්පිලාන් දකුණ ප්‍රදේශයේ පදිංචිකරුවන් බව අනාවරණය වී තිබේ. චුන්නාකම් පොලීසිය විසින් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=108047", "Category": null, "Parent URL": null}