{"Source": "Adaderana", "Timestamp": "March 23, 2019 11:27 am", "Headline": "දරුවන් තිදෙනා නිවස තුල තනිකර දමා පලාගිය මවක්", "News Content": "මාස 11 ක් වු වයසැති පිරිමි දරුවෙකු හා වයස අවුරුදු 07 ක් හා 11 ක් වන ගැහැණු දරුවන් තිදෙනෙකු නිවසේ දමා පළාගිය මවක් සොයා පරීක්ෂණ පවත්වන බව වවුනියාව පෙරියඋළුක්කුලම පොලිසිය පවසයි. දරුවන් තිදෙනා නිවසේ තනිවම සිටින බවට පොලිසිය වෙත ලද තොරතුරක් මත අදාළ දරුවන් ඊයේ (22) පොලිස් භාරයට ගෙන වවුනියාව මහේස්ත්‍රාත් අධිකරණයට ඉදිරිපත් කර ඇත. දරුවන්ගේ මව කොළඹ යන බව පවසා දරුවන් තිදෙනා නිවසේ දමා මීට දින 04 කට පෙර නිවසින් ගොස් ඇති අතර,අසළ නිවසක කාන්තාවක් වෙත දරුවන් බලා ගැනීමට යැයි පවසා ගොස් ඇතත් මව නැවත නොපැමිණීම මත අසල්වැසියන් දරුවන් පොලිසිය වෙත භාරදි තිබිණ. පොලිසිය පැවසුවේ දරුවන් වවුනියාව පරිවාස හා ළමා ආරක්ෂණ අධිකාරිය යටතේ අධිකරණයට ඉදිරිපත් කිරීමෙන් අනතුරුව දරුවන් අනුරාධපුරය ළමා නිවාස වෙත යොමු කරන ලෙසට අධිකරණය නියෝග කළ බවයි. අධිකරණ නියෝග මත වයස මාස 11 ක් වන දරුවා අනුරාධපුර අභය ළමා නිවාසය වෙතද,වයස අවුරුදු 07 ක් 14 ක් වන ගැහැණු දරුවන් අනුරාධපුරය අවන්තිදේවි ළමා නිවාසය වෙත භාරදුන් බවද පොලිසිය පැවසීය. දරුවන්ගේ මව විදේශගතවීම වළක්වාලමින් ආගමන හා විගමන දෙපාර්තමේන්තුව වෙත විදේශ සේවා නියුක්ති කාර්යාංශය වෙතද නියෝග ලබාදි ඇති බවද පොලිසිය සදහන් කළේය. අදාළ කාන්තාව සොයා වවුනියාව පෙරියඋළුක්කුලම පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=106608", "Category": null, "Parent URL": null}