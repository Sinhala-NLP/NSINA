{"Source": "Adaderana", "Timestamp": "May 22, 2019 04:44 pm", "Headline": "මුහුදේදී විනාශ වන බෝට්ටු සඳහා සියයට 50ක සහනාධාරයක්", "News Content": "ධීවර රැකියාවේ නිරතව සිටියදී අනතුරට පත්ව විනාශ වන බෝට්ටුව වෙනුවට නව බෝට්ටුවක් සඳහා වැය වන මුදලින් සියයට 50ක් සහනාධාරයක් ලෙස ලබා දීමට තීරණය කල බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි. රාජ්‍ය අමාත්‍යතුමා සඳහන් කළේ දැනට අඩි 55 බෝට්ටුවක් මිලදී ගැනීම සඳහා ලබා දෙන සියයට 50 සහනාධාරය විනාශ වන බෝට්ටු වෙනුවට නව බෝට්ටුවක් ගැනීම සඳහා ද ලබා දීමට මේ යටතේ කටයුතු කරන බවය. පසුගියදා විනාශයට පත් වූ ධීවර යාත්‍රා පිළිබදව සහ විපතට පත් ධීවර පවුල් වෙනුවෙන් යම් සහන වැඩපිළිවෙලක් සකස් කිරීම පිලිබදව අද [ 22 ] පැවති සාකච්ජාවේදී ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා මේ බව සඳහන් කළේය. මෙහිදී වැඩිදුරටත් අදහස් දැක වූ රාජ්‍ය අමාත්‍ය දිලිප් වෙදආරච්චි මහතා, “ බෝට්ටුවක් තැනීමට ලක්‍ෂ 150 ක් පමණ වැය වෙනවා. ඒ මුදල හොයාගන්නේ ඉඩමක් විකුණලා, නැත්නම් තියෙන දේපළ උගස් කරලා. බැංකු වලට ණය වෙලා. දන්නා කියන අයගෙන් ණයට අරගෙන, ගෙදර රන් අභරණ උගසට තියලා. එහෙම කරලා ධිවර රැකියාවට යවන බෝට්ටුව මහා මුහුදේදී විනාශ වුනාම ඒ පවුලම විනාශයි. මේ විනාශ වන බෝට්ටුවලට වන්දි ලබාගැනීමේ ගැටළු තියෙනවා. මේ නිසා ධීවරයා කබලෙන් ලිපට වැටෙනවා. පවුල් පිටින් ධිවරයින් අනාථ වෙනවා. මේ තත්වය බරපතල සමාජ ගැටළුවක්. මේ තත්ත්වය පිළිබඳව මම ධීවර දෙපාර්තමේන්තුවේ අධ්‍යක්‍ෂක ජෙනරාල් සමග සාකච්ජා කළා. ඒ මුහුදේදී විනාශ වන යාත්‍රාවක් සදහා නව යාත්‍රාවක් වෙනුවෙන් වැය වන මුදලින් සියයට 50 ක් සහනාධාර මුදලක් ලෙස ලබාදීමට අවශ්‍ය කටයුතු කිරීමට. ඒ සඳහා අමාත්‍ය මණ්ඩලයට කරුණු ඉදිරිපත් කරලා අවශ්‍ය අනුමැතිය කඩිනමින් ලබාගැනීමටත් තීරණය කළා. දැනට මෙම සියයට 50 සහනාධාරය ලබා දෙන්නේ අඩි 55 බෝට්ටු සඳහා. ඒ කියන්නේ සල්ලි කාරයින්ට බෝට්ටු හදාගන්න. ” යැයි පැවසිය .", "URL": "https://sinhala.adaderana.lk/news.php?nid=110459", "Category": null, "Parent URL": null}