{"Source": "Adaderana", "Timestamp": "January 20, 2011 10:01 am", "Headline": "කැතරින් බ්‍රෙග් උතුරු -නැගෙනහිර සංචාරයක නිරතවෙයි", "News Content": "තෙදින නිල සංචාරයක් සඳහා දිවයිනට පැමිණ සිටින එක්සත් ජාතීන්ගේ සංවිධානයේ මානූෂීය සේවා පිළිබඳ සහකාර මහ ලේකම් සහ ආපදා සහන සම්බන්ධීකාරක නියෝජ්‍ය ප්‍රධානී කැතරින් බ්‍රෙග් මහත්මිය අද(20) උතුරු -නැගෙනහිර ප්‍රදේශවල විශේෂ සංචාරයක නිරත වීමට නියමිතව තිබේ. මෙරට මානූෂීය සේවා අවශ්‍යතා පිළිබඳ සමාලෝචනය කිරීම සහ එම අවශ්‍යතා අවධාරණය කිරීම ඇයගේ මෙම සංචාරයේ අරමුණ බව එක්සත් ජාතීන්ගේ සංවිධානයේ මෙරට කාර්යාලයේ ජාතික ප්‍රවෘත්ති නිලධාරී මොහාන් සමරනායක මහතා සඳහන් කළේය. එසේම ශ්‍රී ලංකාව තුළ මානුෂීය සේවා සම්පාදනයෙහි ලා එක්සත් ජාතීන් විසින් කෙරෙන කාර්යයභාරය සහ කිරීමට අපේක්ෂා කරන කාර්යයභාරය ද මෙම චාරිකාවේදී අවධානයට සහ කතාබහට ලක්වන බව ඔහු පෙන්වාදුන්නේය. එම මහත්මිය තෙදින නිල සංචාරයක් සඳහා ශ්‍රී ලංකාවට පැමිණ සිටින බව ඒ සම්බන්ධයෙන් වැඩිදුරටත් පැහැදිලි කරන මොහාන් සමරනායක මහතා කියා සිටියේය. පසුගිය කාලය තුළ සිවිල් යුද ගැටුම් නිසා අවතැන් වූ නැවත සිය ගම් බිම් කරා පැමිණෙමින් සිටින ජනතාවගේ අවශ්‍යතා පිළිබඳව සොයාබැලීම සහ ඔවුන් හමුවී කතාබහ කිරීම කැතරින් බ්‍රැග් මහත්මියගේ උතුරු - නැගෙනහිර සංචාරයේ අරමුණ බව වැඩිදුර කරුණු දැක්වූ මො‍හාන් සමරනායක මහතා ප්‍රකාශ කළේය. එමෙන්ම මෑතකාලීනව ගංවතුරෙන් පීඩාවට පත් ජනතාවගේ අවශ්‍යතා පිළිබඳව විමසා බැලීම සිදුවන බව ද ඔහු පෙන්වාදුන්නේය. සිකුරාදා දිනයේදී සහකාර මහ ලේකම්වරිය රජයේ නිලධාරීන් හමුවීමට නියමිත බවත්, මෙම චාරිකාවේදී ජල ගැලීම් වලින් පීඩාවට පත් ජනතාවට ආධාර ලබාදීම සඳහා අන්තර්ජාතික ප්‍රජාවගෙන් අරමුදල් ඉල්ලා කෙරෙන ආයාචනයක් කිරීමටත් නියමිත බව සමරනායක මහතා ප්‍රකාශ කළේය.", "URL": "https://sinhala.adaderana.lk/news.php?nid=13617", "Category": null, "Parent URL": null}