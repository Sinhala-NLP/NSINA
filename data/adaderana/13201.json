{"Source": "Adaderana", "Timestamp": "January 1, 2011 02:10 pm", "Headline": "සබරගමු ප්‍රධාන ඇමතිගෙන් මහ සමන් දේවා‍ලයට ලක්ෂ 40 ක් ", "News Content": "සබරගමුව මහ සමන් දේවා‍ලයේ ඉදිරි සංවර්ධන කටයුතු වෙනුවෙන් සබරගමු පළාත් ප්‍රධාන අමාත්‍යවරයා රුපියල් හතළිස් ලක්ෂයක මුදලක් පරිත්‍යාග කර තිබේ. සබරගමුව පළාත් සභාවේ සංස්කෘතික අමාත්‍යාංශයේ ප්‍රතිපාදන යටතේ මෙම මුදල් පිරිනමා ඇති බව වාර්තා වේ. ජනාධිපති මහින්ද රාජපක්ෂ මහතා මීට පෙර පිරිනමා තිබූ රුපියල් 80 ලක්ෂයක වියදමින් ඉදිවන වන්දනාකරුවන්ගේ විශ්‍රාම ශාලාව සඳහා අදාළ මුදල් යෙදවීමට නියමිත බව සඳහන්ය. වසරේ පළමු දිනය වන අද දිනයේ මහ සමන් දේවාල භූමියට දහස් සංඛ්‍යාත බැතිමතුන් පිරිසක් පැමිණ සිටි අතර ප්‍රධාන අමාත්‍ය මහීපාල හේරත් මහතා ද දේවාලය වෙත පැමිණ ආශිර්වාද ලබාගත්තේය. නව වසරේ පළමු රාජකාරිය වශයෙන් රුපියල් හතළිස් ලක්ෂයට අදාළ චෙක්පත දේවාලයේ බස්නායක නිළමේ සුනිල් ශාන්ත වීරසේකර මහතා වෙත ඉන් අනතුරුව භාර කර ඇත.", "URL": "https://sinhala.adaderana.lk/news.php?nid=13201", "Category": null, "Parent URL": null}