{"Source": "Adaderana", "Timestamp": "September 8, 2014 02:49 pm", "Headline": "දුම්වැටි ජාවාරමක තොරතුරු හෙළිවෙයි - 5ක් අත්අඩංගුවේ ", "News Content": "රත්නපුර, කහවත්ත ප්‍රදේශයේ මහා පරිමාණයෙන් පවත්වාගෙන ගිය නීති විරෝධි දුම්වැටි ජාවාරමක තොරතුරු අනාවරණය කර ගැනීමට කහවත්ත පොලිස් විශේෂ කාර්යය බලකා නිලධාරීන් සමත්ව තිබේ. ආදාළ වැටලීමේ දී එම ජාවාරමේ නිරත වු වෙළඳසැල් හිමියන් 05 දෙනෙකු අත්අඩංගුවට ගැනීමට හැකි වු බව පොලිස් විශේෂ කාර්යය බලකාය සඳහන් කළේය. කහවත්ත පොලිස් විශේෂ කාර්යය බලකා කඳවුරේ නිලධාරීන්ට ලැබුණු තොරතුරකට අනුව සිදුකළ වැටලීමක දී සැකකරුවන් අත්අඩංගුවට ගෙන ඇති බව වාර්තා වෙයි. අත්අඩංගුවට ගන්නා අවස්ථාවේදි සැකකරුවන් සතුව තිබී නීති විරෝධි දුම්වැටි ලක්ෂ 04 කට අධික සංඛ්‍යාවක් පොලිස් විශේෂ කාර්යය බලකා නිලධාරීන් විසින් සොයා ගෙන තිබේ. අදාළ දුම්වැටි තොගයේ වටිනාකම රුපියල් ලක්ෂ 22 කට අධික බව වාර්තා වෙයි. සැකකරුවන් වැඩිදුර විමර්ශන සඳහා රත්නපුර පොලිස් ස්ථානය වෙත භාර දී තිබේ.", "URL": "https://sinhala.adaderana.lk/news.php?nid=45918", "Category": null, "Parent URL": null}