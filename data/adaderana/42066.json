{"Source": "Adaderana", "Timestamp": "March 26, 2014 07:49 am", "Headline": "ලංකාව ගැන ජිනීවාහි විවාදය අදයි ", "News Content": "ශ්‍රී ලංකාව සම්බන්ධයෙන් ජීනිවාහි මානව හිමිකම් කවුන්සිලයට ඉදිරිපත් කර ඇති යෝජනාව පිළිබඳ විවාදය අද(26) ආරම්භ වීමට නියමිතය. විවිධ පාර්ශව එහිදී අදාළ යෝජනාව සමබන්ධයෙන් එක්සත් ජාතීන්ගේ මානව හිමිකම් කවුන්සිලය හමුවේ කරුණු ඉදිරිපත් කරනු ඇති බව සඳහන් වෙයි. ශ්‍රී ලංකාව නියෝජනය කරමින් ඒ සඳහා විදේශ කටයුතු අමාත්‍යංශ අධීක්ෂණ මන්ත්‍රී සජින් වාස් ගුණවර්ධන, ජිනීවාහි ශ්‍රී ලංකා නිත්‍ය නියෝජිත රවිනාත් ආරියසිංහ ඇතුළු පිරිසක් සහභාගිවී සිටින බව විදේශ අමාත්‍යංශය පවසයි. කෙසේ වෙතත් විදේශ අමාත්‍ය මහාචාර්ය ජී.එල් පීරිස්, මහින්ද සමරසිංහ, නිමල් සිරිපාලද සිල්වා යන අමාත්‍යවරු මේ වනවිට ජිනීවා හි නොසිටින බව විදේශ අමාත්‍යංශය සඳහන් කරයි. මෙම අමාත්‍යවරු අන්තර් පාර්ලිමේන්තු සමුළුවට සහභාගි වීම සඳහා ජිනීවා වෙත ගිය බව එම අමාත්‍යංශයේ ප්‍රකාශකයෙකු පවසයි. ශ්‍රී ලංකාව සම්බන්ධයෙන් මානව හිමිකම් කවුන්සිලයට ඉදිරිපත්ව ඇති යෝජනාවලිය පිළිබඳ විවාදයෙන් අනතුරුව ඊට අදාළ ජන්ද විමසීම ලබන 28 වැනිදා සිදුකිරීමට නියමිතය. ශ්‍රී ලංකාවේ මානුෂීය මෙහෙයුමේ අවසන් කාලයේ දී සිදුවු බව කියන මානව හිමිකම් කඩවීම් පිළිබඳ අමෙරිකාව ඇතුළු රටවල් 05ක් විසින් මෙම යෝජනාවලිය ඉදිරිපත් කර තිබේ.", "URL": "https://sinhala.adaderana.lk/news.php?nid=42066", "Category": null, "Parent URL": null}