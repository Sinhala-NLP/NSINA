{"Source": "Adaderana", "Timestamp": "June 13, 2012 01:01 pm", "Headline": "ආණ්ඩුවේ නොහැකියාවට වන්දි ‍ගෙවන්නේ ජනතාවයි", "News Content": "රටේ වාර්ෂික ආදායමෙන් 96% ක් වැය වන්නේ ණය වාරික ගෙවීම හා පොලිය ගෙවීමට බව එක්සත් ජාතික පක්ෂය පවසයි. එ.ජා.ප පාලන සමයේ ඒ සඳහා වැය කරනු ලැබුවේ 30% ක් වැනි සුළු මුදලක් පමණක් බව එම පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා කියා සිටියි. මේවන විට බංකොළොත්භාවයට පත්ව ඇති ආණ්ඩුව සල්ලි ඇති තැන් සොයමින් ගසාකන්නට පටන්ගෙන ඇති බවත්,සේවක අර්ථසාධක අරමුදලේ මුදල් ගසාකෑමට උත්සාහ කළ ආණ්ඩුව පසුව ජාතික ඉතිරිකිරීමේ බැංකුවේ මුදල්ද ගසාකන්නට උත්සාහ දරා එය හෙළිදරව්වීම නිසා අතහැර දැමූ බව හෙතෙම කියා සිටියේ අද කොළඹ පැවති මාධ්‍ය හමුවකදීය. මේවන විට විදුලිබල මණ්ඩලය බිලියන 26 ක් ,ඛනිජ තෙල් සංස්ථාව බිලියන 94 ක් ,ලංගම බිලියන 4 ක් ,ශ්‍රී ලන්කන් ගුවන් සේවය බිලියන 19 ක් ආදී වශයෙන් රාජ්‍ය ආයතන 249 ක් පාඩු ලබන බව මන්ත්‍රීවරයා කියා සිටියේය. රන් සංචිත වලින් මේවන විට 90% ක් විකුණාදමා ඇති බව කියා සිටි ඔහු ආණ්ඩුවේ නොහැකියාවට හා වැරදි කළමනාකරණයට වන්දිගෙවන්නට සිදුව ඇත්තේ ජනතාවට බව සිහිපත් කළේය. අද දවසේ අප විසින් පරිභෝජනයට ගනු ලබන සෑම පාරිභෝගික භාණ්ඩයකින්ම 70% ක පමණ ආණ්ඩුවට බදුගෙවන බවත්,මේ ආකාරයේ බදු අයකරන අන් රටක් නොමැති බවත් කිරිඇල්ල මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24997", "Category": null, "Parent URL": null}