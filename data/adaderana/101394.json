{"Source": "Adaderana", "Timestamp": "December 27, 2018 09:06 pm", "Headline": "මාස 3ක් යන්න කලින් යථා තත්ත්වයට පත් කරනවා", "News Content": "ආපදා තත්ත්වයෙන් බලපෑමට ලක් වූ ප්‍රදේශ සහ ජනතාව තෙමසක කාලයක් තුළ යථා තත්ත්වයට පත් කිරිම සඳහා අවශ්‍ය පියවර ගන්නා බව වජිර අබේවර්ධන අමාත්‍යවරයා පවසයි. ඔහු පවසන්නේ පීඩාවට පත්වූවන් සඳහා සහන සැලසීමට සෑම පියවරක්ම ගෙන ඇති බවයි. දිස්ත්‍රික් ලේකම්වරුන් සමඟ පැවැති හමුවකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව පැවසීය. මේ අතර ආපදා තත්ත්වය හේතුවෙන් පීඩාවට පත් උතුරේ ජනතාවට අවශ්‍ය පහසුකම් විධිමත්ව ලබා දෙන ලෙස සෞඛ්‍ය අමාත්‍ය රාජිත සේනාරත්න මහතා සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා වෙත උපදෙස් ලබාදී තිබේ. ශ්‍රී ලංකා සංවර්ධන පරිපාලන ආයතනයේ දිස්ත්‍රික් ලේකම්වරුන්ගේ සහභාගිත්වයෙන් පැවැති සාකච්ඡාවකදී අමාත්‍යවරයා උතුරේ ආපදා තත්ත්වය පිළිබඳ අදහස් පල කළ බවයි සෞඛ්‍ය අමාත්‍යාංශය පැවසුවේය. මේ වන විට වෛද්‍යවරුන් හෙද හෙදියන් ඇතුලු සෞඛ්‍ය සේවික සේවිකාවන් උතුරු පළාතේ රෝහල්වලට යොමු කර ඇති අතර කඳවුරු 26ක රැදී සිටින ජනතාවට අවශ්‍ය සමීපාරක්ෂක පහසුකම් ලබාදීමට පියවර ගෙන ඇති බව රාජිත සේනාරත්න අමාත්‍යවරයා එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=101394", "Category": null, "Parent URL": null}