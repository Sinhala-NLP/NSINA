{"Source": "Adaderana", "Timestamp": "July 6, 2012 09:25 am", "Headline": "රැඳවියාගේ දේහය පිළිබඳ අවසන් කටයුතු මහර අධිකරණ බලසීමාවේ සිදුකළ යුතුයි ", "News Content": "වව්නියාව බන්ධනාගාරය තුළ සිදුවූ ගැටුමෙන් මියගිය රැඳවියාගේ දේහය පිළිබඳ අවසන් කටයුතු මහර අධිකරණ බලසීමාව තුළ සිදුකරන ලෙස අධිකරණය නියෝග කර තිබේ. මියගිය ගනේෂන් නිමලරූබන් නැමැත්තා වව්නියාව ප්‍රදේශයේ පදිංචිව සිටි අයෙකු බව පොලිසිය පවසයි. දේහය පිළිබඳ අවසන් කටයුතු එම ප්‍රදේශයේ දී සිදුක‍ළහොත් ගැටලුකාරී තත්ත්වයක් උද්ගත විය හැකි බවට පොලිසිය කළ ඉල්ලීමක් සලකා බැලීමෙන් පසු මෙම නියෝගය ලබාදී ඇති බව වාර්තා වේ. මෙම මරණය සම්බන්ධ අධිකරණ වෛද්‍ය පරීක්ෂණය ඊයේ පැවති අතර මේ වන විට දේහය රාගම රෝහලේ තැන්පත් කර ඇත. මියගිය පුද්ගලයාගේ දේහය භාරගැනීම සඳහා දෙමව්පියන් ඉදිරිපත් නොවුණහොත් රජයේ වියදමින් අවසන් කටයුතු සිදුකරන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=25554", "Category": null, "Parent URL": null}