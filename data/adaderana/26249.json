{"Source": "Adaderana", "Timestamp": "August 2, 2012 08:51 am", "Headline": "ඉන්දු-ලංකා වෙළඳ සබඳතා තර කෙරෙන ලකුණු", "News Content": "ශ්‍රී ලංකාව සහ ඉන්දියාව අතර වෙළඳ සබඳතා වර්ධනය කිරීම සම්බන්ධයෙන් දෙරටේ ‍අවධානය යොමුවී ඇති බව ඉන්දීය මාධ්‍ය වාර්තා කරයි. 2017 වසර වන විට දෙරට අතර ද්වීපාර්ශ්වික වෙළඳ සබඳතා දෙගුණ කිරීමට තීරණය වී ඇති බව \"ද හින්දු\" පුවත්පත පවසයි. ඒ සඳහා \"සීපා\" ගිවිසුම අත්සන් කිරීම සිදුවනු ඇති බව අදාළ පුවත්පත පෙන්වා‍දෙයි.. ඉන්දීය කර්මාන්ත හා වාණිජ අමාත්‍ය ආනන්ද ශර්මා මහතාගේ ශ්‍රී ලංකා සංචාරයේ දී මේ සම්බන්ධයෙන් දීර්ඝ වශයෙන් සාකච්ඡා කිරීමට නියමිත බව වාර්තා වේ. අමාත්‍ය ආනන්ද ශර්මා මහතා දින 3 ක සංචාරයක් සඳහා හෙට (03) දිනයේ දිවයිනට පැමිණීමට නියමිතය. එහිදී ඉන්දීය අමාත්‍යවරයා මෙරට කර්මාන්ත හා වාණිජ ‍කටයුතු අමාත්‍ය රිෂාද් බදියුදීන් මහතා සමඟ ගිවිසුම් කිහිපයකට අත්සන් කිරීමට නියමිතව ඇති බව ද ඉන්දීය මාධ්‍ය වාර්තා කරයි. ශර්මා මහතාගේ ශ්‍රී ලංකා සංචාරය අතරතුර ජනාධිපති මහින්ද රාජපක්ෂ මහතා සමඟ ද සාකච්ඡා කිරීමට‍ නියමිතය.", "URL": "https://sinhala.adaderana.lk/news.php?nid=26249", "Category": null, "Parent URL": null}