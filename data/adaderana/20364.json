{"Source": "Adaderana", "Timestamp": "November 30, 2011 01:08 pm", "Headline": "පුද්ගලික බස් හිමියන්ගෙන් යළිත් රතු එළියක්", "News Content": "බස්ගාස්තු සංශෝධනයක් කඩිනමින් ලබාදෙන ලෙසට බලකරමින් ඉදිරි දින කිහිපය තුළ දී දැවැන්ත වර්ජනයකට අවතිර්ණ වීමට කටයුතු කරන බව සමස්ත ලංකා පෞද්ගලික බස්රථ හිමියන්ගේ සමිති සම්මේලනය පවසයි. එහි ලේකම් අංජන ප්‍රියන්ජිත් මහතා අවධාරණය කර සිටියේ පෞද්ගලික බස්රථ කර්මාන්තය විනාශ කිරීමේ වැඩපිළිවෙළක් මේ වන විට දියත් වන නමුත් ඊට කිසිසේත් ඉඩ නොතබන බවයි. ප්‍රවාහන අමාත්‍ය කුමාර වෙල්ගම මහතා මීට පෙරාතුව සිදුවන පාඩුව තමන්ටත් දැනෙන බවත්, ශ්‍රී ලංගම පවා ලක්ෂ 22 ක් පාඩුලබන බවත් කියා සිටියද අනෙක් පසින් බස් ගාස්තු සංශෝධනයක් එපා කියමින් ලංගම බස් අනුයුක්ත කිරීමට ඉඩඉල්ලා කැබිනට් පත්‍රිකා ඉදිරිපත් කිරීමට කටයුතු කරමින් සිටින බවටත් හෙතෙම චෝදනා කළේය. ඒසේ සිදුවන විට ලංගම බස් හා පුද්ගලික බස් ඒකාබද්ධ කාලසටහනකට අනුව ධාවනය කළ යුතු බවට වන එකඟතාවන්ට සිදුවන්නේ කුමක්දැයි අංජන ප්‍රියන්ජිත් මහතා අද පැවති මාධ්‍ය හමුවකදී ප්‍රශ්න කළේය. 1970 ගණන්වල ධාවනය කළ ආකාරයට එකී ප්‍රතිශතයන්ට අනුව බස් රථ අනුයුක්ත කිරීමට මේවන විට ඉඩක් නොපවතින බවත්,එකල පැවති ඉඩකඩ පුද්ගලික බස් රථ සේවාව විසින් පුරවා ඇති බවත් ඔහු පෙන්වා දුන්නේය. මේ ආකාරයට තවත් ගැටලු උද්ගතවන ආකාරයෙන් කටයුතු කරමින් මේ රටේ බස් කර්මාන්තය විනාශකරන්නට හැදුවත් ඊට ඉඩ නොතබන බවත්,ඒ නිසාම රටේ වගකිවයුත්තන්ට දැනෙන වෘත්තීය සමිති ක්‍රියා මාර්ගයකට අවතීර්ණ වන්නට සිදුව ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20364", "Category": null, "Parent URL": null}