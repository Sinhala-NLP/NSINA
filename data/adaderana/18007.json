{"Source": "Adaderana", "Timestamp": "August 11, 2011 10:04 pm", "Headline": "උ/පෙළ ලියූ සිසුන්ට දිවුරුම් උත්සවයෙන් බාධා ", "News Content": "අද(11) පැවති දිවුරුම්දීමේ උත්සවයක් නිසා හෝමාගම මධ්‍ය මහා විද්‍යාලයේ විභාග මධ්‍යස්ථානයේ උසස් පෙළ විභාගයට මුහුණදෙමින් සිටි සිසුන් දැඩි දුෂ්කරතාවයකට පත්ව ඇති බවට ලංකා ගුරු සංගමය චෝදනා කරයි. එම විද්‍යාලය අසල පිහිටි ප්‍රාදේශීය සභාවේ පැවති මන්ත්‍රීවරුන් දිවුරුම් දීමේ උත්සවය නිසා අද මෙසේ සිසුන්ට විභාගයට මුහුණදීමේදී අපහසුතාවයන්ට මුහුණදීමට සිදුව ඇති බව එම සංගමයේ ප්‍රධාන ලේකම් ජෝශප් ස්ටාර්ලිං මහතා පවසයි. එම උත්සවයේදී අධික ශබ්දයෙන් යුතුව ශබ්ද විකාශන යන්ත්‍ර භාවිතය නිසා සිසුන් විභාගයට මුහුණ දිය නොහැකි අන්දමින් බාධා පැමිණ ඇති බවත්, ඒ සම්බන්ධව සිසුන් විභාග ශාලාධිපතිවරුන් වෙත පැමිණිලි කර ඇති බවත් ඒ මහතා සඳහන් කළේය. නමුත් අධික ඝෝෂාව සිසුන්ට මහත් කරදරයක් වූ බැවින් ඒ සම්බන්ධව ඔවුන් විභාග කොමසාරිස්වරයා වෙත පවා පැමිණිලි කර ඇති බව අද දෙරණ වෙත අදහස් දක්වමින් හෙතෙම පෙන්වාදුන්නේය. මෙම උත්සවය සඳහා අධ්‍යාපන අමාත්‍ය බන්දුල ගුණවර්ධන සහ හිටපු අධ්‍යාපන අමාත්‍ය සුසිල් ප්‍රේමජයන්ත මහතා ද සහභාගි වී ඇති බව ස්ටර්ලිං මහතා ප්‍රකාශ කළේය. ලංකා ගුරු සංගමය ලෙස මෙවැනි සිදුවීම් දැඩිව හෙළා දකින බවත්, ඉදිරියේදී මෙවැනි සිද්ධීන් ඇතිනොවන ලෙස කටයුතු කරන ලෙස ඉල්ලා සිටින බවත් හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18007", "Category": null, "Parent URL": null}