{"Source": "Adaderana", "Timestamp": "November 8, 2016 08:21 am", "Headline": "ඉන්දීය සංචාරය නිමවා ජනපති එයි", "News Content": "ඉන්දියාවේ නිල සංචාරයක නිරත වූ ජනාධිපති මෛත්‍රීපාල සිරිසේන මහතා දිවයිනට පැමිණ තිබේ. ඊයේ රාත්‍රී ඒ මහතා දිවයිනට පැමිණි බව අද දෙරණ ගුවන්තොටුපළ වාර්තාකරු සඳහන් කළේය. දුම්කොළ භාවිතය පාලනය සම්බන්ධයෙන් ලෝක සෞඛ්‍ය සංවිධානය විසින් සංවිධානය කළ සමුළුවේ විශේෂ ආරාධිතයෙකු ලෙස සහභාගී වීම සඳහා ජනාධිපති මෛත්‍රීපාල සිරිසේන මහතා පසුගිය ඉරිදා දිනයේ දිවයිනෙන් පිටත්ව ගියේය. ඊයේ දිනයේ ආරම්භ වූ එම සමුළුවේ ප්‍රධාන දේශනය සිදුකරනු ලැබුවේ ද ජනාධිපතිවරයා විසිනි.සමුළුව ඇමතීමෙන් අනතුරුව ඊයේ පස්වරුවේ ජනාධිපති මෛත්‍රීපාල සිරිසේන මහතා ඉන්දියාවේ ජාතික කෞතුකාගාරයේ තැන්පත් කර ඇති කපිල වස්තුපුර ශ්‍රී සර්වඥ ධාතූන් වහන්සේ වැඳ ආශිර්වාද ලබාගෙන තිබේ.ජනාධිපතිවරයා ඇතුළු දූත පිරිස ඉන්දීය ජාතික කෞතුගාරය නැරඹීමට ද එක්වු බව ජනාධිපති මාධ්‍ය අංශය සඳහන් කළේය. අනතුරුව ජනාධිපතිවරයා ඉන්දියානු මහබෝධී සමාගමේ නවදිල්ලි මධ්‍යස්ථානය වෙත ගොස් තිබේ. මල්පහන් පූජා කර ආගමික වතාවත්වල නිරත වු ජනාධිපති මෛත්‍රීපාල සිරිසේන මහතා විහාරස්ථාන පරිශ්‍රයේ ඇති අනගාරික ධර්මපාල පිළිරුවට ද මල්දමක් පලඳවා පුෂ්පෝපහාර දක්වනු ලැබුවේය. අනතුරුව විහාරාධිපති ස්වාමීන් වහන්සේගේ සුවදුක් විමසමින් සුහද කතාබහක නිරත වූ ජනාධිපතිවරයාට උන්වහන්සේ විසින් ජය පිරිත් දේශනා කර ආශිර්වාද පළ කළ බව ජනාධිපති මාධ්‍ය අංශය සඳහන් කළේය.එම අවස්ථාවට නවදිල්ලි නුවර වාසය කරන ශ්‍රී ලාංකිකයින් පිරිසක් ද එක්ව සිටි අතර ජනාධිපති මෛත්‍රීපාල සිරිසේන මහතා ඔවුන් සමග ද සුහද කතාබහක නිරතව ඇත.", "URL": "https://sinhala.adaderana.lk/news.php?nid=65827", "Category": null, "Parent URL": null}