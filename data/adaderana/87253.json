{"Source": "Adaderana", "Timestamp": "April 10, 2018 05:19 pm", "Headline": "උපන් දිනය දා නාමල් කියපු දේ ", "News Content": "අග්‍රාමාත්‍යවරයාව විශ්වාසභංගයෙන් බේරා ගත් සන්ධානේ අමාත්‍යවරුන්ට අද ආණ්ඩුව තුළ තමන්ගේ අමාත්‍යධූරය බේරාගැනීමට නොහැකි වී ඇතැයි පාර්ලිමේන්තු මන්ත්‍රී නාමල් රාජපක්ෂ මහතා පවසයි. තංගල්ල කාල්ටන් නිවසේදී අද(10) සිය උපන්දින සැමරුම සිදුකිරීමෙන් අනතුරුව මාධ්‍ය වෙත අදහස් දක්වමින් මන්ත්‍රීවරයා මේ බව සඳහන් කළේය. සන්ධානයේ මහ ලේකම්වරයා පසුගිය දා ප්‍රකාශයක් කරමින් පොහොට්ටුව ජයගත් ප්‍රාදේශීය සභා සඳහා මූල්‍ය ප්‍රතිපාදන වෙන් නොකරන බව පැවසූ බවත් කියා සිටි නාමල් රාජපක්ෂ මහතා වසර 3 හමාරක් පාරක් තියා බෝක්කුවක්වත් රජය නොසෑදු බව ද පැවසීය. විශ්වාසභංග යෝජනාව සම්බන්ධයෙන් රනිල් වික්‍රමසිංහ මහතාට පක්ෂව සිටියත් ඇමතිකම් බේර ගන්න බැරි වුණ අය අද රටේ සංවර්ධනය ගැන කතා කරන බව ද නාමල් රාජපක්ෂ මහතා කියා සිටියේය. වසර තුන හමාරක් රට හදන්න බැරි වුණ අය ඉදිරියට තියෙන අවුරුදු එක හමාර තුළ කිසිවක් සිදු කරයි කියා බලා සිටීම කිසිදු ප්‍රතිඵලයක් හිමි නොවන බව ද නාමල් රාජපක්ෂ මහතා පැවසීය. ඉදිරි මහ මැතිවරණයේ දී ජනාධිපතිවරයාට තරඟ වැදීමට පක්ෂයක් හෝ අද වන විට නොමැති බව ද ඔහු සඳහන් කරයි. එනිසා රට අගාධයකට නොයවා ආණ්ඩුව විසුරුවා මැතිවරණයට යන ලෙස ද ඔහු රජයෙන් ඉල්ලා සිටියි.", "URL": "https://sinhala.adaderana.lk/news.php?nid=87253", "Category": null, "Parent URL": null}