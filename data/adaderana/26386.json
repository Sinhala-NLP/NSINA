{"Source": "Adaderana", "Timestamp": "August 7, 2012 11:46 am", "Headline": "ඉන්දු-ශ්‍රී ලංකා 20/20 තරගය අද", "News Content": "සංචාරක ඉන්දීය කණ්ඩායම සහ ශ්‍රී ලංකා කණ්ඩායම අතර පැවැත්වෙන පන්දුවාර 20/20 තරගය අද (07) පැවැත්වේ. මහනුවර පල්ලෙකැලේ ක්‍රීඩාංගණයේ දී පැවැත්වෙන මෙම තරගය රාත්‍රී 7 ට ආරම්භ වීමට නියමිතය. එක්දින තරගාවලිය ශ්‍රී ලංකා කණ්ඩායම පරාජය වීමත් සමඟ 20/20 තරගය කෙරෙහි බොහෝ දෙනෙකුගේ වැඩි අවධානයක් යොමුවී ඇත. එක්දින තරගාවලියේ දී කණ්ඩායමේ පැවති අඩුපාඩු සකස් කරගනිමින් අද තරගය සඳහා සහභාගී වන බව ශ්‍රී ලංකා කණ්ඩායමේ නායක මහේල ජයවර්ධන සඳහන් කළේය. තණතිල්ල පරීක්ෂා කිරීමෙන් අනතුරුව තරගය සඳහා සහභාගී වන කණ්ඩායම තීරණය කරන බවත් ආබාධයකට ලක්ව සිටින කුමාර සංගක්කාර වෙනුවට ශ්‍රී ලංකා සංචිතයට ශමින්ද එරංග කැඳවා ඇති බවත් කණ්ඩායම් නායක මහේල ජයවර්ධන පැවසීය. වි‍ශේෂයෙන් ඉදිරියේ දී පැවැත්වීමට නියමිත 20/20 ලෝක කුසලාන තරගාවලිය සඳහා මෙම තරගය පුහුණු තරගයක් ලෙස යොදා ගැනීමට බලාපොරොත්තු වන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26386", "Category": null, "Parent URL": null}