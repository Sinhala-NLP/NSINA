{"Source": "Adaderana", "Timestamp": "June 7, 2016 01:13 pm", "Headline": " තිසා වැවේ මාළු මියයයි", "News Content": "අනුරාධපුර තිසාවැවේ මසුන් විශාල වශයෙන් මියයාමට පටන්ගෙන ඇති බව වාර්තා වෙයි.ප්‍රදේශවාසීන් පවසන්නේ සතියක පමණ කාලයක සිට මසුන් මියයාමට පටන්ගෙන ඇති බවයි.මෙලෙස මියගොස් ඇත්තේ කොරළි මත්ස්‍යයින් පමණක් බව ද සඳහන්ය.අනුරාධපුර දිස්ත්‍රික් ලේකම්වරයා විසින් මේ වන විට තිසාවැවේ දියනෑම ද තහනම් කිරීමට පියවර ගෙන තිබේ.මසුන් මියයාම හේතුවෙන් තිසාවැව අවට ප්‍රදේශයේ දැඩි දුර්ගන්ධයක් පවතින අතර ප්‍රදේශවාසීන් පවසන්නේ තමන්ට මේ නිසා සෞඛ්‍ය ගැටළු මතුවීමේ අවදානමක් පවතින බවයි.ප්‍රදේශවාසීන්ගෙන් ලද තොරතුරු මත අනුරාධපුර මහ නගර සභාවේ මහජන සභාවේ මහජන සෞඛ්‍ය පරීක්ෂකවරුන් අදාළ ස්ථානයට ගොස් ඒ පිළිබඳ සොයා බලා නාරා ආයතනය දැනුම්වත් කිරීමට පියවර ගෙන තිබේ.ඒ අනුව තිසාවැවේ ජල සාම්පල සහ මියගිය මසුන් ඉදිරි පරීක්ෂණ සඳහා නාරා ආයතනය මගින් රැගෙන ගොස් ඇති බව වාර්තා වෙයි. මේ අතර තිසාවැවේ ඉවුරට ගොඩගසා ඇති මියගිය මසුන් දිනපතා ඉවත් කිරීමේ කටයුතු සිදුකෙරෙන බව අනුරාධපුර මහ නගර සභාවේ මහජන සෞඛ්‍ය පරීක්ෂක එච්.එම්.ආරියසේන මහතා සඳහන් කළේය.", "URL": "https://sinhala.adaderana.lk/news.php?nid=60864", "Category": null, "Parent URL": null}