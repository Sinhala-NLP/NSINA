{"Source": "Adaderana", "Timestamp": "September 5, 2013 02:37 pm", "Headline": "දෙමළ ජනයාට අන් රටවල සරණ යන්න සිදුකළේ  ආණ්ඩුවයි ", "News Content": "උතුරේ දෙමළ ජනයාට බටහිර රටවල සහ ඉන්දියාවේ සරණයාමට සිදුව ඇත්තේ ආණ්ඩුවේ අත්තනෝමතික ක්‍රියා කලාපය නිසා බව ජනතා විමුක්ති පෙරමුණ පවසයි. නවිනීදන් පිල්ලේ එන විට \"නීතිය හා සාමය\" නම් අමාත්‍යංශයක් පිහිටවූ බවත් , හමුදා කඳවුරු ඉවත් කළ බවත් , උතුරේ මැතිවරණය පවා ඉන්දියාවේ බලපෑමෙන් ලැබුණු දෙයක් බවට ද්‍රවිඩ ජනයා විශ්වාස කරන බවත් ජ.වි.පෙ. දේශපාලන මණ්ඩල සභික, පාර්ලිමේන්තු මන්ත්‍රී අනුර කුමාර දිසානායක මහතා කියා සිටියි. ඔහු මේ බව කියා සිටියේ අද (05) බත්තරමුල්ල පක්ෂ මූලස්ථානයේදී පැවති මාධ්‍ය හමුවකට සහභාගී වෙමිනි. එහිදී ඔහු මෙසේද කියා සිටියේය. යුද්ධයෙන් පසු ජාතික ප‍්‍රශ්නය විසඳන්න හොඳ අවස්ථාවක් උදා වුණා. නමුත් ආණ්ඩුව එම අවස්ථාව මගහැරියා. යුද්ධයෙන් අවතැන් වූවන්ගේ ප‍්‍රශ්න, එම පළාත්වල ජනතාවගේ නිදහස හා ප‍්‍රජාතන්ත‍්‍රවාදය පිළිබඳ ප‍්‍රශ්නවලට විසඳුම් හදනවා වෙනුවට ආණ්ඩුව එම පළාත්වල අර්ධ මිලිටරි පාලනයක් දිගින් දිගටම ගෙන ගියා. උතුරේ ජනතාවගේ ඉඩම් ප‍්‍රශ්නය නොවිසඳුණු වටපිටාවක් තුළ හම්බන්තොටින්, අනුරාධපුරින් ජනතාව උතුරට ගෙනවිත් පදිංචි කළා. තව තවත් ඒ ප‍්‍රශ්නය තීව‍්‍ර කළා. අතුරුදහන්වූවන්ගේ ප‍්‍රශ්න, විසඳන්න කටයුතු කළේ නැහැ. අත්අඩංගුවට පත්වූවන්ගේ ගැටලූ විසඳනවා වෙනුවට ආණ්ඩුව තව තවත් අත් අඩංගුවට ගැනීම්, පැහැරගැනීම වර්ධනය කළා. උතුරේ මාධ්‍ය ආයතනවලට, මාධ්‍යවේදීන්ට පහර දුන්නා. ප‍්‍රජාතන්ත‍්‍රවාදය, නීතිය තහවුරු කරනවා වෙනුවට ඒවා අහිමි කළා. ආණ්ඩුව ක‍්‍රියා කළේ සිංහල, දෙමළ, මුස්ලිම් ජනතාව අතර ජාතික සමගිය ගොඩනැගීම ජාතික වගකීමක් ලෙස සලකා නොවේ. ආණ්ඩුව ජාතික ආරක්ෂාව කියන බයිනේත්තුව උඩ නැඟලා ප‍්‍රජාතන්ත‍්‍රවාදය, නිදහස මුළුමනින්ම අවුරමින් කටයුතු කළා. එහි ප‍්‍රතිඵලය වුණේ කුමක්ද? ප‍්‍රභාකරන්ට මරාගෙන මැරෙන බෝම්බකරුවන් නිර්මාණය කරන්න විශාල සන්නද්ධ කණ්ඩායමක් නිර්මාණය කරන්න හේතු වුණේ දකුණේ සිංහල ආණ්ඩුව දෙමළ ජනතාවගේ ප‍්‍රශ්නවලට විසඳුමක් නොවේ කියන මතයයි. ඒ මොහොතේ එම මතය සමහර දෙමළ ජනතාව පිළිගත් අතර සමහරු පිළිගත්තේ නැහැ. නමුත් පහුගිය වසර හතර ඇතුළත ආණ්ඩුව දෙමළ ජනතාවට ඔප්පු කර පෙන්නුවේ ප‍්‍රභාකරන්නේ මතය නිවැරදි බවයි. තමන්ගේ ආණ්ඩුව හැදිය යුතුයි කියන දෙමළ ජාතිවාදය දෙසට දෙමළ ජනතාව තල්ලූ කළා. එම පරිසරය දෙමළ දේශපාලන ව්‍යාපාරවලට තෝතැන්නක් නිර්මාණය කළා. උතුරේ ජනතාව විශ්වාස කරන්න පටන් ගත්තේ ආණ්ඩුවෙන් වැඩක් කරගන්න බටහිර රාජ්‍යය හා ඉන්දියාව සිටිය යුතු බවයි. පසුගියදා අපි ඉදිරිපත් කළ වැඩපිළිවෙලට අනුව පොලීසිය ආරක්‍ෂක අමාත්‍යංශයෙන් ඉවත් කළ යුතුබව කීවා. ඒවා නොපිළිගත් ආණ්ඩුව නවනීදන් පිල්ලේ එනවිට පොලීසිය නීතිය හා සාමය පිළිබඳ අමාත්‍යාංශයකට පවරනවා. ඒ වගේම අපි කිව්වා උතුරේ සිදුකරන හමුදාකරණය සීමාකරන්න කියලා. ඒවා ගණන් නොගත් ආණ්ඩුව හමුදා කඳවුරු ඉවත් කළේ පිල්ලේගේ සම්ප‍්‍රාප්තියක් එක්ක. ඒ වගේම දැන් පවත්වන්නට යෙදී තිබෙන උතුරේ මැතිවරණය ඉන්දියාව විසින් දෙමළ ජනතාවට දුන්නා කියා සිතිවිල්ලක් ඔවුන් තුළ තිබෙනවා. හමුදා කඳවුරු ඉවත් කිරීම, පොලීසිය ආරක්‍ෂක අමාත්‍යාංශයෙන් ඉවත් කිරීම, පළාත් සභා මැතිවරණය පැවැත්වීම, බටහිර රාජ්‍යවල සහ ඉන්දියාවේ මැදිහත්වීම මත ලැබූ දෙයක් කියලා දෙමළ ජනතාව විශ්වාස කරනවා. එනිසා ඔවුන්ගේ ආයාචනය බටහිර දෙසට යොමුවෙලා තිබෙනවා. බටහිර සරණ යාමට ඔවුන් පෙළඹී තිබෙනවා. ආණ්ඩුවේ ඓතිහාසික බරපතල වැරදිසහගත දේශපාලන සූදුව තමයි මෙම අනතුරුදායක තත්ත්වයට ඔවුන් ඇද දමා තිබෙනවා. ඒ වගේම තමයි පසුගියදා දෙමළ ජාතික සන්ධානය ඉදිරිපත් කළ මැතිවරණ ප‍්‍ර‍්‍රකාශය. එය මැතිවරණ ලියවිල්ලකට එහා ගිය ඔවුන් මෙතෙක් ගමන් කළ බෙදුම්වාද දිශාව තවදුරටත් පෝෂණය කරන ලියවිල්ලක් ලෙස තමයි අපි දකින්නේ. ඔවුන් දේශපාලන යෝජනා ඉදිරිපත් කිරීමේදී අවධානය යොමුකර තිබෙන්නේ වෙනම රාජ්‍යයක් ගොඩනැගීමේ අරමුණ දෙසටයි. දෙමළ ජාතික සන්ධානය කියන්නේ ඔවුන් ඓතිහාසික අනෙකුත් ජාතිකත්වයනගෙන් වෙන්කර හඳුනාගතහැකි ඔවුන්ටම ආවේණික ජාතියක් කියලයි. වෙනම රාජ්‍ය බිහිකිරීමට එය අත්‍යාවශ්‍ය සාධකයක්. ඓතිහාසික වශයෙන් උතුරු නැගෙනහිර පළාත් දෙමළ පමණක් කථාකරන ජනතාවගේ නිජ භූමිය ලෙස නම්කරනවා. ඒ වගේම ඔවුන්ට ස්වයං තීරණ අයිතිය හිමිවිය යුතු බව පවසනවා. උතුරු නැගෙනහිර පළාත් ඒකාබද්ධ කළයුතු බව පවසනවා. ඉඩම්, පොලිස් බලතල, අධ්‍යාපන, සෞඛ්‍ය, සම්පත් බලය සහිත දෙමළ ජනතාවට ස්වෛරීභාවය ලැබීමේ පදනම මත බලය බෙදිය යුතු බව කියනවා. වෙනම රාජ්‍යයකට අදාළ පදනම ඔහුන් හදලා තිබෙනවා. දෙමළ ජනතාවගේ ප‍්‍රශ්නයට එය පිළිතුරක් නොවෙයි. ඔවුන් දෙමළ ජනතාවට කරන්නේ අසාධාරණයක්. දෙමළ ජතතාවගෙන් 51%ක් ජීවත් වන්නේ උතුරු පළාතේ නොව පිට පළාත්වලයි. උතුරේ ජීවත් වෙන්නේ දෙමළ බතරය නොවෙයි. දෙමළ ජනතාවගේ නිජ බිම උතුරු නැගනහිර පළාත කීමෙන් ලංකාවේ අනෙක් පළාත් ඔවුන්ට අයිති නැතිබව පැවසෙනවා. එය ඉතාම අසාධාරණ තත්ත්වයක්. ලංකාවේ ජීවත්වන ප‍්‍රධාන ජාතිකත්ව වන සිංහල, දෙමළ, මුස්ලිම් ජනතාවට ඕනෑම තැනක පදිංචිවීමට ඕනෑම ආර්ථිකයකට හවුල් වීමට අයිතියක් තිබෙනවා. ටී.එන්.ඒ. උතුරු නැගෙනහිර දෙමළ කථාකරන අයගේ නිජභූමිය ලෙස නම්කරන්නේ නම් අනෙක් පළාත් හත සිංහල කථාකරන ජනතාවගේ නිජභූමිය ලෙස පවසනවාද? ඒ වගේම තමයි උතුරු නැගෙනහිර පළාත් ඒකාබද්ධ කිරීම පිළිබඳ අධිකරණ තීන්දුවක් තිබෙනවා. එයින් මුස්ලිම් ජනතාවට අසාධාරණයක් සිදුවෙනවා. සමන්තුරේ, කල්මුණේ, පොතුවිල් ඒකාබද්ධ කිරීම පිළිබඳ මුස්ලිම් ජනතාවගේ ඉල්ලීමක් තිබෙනවා. ඒ වගේම කඳුකර දෙමළ ජනතාව මළයනාඩුවක් ඉල්ලනවා. සිංහල, දෙමළ, මුස්ලිම්, වතුකර ජනතාවට කෑලි වශයෙන් බෙදීම තව තවත් ගැටුම් ඇවිළවීමට ඉවහල් වනවා. 1947 එවකට මහා භාරතය කෑලිවලට කඩා මුස්ලිම් පකිස්ථානයක් හැදුවා. අවුරුදු 60ක් තුළ ගැටුම්වලින් විශාල මිනී කඳු ගොඩගසා තිබෙනවා. කි‍්‍රකට් මැච් එකක් ගහන්න බැරි තත්ත්වයට පත්වෙලා ඉන්දියාවේ හා පකිස්ථානයේ ජනතාව විශාල පීඩාවක් භුක්ති විඳිමින් ඉන්නවා. ටී.ඒන්.ඒ. එකට අවශ්‍යවී තිබෙන්නේ එවැනි ආකාරයේ එකිනෙකාට එරෙහි අවි අමෝරාගත් පාලනයක්ද? ඉඩම් බලතල, නීතිය හා සාමය පිළිබඳ බලතල, සම්පත්, අධ්‍යාපනය, සෞඛ්‍ය හා ස්වෛරීත්වය පිළිබඳ බලය ඔවුන් ඉල්ලා සිටිනවා. ටී.ඒන්.ඒ. ඉදිරිපත් කරන්නේ වෙනම රාජ්‍යයකට අවශ්‍ය කරුණු කාරණායි. ටී.එන්.ඒ. සංවිධානය මෙවැනි තැනකට පත්කළේ රාජපක්‍ෂ ආණ්ඩුවයි. රාජපක්‍ෂවරුන්ගේ බලය තහවුරු කරගැනීමේ වුවමනාවෙන් ගත් කි‍්‍රයාමාර්ග ඔවුන්ට වෙනම රාජ්‍යයක් ඉල්ලා සිටීමට ඉඩකඩ විවර කළා. ඉතිහාසයේ සිංහල ධනපති පංතිය බලය වෙනුවෙන් සිංහල ජාතිවාදය ඇවිස්සුවා. සිංහල කියවීමට බැරි, සිංහල භාෂාව හරිහැටි උච්චාරණය කරන්න බැරි ඉංගී‍්‍රසි භාෂාවෙන් කතාකරන උදවිය තමන්ගේ බලය වෙනුවෙන් සිංහල ජාතිවාදී මතය වපුරමින් සිංහල බහුතරයකගේ කැමැත්ත ලබාගැනීමට කටයුතු කළා. ව්‍යවස්ථාව ඇතුළේ ඊට අදාළ වෙනස්කම් කළා. ප‍්‍රමිතිකරණයන් යෝජනා කළා. ඒ හා සමාන ලෙසම උතුරේ ප‍්‍රභූ පැළැන්තිය දෙමළ ජතිවාදය වැපිරුවා. දෙමළ එක්සත් විමුක්ති පෙරමුණේ නායකයෙක් වූ කාසියානාදන් 1977 මැතිවරණයේදී ප‍්‍රකාශ කළේ 78න් පසුව වෙනම රාජ්‍යයක් ස්ථාපිත කරන උත්සවයට තමන් ඇඳගෙන එන කබායේ සවිකරන රෝස මල පෝෂණය කරන්නේ සිංහලයින්ගේ ලේ වලින් බවයි. ඒ වගේම දෙමළ නායකයින් කියා සිටියේ වෙනම රාජ්‍යයක් අවශ්‍ය අය සූර්යයාට ඡන්දය දෙන්න කියලයි. ඔවුන් පැළකළ එම ජාතිවාදී මතය ඔවුන්ට පාලනය කරගන්න බැරි වුණා. ඔවුන් අභිබවා ගිය සන්නද්ධ කණ්ඩායම් බිහිවුණා. අන්තිමට එම දෙමළ නායකයින් ඔවුන්ගේ ගොදුරු බවට පත්වුණා. අමිර්තලිංගම් වැනි දෙමළ නායකයින් එම සන්නද්ධ කණ්ඩායම්වල වෙඩි පහරට ලක්වුණා. ඔවුන් වැපිරවූ ජාතිවාදී විෂබීජ ඔවුන්ව බිල්ලට ගත්තා.", "URL": "https://sinhala.adaderana.lk/news.php?nid=37166", "Category": null, "Parent URL": null}