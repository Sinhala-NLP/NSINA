{"Source": "Adaderana", "Timestamp": "April 25, 2012 03:35 pm", "Headline": "ඇමති මර්වින්ගෙන් මරණ තර්ජන-කැලණිය කොළොන්නාවක් කරන්න දෙන්න එපා ", "News Content": "ඇමති මර්වින් සිල්වා හා පොලීසිය එක් වී අභූත චෝදනා එල්ල කරමින් තමා අත්අඩංගුවට ගැනීමේ සැලසුමක් ඇති බව කැලණිය ප්‍රාදේශිය සභාවේ සභාපති ප්‍රසන්න රණවීර මහතා සදහන් කර සිටියි. කිරිබත්ගොඩ පොලීසියෙන් හා මර්වින් සිල්වාලගේ මැරයින් එකතු වී තමා ඇතුළු 15 දෙනකුගෙන් යුතු තම මන්ත්‍රී කණ්ඩායමට මරණීය තර්ජන එල්ලකරමින් සිටින බවද හෙතෙම සදහන් කළේය. ඊයේ රාත්‍රීයේ නාදුනන පිරිස් ප්‍රාදේශීය සභා භූමියේ සැරිසැරා ඇති බවත්,තමාගේ සොහොයුරා,ආධාරකරුවන් ඇතුළු මන්ත්‍රීවරුන් කිහිපදෙනකුටත් ව්‍යාජ චෝදනා එල්ල කොට අත්අඩංගුවට ගැනීමට කිරිබත්ගොඩ පොලීසිය කටයුතු කරමින් සිටින බවත් සභාපතිවරයා පෙන්වාදුන්නේ අද පැවති මාධ්‍ය හමුවකට එක්වෙමිනි. ගමේ නම ගිය චණ්ඩින්ට පොලිස් බලතල පවරා ගැටුම්කාරී තත්ත්වයක් නිර්මාණය කොට කැලණිය ප්‍රදේශය අරාජික කිරීමට මර්වින් සිල්වා මහතා ප්‍රමුඛ පිරිස් ක්‍රියාකරමින් සිටින බව ද ඔහු කියා සිටියේය. තමා වරදක් කර ඇත්නම් බොරු චෝදනා නොකොට නීතියට අනුව දඬුවම් කළ යුතු බවත්,ඒ අකාරයෙන් වරදක් කර ඇත්නම් තමන් ඕනම වේලාවක දඬුවම් විඳින්න සූදානම් බවත් ඔහු සඳහන් කළේය. එසේම මැරයින්ගේ කුමන්ත්‍රණවලට හසුනොවන ලෙස තමන් කැලණිය ජනතාවගෙන් ඉල්ලා සිටින බවත්,කැලණිය තවත් කොලොන්නාවක් වන්නට ඉඩදිය යුතු නැති බවත් සභාපති ප්‍රසන්න රණවීර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23799", "Category": null, "Parent URL": null}