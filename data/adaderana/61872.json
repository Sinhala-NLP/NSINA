{"Source": "Adaderana", "Timestamp": "July 7, 2016 01:57 pm", "Headline": "අනුරට අදත් ඇප නෑ! - හිටපු CCD ලොක්කාගෙනුත් ප්‍රශ්න කරයි", "News Content": "රගර් ක්‍රීඩක වසීම් තාජුදීන්ගේ මරණයට අදාළ පරීක්ෂණ යටපත් කළ බවට චෝදනා එල්ල වී ඇති හිටපු ජ්‍යේෂ්ඨ පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති තවදුරටත් රක්ෂිත බන්ධනාගාර ගත කර තිබේ.අදාළ නඩුව අද(07) කොළඹ මහේස්ත්‍රාත් අධිකරණයේදී විභාගයට ගත් බව අද දෙරණ අධිකරණ වාර්තාකරු සඳහන් කළේය.සැකකරුවන් වෙනුවෙන් පෙනී සිටින නීතීඥවරුන් විසින් එහිදී ඇප ඉල්ලීම් ඉදිරිපත් කර තිබේ.කෙසේවෙතත් එම ඇප ඉල්ලීම් සළකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා සඳහන් කළේ ඇප පනතේ විධිවිදාන අනුව සැකකරුවන්ට ඇප ලබාදීමට තමන්ට බලයක් නොමැති බවයි.කෙසේවෙතත් මහාධිකරණය හමුවේ ඇප ඉල්ලීම් ඉදිරිපත් කිරීමට හැකියාව පවතින බවද නිශාන්ත පීරිස් මහතා එහිදී දැනුම් දී තිබේ. මේ අතර අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් ප්‍රකාශ කර ඇත්තේ වසීම් තාජූදීන්ගේ මරණය සම්බන්ධයෙන් කොළඹ අපරාධ කොට්ඨාසයේ හිටපු අධ්‍යක්ෂවරයෙකු වන ඩී.ආර්.එල් රණවීර මහතා සම්බන්ධයෙන්ද විමර්ශන සිදුකරන බවයි.ඒ අනූව හිටපු අධ්‍යක්ෂවරයාගෙන් රහස් පොලීසිය මේ ගැන ප්‍රශ්න කරන බව වාර්තා වේ.තාජූදීන්ගේ මරණයට අදාළ සාක්ෂි අදාළ අධ්‍යක්ෂවරයා විසින් වසන් කර ඇත්ද යන්න පිළිබදව විමර්ශන සිදුකරන බව එහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ.මේ අතර දැනට සොයාගෙන ඇති වීඩියෝ පට කැනඩාවේ බ්‍රිටිෂ් කොලොම්බියා ආයතතනය වෙත යොමු කර වාර්තාවක් ලබාගැනීමට අවශ්‍ය කටයුතු කරමින් සිටින බවද අපරාධ පරීක්ෂණ දෙපාර්තමේන්තුව අධිකරණයට ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=61872", "Category": null, "Parent URL": null}