{"Source": "Adaderana", "Timestamp": "April 16, 2011 08:40 am", "Headline": "කඩඉම් ලකුණු මැයි මාසයේදී ලැබෙයි", "News Content": "විශ්ව විද්‍යාල ප්‍රවේශය සඳහා මෙවර කඩඉම් ලකුණු නිකුත් කිරීම මැයි මස මැද භාගයේ දී සිදු කිරීමට අපේක්ෂා කරන බව විශ්ව විද්‍යාල ප්‍රතිපාදන කොමිසන් සභාව පවසයි. විශ්ව විද්‍යාල ප්‍රතිපාදන කොමිසන් සභාවේ සභාපති මහාචාර්ය ගාමිණි සමරනායක මහතා ප්‍රකාශ කර සිටියේ විභාග දෙපාර්තමේන්තු විසින් උසස් පෙළ ප්‍රතිඵල සමීක්ෂණ කටයුතු අවසන් වූ විගස කඩඉම් ලකුණු නිකුත් කිරීමට පියවර ගන්නා බවයි. ඒ අනුව සිසුන් විශ්ව විද්‍යාල වලට ඇතළත් කර ගැනීමේ කටයුතු සිදු කිරීමට බලාපොරොත්තු වන බව සභාපතිවරයා ප්‍රකාශ කළේය. මේ වසරේ සිට දිවයිනේ සියලු විශ්ව විද්‍යාල වල අධ්‍යයන කටයුතු එකම කාලසීමාවක් තුළ ආරම්භ කිරීමට බලාපොරොත්තු වන බව ගාමිණි සමරනායක මහතා ප්‍රකාශ කළේය. ඒ අනුව බොහෝ දුරට ඔක්තෝම්බර් මාසයේ විශ්ව විද්‍යාල අධ්‍යයන කටයුතු ආරම්භ කිරීමට නියමිතය.. මේ වන විට වසරේ එක් එක් කාල සීමාවන් හීදී විශ්ව විද්‍යාලවල අධ්‍යයන කටයුතු ආරම්භ වීම තුළින් ගැටලු රැසක් පැන නැගී ඇති බව විශ්ව විද්‍යාල ප්‍රතිපාදන කොමිසන් සභාව සඳහන් කරයි. විශේෂයෙන් පුරප්පාඩු පවතින විශ්ව විද්‍යාල වලට සිසුන් ඇතුළත් කර ගැනීමේ දී මෙම තත්ත්වය බරපතල ගැටලුවක් වී ඇති බව මහාචාර්ය ගාමිණි සමරනායක මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=15495", "Category": null, "Parent URL": null}