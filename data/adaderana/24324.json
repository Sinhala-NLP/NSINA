{"Source": "Adaderana", "Timestamp": "May 17, 2012 12:58 pm", "Headline": "උගත් පාඩම් නිර්දේශ ක්‍රියාත්මක කිරීමේ ක්‍රමවේද වැඩිදියුණු කරනවා", "News Content": "මේ වන විට උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශ ක්‍රියාත්මක කිරීමට අවශ්‍ය ක්‍රමවේදයන් වැඩිදියුණු කරමින් පවතින බව ශ්‍රී ලංකා විදේශ කටයුතු අමාත්‍ය ජී.එල් පීරිස් මහතා පවසයි. එම ක්‍රමවේදයන් වැඩිදියුණු කිරීම පිළිබඳව ජනාධිපති කාර්යාලය අධීක්ෂණය කරන බවත්, ඒ සඳහා පාර්ලිමේන්තු තේරීම් කාරක සභාවක් පත්කර ඇති බවත් ජී.එල් පීරිස් මහතා ඇමරිකාවේ දේශපාලන නියෝජිතයන් හමුවේ ප්‍රකාශ කර ඇති බව විදෙස් මාධ්‍ය වාර්තා පවසයි. මෙම උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශ ක්‍රියාත්මක කිරීමට අවශ්‍ය ක්‍රමවේදයන් වැඩිදියුණු කිරීම සඳහා පත්කළ පාර්ලිමේන්තු තේරීම් කාරක සභාව පාර්ලිමේන්තුව නියෝජනය කරන සෑම දේශපාලන පක්ෂයකම සාමාජිකයන් ගෙන් සමන්විත බවත්, පසුගියදා විපක්ෂ නායක රනිල් වික්‍රමසිංහ මහතා ජනාධිපතිවරයා හමුවී මේ පිළිබඳව සාකච්ඡා කළ බවත් අමාත්‍යවරයා මෙහිදී ප්‍රකාශ කර තිබේ. උතුරු පළාතේ ධීවර හා කෘෂිකාර්මික අංශ නඟා සිටුවීම නිසා මේ වන විට උතුරේ ආර්ථිකය 22% පමණ වර්ධනය වී ඇති බවත්, මේ වන විට හිටපු එල්.ටී.ටී.ඊ සාමාජික සාමාජිකාවන් 11, 600 දෙනෙකු පමණ පුනරුත්ථාපනය කර සමාජගත කර ඇති අතර එම පුනරුත්ථාපන ක්‍රියාවලියේ දී ඔවුන් වෙත රැකියා පුහුණුව මෙන්ම රැකියා සදහා අවශ්‍ය ප්‍රතිපාදන ලබාදුන් බවත් අමාත්‍යවරයා මෙහිදී පවසා ඇති බව එම වාර්තා වැඩිදුරටත් පෙන්වා දෙයි. එමෙන්ම රජය විශේෂ අවධානයක් යොමුකොට ඇති අනිත් කරුණ නම් භාෂා පිළිබඳව ඇති ගැටලුව විසදීම බවත්, රජය මේ වන විට එම ගැටලුව විසඳීම සදහා භාෂා පුහුණු කිරීමේ කටයුතු ආරම්භ කර ඇති බවත් විදේශ කටයුතු අමාත්‍යවරයා සඳහන් කර ඇත. කෙසේ වෙතත් ශ්‍රී ලංකාවේ ක්‍රියාත්මක කර ඇති ප්‍රතිසන්ධාන කටයුතු පිළිබඳව සතුටුවන බව මෙම අවස්ථාවට සහභාගී වූ ඇමරිකාවේ නියෝජිතයන් පවසා තිබේ.", "URL": "https://sinhala.adaderana.lk/news.php?nid=24324", "Category": null, "Parent URL": null}