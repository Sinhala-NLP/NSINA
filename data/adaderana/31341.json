{"Source": "Adaderana", "Timestamp": "February 4, 2013 04:59 pm", "Headline": "දකුණු අප්‍රිකාවට ලකුණු 211ක විශිෂ්ට ජයක්", "News Content": "සංචාරක පකිස්තානු කණ්ඩායම පරදවා තරග 3කින් සමන්විත ටෙස්ට් තරගාවලියේ පළමු තරගයෙන් ලකුණු 211ක විශිෂ්ට ජයක් ලබා ගැනීමට දකුණු අප්‍රිකානු කණ්ඩායම අද සමත් වුණේය. දකුණු අප්‍රිකාවේ ජොහැන්නස්බර්ග් වොන්ඩර‍ර්ස් ක්‍රීඩාංගණයේ පැවැති එම තරගයේ පළමු ඉනිම ක්‍රීඩා කළ දකුණු අප්‍රිකාව ලකුණු 253ක් ලබා ගත් අතර ඊට පිළිතුරු වශයෙන් පකිස්තානයට ලබා ගත හැකි වුයේ ලකුණු 49කි. යළි දෙවන ඉනිම ක්‍රීඩා කළ දකුණු අප්‍රිකාව කඩුලු 3ට ලකුණු 275ක් ලබා සිටියදී ඉනිම අත්හිටුවා පකිස්තානයට පන්දුවට පහරදීමේ අවස්ථාව ලබාදෙන ලදී. ඒ අනුව පකිස්තානයට එම තරගය ජය ගැනීම සඳහා ලකුණු 480ක ඉලක්කයක් හිමිවූ අතර දෙවන ඉනි‍මේදී ඔවුන් සියලුදෙනා දැවී ලබාගත හැකි වුයේ ලකුණු 268ක් පමණි. පන්දුවෙන් දස්කම් පෑ දකුණු අප්‍රිකාවේ ඩේල් ස‍්ටේන් පළමු ඉනිමේදී කඩුලු 6කුත් දෙවන ඉනිමේදී කඩුලු 5කුත් බිඳ හෙළමින් සමස්ත තරගයේ කඩුලු 11ක් බිඳ හෙළා තරගයේ වීරයා සම්මානය හිමිකර ගන්නා ලදී.", "URL": "https://sinhala.adaderana.lk/news.php?nid=31341", "Category": null, "Parent URL": null}