{"Source": "Adaderana", "Timestamp": "October 21, 2018 06:42 pm", "Headline": "බන්දිත ගුදම් පැවැත්වීම ඉදිරියෙදි පෞද්ගලික අංශයට", "News Content": "ආනයනික භාණ්ඩ නිෂ්කාශනය සඳහා බන්දිත ගුදම් පවත්වාගෙන යාමට පෞද්ගලික අංශ වෙත අවසර ලබාදීමට රජය තීරණය කර තිබේ. මුදල් හා ජනමාධ්‍ය අමාත්‍යාංශය නිවේදනයක් නිකුත් කරමින් පවසන්නේ ඊට අදාළ ගැසට් නිවේදනයට විෂය භාර අමාත්‍ය මංගල සමරවීර මහතා පසුගියදා අත්සන් තැබූ බවයි. ඔක්තෝබර් පළමු වැනිදා සිට ක්‍රියාත්මක වන මෙම නව රෙගුලාසි අනුව ආනයනික භාණ්ඩ නිෂ්කාශනය පමණක් නොව අපනයන කටයුතු මෙන්ම ප්‍රතිඅපනයනය ද මෙම බන්දිත ගුදම් හරහා ක්‍රියාත්මක කළ හැකි බව සඳහන් වේ. වරායේ හා ගුවන්තොටුපලේ සිට සාධාරණ දුර ප්‍රමාණයක් තුළ මෙන්ම භාණ්ඩ නිෂ්කාශනය කරන්නන් හට පහසුවෙන් පිවිසිය හැකි ස්ථානයක මෙම ගුදම් පිහිටුවීම සඳහා මුදල් අමාත්‍යවරයාගේ අනුමැතිය යටතේ රේගු දෙපාර්තමේන්තුවෙන් බලපත්‍ර ලබාගත හැකි වේ. ඒ සඳහා වාර්ෂික බලපත්‍ර ගාස්තුව වශයෙන් රුපියල් ලක්ෂ 5ක මුදලක් අය කෙරෙන බව මුදල් හා ජනමාධ්‍ය අමාත්‍යාංශය පවසන්නේය.", "URL": "https://sinhala.adaderana.lk/news.php?nid=98010", "Category": null, "Parent URL": null}