{"Source": "Adaderana", "Timestamp": "August 4, 2016 08:52 am", "Headline": "හොරෙන් මුදල් පන්නන්න ගිහින් දැලේ", "News Content": "අනවසරයෙන් විදේශ මුදල් තොගයක් මෙරටින් රැගෙනයාමට උත්සාහ කළ පුද්ගලයින් දෙදෙනෙකු කටුනායක ගුවන්තොටුපළේදී අත්අඩංගුවට ගෙන තිබේ.අද අළුයම සිංගප්පූරු ගුවන් සේවයට අයත් ගුවන් යානයකින් මොවුන් දෙදෙනා සිංගප්පූරුව බලා යාමට සූදානමින් සිටි බව ගුවන්තොටුපළ නියෝජ්‍ය රේගු අධ්‍යක්ෂ පරාක්‍රම බස්නායක මහතා සඳහන් කළේය. රුපියල් කෝටි තුනහමාරකට අධික වටිනාකමකින් යුත් විදේශ මුදල් තොගයක් අත්අඩංගුවට ගත් සැකකරුවන් සතුව තිබී සොයාගෙන තිබේ.ගුවන්තොටුපළ රේගු මත්ද්‍රව්‍ය නාශක කාර්යංශයේ නිළධාරීන් විසින් මෙම වැටලීම සිදුකර ඇති අතර සැකකරුවන්ගේ ගමන් මලු වල විසිතුරු මල් බඳුන් තුළ සඟවාගෙන මෙම විදේශ මුදල් තොගය රැගෙනයාමට උත්සාහ කර ඇති බව ගුවන්තොටුපල රේගුව සඳහන් කළේය.අත්අඩංගුවට ගෙන ඇත්තේ කොළඹ ප්‍රදේශයේ පදිංචි 35 හා 49 හැවිරිදි පුද්ගලයින් දෙදෙනෙකි.මේ සම්බන්ධයෙන් ගුවන්තොටුපළ රේගුව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=62743", "Category": null, "Parent URL": null}