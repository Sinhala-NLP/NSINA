{"Source": "Adaderana", "Timestamp": "June 3, 2012 07:35 pm", "Headline": "වැටුණු මිතුරා බේරන්න ගිහින්-දෙදෙනාම ඇබර්ඩීන් ඇල්ලට බිලි", "News Content": "ගිනිගත්හේන, කාසල්රීච් අසල පිහිටි ඇබර්ඩීන් දිය ඇල්ලෙන් පහලට ඇද වැටී පුද්ගලයින් දෙදෙනෙකු මරණයට පත්ව ඇති බව පොලිසිය පවසයි. අද පස්වරුවේ මෙම අනතුර සිදුව ඇති අතර වයස අවුරුදු 27 ක් වූ රාගම ප්‍රදේශයේ පදිංචිකරුවෙකු සහ වයස අවුරුදු 20 ක් වූ කඩවත ප්‍රදේශයේ පදිංචි තරුණයෙකු මෙසේ ජීවිතක්ෂයට පත්ව ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. දෙදෙනාගේ මෘත ශරීර මේවන විට නාවලපිටිය රෝහලේ තැන්පත් කර ඇති බව සඳහන්ය. විනෝද චාරිකාවක් පැමිණ ඇති මෙම පිරිස අද පස්වරුවේ ඇබර්ඩීන් දිය ඇල්ල නරඹා ඇති බවත්,එහිදී එක් අයෙකු පය ලිස්සා පහලට ඇදවැටීම හේතුවෙන් ඔහු බේරාගැනීම සඳහා අනෙක් පුද්ගලයාද පහලට පැන ඇති බවත්,එහිදී මෙසේ බේරාගැනීමට උත්සාහ කළ පුද්ගලයාද ඇදවැටී ජීවිතක්ෂයට පත්ව ඇති බවත් පොලිස් මාධ්‍ය ප්‍රකාශක කාර්යාලය කියා සිටියි. සිද්ධිය සම්බන්ධයෙන් ගිනිගත්හේන පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=24737", "Category": null, "Parent URL": null}