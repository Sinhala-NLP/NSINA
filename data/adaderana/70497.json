{"Source": "Adaderana", "Timestamp": "March 6, 2017 01:33 pm", "Headline": " විමල් යළි රිමාන්ඩ්", "News Content": "පාර්ලිමේන්තු මන්ත‍්‍රී විමල් වීරවංශ මහතා මේ මස 20 වන දින දක්වා තවදුරටත් රක්ෂිත බන්ධනාගාර ගත කර තිබේ. අද(06) ඔහු කොටුව මහේස්ත්‍රාත් ලංකා ජයරත්න මෙනවිය වෙත ඉදිරිපත් කිරීමෙන් පසු අදාළ නියෝගය නිකුත් කළ බව අද දෙරණ වාර්තාකරු පැවසුවේය. මන්ත්‍රී විමල් වීරවංශ මහතා නීතිඥවරයෙකුගේ සහයක් නොමැතිව අද පෙරවරුවේ අධිකරණයේ පෙනී සිටියේය. ඒ ඔහුට විරුද්ධව පොදු දේපල පනත යටතේ පවරා ඇති නඩුව කොළඹ - කොටුව ප්‍රධාන මහේස්ත්‍රාත් ලංකා ජයරත්න මහත්මිය හමුවේ කැඳවූ අවස්ථාවේදීය. මෙහිදී විමල් වීරවංශ මන්ත්‍රීවරයා විත්ති කූඩුවේ සිට කියා සිටියේ කොළඹ රිමාන්ඞ් බන්ධනාගාරයේ තමාට ඇති ආරක්ෂාව පිළිබඳව සහ මෙම නඩුවෙන් තමන්ට සිදුව ඇති අගතිය පිළිබඳව ප්‍රකාශයක් ලබාදීමට අවශ්‍ය බවයි. ඒ අනුව මෙම නඩුව පසුවට කල් තැබීමට කොටුව මහේස්ත්‍රාත්වරයා නියම කළ බව එහි සිටින අද දෙරණ අධිකරණ වාර්තාකරු කියා සිටියේය. මේ අතර මීට පෙර කොළඹ මහාධිකරණය නියෝග කළේ මන්ත්‍රීවරයාට පාර්ලිමේන්තු කාරක සභා රැස්වීම් සඳහා සහභාගිවීමට අවසර ලබාදෙන ලෙසයි. ඒ තමාට ඇප ලබාදෙන ලෙස ඉල්ලා විමල් වීරවංශ මන්ත්‍රීවරයා ගොනුකර තිබූ ප්‍රතිශෝධිත ඇප අයදුම්පත්‍රය පසුගියදා සලකා බලමිනි. එමෙන්ම ඇප ඉල්ලීම සම්බන්ධයෙන් වන විවාදය අනිද්දා සිදුකරන බවද විනිසුරුවරයා මෙහිදී දැනුම්දී තිබේ.", "URL": "https://sinhala.adaderana.lk/news.php?nid=70497", "Category": null, "Parent URL": null}