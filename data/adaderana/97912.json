{"Source": "Adaderana", "Timestamp": "October 19, 2018 11:49 am", "Headline": "ලක්ෂ 30කට බෝල වික්ක 3ක් මාට්ටු", "News Content": "ව්‍යාජ ලෙස සකස් කරන ලද රන් පැහැති කුඩා බෝල අලෙවි කර රුපියල් ලක්ෂ 30ක මුදලක් වංචා කිරීමේ සිද්ධියකට සම්බන්ධ සැකකරුවන් තිදෙනෙකු මීගහතැන්න, පැලවත්ත නගරයේදී අත්අඩංගුවට ගෙන තිබේ. කළුතර විශේෂ කාර්යාංශයට ලද තොරතුරක් මත කළුතර කොට්ඨාස අපරාධ විමර්ශන අංශයේ නිළධාරින් විසින් සිදු කළ වැටලීමකදී මෙම සැකකරුවන් තිදෙනා අත්අඩංගුවට ගෙන ඇති බව වාර්තා වෙයි. රන් පැහැති කුඩා බෝල 448ක් ලබාදී රුපියල් ලක්ෂ 30ක මුදලක් වංචා කළ බවට අදාළ සැකකරුවන්ට චෝදනා එල්ල වී ඇති අතර ඔවුන් සතුව තිබී මිලිග්‍රෑම් 326ක් බරැති රත්‍රං කැබැල්ලක්, රුපියල් ලක්ෂ 30ක චෙක් පතක්, රන් ආලේපිත කුඩා බෝල 448ක්, මෝටර් රථයක් සහ එහි තුළ තිබූ කැත්තක් ද පොලිස් බාරයට ගෙන තිබේ. සැකකරුවන් බද්දේගම සහ කිරම යන ප්‍රදේශවල පදිංචිකරුවන් බවයි පොලීසිය පැවසීය. ඔවුන් මතුගම මහේස්ත්‍රාත් අධීකරණයට ඉදිරිපත් කිරිමට නියමිතයි.", "URL": "https://sinhala.adaderana.lk/news.php?nid=97912", "Category": null, "Parent URL": null}