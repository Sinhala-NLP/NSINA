{"Source": "Adaderana", "Timestamp": "January 21, 2012 05:05 pm", "Headline": "ග්‍රාමීය ප්‍රදේශවලට‍ නාගරික පහසුකම් සැපයීමට ඉන්දීය සහය", "News Content": "මෙරට ග්‍රාමීය ප්‍රදේශවලට‍ නාගරික පහසුකම් සැපයීමේ ව්‍යාපෘතියකට සහය දැක්වීමට හිටපු ඉන්දීය ජනාධිපති අබ්දුල් කලාම් මහතා කැමැත්ත පළ කර තිබේ. ජනාධිපති මහින්ද රාජපක්ෂ මහතා අද(21) පෙරවරුවේ හමුවූ අවස්ථාවේ දී අබ්දුල් කලාම් මහතා මේ බව ප්‍රකාශ කළ බව ජනාධිපති මාධ්‍ය අංශය සඳහන් කරයි. මෙරට දැනට ක්‍රියාත්මක ප්‍රතිසන්ධාන ක්‍රියාවලිය සහ ඒ සඳහා භාෂා දැනීම සාධනීය ලෙස බලපාන ආකාරය පිළිබඳ මෙම සාකච්ඡාවේ දී අවධානයට ලක්වී තිබේ. භෞතික, ඉලෙක්ට්‍රොනික හා දැනුම යන අංශ සම්බන්ධ කිරීම මගින් මෙරට 15,000 ට අධික ගම්මානවල ආර්ථික සම්බන්ධතාව ගොඩනැංවිය හැකි බව ග්‍රාමීය ප්‍රදේශවලට නවීන පහසුකම් සැපයීමේ ව්‍යාපෘතිය සම්බන්ධයෙන් අදහස් පළ කළ හිටපු ඉන්දීය ජනාධිපතිවරයා ප්‍රකාශ කර ඇත. හිටපු ඉන්දීය ජනාධිපතිවරයාගේ මෙරට සංචාරය සනිටුහන් කරමින් අරලිය ගහ මන්දිර භූමියේ රත්හඳුන් පැළයක් ද රෝපණය කෙරුණු බව ජනාධිපති මාධ්‍ය අංශය සඳහන් කරනු ලැබීය.", "URL": "https://sinhala.adaderana.lk/news.php?nid=21547", "Category": null, "Parent URL": null}