{"Source": "Adaderana", "Timestamp": "April 2, 2018 01:54 pm", "Headline": "     පේදුරුතුඩුවේ නිවසකින් කාන්තා මළ සිරුරක් හා ලේ තැවරුණු තුවාලකාරියක් හමු වීමෙන් පළාතම නොසන්සුන් ", "News Content": "යාපනයේ - පේදුරුතුඩුව - වඩමරච්චි නැගෙනහිර අම්බාන් ප්‍රදේශයේ නිවසකින් කාන්තා මළ සිරුරක් හා තුවාල කාරියක් 2 දා දහවල් හමුවීමෙන් පසුව එම පළාත තුළ දැඩි නොසන්සුන් තත්ත්වයක් හටගෙන තිබේ. පේදුරුතුඩුව පොලීසිය පැවසුවේ මළ සිරුරත් තුවාල කාරියගේ සිරුරත් සම්පූර්ණයෙන්ම ලෙයින් නැහැවී තිබුණු බැවින් මේ සිද්ධිය මිනී මැරුමක් බවට සැකකරණ බවයි. මව හා දියණිය පමණක් මේ නිවසේ තනිවම ජීවත් වන අතර මවට තදබල ලෙස පහර දී දියණියගේ ගෙළ සිරකොට මරා දමන්නට ඇති බවට පොලීසිය සැකකරයි. මියගිය කාන්තාව 37 හැවිරිදි නල්ලතම්බි රේවතී බවට හඳුනාගෙන ඇති අතර තුවාල ලබා ඇත්තේ ඇයගේ මව වන නල්ලතම්බි රාජම්මා නැමති කාන්තාවයි. තුවාලකාරිය පේදුරුතුඩුව මූලික රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා යාපනය ශීක්ෂණ රෝහල වෙත මාරු කොට යවා තිබේ. මේ සිද්ධිය සැලවීමත් සමඟම ප්‍රදේශයේ ජනතාව එම ස්ථානයට පැමිණ කුපිත ලෙස හැසිරීම නිසා පොලීසියට ඔවුන්ව පාලනය කරගැනීමට විශාල වෙහෙසක් දැරීමට සිදුව තිබුණි. කාන්තාව මිය යන්නට හා අනෙක් කාන්තාව තුවාල ලබන්නට හේතුව මෙතෙක් අනාවරණය වී නොමැත. පේදුරුතුඩුව පොලීසිය සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=86764", "Category": null, "Parent URL": null}