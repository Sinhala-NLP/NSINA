{"Source": "Adaderana", "Timestamp": "April 4, 2013 09:27 am", "Headline": "පොදු රාජ්‍ය මණ්ඩලයීය රාජ්‍ය නායක සමුළුව අත්හිටුවන්න ඕනෑ", "News Content": "ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලීය රාජ්‍ය නායක සමුළුව අත්හිටුවීමට ඉන්දියාව පොදු රාජ්‍ය මණ්ඩලයෙන් ඉල්ලීමක් කළ යුතු බව භාරතීය ජනතා පක්ෂය පවසයි. ඉන්දීය මාධ්‍ය වාර්තා කරන්නේ භාරතීය ජනතා පක්ෂයේ ජ්‍යේෂ්ඨ නායකයෙකු වන යශ්වන් සින්හා සිය පක්ෂ සාමාජිකයන් සමග පැවති සාකච්ඡාවක දී මෙම අදහස් පළ කර ඇති බවය. ශ්‍රී ලංකාවේ වෙසෙන දෙමළ ජනතාවගේ ගැටලු විසඳීමට ශ්‍රී ලංකා රජය අපොහොසත් වී ඇති බැවින් ඉන්දීය රජය ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව නතර කිරීමට පියවර ගත යුතු බව හෙතෙම පවසයි. ඒ සඳහා මූලික දැනුම් දීම ඉදිරියේ දී පැවැත්වෙන පොදු රාජ්‍ය මණ්ඩලීය අමාත්‍යවරුන්ගේ සමුළුවේ දී ඉන්දියාව විසින් සිදුකළ යුතු බව සින්හා මහතා සඳහන් කරයි. මීට පෙර අවස්ථා ගණනාවක දී තමිල්නාඩු ප්‍රාත්තයේ පක්ෂ කිහිපයක් ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව වර්ජනය කළ යුතු බවට ඉන්දීය මධ්‍යම රජයට බලකර සිටියේය.", "URL": "https://sinhala.adaderana.lk/news.php?nid=32986", "Category": null, "Parent URL": null}