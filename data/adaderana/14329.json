{"Source": "Adaderana", "Timestamp": "February 19, 2011 01:05 pm", "Headline": "ජවිපෙ අපේක්ෂකයින් පිරිසකට ප්‍රහාරයක් ", "News Content": "ජනතා විමුක්ති පෙරමුණේ අපේක්ෂකයින් තිදෙනකුට මැර ප‍්‍රහාර එල්ල වී ඇති බව එම පෙරමුණ පවසයි. ඊයේ(18) මධ්‍යම රාත‍්‍රියේදී ඇඹිලිපිටිය නගර සභා අපේක්ෂක කණ්ඩායමේ නායක, හිටපු නාගරික මන්ත‍්‍රී ජී.එස්.කේ. වෙළඳගොඩ මහතාට මෙසේ ප‍්‍රහාරයක් එල්ල වී ඇති බව සඳහන්ය. ඒ සම්බන්ධයෙන් ඇඹිලිපිටිය පොලිසියට පැමිණිල්ලක් ඉදිරිපත් කළ බව ද ජනතා විමුක්ති පෙරමුණ සඳහන් කරයි. මේ අතර ඊයේ(18) මධ්‍යම රාත‍්‍රියේදී මහනුවර දිස්ත‍්‍රික්කයේ පස්බාගේ කෝරළේ ප‍්‍රාදේශීය සභාවට ඉදිරිපත්ව සිටින කපිල අබේරත්න මහතා සහ එම සභාවටම තරග වදින සුනිල් බණ්ඩාර මහතා යතුරු පැදියකින් පැමිණෙමින් සිටියදී දෙකින්ද පාලම අසලදී මැර ප‍්‍රහාරයකට ලක්ව තිබෙන බව ද එම පෙරමුණ නිවේදනයක් නිකුත් කරමින් පවසයි. වෑන් රථයකින් පැමිණි පිරිසක් ජවිපෙ අපේක්ෂකයින් ගමන් ගත් යතුරුපැදිය හරස් කොට නවතා, ඔවුන් දෙදෙනාට පහරදී ඇති අතර ඔවුන් සතුව තිබූ රුපියල් 7500ක මුදලද කොල්ලකා තිබෙන බව ඔවුන් පෙන්වාදෙයි. ප‍්‍රහාරයට ලක් වූ කපිල අබේරත්න මහතා මේ වන විට නාවලපිටිය රෝහලේ ප‍්‍රතිකාර ලබමින් සිටින බව ද සඳහන්ය.", "URL": "https://sinhala.adaderana.lk/news.php?nid=14329", "Category": null, "Parent URL": null}