{"Source": "Adaderana", "Timestamp": "May 14, 2018 09:12 pm", "Headline": "පෙත්සම සලකා බැලීමේ විනිසුරු මඩුල්ලෙන් විනිසුරුවන් දෙකක් ඉවතට", "News Content": "තමාට එරෙහිව අල්ලස් කොමිසම විසින් ගොනු කර ඇති නඩුව විභාග කිරීම අත්හිටුවීමේ නියෝගයක් නිකුත් කරන මෙන් ඉල්ලා අභියාචනාධිකරණ විනිසුරු ඒ.එච්.එම්.ඩී නවාස් මහතා විසින් ඉදිරිපත් කර ඇති පෙත්සම සලකා බලන ත්‍රිපුද්ගල විනිසුරු මඩුල්ල විනිසුරු දෙදෙනෙකු පෙත්සම සලකා බැලීමෙන් ඉවත්වන බව අද(14) නිවේදනය කර තිබේ. එම පෙත්සම සිසිර ද ආබෲ, එල්.ටී.බී.දෙහිදෙණිය සහ මුර්දු ප්‍රනාන්දු යන ත්‍රිපුද්ගල විනිසුරු මඩුල්ල හමුවේ කැඳවනු ලැබීය. එහිදී සිසිර ද ආබෲ සහ , මූර්දු ප්‍රනාන්දු යන විනිසුරුවරු සඳහන් කර සිටියේ පෞද්ගලික හේතුන් මත තමන් මෙම නඩු විභාගයට සහභාගි වීමට අකමැති බවයි. ඒ අනුව වෙනත් විනිසුරු මඩුල්ලක් හමුවේ පෙත්සම ජූනි මස 01 වනදා සලකා බැලීම සඳහා කැඳවන ලෙස ශ්‍රේෂ්ඨාධිකරණ විනිසුරුවරුන් නියම කළේය. විනිසුරු නවාස් මහතා සඳහන් කර සිටින්නේ තමා නීතිපති දෙපාර්තමේන්තුවේ නියෝජ්‍ය සොලිසිටර් ජනරාල්වරයා ලෙස කටයුතු කළ සමයේ ලංකා විදුලිබල සමාගමේ ඉඩම් මිලදී ගැනීමක් සම්බන්ධයෙන් නිකුත් කළ ලිපියක් හේතුවෙන් රජයට පාඩුවක් සිදු කළේ යැයි චෝදනා කරමින් අල්ලස් කොමිසම කොළඹ මහේස්ත්‍රාත් අධිකරණය හමුවේ නඩුවක් පවරා ඇති බවයි. එම නඩුව ගොනුකර ඇති ආකාරය නීතියට පටහැනි බවත් එම නඩුව විභාග කිරීම අත්හිටුවීමේ නියෝගයක් නිකුත් කරන මෙන් ද පෙත්සම්කාර විනිසුරු නවාස් මහතා ශ්‍රේෂ්ඨාධිකරණය හමුවේ ගොනු කළ සිය මූලික අයිතිවාසිකම් පෙත්සම ඉල්ලා තිබේ.", "URL": "https://sinhala.adaderana.lk/news.php?nid=89099", "Category": null, "Parent URL": null}