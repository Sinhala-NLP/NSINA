{"Source": "Adaderana", "Timestamp": "October 6, 2010 10:55 am", "Headline": "බී.ටී.අයි බැක්ටීරියාවෙන් මර්දනය හෙටින් ඇරඹෙයි", "News Content": "ඩෙංගු වාහක මදුරු මර්දනය සඳහා කියුබානු බී.ටී.අයි බැක්ටීරියාව යොදා ගැනීම හෙට සිට ආරම්භ කරන බව සෞඛ්‍ය අමාත්‍යාංශය පවසයි. ගම්පොළ සෞඛ්‍ය වෛද්‍ය නිලධාරී කොට්ඨාසයේ ඩෙංගු වාහක මදුරුවන් මර්දනය කිරීම සඳහා මෙය ප්‍රථම වතාවට යොදා ගැනෙන බව එම අමාත්‍යාංශය පවසයි. කියුබානු බී.ටී.අයි බැක්ටීරියාව අත්හදා බැලීමේ මට්ටමින් ක්‍රියාත්මක කිරීමට යෝජිත අතර ඉන් ලීටර දස දහසක ප්‍රමාණයක් දැනටමත් සෞඛ්‍ය අමාත්‍යාංශය වෙත ලැබී ඇති බව සඳහන්වේ. ඩෙංගු මර්දන සතිය ද හෙට සිට ආරම්භ වීමට නියමිතය. හෙට දිනය තුළ දිවයිනේ සියලුම ඩෙංගු අවදානම් ස්ථාන හඳුනා ගැනෙන අතර 8 වැනිදා ආගමික ස්ථාන හා ළදරු පාසල් පරීක්ෂා කිරීම හා පිරිසිදු කිරීම සිදු කෙරෙනු ඇත. 9 වැනිදා නිවාස ඇතුළු මහජනතාව පදිංචි සියලුම ස්ථාන පරීක්ෂාවට ලක් කෙරෙන අතර 10 වැනිදා දිවයිනේ සියලුම සුසාන භූමි සහ පොදු ස්ථාන පරීක්ෂාවට ලක් කෙරෙන අතර 11 වැනිදා රජයේ සහ පෞද්ගලික පාසල් පරීක්ෂාවට ලක් කෙරෙන බව සඳහන්වේ. 12 වැනිදා හිස් ඉඩම් ද 13 වැනිදා රාජ්‍ය හා රාජ්‍ය නොවන ආයාතන වල ඩෙංගු මදුරුවන් බෝ විය හැකි ස්ථාන පරීක්ෂාවට ලක් කෙරෙන බව සෞඛ්‍ය අමාත්‍යාංශය වැඩිදුරටත් පවසයි.", "URL": "https://sinhala.adaderana.lk/news.php?nid=11312", "Category": null, "Parent URL": null}