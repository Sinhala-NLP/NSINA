{"Source": "Adaderana", "Timestamp": "April 24, 2014 02:19 pm", "Headline": "තංගල්ලේ නඩු විභාගය යළිත් කල්යයි ", "News Content": "බ්‍රිතාන්‍ය ජාතික කුරාම් ෂෙයික් ඝාතනය කර ඔහුගේ පෙම්වතිය වන රුසියානු ජාතික වික්ටෝරියා ඇලෙක්සැන්ඩ්‍රියා දූෂණය කිරිමේ සිද්ධිය සම්බන්ධයෙන් වු නඩුව ලබන 28 වන දින දක්වා කල් දමා තිබේ. අද(24) පෙරවරුවේ නඩු විභාගය ආරම්භ වූ අවස්ථාවේ සාක්ෂී දීමට නියමිතව සිටි ආර්.ඩි තරංගා පීරිස් සාක්ෂිකාරිය අධිකරණයට පැමිණ නොසිටීම හේතුවෙන් නඩු විභාගය කල්දැමු බව අද දෙරණ අධිකරණ වාර්තාකරු සඳහන් කළේය. ඒ අනුව කොළඹ මහාධිකරණ විනිසුරු රෝහිණි වල්ගම මහත්මිය විසින් ඇයට ලබන 28 වන දින යළි අධිකරණය හමුවේ පෙනී සිටින ලෙස සිතාසි නිකුත් කර තිබේ. එම සාක්ෂිකාරිය දින කිහිපයක්ම සිද්ධිය සම්බන්ධයෙන් සාක්ෂි ලබා දී ඇති අතර ඊයේ(23) සහ ඊට පෙර දින ද විත්තියේ නීතීඥවරුන් ඇසු හරස් ප්‍රශ්න වලට පිළිතුරු ලබා දී ඇති බව සඳහන් වෙයි. කෙසේ වෙතත් අද නඩු විභාගය ආරම්භ වු අවස්ථාවේ රජයේ අධි නීතීඥ තුසිත් මුදලිගේ මහතා අධිකරණයට දැනුම් දී ඇත්තේ සාක්ෂිකාරිය රෝගී වී සිටිම හේතුවෙන් අධිකරණයට නොපැමිණෙන බව අපරාධ පරික්ෂණ දෙපාර්තමේන්තුව විසින් තමාට දැනුම් දුන් බවයි. ඒ අනුව සාක්ෂිකාරියට සිතාසි නිකුත් කර ඇති අතර අදාළ නඩුවේ 4වන සාක්ෂිකරුට ද ලබන 28 වන දින අධිකරණය හමුවේ පෙනී සිටිමට කොළඹ මහාධිකරණ විනිසුරු රෝහිණි වල්ගම මහත්මිය දැනුම් දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=42762", "Category": null, "Parent URL": null}