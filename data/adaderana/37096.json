{"Source": "Adaderana", "Timestamp": "September 2, 2013 02:54 pm", "Headline": " පිල්ලේට ඩෑස් එක ගහන්න පාස් එක දුන්නේ ආණ්ඩුවයි", "News Content": "ජාත්‍යන්තර මානව හිමිකම් පරීක්‍ෂණ අහිතකර නම් ආණ්ඩුව එවැනි මැදිහත්වීම් නවත්වන්න කි‍්‍රයාමාර්ග ගත යුතු බව ජනතා විමුක්ති පෙරමුණ පවසයි. ඒ වෙනුවට ආණ්ඩුව ඩබල් ඇක්ටිං කරමින් සිටින බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා කියා සිටියේ අද (02) කොළඹ පැවති මාධ්‍ය හමුවකදීය. එහිදී ඔහු මෙසේද සඳහන් කළේය. එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ මහත්මිය ශ‍්‍රී ලංකා සංචාරය අවසන් කර තිබෙන අතර ආණ්ඩුවේ සමහර අය ඊට එරෙහිවත් සමහරු පිල්ලේගේ පැත්තේ සිටත් අදහස් දක්වමින් ඉන්නවා. ජනතා විමුක්ති පෙරමුණේ අපි ඔය එක පැත්තකවත් නැහැ. ජනතා විමුක්ති පෙරමුණ කවදත් විදේශ මැදිහත්වීම්වලට එකඟ නැහැ. ජාත්‍යන්තර බලවේග පහුගිය කාලයේ යම්කිසි සැලසුමකට අනුව ලංකාවේ අභ්‍යන්තර ප‍්‍රශ්නවලට ඇඟිලි ගහමින් ඉන්නවා. එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේගේ පැමිණීමත් එම බලපෑමේ තවත් එක් පියවරක්. ජාත්‍යන්තර බලවේගවල වුවමනාව අනුව පිල්ලේ ලංකාවේ සංචාරය කරද්දී ලංකාවේ ආණ්ඩුව ඉන්නේ පිල්ලේගේ පැමිණීමට සාක්‍ෂි, තොරතුරු සපයමින් පිල්ලේගේ පැත්තේ. ආණ්ඩුව බරපතළ ලෙස මානව හිමිකම් කඩනවා. ප‍්‍රජාතන්ත‍්‍රවාදය අහෝසි කරනවා. ඒකාධිපතිත්වය දක්වා ගමනක් යනවා. අපි ඒ දෙකෙන් එකකටවත් පෙනී ඉන්නේ නැහැ. ජනතා විමුක්ති පෙරමුණ පෙනී ඉන්නේ ජනතාව වෙනුවෙන්. අපි දකිනවා ආණ්ඩුව අසමත් වෙලා තිබෙනවා අපේ රටේ ස්වෛරීත්වය ආරක්‍ෂා කරන්නත් විදේශ මැදිහත්වීම් නවත්වන්නත්. මෙය අද ඊයේ සිට සිදුවන දෙයක් නොවෙයි. ආණ්ඩුවට අවංකවම මානව හිමිකම් ආරක්‍ෂා කරන්න වුවමනාව තිබුණානම්, ආරක්‍ෂා කළානම් මෙම විදෙස් මැදිහත්වම් නවත්වන්න තිබුණා. නමුත් ආණඩුව හිතුවක්කාරී ලෙස මානව හිමිකම්, ප‍්‍රජාතන්ත‍්‍රවාදය අහෝසි කළා. අවසන් ප‍්‍රතිඵලය වුණේ අපේ රටේ ස්වෛරීත්වයත් ගෞරවයත් නැතිකළා. ආණ්ඩුවේ කි‍්‍රයාමාර්ග නිසා ඇතිවුණු බොහෝ දේවල් රටට අහිතකර කරුණු ලෙස බලපා තිබෙනවා. නවනීදන් පිල්ලේ මහත්මියට ඩෑෂ්එක ගහන්න පාස් එක දුන්නේ ආණ්ඩුවයි. ඒ වගකීමෙන් ගැලවෙන්න ආණ්ඩුවට බැහැ. නවනීදන් පිල්ලේ මහත්මියට මැදිහත් වීමට තත්වයන් සපයමින් ඉන්නේ ආණ්ඩුවයි. ආණ්ඩුව උත්සාහ කරන්නේ සියලූ පාර්ශ්ව රවටන්නයි. එක් පැත්තකින් රටේ ජනතාව රවට්ටනවා. අනෙක් පැත්තෙන් එක්සත් ජාතීන්ගේ මානව හිමිකම් කොමිසම, විදේශ රටවල්, විවිධ සංවිධාන රවටමින් ඉන්නවා. අවසානයේ රටට අත්කර දෙන්නේ අහිතකර ප‍්‍රතිඵල පමණයි. ඇත්තටම මේ ආණ්ඩුව ඩබල් ඇක්ටිං ආණ්ඩුවක්. නවනීදන් පිල්ලේ මහත්මියගේ පැමිණීමට ආණ්ඩුවේ සමහරු විරෝධය පළකළා. නවනීදන් පිල්ලේ පැමිණියේ ආණ්ඩුවේම ආරාධනයකට අනුවයි. සංචාරය නිමවීමෙන් පසු ඇය කළ ප‍්‍රකාශයට අනුව ලංකාවේ නිල ආරාධනාවකට අනුව ආවා කියා ඇය සඳහන් කළා. ඒ වගේම ආණ්ඩුව ඕනෑම තැනකට යන්න, ඕනෑම පුරවැසියෙකු හමුවෙන්න සහාය ලබාදෙන බව සඳහන් කර තිබුණා. එහෙම කරපු ආණ්ඩුවක් ජනතාව රවටන්න වෙනස් කථා කියමින් ඉන්නවා. ආණ්ඩුව මෙවැනි කථා කළේ මේ මොහොතේ පමණක් නෙවෙයි. යුද්ධය නිමවී දින කිහිපයකට පසුව එක්සත් ජාතීන්ගේ මහලේකම්වරයා ලංකාවේ සංචාරයක් කළා. ඉන් පසු 2009 මැයි 23 වෙනිදා ඒකාබද්ධ ප‍්‍රකාශයක් අත්සන් කළා. ඊට අනුව එක්සත් ජාතීන්ගේ සංවිධානය සමඟ සහයෝගයෙන් වැඩ කරන්නත් ජාත්‍යන්තර මානව හිමිකම් තත්වයන්ට අනුව ලංකාවේ මානව හිමිකම් වර්ධනය කරන්නත් ආරක්‍ෂා කරන්නත් කැපවෙනවා කියලා ආණ්ඩුව එකඟ වුණා. නමුත් පහුගිය වසර 04 පුරාවට එම එකඟතාවයන් රැකලා නැහැ. ඒ නිසා තමයි ජාත්‍යන්තරයට අපේ රටට ඇඟිලි ගහනන පුළුවන් වෙලා තියෙන්නේ. ආණ්ඩුව හිරගෙවල්වලට පැනලා සිරකරුවන්ට වෙඩි තිබ්බා. මාධ්‍ය ආයතනවලට ගැහුවා. මාධ්‍යවේදීන්ගේ අතපය කැඩුවා. වතුර ඉල්ලපු රතුපස්වල ජනතාවට වෙඩි තියලා තුන්දෙනෙක් මැරුවා. මේ වගේ විශාල ලයිස්තුවක් තියෙනවා කියන්න. ආණ්ඩුව කළේ ප‍්‍රශ්න විසඳන එක නෙවෙයි. ප‍්‍රශ්න දුරදිග යවන එකයි. එක්සත් ජාතීන්ගේ සංවිධානයේ ලංකාවට විරුද්ධව යෝජනා ඉදිරිපත් කළේ මෙම කරුණු නිසයි. ඒ යෝජනාවලට අනුව ශී‍්‍ර ලංකාවේ ආණ්ඩුව කටයුතු කළාද කියලා වාර්තාවක් ඉදිරිපත් කළ යුතුයි. නවනීදන් පිල්ලේගේ නිල රාජකාරිය වී තිබෙන්නේ එයයි. එක් පැත්තකින් ආණ්ඩුව ඇයට ආරාධනය කළා. ඒ නිසා ආණ්ඩුව දන්නවා නවනීදන් පිල්ලේ ගේ පැමිණීම ගැන. ආණ්ඩුව කළ යුතුව තිබුණේ ලංකාවට සුබවාදී වාර්තාවක් හදන්න ඇයට පහසුකම් සලසන්නයි. ලංකාවට එරෙහි වාර්තාවක් හදනවානම් එහි 90%ක්ම වගකීම ඇත්තේ රාජපක්‍ෂ ආණ්ඩුවටයි. රාජපක්‍ෂ ආණ්ඩුව ගෙනියන අත්තනෝමතික පාලනය තමයි නවනීදන් පිල්ලේට අහිතකර වාර්තාවක් හදන්න තොරතුරු සපයලා දෙන්නේ. ආණ්ඩුව තමයි රටට එරෙහිව කි‍්‍රයාමාර්ග ගත්තේ. මේ කි‍්‍රයාවලිය තුළ ආණ්ඩුව ගත් කි‍්‍රයාමාර්ග ඉතාම හාස්‍යජනකයි. එක පැත්තකින් එක්සත් ජාතීන්ගේ මානව හිමිකම් වාර්තාවට අනුව කටයුතු කරන්න ආණ්ඩුව බැඳිලා ඉන්නවා. අනෙක් පැත්තෙන් ජනාධිපතිවරයා විසින්ම පත්කළ කමිටුව ඉදිරිපත් කළ උගත් පාඩම් හා ප‍්‍රතිසන්ධාන කොමිසම් වාර්තාවට අනුව කටයුතු කළ යුතුව තිබුණා. ඒත් ආණ්ඩුව නවනීදන් පිල්ලේ රවටන්න උත්සාහ කළා. පොලීසිය, ආරක්‍ෂක අමාත්‍යාංශයෙන් ඉවත් කළා. එය එල්.එල්.ආර්.සී. වාර්තාවෙත් ජනතා විමුක්ති පෙරමුණේ අපි ඉදිරිපත් කළ යෝජනා මාලාවෙත් සඳහන්ව තිබෙනවා. පොලීසිය සිවිල් ආයතනයක්. ආණ්ඩුව නීතිය හා සාමය පිළිබඳ අමාත්‍යංශයක් හදලා එය ජනාධිපතිවරයා යටතේ තියා ගත්තා. එහි ලේකම්වරයා ලෙස මේජර් ජනරාල් නන්ද මල්ලවආරච්චි පත්කරගත්තා. පොලීසිය හමුදා නායකත්වයට යටත් කළා. ආණ්ඩුව කවුද රවට්ටන්නේ. නවනීදන් පිල්ලේ රැවටිලා නැහැ එතුමිය ඇගේ ප‍්‍රකාශයේ මේ ගැන සඳහන් කරලා තියෙනවා. බොරු කරන්න ගිහින් ආණ්ඩුව නැති ප‍්‍රශ්න ඇතිකරලා තියෙනවා. ඒ මගේම ආණ්ඩුව මුළු රටම හමුදාකරණය කිරීමේ අරමුණ අතහැරලා නැහැ. උතුරේ ජනතාවට ඉඩම් ගැටලූවක් තිබුණා. ආණ්ඩුව බලහත්කාරයෙන් ඉඩම් අල්ලාගෙන අත්‍යාවශ්‍ය ප‍්‍රමාණයටත් වැඩියෙන් හමුදා කඳවුරු ස්ථාපිත කළා. ජනතා විමුක්ති පෙරමුණ යටතේ ජනතාවත් අනවශ්‍ය හමුදා කඳවුරු ඉවත් කරන්න කියලා ඉල්ලනකොට ආණ්ඩුව ඒවා ප‍්‍රතික්ෂේප කළා. නමුත් පිල්ලේ ආවට පස්සේ හමුදා කඳවුරු හයක් ඉවත් කළා. අක්කර 50 ක පමණ ඉඩම් ප‍්‍රමාණයක් ජනතාව අතරේ බෙදාහැරියා. ඒකේ ප‍්‍රතිඵලය තමයි දෙමළ ජනතාව හිතනවා පිල්ලේ ආව නිසා තමන්ගේ ප‍්‍රශ්නය විසඳුනා කියලා. ඒකේ ගෞරවය යන්නේ නවනීදන් පිල්ලේටයි. එවැනි මුග්ධ තකතීරු හැසිරීමක් තියෙන ආණ්ඩුවක් තමයි මේක. අපට පෙනෙන දේ තමයි පැහැදිළි අරමුණක් නැතිව දැක්මක් නැතිව ආණ්ඩුවක් ගන්නා කි‍්‍රයාමාර්ග රටට බරපතළ හානි සිදුකරමින් තිබෙනවා. ආණ්ඩුව නවනීදන් පිලේලේව මල් මාලා දමා පිළිගන්නවා. අනෙක් පැත්තෙන් පිල්ලේට විරුද්ධව උද්ඝෝෂණ සංවිධානය කරනවා. පොලීසියත් උද්ඝෝෂණයට සම්බන්ධ වන අයත් එම කි‍්‍රයාමාර්ගවල සීමා මායිම් හොඳටම දන්නවා. එහෙම කරලා ආණ්ඩුව අධිරාජ්‍යවිරෝධී කියලා ජනතාවට පෙන්නන්න හදනවා. ජනතාව නොමඟ යවනවා. නවනීදන් පිල්ලේව මල්මාලා දමා පිළිගන්නත් ඇයට විරුද්ධවීමත් යන දෙකම එකට කරන්න ගිහින් ආණ්ඩුවේ කි‍්‍රයාමාර්ග විකාරයක් බවට පත්වෙලා. ආණ්ඩුව නාඩගමක් රඟදක්වමින් ඉන්නවා. එක්සත් ජාතීන්ගේ කොළඹ කාර්යාලය ළඟ රඟදක්වපු නාඩගමේ සම්පූර්ණ අධ්‍යක්‍ෂණය තිර පිටපත සියල්ලම ආණ්ඩුවේ. පිල්ලේගේ පැමිණීමට විරුද්ධයි කියන ආණ්ඩුව යොවුන් පාර්ලිමේන්තුවේ උත්සවයට ඇය සහභාගි කරගත්තා. ඒ වගේ පරස්පර විරෝධී කි‍්‍රයාමාර්ග හරහා රටට විශාල හානියක් සිදුකර තිබෙනවා. අනෙක් පැත්තෙන් නවනීදන් පිල්ලේ මහත්මියට ඇමතිවරු කිහිප දෙනෙක් අපහාස කළා. නම කියන්නත් අකැමැති ඇමතිවරයෙක් ඇයව කසාද බඳින්න කථා කළා. එක්සත් ජාතීන්ගේ මානව හිමිකම් පිළිබඳ කොමසසාරිස් කියන්නේ ලෝකයම පිළිගත් තනතුරක්. ශිෂ්ඨ සම්පන්න රටක් විදියට අප කළ යුතුව තිබුණේ ඇයට ගෞරවය දැක්වීමයි. නමුත් එම ඇමතිවරයා අපේ රටේ අශිෂ්ඨත්වය පෙන්නුම් කළා. ඉන් ලංකාවට විශාල හානියක් සිදුවුණා. පිදෙල් කැස්ත්‍රෝ කියා තිබෙනවා \"ඔබ ප‍්‍රතිපත්තිගරුක විය යුතුයි. ඔබ සඳහා වගේම ඔබගේ සතුරා සඳහාත් ප‍්‍රතිපත්තියක් තිබිය යුතුයි. සතුරාට තදින් පහර දෙන්න. නමුත් අවමන් නොකරන්න\" කියලා. ආණ්ඩුව දණ ගහලා නවනීදන් පිල්ලේට ආරාධනා යවලා ගෙදරට ආවාම අපහාස කළා. කෙහෙළිය අමාත්‍යවරයා එම ප‍්‍රකාශ වහන්න සෑහෙන උත්සාහයක් ගත්තා. අපිට කියන්න තියෙන්නේ ඒ ඇමතිවරයාට කසාදය පළිබඳව ප‍්‍රශ්නයක් තියෙනවා නම් නුවර පොලීසියට කියන්න. එවිට සුනඛ මනමාලියක් සොයාගන්න තිබුණා. ආණ්ඩුවේ මෙම දෙබිඩි පිළිවෙත රටට අවාසියක් වුණා. නවනීදන් පිල්ලේගේ වාර්තාවට අනවශ්‍ය කරුණු විශාල ප‍්‍රමාණයක් ඇතුළුවුණා. මේ ආණ්ඩුවට දේශපේ‍්‍රමිත්වය ගෑවිලාවත් තියෙනවා නම් රටට ආදරය නම් කළ යුතුව තිබුණේ රටට අවමන් නොකිරීමයි. ආණ්ඩුවේ මෙම ද්විත්ව රංගනය ප‍්‍රශ්නය උග‍්‍රකර තියෙනවා. මේ රටේ ජනාධිපතිවරයාගේ සිට ඇමති මණ්ඩලය දක්වා රඟපෑමක් කරමින් ඉන්නවා. ආණ්ඩුවේ ඒ අරමුණ රටට හොඳක් සිදුවන දෙයක් නෙවෙයි. ජනාධිපතිවරයා දන්නවා එක එක ඇමතිවරු අවශ්‍ය තැන්වලට ස්ථානගත කරන්න. සමහරු පිල්ලේට විරුද්ධව කෑ ගහලා පිල්ලේ ලංකාවට ආවට පස්සේ හොයාගන්නත් නැතිව ගියා. ඔවුන් ශීතකරණයේ දාලා තියෙනවා. ජනාධිපතිවරයා ඔවුන් අවශ්‍ය වෙලාවට පාවිච්චි කරගන්නවා. ආණ්ඩුව ලංකාවට තියෙන අනතුර තේරුම් අරගෙන කි‍්‍රයාත්මක වෙන්නේ නැහැ. එම ආණ්ඩුවේ කියාමාර්ග රටට බරපතළ ලෙස හානිකරයි. මානව හිමිකම් උල්ලංඝණය කිරීම, ප‍්‍රජාතන්ත‍්‍රවාදය අහෝසි කරන ඒකාධිපතිත්වය කරා යනවා. ජනාධිපතිවරයා අහනවා මම ඒකාධිපතියෙක් වෙන්නේ කොහාමද කියලා. අපිට අහන්න තිබෙන්නේ ඒකාධිපතියෙක් නොවෙන්නේ කොහොමද කියලයි. ඡන්දවලින් තමයි පාලකයන් ඒකාධිපතිත්වය ආරම්භ කළේ. මේ රටේ ඇමති මණ්ඩලයක් නැහැ. මාධ්‍යවලට ලියන්න බැහැ. ජනතාවට සාධාරණ හේතුවලට සටන් කරන්න බැහැ. අපරාධවලට එරෙහිව පරීක්‍ෂණ නැහැ. සියලූම සිවිල් කි‍්‍රයාකාරකම්වලට හමුදාව මැදිහත් කරනවා. ඒවා තමයි ඒකාධිපති පාලනය කියන්නේ. එම පාලනය ලංකාවට හිතකර එකක් වන්නේ නැහැ. එම පාලනය අධිරාජ්‍යවාදීන්ගේ අරමුණුවලට යොදාගන්නවා. මේ රටට අනතුරු දෙකක් තිබෙනවා. එකක් විදේශ බලවේගවල මැදිහත්වීම. අනෙක තමයි ජනතාවගේ මානව හිමිකම් අහෝසි වෙමින් ප‍්‍රජාතන්ත‍්‍රවාදය නැතිවෙමින් රට ඒකාධිපති පාලනය වෙත ගමන් කිරීම. ජාත්‍යන්තර මානව හිමිකම් පරීක්‍ෂණ අහිතකර නම් ආණ්ඩුව එවැනි මැදිහත්වීම් නවත්වන්න කි‍්‍රයාමාර්ග ගන්න ඕනෑ.", "URL": "https://sinhala.adaderana.lk/news.php?nid=37096", "Category": null, "Parent URL": null}