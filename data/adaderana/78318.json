{"Source": "Adaderana", "Timestamp": "October 4, 2017 08:32 am", "Headline": " දකුණු ආසියානු පාර්ලිමේන්තු මන්ත්‍රීවරුන්ට වේදිකාවක්", "News Content": "සාක් සංවිධානයට අයත් රටවල කථානායකවරුන්ගේ සහ පාර්ලිමේන්තු මන්ත්‍රීවරුන්ගේ සංවිධානයේ 08 වෙනි සමුළුව අද ආරම්භ වේ. කොළඹ හිල්ටන් හෝටලයේදී සමුළුව ආරම්භ වීමට නියමිතය. මේ සඳහා සාක් සංවිධානයට අයත් රටවල කථානායකවරු ඇතුළු නියෝජිත පිරිසක් සහභාගී වීමට නියමිතය. අදාළ රටවල කථානායකවරුන්ගේ සහ පාර්ලිමේන්තු මන්ත්‍රීවරුන්ගේ සංවිධානය දකුණු ආසියාවේ ජනතාව අතර මිත්‍රත්වය සහ අවබෝධය ප්‍රවර්ධනය කිරීමටත් අදාළ රටවල පාර්ලිමේන්තු සහ මන්ත්‍රීවරු අතර සම්බන්ධීකරණය ප්‍රවර්ධනය කිරීමේ අරමුණින් මෙම සමුළුව සංවිධානය කෙරේ. සාක් රටවල කථානායකවරුන්ගේ පළමු සමුළුව 1995 වසරේදී ඉන්දියාවේදී පැවැත්විණි. මෙවර සමුළුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන අතර එලඹෙන 06 වනදා දක්වා සමුළුව පැවැත්වීමට නියමිතය. මෙවර සමුළුවේ තේමාව වන්නේ 2030 වසර වන විට ස්ථිරසාර සංවර්ධනය සඳහා වූ න්‍යායපත්‍රයට ලඟාවීම සඳහා එක්ව වැඩ කිරීමට දකුණු ආසියානු පාර්ලිමේන්තු මන්ත්‍රීවරුන් සඳහා වේදිකාවක් යන්නයි.", "URL": "https://sinhala.adaderana.lk/news.php?nid=78318", "Category": null, "Parent URL": null}