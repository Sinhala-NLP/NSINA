{"Source": "Adaderana", "Timestamp": "June 8, 2019 11:22 pm", "Headline": "සිංගප්පූරුවට වඩා අපේ රට සංවර්ධනය කරන්න පුලුවන්", "News Content": "වර්තමානයේ ආගමටත් දේශපාලනය සම්බන්ධ වී ඇති බවත්, පක්ෂ දේශපාලනය ඉවතලා රට සංවර්ධනය කිරීමට සියලුම දේශපාලන පක්ෂ පෙරමුණ ගත යුතු බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. ස්වදේශ කටයුතු අමාත්‍යාංශය විසින් සෑම ග්‍රාම නිලධාරී වසමකම ඉදිකරන නිල සෙවන කාර්යාල ව්‍යාපෘතියට සමගාමීව බේරුවල ආසනයේ පයාගල මලේගොඩ ඉදිකරන ලද නිල සෙවන කාර්යාලය විවෘත කිරීමේ අවස්ථාවට අද (08) එක්වෙමින් සෞඛ්‍ය අමාත්‍යවරයා මේ බව ප්‍රකාශ කළේය. උත්සව සභාව ඇමැතූ සෞඛ්‍ය අමාත්‍යවරයා මෙසේ පැවසීය. “වත්මන් යහපාලන රජය ආරම්භයේ දී ලෝකය තුලින් ලැබුනු ප්‍රසංසාව වෙනුවට නරක චිත්‍රයක් මැවී තිබෙනවා. ලෝක සෞඛ්‍ය සංවිධානය උපසභාපතිධූරය මට ලබාදෙන විට රට තුල තිබුනේ නරක චිත්‍රයක්. නමුත් මම සෞඛ්‍ය සේවාවට ඉටු කල කාර්යභාරය වෙනුවෙන් එම තනතුර ලබාදුන්නා. ජනාධිපතිවරයාගේ ඉෂ්තාර් උත්සවයේ දී අරාබි රටවල තානාපතිවරුන් ප්‍රකාශ කර තිබෙන්නේ මෙරට මුස්ලිම් ජනතාවට සිදුවන හිරිහැර පිළිබදවයි. අපේ රටේ කාන්තාවන් වැඩි පිරිසක් එම රටවල ගෘහ සේවයේ යෙදී සිටිනවා. සියලු දෙනාම එකමුතුව රට දියුණූ කළ යුතුයි. රට ගිනිතැබීමෙන් සංවර්ධනයක් කළ නොහැකියි. විනාශ වූ දේපල වලට වන්දි ගෙවීමට සිදුවන්නේ සංවර්ධනය සදහා ඇති මුදල් භාවිත කරමින්. රට විනාශ කරන්න පහසු වුනත් ගොඩනැගීම හරිම අමාරුයි. ජාතීන් අතර සමගිය ස්ථාපිත කළ යුතුයි. අපේ රට හදන්න කවුරුවත් එන්නේ නැහැ. ඒ සදහා අපි කැපවිය යුතුයි.” “සිංගප්පූරුවට වඩා අපේ රට සංවර්ධනය කරන්න පුළුවන්. වර්තමානයේ සෑම දේකටම දේශපාලනය. ආගමටත් දේශපාලනය සම්බන්ධ වෙලා. දේශපාලනය අවශ්‍යයි. නමුත් පක්ෂ දේශපාලනය ඉවත ලා රට සංවර්ධනය කිරීමට සියලු දේශපාලන පක්ෂ පියවර ගත යුතුයි. විපක්ෂයේ ඉන්න අය බලන්නේ රට විනාශ කරලා හරි බලය ලබාගන්න. හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය මට විරුද්ධව නඩු 05 ක් දැම්මා නමුත් මම ඇයට ප්‍රකාශ කළා ජාතික ප්‍රශ්නය විසදීම සදහා ඔබතුමිය විසදුමක් ලබාදෙන්නේ නම් කොන්දේසි විරහිතව සහයෝගය ලබාදෙන බව.”", "URL": "https://sinhala.adaderana.lk/news.php?nid=111596", "Category": null, "Parent URL": null}