{"Source": "Adaderana", "Timestamp": "April 10, 2018 03:04 pm", "Headline": " ඉදිකිරීම්  ශිල්පීන්ගේ හිඟයට විසඳුම් ඇතුළත් යෝජනාවලියක් ජනපති ඉල්ලයි", "News Content": "ඉදිකිරීම් ක්ෂේත්‍රයේ පවතින ශිල්පීන්ගේ හිඟය සඳහා අවශ්‍ය විසඳුම් ඇතුළත් යෝජනාවලියක් සකස් කර ඉදිරිපත් කරන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබා දී තිබේ. නිපුණතා සංවර්ධන හා වෘත්තීය පුහුණු අමාත්‍යංශ ලේකම්වරයා වෙත මේ සම්බන්ධයෙන් උපදෙස් ලබාදී ඇති ජනාධිපතිවරයා එම යෝජනාවලිය සකස් කිරීම සඳහා විශේෂ කමිටුවක් පත් කිරීමටද උපදෙස් ලබාදුන් ජනාධිපති මාධ්‍ය අංශය සඳහන් කළේය. ඉදිකිරීම් ක්ෂේත්‍රයේ මතුව ඇති ගැටළු සම්බන්ධයෙන් ජනාධිපති නිල නිවසේ පැවති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මෙම උපදෙස් ලබා දී තිබේ. ඉදිකිරීම් ක්ෂේත්‍රයට අදාළ වෘත්තීය පුහුණු පාඨමාලාවල ගුණාත්මකභාවය ඉහළ නැංවීම මෙන්ම එම පාඨමාලා සඳහා තරුණයින් ආකර්ශනය කර ගැනීමේ වැඩපිළිවෙළක් පිළිබඳව ද එහිදී අවධානය යොමුවූ බව සඳහන්ය. පැරණි ගොඩනැගිලි කඩා ඉවත් කිරීමේදී ඉවත් කෙරෙන පස් සහ ගල් ප්‍රවාහනයේදී මතුව ඇති නීතිමය බාධාවන් පිළිබඳව මෙහිදී ජනාධිපතිවරයාගේ අවධානයට යොමු කර තිබේ. එහිදී පරිසර අමාත්‍යංශයේ ලේකම්වරයා සඳහන් කර ඇත්තේ නීතිමය බාධාවකින් තොරව ඒවා ප්‍රවාහනය කිරීම සඳහා අවශ්‍ය චක්‍රලේඛයක් ඉදිරියේදී නිකුත් කිරීමට මේ වන විට පියවර ගෙන ඇති බවයි.", "URL": "https://sinhala.adaderana.lk/news.php?nid=87243", "Category": null, "Parent URL": null}