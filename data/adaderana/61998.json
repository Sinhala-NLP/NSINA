{"Source": "Adaderana", "Timestamp": "July 12, 2016 02:10 pm", "Headline": "  වවුනියාවේ අනාරක්ෂිත දුම්රිය ගේට්ටු ක්‍රියාකරුවන් උපවාසයක", "News Content": "වවුනියාවේ අනාරක්ෂිත දුම්රිය ගේට්ටු ක්‍රියාකරුවන් මේවන විට වවුනියාව දුම්රිය ස්ථානය ඉදිරිපිට උපවාසයක් ආරම්භ කර තිබේ.සිය වැටුප වැඩි කරන ලෙස ඉල්ලා දිවයිනපුරා සිටින අනාරක්ෂිත දුම්රිය ගේට්ටු ක්‍රියාකාරුවන් ආරම්භ කර ඇති වර්ජනය අද 12 වැනි දිනටත් ක්‍රියාත්මක වේ.එසේ තිබියදී වවුනියාවේ එම සේවා කටයුතුවල නිරතව සිටින අනාරක්ෂිත දුම්රිය ගේට්ටු ක්‍රියාකරුවන් අද වවුනියාව දුම්රිය ස්ථානය ඉදිරිපිටට පැමිණ උපවාසයක් ආරම්භ කර ඇති බව අප වාර්තාකරු කියයි.‍දිනකට ලබාදෙන රුපියල් 250ක වැටුප ප්‍රමාණවත් නැති බව කියමින් අනාරක්ෂිත දුම්රිය ගේට්ටු ක්‍රියාකරුවන් ආරම්භ කළ වර්ජනය හේතුවෙන් බොහෝ අනාරක්ෂිත දුම්රිය ගේට්ටුවල සේවය සඳහා දුම්රිය දෙපාර්තමේන්තුවේ මෙන්ම පොලීසියේ නිලධාරීන්ද යොදා ඇතැයි වාර්තා වේ.මේ අතර දුම්රිය දෙපාර්තමේන්තුවට අනියුක්ත දුම්රිය ගේට්ටුකරුවන් විසින් පවත්වන විරෝධතාවක හේතුවෙන් කොළඹ කොටුව ආසන්නයේ දැඩි වාහන තදබදයක් පවතින බවද වාර්තා වෙයි. වැටුප් වැඩිකිරීම් ඇතුළු ඉල්ලීම් කිහිපයක් ඉල්ලමින් ඔවුහු මෙම විරෝධතා ව්‍යාපාරයේ යෙදී සිටිති.", "URL": "https://sinhala.adaderana.lk/news.php?nid=61998", "Category": null, "Parent URL": null}