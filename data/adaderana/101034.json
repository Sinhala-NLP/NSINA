{"Source": "Adaderana", "Timestamp": "December 20, 2018 09:24 am", "Headline": " ඇඩිලේඩ් ස්ට්‍රයිකර්ස් කණ්ඩායමට ජයක්", "News Content": "2018 ඔස්ට්‍රේලියානු බිග් බෑෂ් ක්‍රිකට් තරගාවලිය ආරම්භ කරමින් ඊයේ පැවැති පළමු තරගය ජය ගැනීමට ඇඩිලේඩ් ස්ට්‍රයිකර්ස් කණ්ඩායම සමත් වුණි. ඒ බ්‍රිස්බේන් හීට් කණ්ඩායම පරාජයට පත් කරමිනි. ක්‍රිකට් ක්‍රීඩාවේ මෙතෙක් පැවැති කාසියේ වාසිය උරගා බැලීමේ සම්ප්‍රදාය වෙනස් කරමින් පිත්තේ වාසිය බැලීමේ ක්‍රමය පළමු වරට ඊයේ ආරම්භ වු ඔස්ට්‍රේලියා බිග් බෑෂ් ක්‍රිකට් තරගාවලියේ දී භාවිතයට ගැණුනි. එහිදී පිත්තේ වාසිය දිනා ගත් ඇඩිලේඩ් ස්ට්‍රයිකර්ස් කණ්ඩායම ප්‍රථමයෙන් පන්දුවට පහරදීම සඳහා බ්‍රිස්බේන් හීට් කණ්ඩායම ආරාධනා කළේය. ඒ අනුව පිටියට පිවිසි බ්‍රිස්බේන් හීට් කණ්ඩායම පන්දුවාර 19යි පන්දු 4කදී සියලු දෙනා දැවී ලකුණූ 146ක් රැස් කිරීමට සමත් වුණි. බ්‍රිස්බේන් හීට් කණ්ඩායම වෙනුවෙන් ක්‍රිස් ලෙන් ලකුණූ 33ක් රැස් කළේය. පන්දු යැවීමේදී රෂීඩ් ඛාන් ලකුණූ 19කට කඩුලු 3ක් දවා ගත්තේය. ලකුණු 147ක ජයග්‍රාහී ඉලක්කය හඹා ගිය ඇඩිලේඩ් ස්ට්‍රයිකර්ස් කණ්ඩායම පන්දුවාර 19යි එක් පන්දුවකදී කඩුලු 5ක් පමණක් දැවී එම ඉලක්කය පසු කර ගියේය. එහිදී ඇලෙක්ස් කේරී ලකුණු 70ක් රැස් කිරීමට සමත් වුණි.", "URL": "https://sinhala.adaderana.lk/news.php?nid=101034", "Category": null, "Parent URL": null}