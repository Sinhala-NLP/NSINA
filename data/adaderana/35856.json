{"Source": "Adaderana", "Timestamp": "July 17, 2013 11:58 am", "Headline": "ලක්සල දිවි නැඟුම වැඩසටහන යටතේ නව ප‍්‍රදර්ශනාගාරයක් ", "News Content": "ශී‍්‍ර ලාංකේය අත්කම් නිර්මාණ ජාත්‍යන්තර වශයෙන් ප‍්‍රචලිත කිරීමේ අරමුණින් තෑගි සහ සමරු භාණ්ඩ අලෙවිය පිළිබඳ කීර්තිමත් නාමයක් දිනා සිටින \"ලක්සල\" නව මං සලකුණක් එක් කරමින් කොළඹ ජාතික කෞතුකාගාර භූමියේ දී සිය නවතම ප‍්‍රදර්ශනාගාරය මේ මස අගභාගයේ දී විවෘත කිරීමට නියමිතයි. ආර්ථික සංවර්ධන අමාත්‍ය බැසිල් රාජපක්ෂ මහතාගේ මඟ පෙන්වීම යටතේ දිවි නැගුම සමාජ සංවර්ධන වැඩසටහනට අනුව කි‍්‍රයාත්මක ව්‍යාපෘතියක් ලෙසින් රුපියල් මිලියන 185ක පිරිවැයක් දරමින් ඉදිකළ මෙම කලාත්මක ප‍්‍රදර්ශනාගාරය National Museum Gallery Cafe ලෙස නම් කර තිබේ. මෙම ව්‍යාපෘතිය සඳහා කැබිනට් මණ්ඩලය විසින් රුපියල් මිලියන 220ක මුදලක් වෙන් කර ඇති අතර පළමු අදියර යටතේ ප‍්‍රදර්ශනාගාරයේ ඉදි කිරීම් සඳහා ආසන්න වශයෙන් ඉන් රුපියල් මිලියන 185ක මුදලක් වැය කරන ලදී. ඉතිරි ප‍්‍රතිපාදන එහි ඉදිරි සංවර්ධන කටයුතු සඳහා වැය කිරීමට අපෙක්ෂිතයි. ජාතික කෞතුකාගාර භූමියට අයත් අක්කර එකහමාරක භූමි භාගයක විහිදෙන පරිදි ඉදිකර ඇති මෙම ලක්සල ප‍්‍රදර්ශනාගාරය දේශිය උරුමය විචිත‍්‍රවත් අන්දමින් විදහා දැක්වෙන අයුරින් සැලසුම් කර තිබේ. මෙම ප‍්‍රදර්ශනාගාරය අලෙවි ඒකක 30,000කින් සමන්විත වන අතර තෑගි භාණ්ඩ සහ දීප ව්‍යාප්තව විහිදී සිටින සැපයුම්කරුවන් ජාලයකින්ද සමන්විතයි. නව ප‍්‍රදර්ශනාගාරය පිළිබඳ අදහස් දක්වමින් ලක්සල සභාපති අනිල් කොස්වත්ත මහතා කියා සිටියේ \" වසර ගණනාවක සිට ලක්සල අඩු කාර්යක්ෂමතාවයක් පෙන්වුම් කළ ආයතන අතරට එක්ව තිබුණා. නමුත් පසුගිය වසර කිහිපය තුළදී එම තත්ත්වය වෙනතකට යොමු කරමින් එම ඉන් අත්මිදී දිවි නැගුම වැඩසටහන සමඟ ඉදිරියට ගමන් කරමින් සාර්ථකත්වය ළඟා කර ගැනීමට හැකි වුණා. කෞතුකාගාර භූමියේ ඉදිකළ ලබන අපගේ නවතම ප‍්‍රදර්ශනාගාරය විවෘත කිරීමෙන් අනතුරුව ගාල්ල මාගාල්ලේ නව ශාඛාවක් විවෘත කිරීමටත්, මහනුවර ශාඛාව නවීකරණය කිරීමටත් සැලසුම් යොදා තිබෙනවා. මෙම සංවර්ධනය ජාතික ආර්ථිකයට පමණක් නොව ගම්වල ජීවත් වන අපගේ සැපයුම්කරුවන් ලෙස කටයුතු කරන අත්කම් නිර්මාණ ශිල්පීන්ගේ ආර්ථිකය ද ඉහළ නැංවීමට මුල් වී තිබෙනවා.\"යනුවෙනි. ලක්සල ලැබූ ධනාත්මක වර්ධනය පිළිබඳ වැඩිදුරටත් කරුණු පැහැදිලි කළ ඒ මහතා පෙන්වා දුන්නේ දීප ව්‍යාප්තව 5000කට අධික ශිල්පීන්, අත්කම් නිර්මාණකරුවන් හා සැපයුම්කරුවන් පිරිසක් ලක්සල සමඟ ලියාපදිංචිව සිටින අතර එම සැපයුම්කරුවන්ගේ ජාලය 2016 වසර වන විට 15,000 දක්වා ඉහළ නංවමින් අලෙවි ඒකක ප‍්‍රමාණය 50,000 දක්වා වර්ධනය කිරීමට අපෙක්ෂාවෙන් පසුවන බවය. අඛණ්ඩව සිදුකරන මෙම පුළුල් කිරීම් ඔස්සේ අත්කම් නිර්මාණශිල්පීන්ගේ කුසලතා තවදුරටත් වැඩි දියුණු කරමින් තවත් විශිෂ්ට නිර්මාණ බිහි කිරීමට ඔවුන්ට අවශ්‍ය දායකත්වය ලබා දී ඒ හරහා ඔවුන්ගේ ජීවන තත්ත්වය නඟා සිටුවීමට ද බලාපොරොත්තු වන බව ඒ මහතා පෙන්වා දුන්නේය. රාජ්‍ය ආයතනයක් ලෙස කි‍්‍රයාත්මක වන ලක්සල ශී‍්‍ර ලාංකේය දේශියත්වය ඉස්මතු කරවන නිෂ්පාදන අංශ ගණනාවක් ඔස්සේ අලෙවි කිරීමේ නිරත වෙමින් මෙරට තෑගි හා සමරු භාණ්ඩ අලෙවියේ ප‍්‍රමුඛතම ආයතනය බවට පත්ව සිටියි. දැව පාදක කරගත් අත්කම් නිර්මාණ, පිත්තල භාණ්ඩ, ලෙදර්, පිඟන් ගඩොලින් නිමවූ භාණ්ඩ මෙන්ම බතික් හා අත්යන්ත‍්‍ර රෙදි ඇඟලූම් නිෂ්පාදන ඒ අතරට අයත් වේ. අලෙවි සැල් වල ඇති පාරිභෝගික ආකර්ෂණය හා පවතින භාණ්ඩ වල විවිධත්වය, දේශිය මෙන්ම විදේශිය පාරිභෝගිකයින් අතර ලක්සල නාමය වඩාත් ප‍්‍රචලීත වීමට හේතු වී තිබේ.", "URL": "https://sinhala.adaderana.lk/news.php?nid=35856", "Category": null, "Parent URL": null}