{"Source": "Adaderana", "Timestamp": "July 2, 2019 08:48 pm", "Headline": "GMOA සමග විවාදයකට එන්නේ නෑ-රාජිත", "News Content": "ශ්‍රී ලංකාවේ කීර්තිමත් පුද්ගලයින් සමඟ විවාද කළ තමන් රජයේ වෛද්‍ය නිලධාරින්ගේ සංගමය සමග විවාද කිරිමට සුදානම් නැති බව සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි. තමන් එල්ල කරන චෝදනා සම්බන්ධයෙන් ප්‍රසිද්ධ විවාදයකට පැමිණෙන ලෙස රජයේ වෛද්‍ය නිලධාරින්ගේ සංගමය කළ අභියෝගය සම්බන්ධයෙන් අදහස් පළ කරමින් සෞඛ්‍ය අමාත්‍යවරයා මේ බව ප්‍රකාශ කළේ සෞඛ්‍ය අමාත්‍යාංශයේ අද (02) පස්වරුවේ පැවැති මාධ්‍ය හමුවකට එක්වෙමිනි. එම සංගමය රජයේ වෛද්‍ය නිලධාරීන්ගේ සංගමය නොව, එක්තරා කල්ලියක සංගමයක් බවත්, සෞඛ්‍ය අමාත්‍යවරයා පෙන්වා දෙයි. සෞඛ්‍ය අමාත්‍යධූරයට තමන් පත් කර ඇත්තේ ජනාධිපතිවරයා සහ අග්‍රාමාත්‍යවරයා බවත්, අමාත්‍යධූර පිරිනැමීමට වෘත්තීය සංගමයකට හැකියාවක් නොමැති බවත් සෞඛ්‍ය අමාත්‍යවරයා අවධාරණය කර සිටියි. රජයේ වෛද්‍ය නිලධාරීන්ගේ සංගමයේ එක් වෛද්‍යවරයෙකු වසර 07 ක් පුරා රෝගීන්ට ප්‍රතිකාර නොකර ඇති බව සදහන් කළ සෞඛ්‍ය අමාත්‍යවරයා ඒ පිළිබදව ඉදිරියේ දී ක්‍රියාමාර්ග ගන්නා බව ද අනාවරණ කළේය. සෞඛ්‍ය සේවාවට තමන් ඉටු කළ මෙහෙවර අයවැය විවාදයේ දී විපක්ෂයේ මන්ත්‍රීවරුන් කළ ප්‍රසංසා වලින් පැහැදිලි වූ බවත්, සෞඛ්‍ය අමාත්‍යවරයා අවධාරණය කර සිටියි. මේ අතර, හිටපු ආරක්ෂක ලේකම් හේමසිරි ප්‍රනාන්දු මහතා සහ හිටපු පොලිස්පති පූජිත් ජයසුන්දර මහතා අත්අඩංගුවට ගැනීම පිළිබදව මාධ්‍ය වේදියෙකු මෙහිදී විමසා සිටියේය. ඊට පිළිතුරු ලබාදුන් සෞඛ්‍ය අමාත්‍යවරයා ඔවුන් දෙදෙනාට එල්ල වී ඇති චෝදනා පිළිබද තමන් නොදන්නා බවත්, ආරක්ෂක ලේකම්වරයා තේරිම් කාරක සභාවේ දී තමන් දන්නා කරුණු සියල්ල හෙළි කළේ නම් මෙවැනි ගැටලුවකට මුහුණු නොදෙන බව පැවැසීය. තව ද මෙහිදී චීන දුම්වැටි ආනයනය නතර කිරිමට අමාත්‍ය මණ්ඩලය අද දින ගත් තීරණය පිළිබදව ද සෞඛ්‍ය අමාත්‍යවරයා මෙහිදී අදහස් පළ කළේය. චින දුම්වැටි ආනයනය පිළිබද අමාත්‍ය මණ්ඩලයේ දී දීර්ඝ ලෙස සාකච්ඡා කළ බවත්, චීනයෙන් දුම්වැටි ආනයනය කිරීම නීතිගත කිරීම තුලින් බදු ආදායමක් රටට ලැබෙන බව මුදල් අමාත්‍යවරයා ප්‍රකාශ කළේ යැයි සෞඛ්‍ය අමාත්‍යවරයා සදහන් කරයි. තව ද ලෝක සෞඛ්‍ය සංවිධානයේ දුම්කොළ පාලන ප්‍රඥප්තියට 2017 වසරේ දී අත්සන් කළ ශ්‍රී ලංකාව දුම්කොළ විරෝධී සම්මානය අවස්ථා 03 ක දී ලබාගෙන ඇත. දුම්කොළ පාලන ප්‍රඥප්තියේ සදහන් කරුණු 22 න් 20 ක්ම ශ්‍රී ලංකාව සපුරා ඇති බව සෞඛ්‍ය අමාත්‍යවරයා පෙන්වා දෙයි. එම නිසා එම වැඩපිළිවෙල චීන දුම්වැටි ආනයනය කිරිම තුලින් ආපස්සට හැරවිය නොහැකි බව සෞඛ්‍ය අමාත්‍යවරයා සදහන් කරයි. දුම්කොළ විරෝධී සම්මානය හිමි වූ ජනාධිපති මෛත්‍රීපාල සිරිසේන මහතා ද අමාත්‍ය මණ්ඩලයේ දී මේ පිළිබදව කරුණු ඉදිරිපත් කළ බවත්, එහිදී මුදල් අමාත්‍යවරයා චීනයෙන් දුම්වැටි ආනයනය කිරිම නතර කිරීමට තීරණය කළ බවත් සෞඛ්‍ය අමාත්‍යවරයා අවධාරණය කර සිටියි.", "URL": "https://sinhala.adaderana.lk/news.php?nid=113226", "Category": null, "Parent URL": null}