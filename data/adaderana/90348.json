{"Source": "Adaderana", "Timestamp": "June 4, 2018 09:23 pm", "Headline": "ගාලු මුවදොර පිරිසිදු කිරීමට නාවික හමුදාව එක් වෙයි", "News Content": "දේශීය හා විදේශීය සංචාරකයින් වැඩි වශයෙන් නැරඹීමට පැමිණෙන ගාලු මුවදොර පරිශ්‍රයේ පවතින කැළි කසළ සහ ප්ලාස්ටික් එකතු කර පිරිසිදු කිරීමට ශ්‍රී ලංකා නාවික හමුදාව කටයුතු කළේ ය. බටහිර නාවික විධානය භාර ආඥාපති, රියර් අද්මිරාල් නිශාන්ත උළුගේතැන්න මහතාගේ උපදෙස් පරිදි බටහිර නාවික විධානයට අනුයුක්ත නාවික පුද්ගලයින්ගේ සහභාගීත්වයෙන් එම ගාලු මුවදොර ප්‍රදේශය පිරිසිදු කිරීමේ වැඩසටහනක් ක්‍රියාත්මක කරන ලදී. මෙම වැඩසටහන සඳහා බටහිර නාවික විධානයට අයත් ශ්‍රී ලංකා නාවික නෞකා රංගල, පරාක්‍රම සහ කැළණි යන ආයතනවලට අනුයුක්ත නාවික පුද්ගලයින් 50 දෙනෙකු පමණ සහභාගි වී සිටි අතර, එම කාර්යය ජනතාවගේ නොමඳ පැසසුමට ලක්විය. එමෙන්ම, විශාල වශයෙන් එක්රුස් වී තිබූ පොලිතින් ප්ලාස්ටික් තොගය නාවික හමුදාව විසින් මට්ටක්කුලිය, කාක දුපතේ පවත්වාගෙන යනු ලබන ප්ලාස්ටික් හා පොලිතීන් ප්‍රතිචක්‍රීකරණ මධ්‍යස්ථානය වෙත භාර දීමට කටයුතු කරන ලද අතර, එමඟින් විසිතුරු භාණ්ඩ, මල් පෝච්චි, කම්බි කණු සහ උද්‍යාන ඇතුරුම් ගඩොල් සකස් කිරීම ආදි උසස් නිෂ්පාදන නිපදවීමට කටයුතු කරනු ලබයි. තවද, මෙම ව්‍යාපෘතිය මඟින් ශ්‍රී ලංකාවේ පවතින කැළි කසළ කළමනාකරණ ගැටළුව සඳහා අනාගතයේ තිරසාර විසඳුමක් ලබා දීමට හැකියාව ලැබෙනු ඇත. එමෙන්ම, කැළි කසළ, ප්ලාස්ටික් සහ පොලිතීන් වලින් තොර ශ්‍රී ලංකාවක් බිහි කිරීම සඳහා නාවික හමුදාව නිරන්තරයෙන් කටයුතු කරමින් සිටින බව ද ශ්‍රී ලංකා නාවික හමුදාව පවසයි.", "URL": "https://sinhala.adaderana.lk/news.php?nid=90348", "Category": null, "Parent URL": null}