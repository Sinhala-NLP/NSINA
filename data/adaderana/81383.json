{"Source": "Adaderana", "Timestamp": "December 12, 2017 09:04 am", "Headline": " දෙවන තරගයේ සිව් වන දිනය අදයි", "News Content": "සංචාරක බටහිර ඉන්දීය කොදෙව් කණ්ඩායම සහ නවසීලන්ත කණ්ඩායම අතර දෙවන ටෙස්ට් ක්‍රිකට් තරගයේ සිව් වන දිනය අදයි. අද දිනයේ දිවා භෝජනය සඳහා තරගය නතර කරන විට සිය දෙවන ඉනිම සඳහා පන්දුවට පහරදෙමින් සිටි බටහිර ඉන්දීය කොදෙව් කණ්ඩායම කඩුලු 5ක් දැවී ලකුණු 106ක් ලබා සිටියි. නොදැවී පන්දුවට පහරදෙමින් සිටින රොස්ටන් චාස් ලකුණු 32ක් ද රේමන් රීෆර් ලකුණු 09ක් ද ලබා සිටියි. තරගයේ පළමු ඉනිම සඳහා නවසීලන්ත කණ්ඩායම සියලු දෙනා දැවී ලකුණු 373ක් ලබාගත් අතර ඊට පිළිතුරු ලෙස කොදෙව් කණ්ඩායම සිය ප්‍රථම ඉනිම සඳහා සියලු දෙනා දැවී ලකුණු 221ක් ලබාගත්තේය. ලකුණු 152ක වාසියක් ද ඇතිව සිය දෙවන ඉනිම ආරම්භ කළ නවසීලන්ත කණ්ඩායම කඩුලු 8ක් දැවී ලකුණු 291ක් ලබා සිටියදී පන්දුවට පහරදීමේ අවස්ථාව කොදෙව් කණ්ඩායමට ලබාදුනි. ඒ අනුව ලකුණු 443ක ඉලක්කයක් හිමිවුණ කොදෙව් කණ්ඩායමට තරගය ජයග්‍රහණය කිරීම සඳහා තවත් ලකුණු 338ක් ලබාගත යුතු වෙයි.", "URL": "https://sinhala.adaderana.lk/news.php?nid=81383", "Category": null, "Parent URL": null}