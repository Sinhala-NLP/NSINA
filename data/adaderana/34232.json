{"Source": "Adaderana", "Timestamp": "May 20, 2013 10:48 am", "Headline": "හතුරු සේනාවට උත්තර දෙන හොඳම ක්‍රමය එල්.එල්.ආර්.සී. නිර්දේශ ක්‍රියාත්මක කිරීමයි", "News Content": "13 වන ව්‍යවස්ථා සංශෝධනය තුළින් ඉන්දියාව මෙරට තුළ යළිත් වරක් බෙදුම්වාදී ත්‍රස්තවාදය ඇති කිරීමට උත්සහා කරන බව අධිනිතීඥ ගෝමින් දයාශ්‍රී මහතා පවසයි. ඉන්දියාව මීට පෙරත් ශ්‍රී ලංකාවට එරෙහිව කොටි ත්‍රස්තවාදීන් පෝෂණය කළ බව ඔහු සඳහන් කරයි. ඉන්දියාව‍ ඔවුන්ගේ දේශපාලන ප්‍රතිපත්ති හදා ගැනීම සඳහා අපේ රට භාවිතා කරන බව දයාශ්‍රී මහතා පෙන්වාදෙයි. විශේෂයෙන් ඉන්දියාව අද ඉන්නේ දුර්වල ස්ථානයක බවත් ඔවුන්ට තමිල්නාඩුවේ දේශපාලන පක්ෂ කිට්ටුවෙන් තබා නොගතහොත් ඉදිරියේදී පැවැත්වීමට නියමිත මැතිවරණයේදී රජයක් තැනීම අපහසු බවත් හෙතෙම කියයි ඉන්දියාව හා අමෙරිකාව අතර කිට්ටු වෙළඳ ගිවිසුම් මතින් ඔවුන් ගොඩනගා ගෙන ඇති මිත්‍රත්ව සම්බන්ධකම් නිසා ශ්‍රී ලංකාව හුදෙකලා වීමට ඉඩ ඇති බැවින් ඉන් මිදීමට හොඳම විසඳුම උගත් පාඩම් කොමිසමේ නිර්දේශ ක්‍රියාත්මක කිරීම බව ගෝමින් දයාශ්‍රී මහතා පවසයි. බ්‍රිතාන්‍ය හා යුරෝපා ජාතින් ශ්‍රී ලංකාව සම්බන්ධයෙන් දැනටමත් විරුද්ධ මතයක සිටින බැවින් උගත් පාඩම් කොමිසමේ නිර්දේශ ක්‍රියාත්මක කිරීමෙන් හතුරු සේනාවලට බලපෑම් කිරීමට ඇති හැකියාව අඩුවෙන බව ඔහු පෙන්වාදෙයි. දැනට කතා බහට ලක්වන මාතෘකාවක් බවට පත්ව ඇති 13 වන ව්‍යවස්ථා සංශෝධනය සම්බන්ධයෙන් අද දෙරණ සමඟ අදහස් දක්වමින් අධිනීතීඥ ගොමීන් දයාශ්‍රී මහතා මේ බව පැවසීය. කෙසේ වෙතත් ශ්‍රී ලංකාවේ උතුරු පළාත් සභා මැතිවරණයේ දී 13 වැනි ව්‍යවස්ථා සංශෝධනයේ කිසිදු වෙනසක් සිදු නොකළ යුතු බවට ඉන්දීය රජය පසුගියදා අවධාරණය කරන ලදී. එරට විදේශ අමාත්‍ය සල්මන් කුර්ෂිඩ් මහතා පවසන්නේ උතුරු පළාත් සභා මැතිවරණයට පෙර 13 වැනි ව්‍යවස්ථා සංශෝධනයෙහි වෙනස්කම් කිහිපයක් සිදුකිරීමේ සූදානමක් පවතින බවට වාර්තා පළවී ඇති බවයි. අදාළ මැතිවරණයට පෙර 13 වැනි සංශෝධනයෙන් පළාත් සභා වෙත ලබාදී ඇති ඉඩම් හා පොලිස් බලතල ඉවත් කිරීමට ශ්‍රී ලංකා රජය සූදානම් වන්නේ නම් ඊට දැඩි විරෝධය පළ කරන බව ඉන්දීය විදේශ අමාත්‍යවරයා අවධාරණය කර ඇත. මේ අතර 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේ එහි වෙනසක් කරන්නේ නම් එය රාජ්‍ය ප්‍රතිපත්තියක් හරහා දේශපාලන පක්ෂ සමඟ සාකච්ඡා කරමින් කළ යුතු බවයි.", "URL": "https://sinhala.adaderana.lk/news.php?nid=34232", "Category": null, "Parent URL": null}