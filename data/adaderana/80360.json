{"Source": "Adaderana", "Timestamp": "November 22, 2017 11:45 am", "Headline": " ඉන්දියාවෙන් ගෙනා කෝටි 2කක කුඩු  කරුප්පන් මුහුදේදී අල්ලයි ", "News Content": "රුපියල් කෝටි 02 කට ආසන්න වටිනාකමින් යුතු හෙරොයින් තොඟයක් සමඟ සැකකරුවෙකු හලාවත, කරුප්පන් මුහුදු තීරයේදී අත්අඩංගුවට ගෙන තිබේ. සුරාබදු දෙපාර්තමේන්තුවේ කොළඹ මත්ද්‍රව්‍ය නාශක අංශය විසින් ඊයේ(21) රාත්‍රියේ සිදුකළ වැටලීමකදී මෙම හෙරොයින් තොගය සමඟ සැකකරු අත්අඩංගුවට ගෙන ඇති බව සඳහන්ය. එම අංශය විසින් දීර්ඝ කාලයක සිට ඔත්තුකරුවන් යොදා සිදුකරන ලද විමර්ශනයකට අනුව මෙම වැටලීම සිදුකළ බව සුරාබදු අධිකාරී එස්.කේ. වනිගතුංග මහතා සඳහන් කළේය. මෙහිදී හෙරොයින් කිලෝග්‍රෑම් දෙකකට ආසන්න තොගයක් සොයාගෙන ඇති අතර ඉන්දියාවේ සිට මෙම හෙරොයින් රැගෙන එන්නට ඇති බවට සැක පල කරන බව වනිගතුංග මහතා කියා සිටියේය. අත්අඩංගුවට ගත් සැකකරු හලාවත, කොළණියවැල්ල ප්‍රදේශයේ පදිංචි 39 හැවිරිදි අයෙකු වන අතර ඔහු අද (22) හලාවත මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් වැඩිදුර විමර්ශන ක්‍රියාත්මක බව සුරාබදු අධිකාරී එස්.කේ. වනිගතුංග මහතා සඳහන් කළේය.", "URL": "https://sinhala.adaderana.lk/news.php?nid=80360", "Category": null, "Parent URL": null}