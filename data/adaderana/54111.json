{"Source": "Adaderana", "Timestamp": "September 27, 2015 06:06 pm", "Headline": "ගංගා පිටාර මට්‍ටමේ  - පහත්බිම්වල පදිංචි ජනතාව අනතුරු අඟවයි", "News Content": "පවතින වර්ෂාවත් සමග ගංගා කිහිපයක ජල මට්ටම ඉහළ ගොස් ඇති නිසා පහත් බිම් ආශ්‍රිතව සිටින ජනතාවට දැඩි අවධානයෙන් සිටින ලෙසට වාරිමාර්ග දෙපාර්තමේන්තුව ඉල්ලීමක් කරයි.ගිංගඟ, බද්දේගම ප්‍රදේශයෙනුත් නිල්වලා ගඟ පානටුගම ප්‍රදේශයෙනුත් පිටාර මට්ටමේ පවතින බැවින් ඒ අවට ජනතාවට අවධානයෙන් පසුවන්නැයි වාර්මාර්ග දෙපාර්තමේන්තුව අනතුරු අඟවයි.ගිං ගඟේ ජල මට්ටම අද පස්වරුව වන විට මීටර 3.7 දක්වා ඉහළ ගොස් තිබූ අතර මේ හේතුවෙන් බද්දේගම, උඩුගම, කුරුපනාව, නාගොඩ යන ප්‍රදේශවල පහත්බිම් ජලයෙන් යට වී තිබේ.නිල්වලා ගඟ පිටාර මට්ටමට පැමිණිමෙන් අකුරැස්ස - සියඹලාගොඩ මාර්ගය, අකුරැස්ස - කඹුරුපිටිය මාර්ගය ජලයෙන් යටවීමෙන් ගමනාගමනයට බාධා මතුවිය.නිල්වලා ගඟේ අතු ගංගාවක් වන කිරමආර ඔය ද පිටාර ගැලීමෙන් කඹුරුපිටිය, මුලටියන, රංචාගොඩ, මාකඳුර යන ප්‍රදේශවල පහත්බිම් ජලයෙන් යට වී තිබේ.ගිං හා නිල්වලා යන ගංගා දෙකෙහි ජල මට්ටම් තවදුරටත් ඉහළ යා හැකි බව වාර්මාර්ග දෙපාර්තමේන්තුව සඳහන් කළේය.මේ අතර ගාල්ල නගරයේ පහත්බිම් සහිත මාර්ග ගණනාවක් අද වැසි ජලයෙන් යටවී තිබුණි. මේ හේතුවෙන් වක්වැල්ල පාර, සරෙන්තුකඩේ, දිවුල්ගහ, දංගෙදර, ගාල්ල - කරාපිටිය මාර්ගය ආදී ප්‍රදේශවල ගමනාගමනයට බාධා මතුවිය.මේ අතර පුත්තලම සිට කොළඹ සහ ගාල්ල හරහා හම්බන්තොට දක්වා මුහුදු ප්‍රදේශවල විටන් විට වැසි හෝ ගිගිරුම් සහිත වැසි ඇතිවන බවත්, සුළගේ වේගය පැ.කි.මී.20-40 ක් පමණ වන බවත්, කාලගුණ විද්‍යා දෙපාර්තමේන්තුව නිවේදනය කරයි.පුත්තලම සිට මන්නාරම හරහා කන්කසන්තුරය දක්වා සහ මාතර සිට හම්බන්තොට හරහා මඩකළපුව දක්වා වන මුහුදු ප්‍රදේශ වල සුළං වේගය විටෙක පැ.කි.මී. 50 පමණ දක්වා ඉහළ යා හැකි බැවින් එම මුහුදු ප්‍රදේශ විටින් විට තරමක් රළු විය හැකි බව එම දෙපාර්තමේන්තුව සඳහන් කරයි.මේ අතර ඉඳුරුව, බලපිටිය, අම්බලන්ගොඩ මුහුදු තීරයේ අද දැඩි සුළං සහිත තත්ත්වයක් පැවතුණි. මේ හේතුවෙන් බලපිටිය ධීවර තොටුපළේ හා අම්බලන්ගොඩ ධීවර වරායේ යාත්‍රා මුහුදු නොගිය බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=54111", "Category": null, "Parent URL": null}