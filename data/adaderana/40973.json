{"Source": "Adaderana", "Timestamp": "February 8, 2014 05:20 pm", "Headline": "ලංකාවත් ඉන්දියාව වගේ විය යුතුයි", "News Content": "ඉන්දියාවේ ප්‍රාන්ත වලට බලය ලබාදී ඇති ආකාරයට ලංකාවේද එවන් ක්‍රියාවලියක් බලා‍පොරොත්තු වන බව ද්‍රවිඩ ජාතික සන්ධානයේ නායක ආර්. සම්බන්ධන් මහතා පවසයි. මහින්ද රාජපක්ෂ මහතා ශ්‍රී ලංකාවේ ජනපති ධූරයට පත්වූ අවස්ථාවේදී ‍ද්‍රවිඩ ජනතාවගේ ගැටලු ගැන අවධානය යොමුකළ බව හෙතෙම කියයි. එහෙත් මේවන විට ජනාධිපතිවරයා ඒ සම්බන්ධයෙන් අවධානයක් යොමු නොකරන බවද සම්බන්ධන් මහතා පවසයි. යුද්ධයෙන් අවතැන් වූ ජනතාව නැවත පදිංචි කිරීමේ කටයුතු අවසන් නැතැයිද සංවර්ධනය මුවාවෙන් උතුරු පළාතේ ද්‍රවිඩ ජනතාවගේ ඉඩම් අක්කර 500ක් හමුදාවට ලබාදී ඇතැයිද ඔහු කියයි. දෙමළ ජනතාව සතු ඉඩම්වල සිංහල පවුල් පදිංචි කෙරෙන බවත් එක් රටක් තුළ කිසිදු භේදයක් නොමැතිව සියලුදෙනා ජීවත්වීම වැදගත් බවත් ඔහු පවසයි. එසේම තනි ඊළමක් ගැන අපගේ ඉල්ලීමක් නැති බවත් ඉන්දියාවේ ප්‍රාන්තවලට බලය හිමිව ඇති ආකාරයට ද ලංකාවේ එවන් පරිසරයක් නිර්මාණය කිරීමට ඉන්දියාවේ සහය අවශ්‍ය බවද ඔහු සඳහන් කරයි. ඉන්දීය දකුණු ආසියානු මධ්‍යස්ථානයේ ඊයේ පැවති දේශනයකදී ඔහු මේ අදහස් පළ කර තිබේ.", "URL": "https://sinhala.adaderana.lk/news.php?nid=40973", "Category": null, "Parent URL": null}