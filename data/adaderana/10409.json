{"Source": "Adaderana", "Timestamp": "August 24, 2010 08:24 am", "Headline": "බැසිල් අද ඉන්දියාවට ", "News Content": "ආර්ථික සංවර්ධන අමාත්‍ය බැසිල් රාජපක්ෂ මහතා අද ඉන්දියාව බලා පිටත්ව යාමට නියමිතව තිබේ. දින 2 ක නිල සංචාරයක් සඳහා අමාත්‍යවරයා මෙසේ ඉන්දියාව බලා පිටත්වන බව වාර්තා වේ. මෙම සංචාරයේ දී ඉන්දීය අග්‍රාමාත්‍ය මන්මෝහන් සිං ඇතුළු රාජ්‍ය ප්‍රධානීන් කිහිප දෙනෙකු සමඟ සාකච්ඡා පැවැත්වීමට කටයුතු යොදා ඇත. ශ්‍රී ලංකාවේ වර්තමාන සංවර්ධන වැඩපිළිවෙල සහ උතුරු නැගෙනහිර ප්‍රවර්ධන කාර්යයන් පිළිබඳ මෙහි දී දීර්ඝ වශයෙන් සාකච්ඡා කිරීමට නියමිතය. විශේෂයෙන්ම උතුරු නැගෙනහිර ජනතාවට අවශ්‍ය යටිතල පහසුකම් සැපයීම සහ ඔවුන්ගේ ජන ජීවිතය ගොඩනැගීම පිළිබඳව බැසිල් රාජපක්ෂ අමාත්‍යවරයා විසින් ඉන්දීය බලධාරීන් දැනුවත් කරනු ඇත.", "URL": "https://sinhala.adaderana.lk/news.php?nid=10409", "Category": null, "Parent URL": null}