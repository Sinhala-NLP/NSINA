{"Source": "Adaderana", "Timestamp": "July 29, 2018 11:09 am", "Headline": "අරුන්දිකගේ නිල නිවාසයට හොරන් ඇතුළු වෙන්න ගිය අයෙකුට වැඩ වරදියි", "News Content": "මාදිවෙල මන්ත්‍රී නිවාස සංකීර්ණයේ පිහිටි පාර්ලිමේන්තු මන්ත්‍රී අරුන්දික ප්‍රනාන්දු මහතාට අයත් නිල නිවසට අනවසරයෙන් ඇතුළු වීමට උත්සාහ කළ පුද්ගලයෙකු පොලිසිය විසින් අත්අඩංගුවට ගෙන තිබේ. මිරිහාන පොලීසියට ලද තොරතුරක් මත අද (29) අලුයම 3.00ට පමණ මෙම පුද්ගලයා අත්අඩංගුවට ගෙන ඇති බව පොලිස් මූලස්ථානය සදහන් කළේය. අත්අඩංගුවට ගන්නා අවස්ථාවේ දී සැකකරු බීමතින් සිට ඇති බව සඳහන්ය. මෙලෙස අත්අඩංගුවට පත්ව ඇත්තේ ආණ්ඩුවේ රාජ්‍ය අමාත්‍යවරයෙකුගේ රියදුරෙකු බව පොලීසිය පවසයි. ඔහු කුමන හේතුවක් මත අරුන්දික ප්‍රනාන්දු මන්ත්‍රීවරයාගේ නිල නිවසට ඇතුළුවීමට උත්සාහ කළේ ද යන්න මෙතෙක් අනාවරණය වී නොමැති බව සඳහන්ය. සිද්ධිය සම්බන්ධයෙන් මිරිහාන පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=93387", "Category": null, "Parent URL": null}