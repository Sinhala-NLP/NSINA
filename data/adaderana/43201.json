{"Source": "Adaderana", "Timestamp": "May 14, 2014 09:42 pm", "Headline": " විදෙස්ගත ශ්‍රී ලාංකිකයින් බහුතරයක් අපචාරයට හා සූරාකෑමට ගොදුරුවෙනවා", "News Content": "විදේශයන්හි සේවය කරන ශ්‍රී ලාංකිකයින්ගෙන් බොහෝ දෙනෙකු අපචාරයට හා සූරාකෑමට ලක්වන බව එක්සත් ජාතීන්ගේ සංවිධානයේ සංක්‍රමණිකයින්ගේ මානව හිමිකම් පිළිබඳ විශේෂ නියෝජිත ෆ්‍රැන්කොයිස් ක්‍රෙපියු පවසයි. එසේ වුවද විදෙස්ගත ශ්‍රී ලාංකිකයින් ශ්‍රී ලංකාවේ ආර්ථික වර්ධනයේ ඉමහත් කාර්ය භාර්යයක් ඉටුකරන බව හෙතෙම කියා සිටියි. 24% ක් වන විදෙස් ශ්‍රම බලකායෙන් 33% ක විදේශ විනිමය ඉපැයීමක්ද,එය දල දේශීය නිෂ්පාදිතයෙන් 8.3% ක්ද වන බව ෆ්‍රැන්කොයිස් ක්‍රෙපියු පෙන්වාදෙයි. මොන්ට්‍රියල් විශ්ව විද්‍යාලයේ නීති පීඨයේ පූර්ණ මහාචාර්යවරයෙකු වන ෆ්‍රැන්කොයිස් ක්‍රෙපියු මහතා 2011 වසරේ ජූනි මස සංක්‍රමණිකයින්ගේ මානව හිමිකම් පිළිබඳ විශේෂ නියෝජිතයෙකු ලෙස එක්සත් ජාතීන් විසින් තෙවසරක කාලයක් සඳහා පත් කර තිබේ. හෙ‍තෙම එළඹෙන මැයි මස 19-26 දක්වා කාලය තුළ ශ්‍රී ලංකාවේ සංචාරයක නිරතවී විදෙස්ගත ශ්‍රී ලාංකිකයින්ගේ මානව හිමිකම් තතු ගැන සොයාබැලීමටත්,ඊට අදාළ ලංකාවේ පසුබිම ගැන කරුණු විපරම් කිරීමටත් නියමිතය. මෙලෙස ශ්‍රී ලංකාවේ සංචාරයට අදාළව ඔහු විසින් සම්පාදනය කිරීමට නියමිත වාර්තාව 2015 ජූනි මාසයේදී එක්සත් ජාතීන්ගේ මානව හිමිකම් කවුන්සිලයට බාරදීමට නියමිතව ඇති බව විදෙස් පුවත් සේවා අනාවරණය කරයි. එක්සත් ජාතීන්ගේ විශේෂ නියෝජිතයා ශ්‍රී ලංකාවේ සංචාරයේ නිරතවන දින 8ක කාලය අතරතුර විදේශ රැකියා හා කම්කරු ක්ෂේත්‍රයේ වගකිවයුත්තන්,ජාත්‍යන්තර සංවිධාන,සිවිල් සමාජ ක්‍රියාධරයින් මෙන්ම විදෙස් රැකියා ක්ෂේත්‍රයට අදාළ පුද්ගලික අංශයේ වගකිවයුත්තන් හමුවී සාකච්ඡා පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=43201", "Category": null, "Parent URL": null}