{"Source": "Adaderana", "Timestamp": "May 31, 2019 09:51 am", "Headline": "රාජ්‍ය ගෞරව මැද දෙවන වරටත් අගමැති ධුරයේ දිවුරුම් දුන් මෝදි", "News Content": "ඉන්දීය අග්‍රාමාත්‍ය නරේන්ද්‍ර මෝදි, ඉන්දීය ජනාධිපතිවරයා ඉදිරයේ සිය දෙවැනි ධුර කාලයේ දිවුරුම් දුනනේය. ඒ නවදිල්ලි නුවර රාෂ්ට්‍රපති භවන් මන්දිරයේ පැවැති දැවැන්ත උත්සවයක් අතරතුරයි. ඉන්දීය අගමැති නරේන්ද්‍ර මෝදී ඊයේ (30) සිය දෙවැනි ධුර කාලයේ දිවුරුම් දුන්නේය. නවදිල්ලි අගනුවර පැවැති මේ අවස්ථාවට විදෙස් රාජ්‍ය නායකයන් රැසක් ඇතුලු සම්භාවනීය අමුත්තන් 8000කට ආසන්න පිරිසක් එක්ව සිටියේය. අගමැතිවරයාට අමතරව ඔහුගේ රජයේ අභිනව අමාත්‍ය මණ්ඩලයත් මෙහිදී ජනාධිපති රාම්නාත් කෝවින්ද් ඉදිරියේ දිවුරුම්දෙනු ලැබුවේය. මිලියන 900කට ආසන්න ඡන්ද දායකයන් පිරිසක් පාලනය කරනු ලබන අගමැති මෝදිගේ කැබිනට් මණ්ඩලය අමාත්‍යවරුන් 24දෙනෙකුගෙන් සමන්විත වෙයි. ඊට අමාත්‍යවරියන් තිදෙනෙක් ද අයත්ය. උත්තර් ප්‍රාන්තයේදී විපක්ෂයේ සභාපති රාහුල් ගාන්ධි පරාජය කළ හිටපු අමාත්‍ය ස්මිත්‍රී ඉරානි, නිර්මලා සීතාරාමන් සහ හර්සිම්රත් කොවූර් බාදල් එම ආමත්‍යවරියන් තිදෙනායි. හිටපු විදෙස් අමාත්‍ය සුෂ්මා ස්වාර්ජ් සහ අමාත්‍ය අරුන් ජෙට්ලි යන අමාත්‍යවරුන්ට මෙවර ඇමති මණ්ඩලයේ ස්ථානයක් වෙන් වී නැත. ඉන්දියාවේ අනාගතය වෙනුවෙන් තරුණ නායකත්වය දිරිගැන්වීම සඳහා තරුණ අමාත්‍යවරුන් පිරිසක් තෝරාගත් බව අගමැති මෝදි වැඩිදුරටත් පවසා ඇත. මැතිවරණ ව්‍යාපාරයේ මහා මොළකරු ලෙසින් නම් කෙරුණු මෝදිගේ භාරතීය ජනතා පක්ෂයේ සභාපති අමිත් ෂාහ් වෙනුවෙන් නව අමාත්‍ය මණ්ඩලයේ අමාත්‍ය ධුරයක් හිමිව තිබීම විශේෂත්වයකි. ලොව දෙවැනි විශාලතම ප්‍රජාතාන්ත්‍රික රාජ්‍ය වන ඉන්දියාවේ මහා මැතිවරණය පසුගිය අප්‍රේල් මාසයේ සිට මැයි මාසය දක්වා අදියර හතක් ඔස්සේ පැවැත්වුණි. ආසන 545කින් ආසන 303ක් දිනාගත් අගමැති මෝදිගේ භාරතීය ජනතා පක්ෂයට මෙහිදී හිමිවුණේ දැවැන්ත ජයකි. මේ අතර අගමැතිවරයාගේ දිවුරුම් දීමේ උත්සවය සඳහා ශ්‍රී ලංකා ජනාධිපති මෛත්‍රීපාල සිරිසේන මහතා සහ අසල්වැසි රටවල නායකයන් එක්ව සිටියේය. බංග්ලාදේශ, නේපාල, මියන්මාර සහ භූතාන නායකයන් ඊට ඇතුළත්ය. ඊට අමතරව බොලිවුඩ් සිනමාවේ කැපීපෙනෙන තාරකා වන කරන් ජෝහාර්, රජිනිකාන්ත්, කංගනා රනාවුත් ද මේ උත්සවයට එක්ව සිටීම විශේෂයි. කෙසේ නමුත් ඒ සඳහා එක්වීමට අසල්වැසි පාකිස්තානයට ආරාධනා කර නැත.", "URL": "https://sinhala.adaderana.lk/news.php?nid=111043", "Category": null, "Parent URL": null}