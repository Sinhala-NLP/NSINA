{"Source": "Adaderana", "Timestamp": "November 21, 2017 06:40 pm", "Headline": " ජාතික කොඩියට අපහාස කළ උතුරේ ඇමති පිටුවහල් කළ යුතු යැයි මධ්‍යම මන්ත්‍රී කියයි", "News Content": "රට වෙනුවෙන් දිව්රුම් දි ජාතික කොඩියට අපහාස කරන පුද්ගලයින් රටින් පිටුවහල් කළ යුතු බව මධ්‍යම පළාත් සභාවේ නියෝජ්‍ය සභාපති හා සන්ධාන පළාත් සභා මන්ත්‍රී එස්.බි.රත්නායක මහතා පවසයි. සභාපති එල්.ඩි. නිමලසිරි මහතාගේ ප‍්‍රධානත්වයෙන් පල්ලේකැලේ පළාත් සභා සංකිර්ණයේ අද(21) මධ්‍යම පළාත් සභා රැස්වීමට එක්වෙමින් මන්ත්‍රීවරයා මෙම අදහස් පළ කළේය. උතුරු පළාත් සභාවේ අධ්‍යාපන අමාත්‍යවරයා මෙරට ජාතික කොඩියට සිදුකළ අපහාසය මාධ්‍යය හරහා දුටු බවත්, එම ඇමතිවරයා මෙරට ජීවත් නොවන ආකාරයට කටයුතු කරන බවත් පැවසු මන්ත්‍රීවරයා පළාත් සභා මන්ත‍්‍රීවරයෙක් මෙන්ම රටේ පුරවැසියෙකු ලෙස එයට එරෙහි විමට අපට වගකිමක් සහ අයිතියක් ඇති බවද හෙතෙම සඳහන් කළේය. එම අධ්‍යාපන අමාත්‍යවරයා රටට සහ එම පළාතේ අධ්‍යාපනය හදාරන දරුවන්ට ලබාදෙන ආදර්ශය මෙලෙස දැයි ප‍්‍රශ්න කර සිටි මන්ත්‍රීවරයා, වසර තිස් ගණනක යුද්ධයක් පවත්වාගෙන ගොස් එම යුද්ධය අවසන් කළ මොහොතේ එය නතර කර ඇති තැනින් යළිත් එය ආරම්භ කරන්න මෙම පුද්ගලයින් කටයුතු කරන බවට සැක මතුවන බවද පැවසීය. මෙරට ජාතික කොඩිය රාජ්‍ය සංකේතය බවත් එය සිංහල ජාතියේ ජාතික කොඩියක් නොවන බවත් පැවසු මන්ත්‍රීවරයා එය මුළු රටේම ජාතික කොඩිය බවද කියා සිටියේය. මෙම ඇමතිවරුන් අප රට වෙනුවෙන් දිව්රුම් දි ජාතික කොඩියට මේ ආකාරයේ පහත් ලෙස කටයුතු කරන්නේ නම් මොවුන් රටින් පිටුවහල් කළ යුතු බවද ඔහු සඳහන් කළේය. මෙම ඇමතිවරුන් වැටුප් දිමනා සහ යාන වාහන සියල්ල රඡයෙන් ලබාගෙන ඒ සියල්ල භුක්ති විදිමින් සිදුකරන මෙම ක්‍රියාවන් අප පළාත් සභාවක් ලෙස දැඩි පිළිකුලෙන් යුතුව හෙළා දකින බවද මන්ත්‍රීවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=80320", "Category": null, "Parent URL": null}