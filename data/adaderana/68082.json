{"Source": "Adaderana", "Timestamp": "January 13, 2017 03:20 pm", "Headline": "නියං තත්ත්වයට මුහුණ දෙන්න පුළුල් වැඩපිළිවෙළක් ක්‍රියාත්මකයි", "News Content": "රටේ ඇති වී තිබෙන නියං කාලගුණික තත්ත්වයට මුහුණ දීමට සියලු අමාත්‍යාංශ හා ආයතන එක්ව පුළුල් වැඩපිළිවෙළක් ක්‍රියාත්මක කිරීමට කටයුතු සංවිධානය කර ඇති බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.දැනටමත් ඒ සඳහා සියලු අමාත්‍යාංශ සඳහා උපදෙස් ලබාදී ඇති බවත්, ඒ පිළිබඳව ජනාධිපතිවරයා සමඟ අද(13) පස්වරුවේ සාකච්ඡාවක්ද පැවැත්වීමට නියමිත බවත් ඒ මහතා කියා සිටියේය. අමාත්‍යවරයා අද (12) මේ බව ප්‍රකාශ කර සිටියේ රජයේ ප්‍රවෘත්ති දෙපාර්තමේන්තුවේදී පැවති, දිවයින පුරා දැනට පවතින වියළි කාලගුණික තත්ත්වය පිළිබඳ පූර්ව දැනුවත් කිරීම ප්‍රවෘත්ති සාකච්ඡාවට සහභාගීවෙමිනි.එහිදී වැඩිදුරටත් අදහස් දැක්වූ ඒ මහතා, \" ඉදිරි මාස තුනක කාලයක් රටේ වර්ෂාව ඉතාම අවම කාලයක්. කලගුණවිද්‍යා දෙපාර්තමේන්තුවත් ඒ පිළිබඳව පුරෝකථනය කරලා තිබෙනවා.ඉදිරියේ දී ඇතිවන නියඟයට හේතුව 2016 වසරේ බලපොරොත්තු වූ වර්ෂාපතනය ලැබී නැති වීම. මෙරට සියලු භූගෝලීය වර්ෂාව 2016දී අඩු වුණා. ඇතිවන නියඟය පිළිබඳව කරුණු ගණනාවක් අපිට අධ්‍යයනය කරන්නට සිදු වුණා. මේ පිළිබඳව ජනාධිපතිතුමා විසින් කැබිනට් අනුකමිටුවක් පත්කරලා උපදෙස් ලබා දී තියෙනවා මේ තත්ත්වය වාර්තා කරන්න කියලා. පසුගිය 30දා අමාත්‍යාංශ සියල්ල එක් වී සකස් කළ වාර්තාවත්, ජාත්‍යන්තර වාර්තාත් එකතු කරලා මේ පිළිබඳව වාර්තාවක් සකස් කර තිබෙනවා.දැනට අපේ ප්‍රධාන වාරිමාර්ගවල ජල ධාරිධාව සියයට 27%ක් පමණයි තිබෙන්නේ. මධ්‍යම ප්‍රමාණයේ ජලාශ 220 ක සියයට 20%ක ප්‍රමාණයක් පමණයි තිබෙන්නේ. මේ කන්නයේ ගොවිතැන කර තිබෙන්නේ තුනෙන් එකක් පමණයි. මෙම නියං තවත් පැවතියහොත් යල කන්නයට බලපෑම් එල්ල වෙයි කියලා හිතනවා.ගෝලීය තත්ත්වය නිසා අපට පමණක් නොවේ තවත් රටවල්වලටත් මේ තත්ත්වය බලපානවා. විදුලි උත්පාදනයටත් බලපානවා. මේ සම්බන්ධයෙන් අපේ රටේ පුළුල් වැඩපිළිවෙළක් ක්‍රියාත්මක කළ යුතුයි .මේ සම්බන්ධයෙන් ක්‍රියාත්මක වෙන්න රජය දැනටමත් සියලු අමත්‍යාංශවලට උපදෙස් ලබා දී තිබෙනවා . අද සවස ජනාධිපතිතුමාගේ ප්‍රධානත්වයෙන් සකච්ඡාවක් පැවැත්වෙනවා. මේ වැඩපිළිවෙළ සම්බන්ධයෙන් කැබිනට් මණ්ඩලයටත් අපි කරුණු දක්වා තිබෙනවා.ජනමාධ්‍ය අමාත්‍යාංශය, ප්‍රවෘත්ති දෙපාර්තමේන්තුව තවත් වැඩපිළිවෙළක් ක්‍රියාත්මක කර තිබෙනවා. සෑම සති දෙකකට වරක්ම අපි ඔබව දැනුවත් කරන්වා. මේ දිනවලදී යම් යම් ප්‍රදේශවල ජලය බෙදාහැරීම් කටයුතු කරමින් සිටිනවා. ප්‍රධාන දිස්ත්‍රික්ක 13ට අපේ අමාත්‍යාංශ නිලධාරීන් මේ වන විටත් පිටත් කර තිබෙනවා. අනුරාධපුරය, පොළොන්නරුව, හම්බන්තොට , මොණරාගල, කුරුණැගල, පුත්තලම, ත්‍රීකුණාමලය, වව්නියා, මන්නාරම, කිළිනොච්චිය, යාපනය, මඩකළපුව සහ මුලතිව්, යන දිස්ත්‍රික්කවල තත්ත්වය ඔවුන් හරහා අපිට වාර්තා වෙනවා. ඒ දිස්ත්‍රික්කවල සහනාධාර අවශ්‍යතාවය අනුව මුදල් නිකුත් කිරීමට බලාපොරොත්තු වෙනවා.අනෙකුත් සියලු දිස්ත්‍රික්කවලට නිලධාරීන් අවශ්‍ය කටයුතු කරගෙන යනවා. ප්‍රධාන ඉල්ලීම් දෙකක් තිබෙනවා, පවතින ජලය අරපිරිමැස්මෙන් භාවිතා කරන්න. විදුලියත් අරපිරිමස්මෙන් භාවිතා කරන්න. අවශ්‍ය වූ විට ජලය බෙදා හැරීමට කටයුතු කරන්න අපි බලාපොරොත්තු වෙනවා . අත් පොම්ප සකස් කිරීමේ කටයුතුත් මේ දිනවලදී සිදු කරනවා. දිස්ත්‍රික්ක 25කින් ජලටැංකි 1754ක් ඉල්ලා තිබෙනවා. ඒවා ඉක්මනින් ලබාදෙන්නත් කටයුතු කරනවා.ජනාධිපතිතුමාගේ හා අගමැතිතුමාගේ අවධානය යොමු වී තිබෙනවා මේ සම්බන්ධයෙන්. අපේ අමාත්‍යාංශය පමණක් නෙමෙයි අනෙක් අමාත්‍යාංශය, එක්සත් ජාතීන්ගේ සංවිධානය එක්ව සාකච්ඡා වට ගණනාවක් සිදු කර තිබෙනවා. සියලු අමාත්‍යාංශවලට ඉදිරියේ කටයුතු කරන්නේ කොහොමද කියලා දැනුවත් කරලා තිබෙන්නේ. ජනමාධ්‍ය අමාත්‍යාංශයත්, ප්‍රවෘත්ති දෙපාර්තමේන්තුව හරහා අවශ්‍ය තොරතුරු ලබාදීමේ වැඩපිළිවෙළක් ක්‍රියාත්මක කරගෙන යනවා. සියලු දෙනා සම්බන්ධකරගෙන ජාතික උවදුරක් ලෙස කල්පනා කරලා, මාධ්‍ය භාවිතය පිළිබඳ අයිතියත් ලබා දෙමින් ආණ්ඩුවේ කටයුතු පිළිබඳ දැනුවත් කරනවා. ඉදිරියේ දී මාධ්‍යයත් ජල බෝතල් එකතු කිරීම සිදු කරයි. එවිට ආපදා කළමනාකරණ මධ්‍යස්ථානය සමඟ සම්බන්ධ වී බෙදිය යුතු ප්‍රදේශ මොනවද කියලා දැන ගැනීම වැදගත්. අපට ඔබටත් උදව් කළ හැකියි.ඉදිරි මාස තුන තුළ නියඟයක් ඇති වෙයි. නියඟයට මුහුණ දීමට කටයුතු කරමින් සිටිනවා. නියඟයට මුහුණ දෙන සෑම ජන කොටසකටම සියලු අවශ්‍යතා සම්පූර්ණ කරන්න රජය කටයුතු කරමින් සිටිනවා යැයි ද අමාත්‍යවරයා ප්‍රකාශ කළේ ය.", "URL": "https://sinhala.adaderana.lk/news.php?nid=68082", "Category": null, "Parent URL": null}