{"Source": "Adaderana", "Timestamp": "May 13, 2018 10:35 am", "Headline": "කුරුණෑගල මහ රෝහලේ වකුගඩු රෝගීන්ගේ ඖෂධ නිසි ප්‍රමිතියක් යටතේ ගබඩා කර නෑ ", "News Content": "කුරුණෑගල - මහ රෝහලේ ප්‍රතිකාර ලබන වකුගඩු රෝගීන්ගේ රුධිර කාන්දු පෙරනය සඳහා භවිතා කරනු ලබන රසායනික දියර වර්ග ඇසුරුම් තොග විශාල ප්‍රමාණයක් නියමිත ප්‍රමිතිගත නොවන තත්වයෙන් ගබඩා කර ඇති බව වාර්තා වෙයි. මේ රෝහලේ පිහිටි රුධිර කාන්දු පෙරන ඒකකය ඉදිරිපිට කොරිඩෝවේ මේ රසායනික දියර තොග ගබඩා කර තිබේ. බයි කාබනේට් හා සිට්රේට් අඩංගු මෙම රසායනික දියර වර්ග වකුගඩු රෝගීන්ගේ රුධිර කාන්දු පෙරන ක්‍රියාවලියේදී අන්තර් ශිරා ඔස්සේ රෝගීන්ගේ ශරීරයට ඇතුළත් කරනු ලබන බව ක්ෂේත්‍රයේ නියුතුවූවන් කියා සිටිති. මේ දියරයන් අධික උෂ්ණත්වයහා හිරු එළිය ඇති ස්ථානවල ගබඩා නොකළ යුතුයි යන්න ඇසුරුම්වල අදාළ නිෂ්පාදන සමාගම් විසින් දක්වා තිබේ. මේ දිනවල කුරුණෑගල ප්‍රදේශයේ පවතින්නේ උණුසුම් කාලගුණික තත්ත්වයකි. මේ පිළිබඳව කුරුණෑගල මහා රෝහලේ වෛද්‍ය අධ්‍යක්ෂක ප්‍රභාත් වේරවත්ත මහතාගෙන් විමසීමේදී කියා සිටියේ රුධිර කාන්දු පෙර ඒකකය සඳහා අලුතින් ගබඩාවක් මේ දිනවල ඉදිවෙමින් පවතින් බවත්,එම ඖෂධ තොග ගබඩා කිරීමට රෝහලේ වෙනත් ස්ථානයක් නොමැතිවීම නිසා මෙසේ ගබඩා කිරීමට සිදුව ඇති බවයි. ඖෂධ ගබඩා කලයුතු නිශ්චිත ක්‍රමවේදයන් කඩකර තිබ්බෙනවා නේද කළ විමසීමකදී කියා සිටියේ තමා එම තත්ත්වය පිළිගන්නා බවත් රෝහලට ලැබෙන විශාල ඖෂධ තොග ගබඩා කිරීමේ ඉඩකඩ නොමැතිවීම බරපතළ ගැටළුවක් බවත් දුම්රියෙන් කුරුණෑගලට රැගෙනවිත් ඇති සේලයින් තොගයක් නිදහස් කරගත් නොහැකිව දුම්රිය වැගන් එක තුළ තිබෙන බවද කියා සිටියේය.", "URL": "https://sinhala.adaderana.lk/news.php?nid=89015", "Category": null, "Parent URL": null}