{"Source": "Adaderana", "Timestamp": "February 12, 2012 07:58 am", "Headline": "පොප් ගී රැජිනක් නික්ම යයි..!", "News Content": "ලෝ සුපතළ පොප් ගායන ශිල්පිණියක මෙන්ම හොලිවුඩ් නිළියක වන විට්නි හුස්ටන් ඉකුත් රාත්‍රීයේ මිය ගිය බව ඇය‍ගේ ප්‍රකාශක ක්‍රිස්ටන් ෆෝස්ටර් විසින් නිවේදනය කර තිබේ. එහෙත් මිය යන විට 48 හැවිරිදි විට්නි හුස්ටන් මිය යාමට හේතුව හෝ මිය ගිස ස්ථානය මෙතෙක් අනාවරණය වී නොමැති බව විදෙස් මාධ්‍ය සඳහන් කරයි. කලා පවුලකින් පැවත එන හූස්ටන් නිව්යෝර්ක්හිදී ක්‍රිස්තියානි පල්ලියේ ගීතිකා ගායනයෙන් සිය ගායන දිවිය ආරම්භ කර තිබේ. 1980 , 1990 දශක වල සම්මාන රැසකට පාත්‍ර වුණු විට්නි හූස්ටන් ලොව වඩාත් ජනප්‍රියතම ගීත දර්ශක වල අංක එකේ ස්ථානය හිමිකර ගැනීමට ද සමත්වී ඇත. බොඩිගාඩ් සහ වෙයිටින් ටු එක්ස්හෙල් යන චිත්‍රපටවල රංගනයට එක්වෙමින් ජනප්‍රිය නිළියක් බවට පත්වීමට ද ඇයට හැකිවූ අතර පසුගිය වසර කිහිපය තුළ මත්ද්‍රව්‍ය වලට ඇබ්බැහි වී සිටි විට්නි හූස්ටන්ගේ ජනප්‍රිය භාවය පහත වැටී තිබුණි.", "URL": "https://sinhala.adaderana.lk/news.php?nid=22039", "Category": null, "Parent URL": null}