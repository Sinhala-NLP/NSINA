{"Source": "Adaderana", "Timestamp": "November 11, 2011 01:41 pm", "Headline": "බුද්ධිකට හා ශිරාල්ට නිදහසට කරුණු දැක්වීමට 15 තෙක් කල් ලැබෙයි", "News Content": "එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ සහ පළාත් සභා මන්ත්‍රී ශිරාල් ලක්තිලක යන මහත්වරුන්ට නිදහසට කරුණු දැක්වීම සඳහා ලබන 15 වැනි දින තෙක් කල් ලබා දී තිබේ. ඊට අදාළ ලිපි පසුගිය 8 වැනිදා ඔවුන් වෙත යොමු කළ බව එම පක්ෂයේ මහලේකම් තිස්ස අත්තනායක මහතා සඳහන් කළේය. තිලක් මාරපන මහතාගේ ප්‍රධානත්වයෙන් යුත් විනය කමිටුව මගින් අදාළ මන්ත්‍රීවරුන් දෙදෙනා සම්බන්ධ විනය ක්‍රියාමාර්ග ගන්නා බව තිස්ස අත්තනායක මහතා ප්‍රකාශ කළේය. ඔවුන්ගේ කරුණු දැක්වීමට ප්‍රතිචාර දැක්වීමක් වශයෙන් විනය කමිටුව ඉදිරියට ඔවුන් කැඳවීමට නියමිතව ඇති බව ද ඒ මහතා කියා සිටියේය. ඒ අනුව එම කටයුතු කඩිනමින් අවසන් කිරීමට විනය කමිටුවට උපදෙස් ලබා දී ඇති බව මහලේකම්වරයා පැවසීය. තමන්ට මෙතෙක් එවැනි ලිපියක් ලැබී නොමැති බව මේ පිළිබඳ අද දෙරණ කළ විමසීමකදී පාර්ලිමේන්තු මන්ත්‍රී බුද්ධික පතිරණ මහතා සඳහන් කළේය. එම ලිපිය ලැබුණු වහාම සිය නිරීක්ෂණ සහ ප්‍රතිචාර අදාළ කාල සීමාව තුළ දැක්වීමට බලාපොරොත්තු වන බව ඒ මහතා අවධාරණය කළේය.", "URL": "https://sinhala.adaderana.lk/news.php?nid=19934", "Category": null, "Parent URL": null}