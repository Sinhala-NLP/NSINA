{"Source": "Adaderana", "Timestamp": "June 9, 2016 10:52 am", "Headline": "‍2016 සා.පෙළ නව නිර්දේශයේ විභාගයට සුදානම්වන්න අත්වැලක්  ", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ නව නිර්දේශයට අදාළ ප්‍රශ්න පත්‍ර ව්‍යුහයන් හා මූලාකෘති ප්‍රශ්න ඇතුළත් පොත හා සංයුක්ත තැටිය මේ වන විට නිකුත් කර තිබේ.2016 වර්ෂයේ ප්‍රථම වතාවට සාමාන්‍ය පෙළ විභාගයට පෙනී සිටින සිසුන් සඳහා මෙය අදාළ බව විභාග දෙපාර්තමේන්තුව සඳහන් කළේය.ප්‍රශ්න පත්‍ර ඇතුළත් පොත සහ සංයුක්ත තැටිය මේ වන විට කලාප අධ්‍යාපන අධ්‍යක්ෂකවරුන් වෙත ලබාදී ඇති අතර මෙම සතිය තුළ එය සියළුම පාසල්වල විදුහල්පතිවරුන්ට ලබාදීමට නියමිතය.මේ වසරේ සාමාන්‍ය පෙළ විභාගයේ නව නිර්දේශය සඳහා සැකසෙන ප්‍රශ්න පත්‍ර ව්‍යුහය පදනම් වන්නේ මෙම මූලාකෘති ප්‍රශ්න පොතට අනුව වන අතර මින් ඉදිරියට පවත්වනු ලබන සාමාන්‍ය පෙළ විභාග සඳහා එය අදාළ වනු ඇත.මෙම පොත www.doenets.lk යන වෙබ් අඩවියෙන්ද ලබාගත හැකි බව විභාග දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=60927", "Category": null, "Parent URL": null}