{"Source": "Adaderana", "Timestamp": "August 20, 2018 10:15 pm", "Headline": "අවසන් කුඹල් පෙරහැර අද", "News Content": "මහනුවර ඓතිහාසික ශ්‍රී දළදා මාළිගාවේ ඇසළ පෙරහැර මංගල්‍යයේ අවසන් කුඹල් පෙරහැර අද (20) රාත්‍රියේ වීථි සංචාරය කළේය. එහි සිව්වන කුඹල් පෙරහැර ඊයේ රාත්‍රී 6.59ට යෙදුණු සුබ මොහොතින් වීථි සංචාරය ආරම්භ කළේය. සිංහරාජා හස්තියා විසින් කරඬුව වැඩම කරවූ අතර මියන්රාජා සහ බුරුමරාජා දෑල ඇතුන් ලෙස එක්ව සිටියේය. පෙරහැරේ නිලමේවරයා ලෙස ගමන් කළේ මහනුවර කතරගම දේවාලයේ බස්නායක නිලමේ ගැමුණු වලිසුන්දර මහතායී. පෙරහැර දළදා වීදිය,ඊ.එල්.සේනානායක වීදිය ඔස්සේ රජ වීදියට හැරී ඉහලට විත් ගෙවදීම සිදු වු අතර පස්වන කුඹල් පෙරහැර අද රාත්‍රී 6.55ට යෙදෙන සුබමොහොතින් වීථි සංචාරය කළ බව වාර්තා විය. පෙරහැර මංගල්‍යයේ පළමු රන්දෝලි පෙරහැර හෙටින්(21) ආරම්භ වේ. මේ අතර මහනුවර ඓතිහාසික ශ්‍රී දළදා මාළිගාවේ ඇසළ පෙරහැර මංගල්‍යයේ සධාතුක කරඬුව වැඩම කරවන නැදුන්ගමුවේ රාජා හස්තියා නැදුන්ගමුවේ සිට මහනුවර දක්වා ගමන් ආරම්භ කළේ පසුගිය 14 වනදායී. කිලෝමීටර 90 ක් පමණ වන එම දුර නැදුන්ගමුවේ රාජා හස්තියා පාගමනින්ම පැමිණීම විශේෂත්වයක්. ප්‍රධාන මාර්ගයේ ගමන්ගන්නා හස්තියාට හමුදාව හා පොලීසිය විසින් ආරක්ෂාව ලබා දි තිබුණි. ඊයේ හිඟුල මාවෙල මල්වතු විහාරය දක්වා පැමිණි හස්තියා හිඟුල් ඔයෙන් ස්නානය කර යළි ගමන් ආරම්භ කර ඇත. දින 5 ක පමණ කාලයක් පැමිණි මෙම ගමන අද පෙරවරු 9.00ට පමණ නිමා කෙරුණේ නැදුන්ගමුවේ රාජා හස්තියා මහනුවර ශ්‍රී දළදා මාළිගාව වෙත සම්ප්‍රාප්ත වීමෙන් අනතුරුවයි. වයස අවුරුදු 68 ක් වන නැදුන්ගමුවේ රාජා හස්තියා උසින් අඩි 11.5 ක් පමණ වනවා. ආසියාවේ උසම දළ ඇතා ලෙස ද විරුදාවලිය ලත් නැදුන්ගමුවේ රාජා හස්තියා මෙවර දළදා කරඬුව වඩමවනු ලබන්නේ 12 වන වරටයි.", "URL": "https://sinhala.adaderana.lk/news.php?nid=94738", "Category": null, "Parent URL": null}