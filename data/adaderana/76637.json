{"Source": "Adaderana", "Timestamp": "August 24, 2017 02:45 pm", "Headline": "විත්තිකාර හිටපු දිසා විනිසුරුවරයා ඇප මත මුදාහරියි", "News Content": "වත්කම් සහ දේපල උපයාගත් ආකාරය හෙළිදරව් කිරීමට අපොහොසත් වීම සම්බන්ධයෙන් චෝදනා එල්ල වී ඇති මොරටුව හිටපු දිසාවිනිසුරු රන්ජන් සෝමසිංහ මහතාට කොළඹ මහාධිකරණය හමුවේ අධිචෝදනා පත්‍ර බාර දී තිබේ. රුපියල් ලක්ෂ 24කට ආසන්න වත්කම් සහ දේපල උපයාගත් ආකාරය හෙළිදරව් කිරීමට විත්තිකාර හිටපු දිසාවිනිසුරුවරයා අපොහොසත් වී ඇති බවට එම අධිචෝදනා පත්‍ර මඟින් සනාථ කර ඇති බව අද දෙරණ අධිකරණ වාර්තාකරු සඳහන් කළේය. එම චෝදනා පත්‍ර බාරදීමෙන් අනතුරුව විත්තිකාර හිටපු දිසා විනිසුරුවරයා රුපියල් ලක්ෂ 10ක ශරීර ඇපයක් මත මුදාහැරීමට කොළඹ මහාධිකරණ විනිසුරු පියසේන රණසිංහ මහතා නියෝග කර තිබේ. අදාළ නඩුව නොවැම්බර් 20 වැනිදා යළි කැඳවීමට මහාධිකරණ විනිසුරුවරයා නියෝග කළ බව ද අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=76637", "Category": null, "Parent URL": null}