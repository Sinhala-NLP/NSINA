{"Source": "Adaderana", "Timestamp": "July 5, 2018 10:18 am", "Headline": "විරෝධතාවය තුළ හට ගත් ගැටුමින් පුද්ගලයෙක් මරුට-9කට තුවාල", "News Content": "ඇෆ්ගනිස්ථානයේ ෆාර්යැබ් පළාතේ පැවති විරෝධතාවක් අතරතුර හටගත් ගැටුමකින් එක් පුද්ගලයෙකු මියගොස් තවත් නව දෙනෙකු පමණ තුවාල ලබා තිබේ. අත්අඩංගුවට ගෙන සිටින හමුදා ප්‍රධානියෙකු නිදහස් කරන මෙන් ඉල්ලා ඇෆ්ගනිස්ථානයේ ෆාර්යැබ් පළාතේ පැවති විරෝධතා ප්‍රචණ්ඩකාරී ස්වරූපයක් ගෙන තිබේ. එරට ප්‍රධාන පෙලේ දේශපාලනඥයෙකු වන අබ්දුල් රෂීඩ් දෝස්තම්ගේ සමීපතමයෙකු වන හමුදා ප්‍රධානියෙකු නිදහස් කර දෙන ලෙස මෙම විරෝධතාව පවත්වා ඇත. අබ්දුල් දෝස්කම්ගේ ආධාරකරුවන් විසින් විරෝධතා සංවිධාන කර තිබූ බවත් සඳහන් වෙයි. එහිදී හටගත් ගැටුම්වලින් එක් පුද්ගලයෙකු මියගොස් තවත් නව දෙනෙකු පමණ තුවාල ලබා ඇතැ විදෙස් වාර්තා සඳහන් විය. එමෙන්ම විරෝධතාව අතරතුරදී නිවාස ඇතුළු දේපළ රැසකටද දැඩි ලෙස අලාභහානි සිදු කර ඇති බවද වාර්තා වෙයි. මේ අතර විරෝධතාව අතරතුර හටගත් ප්‍රචණ්ඩකාරී වාතාවරණයෙන් අනතුරුව එම පළාතේ පොලිස් ප්‍රධානියා අත්අඩංගුවට ගෙන ඇතැයි ද විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92018", "Category": null, "Parent URL": null}