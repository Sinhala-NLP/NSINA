{"Source": "Adaderana", "Timestamp": "July 1, 2010 08:03 am", "Headline": "ප්‍රාදේශීය සංවර්ධනයට මිලියන 33,025 ක්", "News Content": "රජය ක්‍රියාත්මක කර ඇති විදේශ ආධාර ව්‍යාපෘති යටතේ රුපියල් මිලියන 33,025 ක මුදලක් ප්‍රාදේශීය සංවර්ධන කටයුතු සඳහා වැය කර ඇතැයි ආර්ථික සංවර්ධන අමාත්‍යාංශය පවසයි. අදාළ ව්‍යාපෘති පිළිබඳ පසුගිය මාසය තුළ සිදුකළ ප්‍රගති ගණනය කිරීම් වලදී මේ බව තහවුරු වී ඇති බව එම අමාත්‍යාංශය සඳහන් කරයි. උතුරු, නැගෙනහිර ඇතුළු දිවයිනේ සෙසු පළාත් ආවරණය වන පරිදි විදේශ ආධාර මත මහ පරිමාණ ව්‍යාපෘතීන් 8ක් ක්‍රියාත්මක කර තිබේ. මේ සඳහා ලෝක බැංකුව, ආසියානු සංවර්ධන බැංකුව, යුරෝපා සංගමය, එක්සත් ජාතීන්ගේ සංවිධානය හා ජපානය මෙන්ම ජර්මනිය වැනි රටවලින් ද මූල්‍ය ආධාර ලැබී තිබු බව ආර්ථික සංවර්ධන අමාත්‍යාංශය පෙන්වා දෙයි. මෙම ව්‍යාපෘති යටතේ මාර්ග කිලෝමීටර් 3,361 ක්, පාලම් 104ක් ඉදිකර ඇති අතර උතුරු නැගෙනහිර පළාත්වල නිවාස 43,091ක් ද ඉදිකර ඇත.", "URL": "https://sinhala.adaderana.lk/news.php?nid=9308", "Category": null, "Parent URL": null}