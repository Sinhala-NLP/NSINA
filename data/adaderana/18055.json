{"Source": "Adaderana", "Timestamp": "August 14, 2011 11:25 am", "Headline": "සංඝ කථිකාවතක් නැතිනම් විහාර දේවාලගම් පනත සංශෝධනය විය යුතුයි", "News Content": "විහාර ‍දේවාලගම් පනත සංශෝධනය කරන ලෙස මල්වතු සහ අස්ගිරි පාර්ශව මහ නාහිමිවරුන් ජනාධිපති මහින්ද රාජපක්ෂ මහතාගෙන් ඉල්ලීමක් කිරීමට සුදානම් වන බව වාර්තා වේ. සම්බුද්ධ ශාසනයේ චිරස්තිථිය උදෙසා සංඝ කථිකාවතක් ක්‍රියාත්මක කරන ලෙස 2005 වසරේ දී රජයෙන් ඉල්ලීමක් කළ බව මල්වතු පාර්ශවයේ මහනායක අති පූජ්‍ය තිබ්බටුවාවේ ශ්‍රී සුමංගල මහ නාහිමියන් ප්‍රකාශ කළේය. එහෙත් එය මෙතෙක් එය ක්‍රියාත්මක නොවු බව උන්වහන්සේ පෙන්වා දෙයි. සංඝ කථිකාවතක් ක්‍රියාත්මක නොවේ නම් විහාර දේවාලගම් පනත සංශෝධනය කර හෝ සම්බුද්ධ ශාසනය රැකීමට පියවර ගත යුතු බව සුමංගල හිමියන් අවධාරණය කර සිටියි. ඒ සඳහා මහ නාහිමිවරුන් ප්‍රමුඛ මහා සංඝරත්නය හෙට දිනයේ ජනාධිපති මහින්ද රාජපක්ෂ මහතාගෙන් ඉල්ලීමක් කිරීමට නියමිත බව සඳහන්වේ. විදේශ කටයුතු අමාත්‍ය මහාචාර්ය ජී.එල්.පීරිස් මහතා අද පෙරවරුවේ මල්වතු මහ නාහිමියන් බැහැදැකීමට පැමිණි අවස්ථාවේ උන්වහන්සේ මේ බව ප්‍රකාශ කර තිබේ.", "URL": "https://sinhala.adaderana.lk/news.php?nid=18055", "Category": null, "Parent URL": null}