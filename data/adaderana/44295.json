{"Source": "Adaderana", "Timestamp": "June 29, 2014 01:37 pm", "Headline": "විහාරාධිපති හිමිනමකට පිරිසක් පහරදෙයි - 28ක් අත්අඩංගුවේ ", "News Content": "පන්විල, හාතලේ ප්‍රදේශයේ පිහිටි ශ්‍රී මුණසිංහාරාම විහාරස්ථානයේ විහාරාධිපති හිමිනමට ගම්වාසීන් පිරිසක් පහරදී තිබේ. පහරදීම සම්බන්ධයෙන් කාන්තාවන් 14 දෙනෙකු, බාල වයස්කරුවෙකු ඇතුළු පුද්ගලයින් විසි අට දෙනෙකු අත්අඩංගුවට ගත් ගත් බව පොලීසිය සඳහන් කළේය. ගම්වාසීන් හා විහාරාධිපති හිමිනම අතර ඇති වු ආරවුලක් හේතුවෙන් මෙම පහරදීම සිදුව ඇති බව වාර්තා වෙයි. සැකකරුවන් තෙල්දෙණිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව පුද්ගලයින් විසි හත් දෙනෙකු ලබන 03 වන දින දක්වා රක්ෂිත බන්ධනාගාර ගත කර තිබේ. සිද්ධියට සම්බන්ධ 17 හැවිරිදි තරුණයා මහේස්ත්‍රාත්වරයාගේ නියෝග මත වේරගල ළමා නිවාසයට බාර දී ඇති බව සඳහන් වෙයි. පහරකෑමට ලක්වු හිමි නම මේ වන විට මහනුවර රෝහලේ ප්‍රතිකාර ලබන බව පොලීසිය පැවසුවේය.", "URL": "https://sinhala.adaderana.lk/news.php?nid=44295", "Category": null, "Parent URL": null}