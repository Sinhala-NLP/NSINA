{"Source": "Adaderana", "Timestamp": "June 12, 2013 06:25 am", "Headline": "අධිකරණ තීන්දුව හමස් පෙට්ටියට - සේවකයින්ට කුඩම්මාගේ සැලකිලි", "News Content": "තම සේවකයින් වෙනුවෙන් ගෙවා නොමැති රුපියල් 97,30,536.75 ක අර්ථ සාධක මුදල් ගෙවන ලෙසට හලාවත මහේස්ත්‍රාත් අධිකරණය විසින් මාදම්පේ පිහිටි පුද්ගලික ආයතනයකට කර ඇති නියෝගය මෙතෙක් ක්‍රියාත්මක කර නොමැති බවට එම ආයතනයේ සේවකයෝ පවසති. මාදම්පේ - සුදුවැල්ලේ පිහිටි පරණ යකඩ උණු කර නැවත යකඩ නිෂ්පාදනය කර අලෙවිකරන ඉන්දීය ජාතිකයෙකුට අයත් කර්මාන්ත ශාලාවේ පාලනාධිකාරිය වෙත මෙම නියෝගය නිකුත් කර ඇත. මෙම ආයතනයේ සේවය කරන සේවකයින් 67 දෙනෙකු සඳහා වු සේවක අර්ථ සාධක අරමුල් 2008 ජුලි මස 01 වැනි දින සිට 2011 අගෝස්තු මස 31 වැනි දින දක්වා ගෙවා නැති බවට එම සේවකයින් විසින් කම්කරු දෙපාර්තමේන්තුවට දන්වා තිබිණි. ඒ අනුව අදාළ මුදල වු රුපියල් 97,30,536.75 ක මුදල සේවකයින්ගේ අර්ථ සාධක ගිණුමට බැර කරන ලෙස කම්කරු දෙපාර්තමේන්තුව විසින් අදාළ සමාගමට දන්වා ඇත. එසේ වුවද ඔවුන් එම දැනුම්දීම පැහැර හැරීම නිසා 2012 ජුලි මස 14 වන දින වැඩ බලන නියෝජ්‍ය කම්කරු කොමසාරිස් දි.මු.කරුණාරත්න මහතා විසින් අදාළ ආයතනයට එරෙහිව හලාවත මහේස්ත්‍රාත් අධිකරණයේ නඩු පවරන ලදී. එම නඩුව විභාග වීමෙන් පසුව හලාවත මහේස්ත්‍රාත් (එවකට) ඩී.එම්.ජේ. දිසානායක මහතා විසින් 2013 අප්‍රියෙල් මස 23 වැනි දින තීන්දුව ප්‍රකාශ කරමින් වගඋත්තරකරුවන්ට නියෝග කර ඇත්තේ අදාළ හිඟ මුදල අගතියට පත් සේවකයින් වෙනුවෙන් ලබා දෙන ලෙසය. නමුත් අධිකරණ නියෝග නොතකා හරිමින් තමන් සේවය කරන ආයතනයේ පාලනාධිකාරිය තමන් වෙත ලැබිය යුතු හිඟ අර්ථ සාධක මුදල් මේ වන තුරු ගිණුම් ගත කර නොමැති බව අදාළ ආයතනයේ සේවකයෝ කියා සිටිති.", "URL": "https://sinhala.adaderana.lk/news.php?nid=34848", "Category": null, "Parent URL": null}