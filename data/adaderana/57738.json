{"Source": "Adaderana", "Timestamp": "February 29, 2016 11:13 pm", "Headline": "ජාත්‍යන්තර සමුද්‍රීය දිනය ඉහළින් සැමරීමට යයි", "News Content": "පසුගිය වසරට සාපේක්ෂව මේ වසරේදීත් ජාත්‍යන්තර සමුද්‍රීය දිනය අර්ථවත්ව සැමරීම සඳහා වරාය සහ නාවික අමාත්‍යාංශය සූදානම් වෙයි. ඒ සඳහා වූ මූලික සාකච්ඡාව වරාය සහ නාවික අමාත්‍ය අර්ජුන රණතුංග මහතාගේ ප්‍රධානත්වයෙන් වරාය සහ නාවික අමාත්‍යාංශයේදී පැවැත්විණි. සමුද්‍රීය කර්මාන්තයෙහි ආරක්ෂාව සහ ගුණාත්මක බව ප්‍රවර්ධනය කිරීම මෙන්ම නව වෙළෙඳ පොළට ගැළපෙන අයුරින් එහි වෙනස්කම් සිදු කිරීමට අවශ්‍ය ප්‍රතිපත්ති සැකසීම ලෝක සමුද්‍රීය දිනය සැමරීමේ මූලික අරමුණයි. 1978 මාර්තු 17වැනිදා එහි පළමු සැමරීම සිදු කෙරුණි.ශ්‍රී ලංකාව එම දිනය නිල වශයෙන් සමරනු ලැබුවේ පසුගිය වසරේදීයි. වරාය සහ නාවික අමාත්‍ය අර්ජුන රණතුංග මහතාගේ සංකල්පයක් මත ලෝක සමුද්‍රීය දිනය සැමරීම සඳහා සමුද්‍රීය දිනයක්ද ප්‍රකාශයට පත් කර තිබේ. ඒ සඳහා කැබිනට් අනුමැතියද ලබා ගැනීම විශේෂත්වයකි. වරාය සහ නාවික අමාත්‍යාංශයේ මූලික අපේක්ෂාව වන්නේ මෙවරද එම දිනය ශ්‍රී ලාංකේය සමුද්‍රීය විෂයෙහි ප්‍රගමනය උදෙසා වඩාත් අර්ථවත් ලෙස සැමරීමයි. සැප්තැම්බර් 22වැනිදාට යෙදෙන එම දිනය සැමරීමෙන් ලංකාවේ සමුද්‍රීය ක්ෂේත්‍රයෙහි ඇති නව අවස්ථා ගැන ආයෝජකයින් දැනුවත් කිරීමේ හැකියාව ලැබෙන බවද අර්ජුන රණතුංග අමාත්‍යවරයා පවසයි.මේ වන විට කොළඹ වරාය මෙන් හම්බන්තොට වරායත්, ත්‍රිකුණාමලය වරායත් දියුණු කිරීමට කටයුතු කරමින් සිටියි. ඒ සඳහා නව සැළසුම් හා නව කළමනාකාරිත්වයන් හඳුන්වා දී තිබේ. මේ හේතුවෙන් ලෝක සමුද්‍රීය දිනය සැමරීමේ වැඩසටහන්වලින් අයෝජන අවස්ථා ගැන විදේශීය ආයෝජකයින් දැනුවත් කිරීමේ අවස්ථාව හිමි වී ඇත. සමුද්‍රීය කර්මාන්තය පුළුල් කිරීමේදී ජාත්‍යන්තර අභියෝග මෙන්ම නව ප්‍රවණතා පිළිබඳව දැනුවත් විය යුතුයි. ඒ සඳහා සුදුසු වේදිකාවක් ලෝක සමුද්‍රිය දිනය සැමරීමෙන් ඇති කළ හැකි බවද අමාත්‍ය අර්ජුන රණතුංග මහතා කියා සිටියේය.", "URL": "https://sinhala.adaderana.lk/news.php?nid=57738", "Category": null, "Parent URL": null}