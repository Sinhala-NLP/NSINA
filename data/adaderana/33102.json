{"Source": "Adaderana", "Timestamp": "April 8, 2013 12:32 pm", "Headline": "ඇමතිවරු හැට හුට හමාරයි - ඒත් ආණ්ඩුව තොත්ත බබා", "News Content": "කෘෂි කර්මාන්තයට ඇමතිවරු හැට හුට හමාරක් සිටියද ආණ්ඩුව තොත්ත බබා න්‍යාය අනුගමනය කරමින් සිටින බව එක්සත් ජාතික පක්ෂය පවසයි. ගොවීන් වී අලෙවි මණ්ඩලයට විකිණුව වී වල මුදල් ලබාගැනීමට නොහැකිව දුෂ්කරතාවට පත්ව ඇති බව එ.ජා.ප මා‍ධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා කියා සිටියි. ගොවියා රකින්න පොරොන්දු දී බලයට පත්වූ මෙම ආණ්ඩුව මේවන විට කන්න දීපු අත සපා කා ඇති බව මන්ත්‍රීවරයා සඳහන් කළේය. මේවන විට ගොවියාගේ ගොවි විශ්‍රාම වැටප් නොගෙවා අවුරුද්දකට වැඩි කාලයක් ගතවී ඇති බව ඔහු සිහිපත් කළේය. නව විදුලිබිල සංශෝධනයට එරෙහිව 95%ක් පමණ ජනයා ස්වකීය මතය ප්‍රකාශ කළද ආණ්ඩුව හිතුමනාපෙට ජනතාව අසීරුතාවට පත්කරමින් සිටින බව කරුණාතිලක මහතා කියා සිටියේ අද (08) කොළඹ පැවති මාධ්‍ය හමුවකදීය. මේවන විට ලෝක වෙළඳපොළේ ඉන්ධන මිල පහත බැස ඇති මුත් එහි වාසිය කිසි විටෙකත් ජනතාවට ලබාදීමට ආණ්ඩුව කටයුතු කර නැති බව මන්ත්‍රීවරයා ‍අවධාරණය කළේය. මේවන විට ලෝක වෙළඳපොළේ බොරතෙල් බැරලයක මිල ඩොලර් 85 දක්වා පහත බැස ඇති බවත්, විදුලි බිල හෝ බස් ගාස්තු වැඩිකිරීමකින් තොරව එකී සහනය ජනතාවට ලබාදිය යුතු බවත් ඔහු පෙන්වා දුන්නේය. ජිනීවා යෝජනාව ගෙන ආ මොහොතේ ශ්‍රී ලංකාවට ආර්ථික සම්බාධක පනවනු ඇතැයි ඇතැමුන් කල්පනා කළද එවැන්නක් සිදුනොවුණු වග හෙතෙම සිහිපත් කළේය. රටේ ජනතාවට ආර්ථික සම්බාධක පනවා ඇත්තේ ජිනීවා හෝ විදේශීය බලවේග නොව මේ ආණ්ඩුවම බව ගයන්ත කරුණාතිලක මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33102", "Category": null, "Parent URL": null}