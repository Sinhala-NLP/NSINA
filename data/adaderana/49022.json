{"Source": "Adaderana", "Timestamp": "January 29, 2015 01:34 pm", "Headline": "අගවිනිසුරු සිද්ධිය ගැන දිනේෂ් පක්ෂනායක රැස්වීමක් ඉල්ලයි  - හෙට පිළිතුරු දෙනවා - අගමැති කියයි", "News Content": "මොහාන් පීරිස් මහතා අගවිනිසුරු තනතුරින් ඉවත් කර තනතුරින් ඉවත් කළ ශිරාණි බණ්ඩාරනායක මහත්මිය යළි අගවිනිසුරු තනතුරට පත් කළේ කෙසේදැයි සාකච්ඡා කිරීමට පක්ෂ නායක හමුවක් කැඳවන ලෙසට හිටපු අමාත්‍ය දිනේෂ් ගුණවර්ධන මහතා අද (29) පාර්ලිමේන්තුවේදී ඉල්ලීමක් කළේය. එය වූ කලී ආණඩුක්‍රම ව්‍යවස්ථාව උල්ලංඝණය කිරීමක් යැයි පැහැදිලිව පෙනෙන්නට ඇති බැවින්ද, එය ශ්‍රී ලංකා පාර්ලිමේන්තුවේ අනුමැතියකින් තොරව සිදුකළ බැවින්ද ඒ ගැන සොයාබැලිය යුතු බව ඒ මහතා කියා සිටියේය. එසේම විපක්ෂනායක නිමල් සිරිපාල ද සිල්වා මහතා අගමැතිවරයාගෙන් විමසා සිටියේ මොහාන් පීරිස් මහතාගේ නිවසට ගොස් අයෙකු තර්ජනය කිරීමක් හා ඒ ගැන ඒ මහතා කුරුඳුවත්ත පොලීසියට පැමිණිල්ලක් දමා ඇතිදැයි පිළිතුරු අපේක්ෂා කරන බවයි. පාර්ලිමේන්තු ස්ථාවර නියෝග 23/2 යටතේ ඔවුන් මේ පිළිබඳ ප්‍රශ්න නැඟීය. අගමැති විපක්ෂනායක රනිල් වික්‍රමසිංහ මහතා කියා සිටියේ විපක්ෂනායකවරයාගේ හා දිනේෂ් ගුණවර්ධන මහතාගේ ප්‍රකාශ දෙකටම හෙට තමන් සම්පූර්ණ පිළිතුරක් ලබාදෙන බවය. එසේම පක්ෂ නායක රැස්වීමක් කැඳවා විවාදයක් කළ හැකි බවද පැවසූ අගමැතිවරයා හෙට දිනයේ ප්‍රකාශයක් සිදුකරන බව විපක්ෂනායකවරයාට දැනුම්දුන් බවද ඒ මහතා පැවසීය.", "URL": "https://sinhala.adaderana.lk/news.php?nid=49022", "Category": null, "Parent URL": null}