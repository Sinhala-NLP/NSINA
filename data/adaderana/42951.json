{"Source": "Adaderana", "Timestamp": "May 3, 2014 12:31 pm", "Headline": "පකිස්ථානයට රහස් කියූ ලාංකිකයාට මුදල් දුන් තවත් 2ක් දැලේ", "News Content": "ඉන්දියාවේ දී අත්අඩංගුවට ගත් පාකිස්ථානයේ අයි.එස්.අයි රහස් ඔත්තු සේවයට සම්බන්ධ බව කියන ලාංකිකයාට මුදල් සැපයූ බව කියන තවත් ලාංකිකයෙකු ඇතුළු පුද්ගලයෙකු චෙන්නායි හිදී අත්අඩංගුවට ගෙන තිබේ. ඊයේ දිනයේ මෙම සැකකරුවන් දෙදෙනා අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. අත්අඩංගුවට ගත් පුද්ගලයින් සතුව තිබී රුපියල් ලක්ෂ දෙකහමාරක ඉන්දියානු ව්‍යාජ මුදල් නෝට්ටු තොගයක් ද සොයාගෙන ඇත. 45 හැවිරිදි සිවබාලන් නැමති ලාංකිකයෙකු සහ තවත් පුද්ගලයෙකු මෙලෙස අත්අඩංගුවට ගෙන තිබේ. මොවුන් අයි. එස්. අයි රහස් ඔත්තු සේවයට සම්බන්ධ බව කියන ලාංකිකයාට ත්‍රස්තවාදී ක්‍රියා සඳහා මුදල් ලබාදී ඇති බවට සිදුකළ මූලික විමර්ශන වලදී අනාවරණය වී ඇත. අත්අඩංගුවට ගත් මෙම පුද්ගලයින් සම්බන්ධයෙන් ඉන්දීය පොලිසිය වැඩිදුර විමර්ශන සිදුකරයි. කෙසේ වෙතත් මීට සතියකට පමණ පෙර ශ්‍රී ලංකාවේ සිට පැමිණෙන පිරිස් කෙරෙහි වැඩි අවධානයෙන් පසුවන ලෙස තමිල්නාඩු පොලිසිය දැනුවත් කිරීමට ඉන්දීය බුද්ධි අංශ පියවර ගෙන තිබුණි.", "URL": "https://sinhala.adaderana.lk/news.php?nid=42951", "Category": null, "Parent URL": null}