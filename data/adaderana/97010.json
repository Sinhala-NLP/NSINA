{"Source": "Adaderana", "Timestamp": "October 1, 2018 07:26 pm", "Headline": "ඉදිරි දෙවසර තුළ පාසල් ක්‍රිඩා මධ්‍යස්ථාන 500ක්", "News Content": "සියලු පහසුකම් වලින් සමන්විත ක්‍රීඩා මධ්‍යස්ථාන 500ක් දිවයිනේ පාසල් කේන්ද්‍ර කරගනිමින් ඉදිකිරීමට ඉදිරි වසර කිහිපය තුළදී කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. අද(01) කොළඹ පැවැති උත්සවයක් අමතමින් අග්‍රාමාත්‍යවරයා මේ බව ප්‍රකාශ කළේය. මේ අතර අග්‍රාමාත්‍ය ක්‍රිඩා අරමුදල මඟින් ඒ සඳහා මුදල් ලබා දෙන බව ද අග්‍රාමාත්‍යවරයා එහිදී සඳහන් කළේය. 34 වන සමස්ත ලංකා පාසල් මළල ක්‍රීඩා උළෙලේ සමාරම්භක උත්සවය අද පස්වරුවේ කොළඹ, සුගතදාස ක්‍රිඩාංගනයේදි පැවැත්වුනේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්ය. මේ අතර අදට යෙදෙන ලෝක ළමා දිනය වෙනුවෙන් සංවිධානය කෙරුණු ජාතික උත්සවය අද පෙරවරුවේ අරලියගහ මන්දිරයේදී පැවැත්වුනේ අග්‍රාමාත්‍ය රනිල් වික්‍රමසිංහ මහතාගේ සහ කාන්තා හා ළමා කටයුතු අමාත්‍ය චන්ද්‍රාණි බණ්ඩාර මහත්මියගේ ප්‍රධානත්වයෙන්ය. මෙහිදී විශේෂ දක්ෂතා දැක්වූ දරුවන් පිරිසකට අග්‍රාමාත්‍යවරයා අතින් සහතික පත් ප්‍රදානය කිරීමද සිදුකෙරුණි.", "URL": "https://sinhala.adaderana.lk/news.php?nid=97010", "Category": null, "Parent URL": null}