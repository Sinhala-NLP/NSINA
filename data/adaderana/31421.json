{"Source": "Adaderana", "Timestamp": "February 7, 2013 11:11 am", "Headline": "ගාල්ල නගර සභාවට නව නගරාධිපතිවරයෙක් බෑ- අතුරු තහනම 13 තෙක් දීර්ඝයි", "News Content": "ගාල්ල මහ නගර සභාවට නව නගරාධිපතිවරයෙකු පත් කිරීම වළක්වාලමින් පනවා තිබූ තහනම් නියෝගය මේ මස 13 වැනි දින දක්වා දීර්ඝ කර තිබේ. ගාල්ල පළාත්බඳ මහාධිකරණයේදී අදාළ නඩුව කැඳවූ අවස්ථාවේදී මෙම නියෝගය ලබා දී ඇති බව අද දෙරණ අධිකරණ වාර්තාකරු සඳහන් කරයි. තමාගේ සභික ධුරය සහ නගරාධිපති ධුරය ඉවත් කිරීමට එරෙහිව මෙත්සිරි ද සිල්වා මහතා පසුගිය පළමුවැනි දින මෙම නඩුව ගොනු කරනු ලැබීය. එදින අධිකරණය නියෝග කරනු ලැබුවේ පෙබරවාරි මස 7 වැනි දින දක්වා නව නගරාධිපතිවරයෙකු පත් කිරීම තහනම් කරන ලෙසයි. ඒ අනුව අද දිනයේද එම තහනම් නියෝගය දීර්ඝ කිරීමට නියෝග කළ අධිකරණය අදාළ නඩු විභාගය ලබන 13 වැනි දිනට කල් තබන ලදී.", "URL": "https://sinhala.adaderana.lk/news.php?nid=31421", "Category": null, "Parent URL": null}