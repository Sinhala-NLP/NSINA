{"Source": "Adaderana", "Timestamp": "January 12, 2014 03:28 pm", "Headline": "අමෙරිකාව ස්ථාවරය වෙනස් නොකරයි - මානව හිමිකම් පරීක්ෂණ මතක් කරයි", "News Content": "යුද ගැටුම් අවසාන කාලයේ සිදුවු බරපතළ මානව හිමිකම් උල්ලංඝණය වීම පිළිබඳ ස්වාධීන හා විශ්වාසදායී පරීක්ෂණයක් සිදුකිරීම සඳහා ශ්‍රී ලංකා රජය පියවර ගත යුතු බව අමෙරිකාව යළිත් අවධාරණය කරයි. අදාළ පරීක්ෂණය මගින් යුධ ගැටුම් අවසානයේ සිදුවු සිදුවීම් සම්බන්ධයෙන් සත්‍ය සෙවීමට හැකියාව ලැබෙනු ඇති බව අමෙරිකාව පෙන්වාදෙයි. අමෙරිකානු තානාපති ස්ටීවන් ජේ.රැප් මහතාගේ ශ්‍රී ලංකා සංචාරය සම්බන්ධයෙන් නිවේදනයක් නිකුත් කරමින් මෙරට අමෙරිකානු තානාපති කාර්යාලය මේ බව පවසා ඇත. ශ්‍රී ලංකා වාසී සියලූම ජන කොටස් අතර සාමය හා සෞභාග්‍ය වැඩිදියුණු කිරීම සඳහා ශ්‍රී ලංකා රජය සමඟ එක්ව කටයුතු කිරීමට අමෙරිකාව කැපවී සිටින බව ඔවුන් පවසයි. සිදුවු සිදුවීම් සම්බන්ධයෙන් සෑම පාර්ශවයක්ම එකඟතාවයකට පැමිණීමත් සුදුසු ලෙස පිළියම් සැපයීමත්, නීතියේ ආධිපත්‍ය අගයන, ප්‍රජාතන්ත්‍රවාදී පාලන මුලධර්මයන්ට ගරු කරන්නාවු එක්සත් වු රටක් ලෙස ඉදිරියට යාමත් ඉතා වැදගත් බව අදාළ නිවේදනයේ සඳහන්ය. පසුගිය 06 වන දින සිට 11 වැනි දින දක්වා මෙරට සංචාරයේ නිරත වු ස්ටීවන් ජේ.රැප් මහතා රජයේ නියෝජිතයින් දේශපාලන පක්ෂ නායකයින් සහ සිවිල් සමාජ නියෝජිතයින් මුණගැසී සාකච්ජා පවත්වනු ලැබීය. යුද ගැටුම් පැවති ප්‍රදේශවල ද ස්ටීවන් ජේ.රැප් මහතා සංචාරය කළ අතර එහිදී ගැටුම් අවසන් වීමෙන් පසු ලබා ඇති ප්‍රගතිය පිළිබද මෙන්ම සංහිඳියාව, යුක්තිය හා වගවීමේ ක්‍රියාවලිය පිළිබඳවද සොයාබලා ඇත. මෙහිදී යුද ගැටුම්වල අවසන් කාලයේ මානව හිමිකම් උල්ලංඝණයවීම් පිළිබඳව ඇසින් දුටු සාක්ෂි වලට සවන් දීමට ද ස්ටීවන් ජේ.රැප් මහතාට හැකිවී ඇති බව අමෙරිකානු තානාපති කාර්යාලය සඳහන් කළේය.", "URL": "https://sinhala.adaderana.lk/news.php?nid=40297", "Category": null, "Parent URL": null}