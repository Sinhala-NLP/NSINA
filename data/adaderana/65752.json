{"Source": "Adaderana", "Timestamp": "November 6, 2016 07:55 am", "Headline": " විශ්‍රාමය ඉල්ලු තිදෙනෙක් ජාතික රෝහලට", "News Content": "තමන්ටද සේවා විශ්‍රාම වැටුපක් ලබාදෙන ලෙස ඉල්ලා ආහාර ගැනීම ප්‍රතික්ෂේප කරමින් උපවාසයක් ආරම්භ කළ ආබාධිත රණවිරුවන්ගෙන් තිදෙනෙකු අසාධ්‍ය තත්ත්වයෙන් කොළඹ ජාතික රෝහලට ඇතුළත් කර තිබේ.වසර 12ක සේවා කාලය සම්පූර්ණවීමට පෙර විශ්‍රාම ගිය ආබාධිත ත්‍රිවිධ හමුදා සහ පොලිස් නිලධාරීන්ට සේවා විශ්‍රාම වැටුපක් ඉල්ලා කොටුව දුම්රියපොළ ඉදිරිපිටදී මෙම විරෝධතාවය ආරම්භ වූයේ පසුගිය 31 වැනිදාය. විරෝධතාවය අතරතුර ආබාධිත රණවිරුවන් පිරිසක් පසුගිය 3 වැනිදා මාරාන්තික උපවාසයක් ආරම්භ කළ අතර පවතින වර්ෂා සහිත කාලගුණ තත්ත්වය හමුවේද ඔවුන් උපවාසයේ නිරත වේ.එසේ මාරාන්තික උපවාසයක නිරතව සිටි ආබාධිත සෙබළුන් තිදෙනෙකු කොළඹ ජාතික රෝහලට ඇතුළත් කර ඇති බව රෝහල් ආරංචි මාර්ග අනාවරණය කරයි.උපවාසයේ නියුතු රණවිරු අයිතිවාසිකම් සුරැකීමේ ජාතික බලවේගය සඳහන් කළේ මේ වන තෙක් රජයේ කිසිදු නිලධාරියෙක් තම ගැටලුව විසඳීමට ඉදිරිපත් නොවූ බවයි. කෙසේ වෙතත් ජනාධිපති මෛත්‍රීපාල සිරිසේන මහතා පසුගියදා ප්‍රකාශ කළේ අදාළ සේවා විශ්‍රාම වැටුප ආබාධිත රණවිරුවන් සඳහා දීමනාවක් ලෙස ලබාදීමට ලබන වසරේ සිට කටයුතු කරන බවයි.", "URL": "https://sinhala.adaderana.lk/news.php?nid=65752", "Category": null, "Parent URL": null}