{"Source": "Adaderana", "Timestamp": "June 19, 2012 03:02 pm", "Headline": "ඉන්දීය නළු නිළියන්ට තරම් පිළිගැනීමක් ආණ්ඩුවෙන් ගොවියන්ට නෑ", "News Content": "ඉන්දීය නළු නිළියන්ට තරම් පිළිගැනීමක් ශ්‍රී ලංකාවේ ගොවීන්ට මෙම ආණ්ඩුවෙන් නොලැබෙන බව එක්සත් ජාතික පක්ෂයේ මහ ලේකම්, පාර්ලිමේන්තු මන්ත්‍රී තිස්ස අත්තනායක මහතා සදහන් කරයි. කාල්ටන් රග්බි තරගාවලියට ඉන්දියාවෙන් නළු නිළියන් ගෙන්වීමට මුදල් වෙන්කරද්දී ආණ්ඩුව රටට බත සපයන ගොවියා නොසලකා හැර ඇති බව අත්තනායක මහතා ප්‍රකාශ කරයි. අද (19) පැවති මාධ්‍ය හමුවකට එක්වෙමින් තිස්ස අත්තනායක මහතා මේ බව පැවසූවේය. එමෙන්ම රුපියල් 350 පොහොර ලබාදීම තුළින් ගොවි ජනතාවට ඇති සියලු ගැටලු විසදීමට නොහැකි බවත්, එම පොහොරවල තත්ත්වය ඉතා බාල බවත් එම මහතා සදහන් කරයි. මේ වන විට දිවයිනේ වැඩිපුරම වී වගා කරන පළාත්වල වී වගා කිරීමට නොහැකි තත්ත්වයක් ඇතිවී ඇති බවත්, එසේ සිදුව ඇත්තේ අවශ්‍ය තරම් ජලය නොමැති නිසා බවත්, ඒ මහතා මෙහිදී පෙන්වා දුන්නේය. මෙම ආණ්ඩුව ගොවීන්ට වගා කටයුතු සදහා ජලය ලබාදීම පසෙක තබා විදුලිබලය නිපදවීම සදහා ජලය යොදා ගන්නා බවත්, විදුලි බලය නිපදවීම සදහා විවිධ විකල්ප පවතින බවත් අත්තනායක මහතා ප්‍රකාශ කරයි. ගොවිතැන් ක‍ටයුතු සදහා එලෙස විකල්පයන් නොමැති අතර රජයේ ප්‍රමුඛ අරමුණ විය යුත්තේ ජලයෙන් විදුලිය නිපදවීම නොව ගොවිතැන් කටයුතු සදහා ජලය ලබාදීම බවත්, එම මහතා සදහන් කරයි. එමෙන්ම ගොවි විශ්‍රාම වැටුප නැවත ක්‍රියාත්මක කිරීමට පියවර ගන්නා ලෙසත්, රජයේ පාඩු ලබන ආයතනවලට යොදවන මුදල්වලින් මෙම අහිංසක ගොවි ජනතාවට සහන ලබා දිය යුතු බවත්, තිස්ස අත්තනායක මහතා මෙහිදි වැඩි දුරටත් ප්‍රකාශ කළේය.", "URL": "https://sinhala.adaderana.lk/news.php?nid=25159", "Category": null, "Parent URL": null}