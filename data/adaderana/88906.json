{"Source": "Adaderana", "Timestamp": "May 11, 2018 10:39 am", "Headline": "සයිප්‍රස්හි රැකියා දෙන බවට ලක්ෂ ගණනෙන් මුදල් ගත් කාන්තාවක් ගැන තොරතුරු හෙළිවෙයි", "News Content": "සයිප්‍රස්හි රැකියා දෙන බව පවසා මුදල් වංචා කිරීමේ නිරත කාන්තාවක් පිළිබඳ තොරතුරු අද දෙරණට වාර්තා වේ. සයිප්‍රස් සිට මෙම ජාවාරම මෙහෙයවන තැනැත්තිය සුනේත්‍රා ආරච්චිගේ ලෙස පෙනී සිටින අතර මෙම කාන්තාව කැලණිය ප්‍රදේශයේ වන බව ඇය විසින් පවසන බවත් එහෙත් එම කාන්තාව සත්‍ය වශයෙන්ම පදිංචිවී සිටින්නේ මතුගම ප්‍රදේශයේ බව අද දෙරණට තොරතුරු වාර්තා විය. සයිප්‍රස්හි රැකියා දෙන බව පවසා මුදල් වංචා කළ කාන්තාවක් පසුගියදා විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අත්අඩංගුවට ගැනුනු අතර ඇයගෙන් සිදුකරන ලද ප්‍රශ්න කිරීම්වලදීද මෙම ජාවාරම මෙහෙයවන කාන්තාව ගැන තොරතුරු අනාවරණය වී ඇති බව විදේශ සේවා නියුක්ති කාර්යාංශයේ විශේෂ විමර්ශන ඒකකයේ ප්‍රකාශකයෙකු අද දෙරණට පැවසීය. ඔහු වැඩිදුරටත් ප්‍රකාශ කළේ අදාළ කාන්තාව සුනේත්‍රා ආරච්චිගේ ලෙස පෙනී සිටිමින් මෙම ජාවාරම මෙහෙය වන බවයි. මෙම කාන්තාව ශ්‍රී ලංකාවට නොපැමිණෙන අතර විදේශ රටක සිට ජාවාරම මෙහෙය වන බව අද දෙරණට වාර්තා විය. මේ ආකාරයෙන් විදේශ රැකියා දෙන බව පවසමින් මෙම කාන්තාව විසින් විශාල පිරිසක් රවටා ඇති අතර මෙම ජාවාරම සඳහා සුමිත් වීරසිංහ යන පුද්ගලයෙන් උදව් ලබාදෙන බව පැවසේ. ලංකාවේ සිටින පුද්ගලයින් සුමිත් වීරසිංහ නැමති පුද්ගලයා විසින් විදෙස් රැකියා දෙන පවසා එක් පුද්ගලයෙකුගෙන් ලක්ෂ අටක මුදලක් ලබා ගන්නා අතර ඉන් ලක්ෂ 7 ක මුදලක් මෙම ජාවාරම මෙහෙයවන අදාළ කාන්තාවට යවන අතර ඉතිරි ලක්ෂයක මුදල සුමිත් වීරසිංහ නැමති පුද්ගලයා විසින් ලබා ගන්නා බව පැවසේ. මේ ආකාරයෙන් පුද්ගලයින් විශාල පිරිසක් රවටා මුදල් ලබාගෙන ඇති අතර මෙම ජාවාරම නවතා දෙන ලෙස බලධාරීන්ගෙන් ඉල්ලා සිටින බව ජාවාරමට හසුවූ පුද්ගලයින් අද දෙරණට වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=88906", "Category": null, "Parent URL": null}