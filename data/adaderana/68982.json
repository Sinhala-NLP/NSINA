{"Source": "Adaderana", "Timestamp": "February 2, 2017 12:13 pm", "Headline": " ලංකාව ඉන්දියානුකරණය කිරීමේ සුදානමක් ", "News Content": "නොයෙකුත් ගිවිසුම් මාර්ගයෙන් ශ‍්‍රී ලංකාව මේ වන විට ඉන්දියාවේ යටත් විජිතයක් බවට පත් කිරීමේ උත්සහයක ආණ්ඩුව නිරතවන බවට පූජ්‍ය මැදගොඩ අභයතිස්ස හිමි ප‍්‍රකාශ කරයි. එක් අතකින් බෙඳුම්වාදී ව්‍යවස්ථාවක් සම්පාදනය කිරීම සඳහා ආණ්ඩුව අර අඳිමින් සිටින බවත්, අනෙක් අතින් දේශීය සම්පත් විකුණමින්, දේශපාලනික වශයෙන් හඬක් නගන මිනිසුන් බිය කරමින් සිටින බවත් උන් වහන්සේ කියා සිටියේ ය. බන්ධනාගාර ගත කර සිටින ජාතික නිදහස් පෙරමුණේ නායක විමල් වීරවංශ මහතාගේ සුව දුක් සොයා බැලීම සඳහා අද(02) උදෑසන මැගසින් බන්ධනාගාරයට ගොස් පැමිණෙන විට උන්වහන්සේ මෙම අදහස් පළ කර සිටියේ ය. ‍රට ඛේදනීය තත්ත්වයකට ඇඳ දමමින් රජය විසින් සිදුකරනු ලබන මෙම ක‍්‍රියාවලියට මහා සංඝ රත්නය වශයෙන් විරෝධය පළ කිරීමේ අරමුණින් මෙලෙස විමල් වීරවංශ මහතා බැලීමට පැමිණි බව ද අභයතිස්ස හිමියන් පැවසීය.", "URL": "https://sinhala.adaderana.lk/news.php?nid=68982", "Category": null, "Parent URL": null}