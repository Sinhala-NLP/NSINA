{"Source": "Adaderana", "Timestamp": "May 11, 2018 02:34 pm", "Headline": "මං කියපු දවසෙ දුමින්ද අයින් කරා නම් අද අගමැති රනිල් නෙමෙයි", "News Content": "තමා පැවසු කාලයේ දීම ශ්‍රී ලංකා නිදහස් පක්ෂයේ මහ ලේකම් ධූරයෙන් අමාත්‍ය දුමින්ද දිසානායක මහතා ඉවත් කළේ නම් අද වන විට අග්‍රාමාත්‍ය ධුරයේ සිටින්නේ රනිල් වික්‍රමසිංහ මහතා නොවන බව පාර්ලිමේන්තු මන්ත්‍රී ඩිලාන් පෙරේරා මහතා පවසයි. අද(11) උදෑසන කොළඹ අගරදගුරු මැල්කම් කාදිනල් රංජිත් හිමිපාණන් මුණ ගැසීම සඳහා ශ්‍රී ලංකා නිදහස් පක්ෂයේ අමාත්‍යධුරවලින් ඉවත් වු මන්ත්‍රීවරුන් පැමිණි අවස්ථාවේ දී මාධ්‍ය වෙත අදහස් දක්වමින් මන්ත්‍රීවරයා මේ බව කියා සිටියේය. අගමැතිවරයා ඉවත් කළ යුතු ලෙසම නිසැකයෙන්ම දුමින්ද දිසානායක මහතා ද ධූරයෙන් ඉවත් කළ යුතු බවත් ඩිලාන් පෙරේරා මහතා මෙහිදී සඳහන් කළේය. කිසි විටෙකත් දුමින්ද දිසානායක මහතා මහ ලේකම් ධූරයේ සිටින තෙක් අගමැතිවරයාට එරෙහි විශ්වාසභංග යෝජනාවක් ජයග්‍රහණය කිරීමට ඉඩ නොදෙන බව ද මන්ත්‍රීවරයා වැඩිදුරටත් පැවසීය. කෙසේ වෙතත් දුමින්ද දිසානායක මහතාට නිවැරදිව දේශපාලනය සිදු කරන ආකාරය ඉගෙන ගැනීමට ඔහුගේ පියා වන බර්ටි ප්‍රේමලාල් දිසානායක මහතා ආදර්ශයට ගත හැකි බවත් අද ඔහු ජීවතුන් අතර සිටියේ නම් පළමුවෙන් දුමින්ද දිසානායක මහතාට කණට ගසන්නේ බර්ටි ප්‍රේමලාල් මහතා වන බව ද ඩිලාන් පෙරේරා මහතා කියා සිටියේය.", "URL": "https://sinhala.adaderana.lk/news.php?nid=88922", "Category": null, "Parent URL": null}