{"Source": "Adaderana", "Timestamp": "April 18, 2014 09:16 am", "Headline": "ස්වාධීන පරීක්ෂණයක් ඕනෑ - එජාප මන්ත්‍රීන් පැමිණිලි කරයි", "News Content": "මාගම් රුහුණුපුර වරාය හා මත්තල ගුවන් තොටුපළ නිරික්ෂණ චාරිකාවක ගොස් සිටිය දී තමන්ට එල්ල වු ප්‍රහාරය සම්බන්ධයෙන් ස්වාධීන පරීක්ෂණයක් පවත්වන ලෙස එක්සත් ජාතික පක්ෂ මන්ත්‍රිවරු පිරිස පැමිණිල්ලක් ඉදිරිපත් කර තිබේ. කොළඹ පොලිස් මූලස්ථානය වෙත මෙම පැමිණිල්ල ඉදිරිපත් කළ බව අජිත් පී.පෙරේරා මන්ත්‍රිවරයා පවසයි. ඊයේ පස්වරුවේ මාගම් රුහුණුපුර වරායේ දී සහ මත්තල ගුවන් තොටුපළේ දී සංවිධානාත්මක දේශපාලන මැර පිරිසක් විසින් තමන් ඇතුළු මන්ත්‍රිවරු පිරිසට පහරදීමක් සිදුවු බව හෙතෙම කියා සිටියි. ඒ අනූව තමන් ඇතුළු පිරිස ඊයේ මුහුණ දුන් සිදුවීම පිළිබඳ ස්වාධීන පරීක්ෂණයක් කරන්නැයි පොලීසියෙන් ඉල්ලා සිටින බව මන්ත්‍රීවරයා කියයි. මත්තල ගුවන් තොටුපළ හා හම්බන්තොට වරාය නිරීක්ෂණය කිරීමේ චාරිකාවකට පැමිණි එජාප මන්ත්‍රීන් වන ආර්. යෝගරාජන්, අජිත් මානප්පෙරුම, නලින් බණ්ඩාර, එරාන් වික්‍රමරත්න හා අජිත් පී. පෙරේරා යන අය ඊයේ එම ස්ථානවලදී ශාරීරික හා මානසික හිංසන වලට ලක්විය. ඔවුන් එසේ හිංසනවලට ලක්වෙද්දී පොලීසියේ නිලධාරීන් බලා සිටිනු හැර ඊට එරෙහිව ක්‍රියාමාර්ගයක් නොගන්නා බවද දිස්විය.", "URL": "https://sinhala.adaderana.lk/news.php?nid=42622", "Category": null, "Parent URL": null}