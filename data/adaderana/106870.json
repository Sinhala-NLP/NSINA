{"Source": "Adaderana", "Timestamp": "March 28, 2019 07:23 am", "Headline": "කංජිපානි ඉම්රාන් ලංකාවට-මාලදිවයිනට පනින්න ගිය සැළැස්ම වරදියි", "News Content": "ඩුබායි රාජ්‍යයෙන් පිටුවහල් කර ශ්‍රී ලංකාවට එවන ලද සමීපතමයෙකු වන මොහොමඩ් නජීම් මොහොමඩ් ඉම්රාන් නොහොත් කංජිපානි ඉම්රාන් කටුනායක ගුවන් තොටුපළ වෙත පැමිණ තිබේ. මාකඳුරේ මධූෂ් සමඟ ඩුබායි අත්අඩංගුවේ පසු වූ මොහු මීට සුළු මොහොතකට පෙර මෙරටට පැමිණ ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. ඔහු අද දින උදෑසන 6.20ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්.- 547 දරන ගුවන් යානයෙන් කටුනායක ගුවන් තොටුපළ සංක්‍රමණික මගී පර්යන්තයේ රැදී සිට ඇති බව වාර්තා වෙයි. ඩුබායි පොලීසිය විසින් පිටුවහල් කෙරුණු කංජිපානී ඉම්රාන් ශ්‍රී ලංකාව හරහා මාලදිවයිනට යාමට සූදානම්ව සිට ඇති බව ගුවන්තොටුපල ආරංචි මාර්ග සඳහන් කළේය. පසුව මාකඳුරේ මදූෂ් සමඟ ඩුබායි අත්අඩංගුවේ සිට පිටුවවහල් කරනු ලැබූ මොහොමඩ් නජීම් ඉම්රාන් හෙවත් කංජිපානී ඉම්රාන් කටුනායක ගුවන්තොටුපලේදී අපරාධ පරික්ෂණ දෙපාර්තමේන්තුව බාරයට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේ ඔහු එහිදී වැඩිදුර ප්‍රශ්න කිරීම් සඳහා අපරාධ පරීක්ෂණ දෙපාර්තමේන්තු භාරයට ගත් බවයි. මේ අතර මාකඳුරේ මදූෂ් සමඟ සිටියදී අත්අඩංගුවටපත් තවත් තිදෙනෙකු අද පෙරවරුවේ අපරාධ පරීක්ෂණ දෙපාර්තමේන්තු බාරයට ගනු ලැබුවේය. පොලිස් මාධ්‍ය ප්‍රකාශකවරයා පැවසුවේ එරටින් පිටුවහල් කිරීමත් සමඟ ශ්‍රී ලංකාවට පැමිණි මොවුන් තිදෙනාද කටුනායක බණ්ඩාරනායක ජාත්‍යන්තර ගුවන්තොටුපලේදී අපරාධ පරීක්ෂණ දෙපාර්තමේන්තු බාරයට ගත් බවයි. මේ අතර ඩුබායි රාජ්‍යෙයන් පිටුවහල් කිරීමෙන් අනතුරුව ඊයේ දිනයේ දිවයිනට පැමිණි බන්ධනාගාර නියාමකවරයෙකු වන ලලිත් කුමාර නැමැත්තා ඊයේ රාත්‍රීයේ අපරාධ පරීක්ෂණ දෙපාර්තමේන්තුව විසින් අත්අඩංගුවට ගත්තේය. පසුව ගුවන් තොටුපල අපරාධ පරීක්ෂණ දෙපාර්තමේන්තු නිලධාරීන් සහ පොලිස් මත්ද්‍රව්‍ය කාර්යාංශය පැය 08 කට අධික කාලයක් ප්‍රශ්න කිරීමෙන් අනතුරුව නදිමාල් පෙරේරා මුදාහැරියේය. ඉන් පසුව පැය 14 කට ආසන්න කාලයක් ප්‍රශ්න කිරීමෙන් අනතුරුව ඊයේ රාත්‍රී 9 30 ට පමණ මෙරට බන්ධනාගාර නියාමක ලලිත් කුමාර මහතා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. බන්ධනාගාර ආරංචි මාර්ග පැවසුවේ ලලිත් කුමාර නැමැති ඔහු කලක සිට අසනීප නිවාඩු මත සේවයට වාර්තා නොකළ නිලධාරියෙක් වන බවයි.‍", "URL": "https://sinhala.adaderana.lk/news.php?nid=106870", "Category": null, "Parent URL": null}