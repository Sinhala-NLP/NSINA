{"Source": "Adaderana", "Timestamp": "June 5, 2018 08:08 am", "Headline": "ගිනි අවි දෙකක් සමඟ 2ක් මාට්ටු", "News Content": "ගිනි අවි දෙකක් ළඟ තබාගෙන සිටි පුද්ගලයින් දෙදෙනෙකු කහවත්ත ප්‍රදේශයේ දී අත්අඩංගුවට ගෙන තිබේ. කහවත්ත පොලීසියට ලද තොරතුරක් මත සිදුකළ වැටලීමකදී කහවත්ත, අටකලන්පන්න ප්‍රදේශයේ දී එක් සැකකරුවෙකු අත්අඩංගුවට ගෙන ඇති බව පොලීසිය පවසයි. ඔහු සතුව තිබී මෙරට නිෂ්පාදිත රිවෝල්වර ගිනිඅවියක් සහ ටී - 56 ජීව උණ්ඩ තුනක් පොලීසිය විසින් සොයාගෙන තිබේ. සැකකරුගෙන් සිදුකළ ප්‍රශ්න ‍කිරීම්වල දී අදාළ ගිනි අවිය ඔහු විසින් නිෂ්පාදනය කරන ලද්දක් බවට අනාවරණය වී තිබේ. එමෙන්ම සැකකරු විසින් නිෂ්පාදනය කර අලෙවි කළ තවත් බෝර 12 පතරොම් ගිනි අවියක් ළඟ තබාගෙන සිටි අයෙකු කහවත්ත, කහවතුකන්ද ප්‍රදේශයේ දී අත්අඩංගුවට ගෙන තිබේ. අත්අඩංගුවට ගත් සැකකරුවන් 29 හැවිරිදි සහ 35 හැවිරිදි පුද්ගලයින් වන අතර ඔවුන් අද(05) පැල්මඩුල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=90363", "Category": null, "Parent URL": null}