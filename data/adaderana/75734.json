{"Source": "Adaderana", "Timestamp": "July 29, 2017 10:44 am", "Headline": " දළදා ඇසළ පෙරහැර මංගල්‍යය අද සිට", "News Content": "මහනුවර ඇසළ පෙරහැර මංගල්‍යය අද(28) ආරම්භ වෙයි. පෙරහැර අද සිට අගෝස්තු මස හත් වන දින දක්වා පැවැත්වීමට තියමිතය. අද රාත්‍රී 6.54 ට දකුණු දිශාභිමුඛව ප්‍රථම කුඹල් පෙරහැර දළදා වීදිය, ඩී. එස්. සේනායක වීදීය, ඔස්සේ පන්සල පාරෙන් ඉහළට පැමිණ දේව වීදිය,කොළඹ වීදිය, යටිනුවර වීදිය, රජ වීදිය ඔස්සේ ඉහළට විත් ගෙවදීමට නියමිත බව සඳහන්ය. ප්‍රථම රන්දෝලි පෙරහැර අගෝස්තු 03 වන දින ද, අවසන් රන්දොළි පෙරහැර අගෝස්තු 07 වන දින වීදි සංචාරය කිරීමට නිමිත අතර අගෝස්තු 08 වන දින දිය කැපුම් මංගල්‍යය හා දවල් පෙරහැරින් ඇසළ පෙරහැර මංගල්‍යය අවසන් කිරීමට සැළසුම් කර තිබේ. පෙරහැර නැරඹීමට පැමිණෙන මගී ජනතාවගේ ගමනාගමන පහසුකම් සඳහා විශේෂ බස් රථ සේවාවක් යොදවන බව මධ්‍යම පළාත් ප්‍රවාහන අමාත්‍ය එදිරිවීර වීරවර්ධන මහතා පවසයි. ආරක්ෂාව සඳහා පොලිස් නිලධාරීන් ඇතුළු ආරක්ෂක අංශ නිලධාරීන් විශාල පිරිසක් අනුයුක්ත කර ඇති බව මහනුවර ජ්‍යේෂ්ඨ පොලිස් අධිකාරී එඩ්මන් මහේන්ද්‍රක මහතා පවසයි.", "URL": "https://sinhala.adaderana.lk/news.php?nid=75734", "Category": null, "Parent URL": null}