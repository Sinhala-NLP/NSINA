{"Source": "Adaderana", "Timestamp": "December 27, 2016 10:14 am", "Headline": " ත්‍රීවිලරය මෝටර් රථයේ ගැටී තවත් දෙන්නෙක් මරුට", "News Content": "මහරගමදී ත්‍රීවිලරයක් මෝටර් රථයක ගැටීමෙන් ත්‍රීවිලරයේ සිටි පුද්ගලයින් දෙදෙනෙකු මියගොස් තිබේ.මහරගම ධර්මාශෝක විද්‍යාලය ආසන්නයේදී ඊයේ රාත්‍රී 9.55ට පමණ මෙම අනතුර සිදුව ඇත.මහරගම දෙස සිට කොට්ටාව දෙසට ධාවනය වූ ත්‍රීවිලරයක් කොට්ටාවේ සිට මහරගම දෙසට ධාවනය වූ මෝටර් රථයක ගැටී මෙම අනතුර සිදුව තිබේ.වේගයෙන් ධාවනය කළ ත්‍රීරෝද රථය එහි රියදුරුට පාලනය කරගත නොහැකිව මෝටර් රථයේ ගැටී අනතුර සිදුව ඇති බව පොලිස් මාධ්‍ය ඒකකය පැවසීය.අනතුරින් තුවාල ලැබූ දෙදෙනාම කළුබෝවිල රෝහලට ඇතුළත් කිරීමෙන් පසු මියගොස් ඇති අතර අනතුරින් මියගොස් ඇත්තේ බදුල්ලේ හා මොරණරාගල ප්‍රදේශවල පදිංචි 32 හැවිරිදි හා 37 හැවිරිදි පුද්ගලයින් දෙදෙනෙකි.අද උදෑසනම ඒ 9 මාර්ගයේ සිදුවූ අනතුරකින් ද පුද්ගලයින් තිදෙනෙකු මියගොස් තිබුණි.", "URL": "https://sinhala.adaderana.lk/news.php?nid=67405", "Category": null, "Parent URL": null}