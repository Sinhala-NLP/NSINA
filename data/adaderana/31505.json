{"Source": "Adaderana", "Timestamp": "February 10, 2013 01:25 pm", "Headline": "කෝටි 7ක දුම්වැටි සමග 4ක් දැලේ", "News Content": "තීරු බදු රහිතව මෙරටට ගෙන එන ලද කෝටි 7කට අධික වටිනාකමකින් යුත් දුම්වැටි තොගයක් පොලිස් විශේෂ කාර්ය බලකාය විසින් සොයාගෙන තිබේ. ඊයේ රාත්‍රී සහ අද අලුයම සිදුකළ වැටලීම්වලදී මෙම දුම්වැටි සොයාගත් බව පොලිස් විශේෂ කාර්ය බලකාය සඳහන් කළේය. රාගම, හීන්කෙන්ද ප්‍රදේශයේ ගබඩාවක තිබී රුපියල් හය කෝටි පනස් ලක්ෂ 25,000ක් වටිනා දුම්වැටි 200 බැගින් අඩංගු කාටුන් 13,145ක් සොයාගෙන තිබේ. දුම්වැටි තොගය සමඟ පුද්ගලයින් දෙදෙනෙකු අත්අඩංගුවට ගෙන ඇත. අනතුරුව සිදුකළ ප්‍රශ්න කිරීම්වලදී හෙළි වු තොරතුරු මත ප්‍රවාහනය කිරීම සඳහා සූදානම් කර තිබු රුපියල් කෝටියකට අධික වටිනාකමකින් යුත් දුම්වැටි 200 බැගින් අඩංගු කාටුන් 2000ක් ද සොයාගෙන තිබේ. එම දුම්වැටි තොගය සමඟ තවත් පුද්ගලයින් දෙදෙනෙකු අත්අඩංගුවට ගත් බව පොලිස් විශේෂ කාර්ය බලකාය සඳහන් කළේය. දිගුකාලයක සිට සංවිධානාත්මක අපරාධ සහ පතාල කණ්ඩායම්වලට සම්බන්ධ පිරිසක් විසින් මෙම දුම්වැටි ජාවාරම සිදුකර ඇති බවට තොරතුරු අනාවරණය වී තිබේ. සැකකරුවන් වැඩිදුර පරීක්ෂණ සඳහා රාගම සහ කොටහේන පොලිස් ස්ථාන වෙත භාරදුන් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=31505", "Category": null, "Parent URL": null}