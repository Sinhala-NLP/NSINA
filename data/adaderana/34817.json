{"Source": "Adaderana", "Timestamp": "June 11, 2013 09:46 am", "Headline": "පැහැරගත් දරුවා මග දමා ගියේ ඇයි?", "News Content": "වයස අවුරුදු 12 ක පාසල් සිසුවෙකුව පැහැර ගෙන ගොස් මහ මග දමා ගිය බව කියන කණ්ඩායමක් අත්අඩංගුවට ගැනීම සඳහා පරීක්ෂණ ආරම්භ කර ඇති බව දංකොටුව පොලීසිය පවසයි. ඉකුත් 10 වැනි දින දහවල් දංකොටුව, වෑකඩ මහා විද්‍යාලය ඉදිරිපිටදී මෙම පැහැර ගැනීම සිදුවී ඇති බව අද දෙරණ වාර්තාකරු පවසයි. පැහැර ගැනීමට ලක්වී ඇත්තේ ඉරබඩගම, ට්‍රාන්ස්ෆෝමර් වත්ත පදිංචි මොල්ලිගොඩ ආරච්චිලාගේ සඳුන් ප්‍රියංකර නැමැති පාසල් සිසුවෙකි. පැහැර ගෙන ගිය මෙම සිසුවාව ගිරිඋල්ල ප්‍රදේශයේදී මහ මග අතහැර දමා ගොස් සිටියදී පොලීසිය විසින් සොයා ගෙන ඇත. පාසල අවසන්වී නිවස බලා යාමට සිටියදී වෑන් රථයකින් පැමිණි පිරිසක් තමන්ව පැහැර ගෙන ගොස් අතර මග දමා ගිය බව සිද්ධියට මුහුණ දුන් සිසුවා පොලීසියට පවසා තිබේ. කුමන අරමුණකින් කවුරුන් විසින් මෙම පැහැර ගැනීම සිදු කළාද යන්න මෙතෙක් අනාවරණය වී නැති බව පොලීසිය කියයි. දංකොටුව පොලීසිය වැඩිදුර පරීක්ෂණ කරගෙන යන බව අප වාර්තාකරු පවසයි.", "URL": "https://sinhala.adaderana.lk/news.php?nid=34817", "Category": null, "Parent URL": null}