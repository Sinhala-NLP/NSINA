{"Source": "Adaderana", "Timestamp": "September 2, 2019 02:15 pm", "Headline": "කනගරායන්කුලමේ ඉඩමකින් මෝටාර් උණ්ඩ මතුවෙයි", "News Content": "වව්නියාව, කනගරායන්කුලම, මුදුරන්කුලම ප්‍රදේශයේ ඉඩමක තිබී මෝටාර් උණ්ඩ 15ක් සොයාගෙන ඇත. පොලීසිය පැවසුවේ ඊයේ (01) මිලිමීටර 60 වර්ගයේ මෝටාර් උණ්ඩ 15 ක් හා අත්බෝම්බයක් අදාළ ඉඩමේ මතුපිටට පෙනෙන්නට පවතිතන අතර, සිද්ධිය සම්බන්ධයෙන් වව්නියාව මහේස්ත්‍රාත් අධිකරණය දැනුවත් කළ බවයි. වවුනියාව මහේස්ත්‍රාත් අධිකරණ නියෝග යටතේ අදාළ ස්ථානය පරීක්ෂා කිරීම වෙනුවෙන් වව්නියාව පොලිස් විශේෂ කාර්ය බළකා බෝම්බ නිශ්ක්‍රීය අංශයට දැනුම් දි ඇත. මෝටාර් උණ්ඩ ඉතා පැරණි තත්ත්වයේ පවතින බව දැක ගැනීමට හැකි අතර, පොලිස් විශේෂ කාර්ය බළකා බෝමිබ නිශ්ක්‍රීය අංශය අදාළ පුපුරණ ද්‍රව්‍ය පිටතට ගැනීමට නියමිතව ඇති බව වාර්තා වෙයි. ගවයින් සොයා බැලීමට ගිය පුද්ගලයෙකු අදාළ ඉඩමේ පුපුරණ ද්‍රව්‍ය පවතින බව දැක අනතුරුව පොලීසිය දැනුවත් කර ඇත. පසුගිය යුධ සමයේ එල් ටි ටි සංවිධානයේ කඳවුරක් අදාළ ස්ථානයේ තිබි ඇති අතර, යුධ සමයේ ගෙනා පුපුරණ ද්‍රව්‍ය තොගයක් එලෙස හමුවන්නට ඇති බව පොලීසිය සැක පළ කරයි. සිද්ධිය සම්බන්ධයෙන් කනගරායන්කුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=118078", "Category": null, "Parent URL": null}