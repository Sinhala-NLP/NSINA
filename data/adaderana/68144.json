{"Source": "Adaderana", "Timestamp": "January 15, 2017 01:25 pm", "Headline": "ජී.එස්.පී.ප්ලස් පමණින් යහපතක් වෙයිද?", "News Content": "සියලු දේ පවා දී තාවකාලික වින්දනයක් ලබා ගැනීමට GSP+ තුළින් ආණ්ඩුව කටයුතු කරන බව ආචාර්ය උදය ශ්‍රී කාරියවසම් මහතා පවසයි. GSP+ සහනය මෙරටට ලැබුණහොත් ආර්ථිකය ඉහළ යනු ඇති බව ආණ්ඩුව පැවසුව ද සෑබෑවින්ම රටේ ඒක පුද්ගල ආදායම ඉහළ යාම තුළින් GSP+ සහනය අහිමි වන බව පොදු ජන පෙරමුණේ අද (15) පැවැති විද්වත් කථිකාවට එක්වෙමින් ආචාර්යවරයා මේ බව කියා සිටියේය. කෙසේ වෙතත් මේ වන විට අපනයන ආදායම 15%කින් පහළ ගොස් ඇති බව හෙතෙම අනාවරණ කළේය. වත්මන් ආණ්ඩුව යථාර්ථවාදී රජයක් වශයෙන් ගමන් කළ යුතු වුව ද මේ වන විට ජනතාව නොමඟ යවමින් කටයුතු කරන බව ආචාර්යවරයා කියා සිටියේය. GSP+ සහනය එදා මෙරටට අහිමි වුයේ මෙරට පැවැති ත්‍රස්තවාදය හේතුවෙන් බව ඔහු පෙන්වා දුන්නේය. වර්තමානයේ ආණ්ඩුව විසින් පවසන්නේ එය ජයග්‍රහණයක් බවත් සෑබෑවින්ම GSP+ නොමැති වකවානුවලදී පවා මෙරට ආදායම ඉහළ තිබු බවත් ඔහු පෙන්වා දුන්නේය. කෙසේ වෙතත් GSP+ ලැබීම තුළින් යුරෝපීය නොවන ආකාරයට අප කටයුතු කළ යුතු බව ආචාර්ය උදය ශ්‍රී කාරියවසම් මහතා කියා සිටියේය. තිරසාර සංවර්ධනය, මානව හිමිකම්, කාර්මික අයිතින්, පාරිසරික ආරක්ෂාව සහ යහපාලන වැනි කරුණු සැලකිල්ලට ගෙන GSP+ ලබා දෙනු බව ද හෙතෙම අවධාරණය කළේය. එමෙන්ම GSP+ ලබා දුන් පමණින් කාර්මික නිෂ්පාදනය, අපනයන නිෂ්පාදනය 100% වැඩී කිරීමට හැකිවේද යන්න පිළිබද ගැටළුවක් ඇති බව ආචාර්යවරයා වැඩිදුරටත් කියා සිටියේය‍.", "URL": "https://sinhala.adaderana.lk/news.php?nid=68144", "Category": null, "Parent URL": null}