{"Source": "Adaderana", "Timestamp": "May 7, 2019 05:48 pm", "Headline": "ත්‍රස්ථ ක්‍රියාවලට සැකපිට අත්අඩංගුවට ගත් සැකකරුවන් දින 90ක් රඳවා ප්‍රශ්න කරන්න අවසර", "News Content": "ඉස්ලාම් අන්තවාදී ක්‍රියා සම්බන්ධයෙන් සැකපිට අත්අඩංගුවට ගත් සැකකරුවන් 04 දෙනෙකු දින 90 ක් රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය පොලීසියට අවසර ලබා දුන්නේය. වැලිකඩ පොලිසිය මඟින් අත්අඩංගුවට ගත් මෙම සැකකරුවන් පිරිස කොළඹ අතිරේක මහේස්ත්‍රාත් හමුවට ඉදිරිපත් කළේය. මෙම සැකකරුවන් අතර ශ්‍රී ජයවර්ධනපුර කෝට්ටේ නාගරික මන්ත්‍රී හාජා මොහිදීන් උස්මාන් ඇතුළු සැකකරුවන් තිදෙනෙකු ඇතුලත් විය. මෙම සෑකකරුවන් පිරිස ජාතික තවුහිද් ජමාද් සංවීධානයේ සාමාජිකයින් බවට තොරතුරු අනාවරණය වී ඇතැයි සඳහන් කළ පොලීසිය මොවුන් අයි.එස්.ත්‍රස්ත ක්‍රියාකාරකම්වලට සම්බන්ධ බවට සැකකල හැකි තොරතුරු හෙළි වී ඇතැයි පොලීසිය කියා සිටියේය. මෙම සැකකරුවන් සන්තකයේ තිබී උල් පිහි සහ කඩු රැසක් සොයා ගත් බවද සඳහන් කළ පොලීසිය ආරක්ෂක ලේකම්වරයා ගෙන් ලබාගත් දින 90 ක රැදවුම් නියෝග මත පරීක්ෂණ සිදුකරන බව දන්වා සිටියේය. ඒ අනුව සැකකරුවන් රඳවා ගෙන ප්‍රශ්න කිරීමට අවසර ලබාදුන් කොළඹ අතිරේක මහේස්ත්‍රාත් කාංචනා ද සිල්වා මහත්මිය සැකකරුවන් නිරීක්ෂණය සඳහා ලබන 29 වනදා අධිකරණයට ඉදිරිපත් කරන ලෙස පොලීසියට නියම කළේය.", "URL": "https://sinhala.adaderana.lk/news.php?nid=109471", "Category": null, "Parent URL": null}