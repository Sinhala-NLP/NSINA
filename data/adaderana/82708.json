{"Source": "Adaderana", "Timestamp": "January 9, 2018 09:52 am", "Headline": " බිත්තර වී හින්දා වන්නි ගොවීන් දැඩි දුෂ්කරතාවයේ ", "News Content": "වන්නියේ ගොවීන්ට කෘෂිකර්ම දෙපාර්තමේන්තුවෙන් මාස තුනහමාරක වයස් කාණ්ඩයේ බිත්තර වී බවට සහතික කළ බිත්තර වී ලබා දී ඇතත් එම වී වර්ග මාස හතරක වී වර්ග වීම නිසා වන්නියේ ගොවීහු දැඩි දුෂ්කරතාවයකට මුහණ පා සිටිති. මෙවර මාස් කන්නයේ වී වගාව සඳහා ප්‍රමාණවත් ජල ප්‍රමානයක් වැව්වල නොමැතිව තිබියදී ගොවීන් වී වගා කොට තිබේ. මේ තත්ත්වය මත මාස තුනහමාරක වී ප්‍රභේද බවට ගොවීන්ට ලබා දී ඇති වී සඳහා මාස හතරක් ගතවීම නිසා සිය කුඹුරුවලට ජලය ප්‍රමාණවත් නොවන තත්ත්වයක් උද්ගත වී ඇතැයි වන්නියේ ගොවීහු කියා සිටිති. එමෙන්ම මෙම වී සඳහා තවත් අමතර වාරයක් පොහොර යෙදීමටද ගොවීන්ට සිදුව ඇත. මේ සියලු තත්ත්වයන් හමුවේ ගොවීන් අසීරු තත්ත්වයකට මුහුණ පා සිටියද කන්න රැස්වීම් වලදී ගන්නා ලද තීරණ වලට අනුව වැඩියෙන් කුඹුරු වලට ජලය සපයා ගැනීමට නොහකි තත්ත්වයකටද වන්නියේ ගොවීහු පත්ව සිටිති. කෘෂිකර්ම දෙපාර්තමේන්තුවේ වරදින් මෙය සිදුව ඇතත් ගොවීන්ට සිදුව ඇති මෙම අසාධාරණය වෙණුවෙන් කෘෂිකර්ම දෙපාර්තමේන්තුව පෙනී නොසිටින බවට වන්නියේ ගොවීහු චෝදනා කොට සිටිති.", "URL": "https://sinhala.adaderana.lk/news.php?nid=82708", "Category": null, "Parent URL": null}