{"Source": "Adaderana", "Timestamp": "October 27, 2018 09:00 am", "Headline": "දියේ ගිලී පාසල් සිසුන් දෙදෙනෙක් අතුරුදහන්", "News Content": "වාද්දූව, පල්ලිය මංකඩ ප්‍රදේශයේදී මුහුදේ දිය නෑමට ගිය පාසල් සිසුන් දෙදෙනෙකු දියේ ගිලී අතුරුදන්ව තිබේ. සිසුන් 06 දෙනෙකු අදාළ ප්‍රදේශයේ දිය නෑමට ගොස් ඇති අතර සැඩ පහරට හසුව ඉන් දෙදෙනෙකු ගසාගෙන ගොස් ඇති බව පොලීසිය පැවසීය. අතුරුදන්ව ඇත්තේ වාද්දූව, මොල්ලිගොඩ හා පල්ලියමංකඩ ප්‍රදේශයේ පදිංචිව සිටි 17 හැවිරිදි පාසල් සිසුන් දෙදෙනෙකි. අතුරුදන් වූ එම සිසුන් සොයා පොලීසිය, නාවික හමුදාව හා ප්‍රදේශවාසීන් එක්ව සිදුකරන බව සඳහන්ය. මේ අතර බෙන්තොට නගරයේදී සංචාරක හෝටලයක පිහිටි පිහිනුම් තටාකයක ගිලී විදෙස් ජාතිකයෙකු මියගොස් තිබේ. තටාකයේ පිහිනමින් සිටියදී ඔහු දියේ ගිලී ඇති අතර අසාද්‍ය තත්වයේ බෙන්තොට රෝහලට ඇතුළත් කිරීමේදී මියගොස් ඇති බව සඳහන්ය. 24 හැවිරිදි චීන ජාතිකයෙකු මෙලෙස මියගොස් ඇති අතර බෙන්තොට පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=98297", "Category": null, "Parent URL": null}