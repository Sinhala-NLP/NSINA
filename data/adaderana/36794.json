{"Source": "Adaderana", "Timestamp": "August 21, 2013 11:53 am", "Headline": " රනිල් ඉන්දීය ජනාධිපති හමුවෙයි", "News Content": "ඉන්දියාවේ තෙදින නිල සංචාරයක නිරත විපක්ෂ නායක රනිල් වික්‍රමසිංහ මහතා ඉන්දීය ජනාධිපති ප්‍රනාබ් මුඛර්ජි මහතා හමුවී සාකච්ජා පවත්වා තිබේ. ඊයේ(20) පස්වරුවේ නවදිල්ලි නුවර රාෂ්ට්‍රපති මන්දිරයේ දී මෙ හමුව සිදුවූ බව විපක්ෂ නායක කාර්යාලය පවසයි. පැයකට ආසන්න කාලයක් පැවති සාකච්ජාවේ දී ශ්‍රී ලංකාව සහ ඉන්දියාව අතර ද්විපාර්ශවික සබඳතාවන්හි වත්මන් තත්ත්වය පිළිබඳව සහ එම සබඳතා තවදුරටත් තහවුරු කර ගැනීම පිළිබඳව දීර්ඝ වශයෙන් සාකච්ජා වී ඇති බව සඳහන් වෙයි. එමෙන්ම කලාපීය සබඳතාවන් සහ කලාපීය ආර්ථික ප්‍රවණතාවන් සම්බන්ධයෙන් ඉන්දීය ජනාධිපතිවරයා සහ විපක්ෂ නායකවරයා අවධානය යොමු කළ බව විපක්ෂ නායක කාර්යාලය පවසයි. මේ අතර විපක්ෂ නායක රනිල් වික්‍රමසිංහ මහතා ඉන්දිය කොංග්‍රස් කමිටුවේ මහලේකම් දිග්විජයසිං සහ හිටපු ඉන්දීය මුදල් සහ විදේශ කටයුතු අමාත්‍ය, භාරතීය ජනතා පක්ෂයේ ජ්‍යේෂ්ඨ නායක යෂ්වාන්ත් සිංහා යන මහත්වරුන් හමුවී සාකච්ජා පවත්වා තිබේ. දෙරටෙහි දේශපාලන සබඳතා ඇතුළු කරුණු කිහිපයක් සම්බන්ධයෙන් මෙම සාකච්ජාවලදී අවධානය යොමුවූ බව විපක්ෂ නායක කාර්යාලය පවසයි. රනිල් වික්‍රමසිංහ මහතා අද(21) ඉන්දීය විදේශ අමාත්‍ය සල්මන් කුර්ෂිඩ් මහතා හමුවීමට නියමිතයි.", "URL": "https://sinhala.adaderana.lk/news.php?nid=36794", "Category": null, "Parent URL": null}