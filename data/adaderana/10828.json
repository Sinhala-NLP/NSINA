{"Source": "Adaderana", "Timestamp": "September 13, 2010 10:50 am", "Headline": "ඉතිහාසයක් පුරා විඳි අත්දැකීම් ගැන කියන්න සූදානම් ", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව ඉදිරියෙහි සාක්ෂි ලබාදීම සඳහා ද්‍රවිඩ ජාතික සන්ධානයට ද අවස්ථාව ලබා දී ඇති බව එම සන්ධානයේ නායක ආර්. සම්බන්ධන් මහතා පවසයි. ඒ අනුව ශ්‍රී ලංකාවේ වෙසෙන ද්‍රවිඩ ජනතාවට පසුගිය ඉතිහාසය පුරාවටම විඳීමට සිදුවූ අත්දැකීම් පිළිබඳව එහිදී පෙන්වාදිය හැකි බව ඒ මහතා අවධාරණය කරයි. මෙම කොමිසම පිළිබඳ විශ්වාසය තැබිය හැකි ද යන කරුණට වඩා කොමිසම ඉදිරියෙහි ද්‍රවිඩ ජනතාව වෙනුවෙන් සාක්ෂි ලබාදීම වඩා වැදගත් වන බවත්, එය ද්‍රවිඩ නායකයින්ගේ වගකීම බවත් සම්බන්ධන් මහතා ප්‍රකාශ කරයි. එමෙන්ම මෙම අවස්ථාව ජාත්‍යන්තරය වෙත ද්‍රවිඩ ජනතාවගේ ගැටලු පිළිබඳව පෙන්වාදීම සඳහා හොඳ අවස්ථාවක් බවත් ඔහු සඳහන් කරයි. ද්‍රවිඩ ජනතාව වෙනුවෙන් ද්‍රවිඩ ජාතික සන්ධාන විසින් ගනු ලබන තීරණ කෙරෙහි ඉන්දීය සහයෝගය බලාපොරොත්තු වන බව ද සම්බන්ධන් මහතා අවධාරණය කරයි.", "URL": "https://sinhala.adaderana.lk/news.php?nid=10828", "Category": null, "Parent URL": null}