{"Source": "Adaderana", "Timestamp": "August 8, 2014 08:43 am", "Headline": "තරුණ ජීවිත 2ක් මඟ මරුවාට බිලි ", "News Content": "කඳාන, රිලවුල්ල මංසන්ධියේ දී ලොරියක් පෙරළීමෙන් 17 හැවිරිදි පාපැදිකරුවෙකු මියගොස් තිබේ. කොළඹ - මීගමුව මාර්ගයේ ගමන් කළ ලොරි රථ දෙකක් එකිනෙක ගැටීමෙන් සිදුවු අනතුරෙන් පසු එක් ලොරි රථයක් පෙරළී ගොස් පාපැදියේ ගැටී ඇත. එහිදී බරපතළ තුවාල ලැබු පාපැදිකරු රාගම රෝහලට ඇතුළත් කිරීමේ දී මියගොස් තිබේ. අනතුරෙන් මියගොස් ඇත්තේ කඳාන, රිලවුල්ල ප්‍රදේශයේ පදිංචිව සිටි තරුණයෙකි. අනතුර සම්බන්ධයෙන් ලොරි රියදුරන් දෙදෙනා අත්අඩංගුවට ගෙන ඇත. මේ අතර වාරියපොල, ලක්මල් උයන ප්‍රදේශයේ දී වෑන් රථයක් මාර්ගයෙන් ඉවතට පැන සිදුවු අනතුරකින් හලාවත, මාරවිල, බණ්ඩිරිප්පුව ප්‍රදේශයේ පදිංචිව සිටි 18 හැවිරිදි තරුණයෙකු මියගොස් තිබේ. වෑන් රථයේ රියදුරුද බරපතළ තුවාල ලබා වාරියපොල රෝහලට ඇතුළත් කර ඇති බව පොලිසිය පැවසුවේය.", "URL": "https://sinhala.adaderana.lk/news.php?nid=45207", "Category": null, "Parent URL": null}