{"Source": "Adaderana", "Timestamp": "February 11, 2012 02:26 pm", "Headline": "තැපැල් අමාත්‍යාංශ ලේකම් සීමාව ඉක්මවා වැඩ කරනවා", "News Content": "තැපැල් අමාත්‍යාංශ ලේකම්වරයා සීමාව ඉක්මවමින් කටයුතු කරමින් සිටින බවට තැපැල් හා විදුලි සංදේශ නිලධාරීන්ගේ සංගමය චෝදනා කරයි. ලේකම්වරයා දිගින් දිගටම එලෙස කටයුතු කළහොත් වෘත්තීය ක්‍රියාමාර්ග ගැනීමට සිදුවන බව එහි සභාපති නවරත්න බණ්ඩා මහතා පැවසුවේය. අමාත්‍යාංශ ලේකම්වරයා විසින් මේ වනවිට අසීමිත බලතල ප්‍රමාණයක් භාවිත කරමින් පෞද්ගලික පළිගැනීම් ගණනාවක යෙදී සිටින බවට ඒ මහතා චෝදනා කරයි. තැපැල්පතිවරයා විසින් සිදුකළ යුතු ස්ථාන මාරුවීම් කිහිපයක් ද ඔහු විසින් සිදුකර ඇති බවට දැනගන්නට ලැබී ඇති බවත් නවරත්න බණ්ඩා කියා සිටියේය. මේ සම්බන්ධ හෙට මධ්‍යම කාරක සභාව රැස්ව විශේෂ සාකච්ඡාවක් පවත්වා ඉදිරි ක්‍රියාමාර්ග පිළිබඳව තීරණයකට එළඹෙන බව ද ඔහු අවධාරණය කර සිටියේය. එම චෝදනා සම්බන්ධයෙන් අද දෙරණ තැපැල් අමාත්‍යාංශ‍ ලේකම් හේමසිරි ප්‍රනාන්දු මහතාගෙන් කළ විමසීමක දී අදාළ චෝදනා තමා ප්‍රතික්ෂේප කරන බව ඔහු සඳහන් කළේය.", "URL": "https://sinhala.adaderana.lk/news.php?nid=22032", "Category": null, "Parent URL": null}