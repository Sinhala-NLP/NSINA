{"Source": "Adaderana", "Timestamp": "January 11, 2017 02:30 pm", "Headline": " විදේශීය ආහාර ආනයනයට වසරකට බිලියන 1.5ක් වැයවෙනවා", "News Content": "ලක්‍ෂ ගණන් පැළ සිටවනවාට වඩා ගෙවතු පැළ ලබාදීමේ වැඩසටහන් ක්‍රියාත්මක කිරීම අතිශය ප‍්‍රායෝගික බව, අමාත්‍ය පාඨලී චම්පික රණවක මහතා පවසයි. විදේශීය ආහාර හා පළතුරු ආනයනය කිරීමට රුපියල් බිලියන 1, 1/2 (එකහාමාරක්) වසරකට වැයවෙන බවත්, ඒවා මෙරට තුළම නිෂ්පාදනය කර ගන්නවා නම් එහි ප‍්‍රතිලාභය රටටම හිමිවන බව අමාත්‍යවරයා කියා සිටියේය.ජනාධිපති පදවි ප‍්‍රාප්තිය දෙවර්ෂ පූර්ණ සැමරුම වෙනුවෙන් පැවති නා පැළ රෝපණ වැඩසටහනකට අද (11) පෙරවරුවේ අමාත්‍යවරයා එක්වෙමින් මේ බව පැවසීය. සෑම රජයේ සේවකයෙකුගේම නිවසෙහි තමන්ට අවශ්‍ය පැළ රෝපණය කරගන්නවා නම් පැළ ලක්‍ෂ ගණන් රෝපණය කිරීමට වඩා එය ප‍්‍රයෝගික බවද ඒ මහතා කියා සිටියේය. 2007 සිට 2010 දක්වා තමා පරිසර අමාත්‍යවරයාව සිටි සමයේ ලක්‍ෂ ගණන් පැළ සිරෝපණය කරනවාට වඩා ගෙවතු පැළ ලබාදීමේ වැඩසටහනක් පරිසර නියමු බලකාය සමඟ ක්‍රියාත්මක කළ බවද අමාත්‍යවරයා පැවසීය. එමෙන්ම 2010 මැතිවරණ සමයේදී ඡන්ද ප‍්‍රචාරක කටයුතු අතරතුර තමාට නිවෙස් සියයිකින් පමණ පළතුරු මල්ලක් බැගින් ලැබුණ බවත් අමාත්‍යවරයා සිහිපත් කළේය.", "URL": "https://sinhala.adaderana.lk/news.php?nid=67989", "Category": null, "Parent URL": null}