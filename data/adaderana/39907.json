{"Source": "Adaderana", "Timestamp": "December 28, 2013 08:43 am", "Headline": "වදුරව දුම්රිය අනතුරින් පුද්ගලයින්  3ක් මරුට ", "News Content": "වදුරව ප්‍රදේශයේ සිදුවු දුම්රිය අනතුරින් මිය ගිය සංඛ්‍යාව තිදෙනෙකු දක්වා ඉහළ ගොස් තිබේ. ඊයේ(27) රාත්‍රී මාතර සිට නුවර බලා ධාවනය වු දුම්රිය එංජිමේ ගින්නක් හටගෙන තිබුණි. මේ හේතුවෙන් නොසන්සුන්තාවට පත් මගීන් දුම්රියෙන් පිටතට පැන ඇති බව සඳහන් වෙයි. පල්ලෙවෙල සහ වේයන්ගොඩ අතර දුම්රිය මාර්ගයේ වදුරව ප්‍රදේශයේ දී මෙම ගින්න හටනෙ තිබුණි. ඒ සමඟම ඊට යාබද දුම්රිය මාර්ගයේ කිළිනොච්චියේ සිට කොළඹ කොටුව බලා ධාවනය වෙමින් තිබු සීග්‍රගාමී දුම්රියේ මගීන් සිව් දෙනෙකු ගැටී තුවාල ලබා ඇති බව වාර්තා වුණි. දුම්රියේ ගැටීමත් සමඟ එක් පුද්ගලයෙකු එම ස්ථානයේ දීම මියගොස් තිබුණි. තුවාල ලැබුවන් වතුපිටිවල රෝහලට ඇතුළත් කෙරුණු අතර පසුව තුවාල ලැබු තවත් දෙදෙනෙකු මිය ගොස් ඇති බව පොලීසිය පැවසීය. මියගිය තිදෙනා අතර බිරිඳ සහ ස්වාමි පුරුෂයෙකු ද වෙයි ඔවුන් වරකාපොළ ප්‍රදේශයේ පදිංචිකරුවන් බව සඳහන් වෙයි. මිය ගිය අනෙක් පුද්ගලයා මහනුවර ප්‍රදේශයේ පදිංචි 28 හැවිරිදි තරුණයෙකි.", "URL": "https://sinhala.adaderana.lk/news.php?nid=39907", "Category": null, "Parent URL": null}