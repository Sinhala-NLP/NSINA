{"Source": "Adaderana", "Timestamp": "January 25, 2019 02:43 pm", "Headline": "ගෝඨා හොඳ නිලධාරියෙක්-හොඳ දේශපාලඥයෙක්ද?", "News Content": "නව ව්‍යවස්ථා කෙටුම්පත පිළිබඳව විපක්ෂය අසත්‍ය මත රැසක් සමසාජගත කරමින් සිටින බව එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන මහතා පවසයි. ජාඇල ප්‍රෙද්ශයේ අද(25) පැවති ජනහමුවකට සහභාගී වීමෙන් අනතුරුව මාධ්‍යවේදීන් යොමුකළ ප්‍රශ්නවලට පිළිතුරු ලබා දෙමින් මන්ත්‍රීවරයා මේබව ප්‍රකාශ කළේය. පොහොට්ටුවේ හා විපක්ෂයේ මන්ත්‍රීවරු අද වන විට රටේ ජනතාවට බොරු කියමින් ව්‍යවස්ථාවක් නිර්මාණය කර ඇති බව හැඟවීමට උත්සහ ගන්නා බවත්, තවමත් කිසිදු ව්‍යවස්ථාවක් සාදා නොමැති අතර, සෑදීමට බලාපොරොත්තු වන ව්‍යවස්ථාව රටට හිතෛෂී ලෙස සකස් කරන බව ද මන්ත්‍රීවරයා මෙහිදී සඳහන් කළේය. එය කිසි විටෙකත් රාජ්‍ය විරෝධි ලෙස සිදු නොකරන බව ද ඔහු කියා සිටියේය. එය සෑම විටම සියලු ජාතීන් එකතු කර ගත් ව්‍යවස්ථාවක් වන බවත්, එහි අවශ්‍යතාව සියලු රාජ්‍ය නායකයින් පැහැදි ලෙස ප්‍රකා‍ශ කර ඇති බවත් මන්ත්‍රිවරයා වැඩිදුරටත් සඳහන් කළේය. මේ අතර මාධ්‍යවේදීන් විසින් “ගෝඨාභය රාජපක්ෂ මහතා ඉදිරිපත් වුණොත් ජනාධිපති මැතිවරණයට, එක්සත් ජාතික පක්ෂයට අභියෝගයක් නේද? “ යනුවෙන් විමසා සිටියේය. එයට පිළිතුරු දෙමින් ජයවර්ධන මහතා කියා සිටියේ, එක්සත් ජාතික පක්ෂය අවශ්‍ය වේලාවට හොඳට දේශපාලනය දන්නා අශ්වයෙක් තරගයට පාවිච්චි කරන බවයි. ගෝඨාභය රාජපක්ෂ මහතා හොඳ නිලධාරියෙක් බව දන්නා බවත්, හොඳ දේශපාලඥයෙක් ද යන්න පිළිබඳ රට තවමත් නොදන්න බව ද කාවින්ද ජයවර්ධන මහතා කියා සිටියේය. මැතිවරණය දිනය තීරණය කිරීමෙන් අනතුරුව මැතිවරණයට අවතීර්ණය වන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=103059", "Category": null, "Parent URL": null}