{"Source": "Adaderana", "Timestamp": "July 29, 2017 09:43 am", "Headline": " කොරියානු තාක්ෂණික ක්‍රමවේද ලංකාව සමඟ බෙදාගන්න සූදානම්!", "News Content": "ශ්‍රී ලංකාවේ නියඟයෙන් පීඩාවට පත් ජනතාවට ලබාදීම සඳහා කොරියානු ජාත්‍යන්තර සහයෝගීතා ආයතනය විසින් ජල බවුසර 08ක් ඇතුළු සහනාධාර, ජනාධිපතිවරයා වෙත බාරදී තිබේ. අදාළ ජල බවුසර්වල යතුරු සංඛේතාත්මකව ජනාධිපතිවරයා වෙත ජනාධිපති නිල නිවසේදී ඊයේ(28) බාරදී ඇති බව සඳහන්ය. දකුණු කොරියාව හා ශ්‍රී ලංකාව අතර හතලිස් වසරක තානාපති සබඳතා සමරමින් මෙරටට පැමිණ සිටින එරට පාර්ලිමේන්තු නියෝජිතයින් පිරිසක් විසින් මෙම පරිත්‍යාගය සිදුකළ බව ජනාධිපති මාධ්‍ය අංශය පැවසුවේය. මෙහිදී ජනාධිපතිවරයා විසින් සිය කෘතඥතාවය පළ කර ඇති අතර අදාළ ජල බවුසර් නියඟය පවතින ප්‍රදේශ වලට බෙදාහැරීමට කටයුතු කරන බවද ප්‍රකාශ කර තිබේ. ශ්‍රී ලංකාව වටා පවතින සාගර සම්පත් වලින් උපරිම ප්‍රයෝජන ගත හැකි බවත් ධීවර කර්මාන්තය පිළිබඳ කොරියාවේ දියුණු තාක්ෂණික ක්‍රමවේද ශ්‍රී ලංකාව සමඟ බෙදාගැනීමට තමන් සූදානම් බව එම නියෝජිතයින් පවසා තිබේ. යුරෝපය හා වෙනත් රටවලට මත්ස්‍ය අපනයනය වැඩි කරගැනීමට එම තාක්ෂණය ක්‍රමවේද යොදාගත හැකි බව ඔවුන් වැඩිදුරටත් පවසා ඇත.", "URL": "https://sinhala.adaderana.lk/news.php?nid=75732", "Category": null, "Parent URL": null}