{"Source": "Adaderana", "Timestamp": "January 20, 2017 08:04 am", "Headline": "පානීය අවශ්‍යතාවයන්ට කළු ගඟේ ජලය භාවිතයට ගන්න එපා!", "News Content": "පානීය අවශ්‍යතාවයන් සඳහා කළු ගඟේ ජලය භාවිතයට නොගන්නා ලෙස ජාතික ජල සම්පාදන හා ජලාපවාහන මණ්ඩලය ජනතාවගෙන් ඉල්ලීමක් කරයි.එම මණ්ඩලය පවසන්නේ දැඩි නියං තත්ත්වය හමුවේ කළු ගඟට මුදුහු ජලය මිශ්‍ර වන බැවින් එහි ජලය පානීය අවශ්‍යතා සඳහා සුදුසු නොවන බවයි.කළු ගඟට මුහුදු ජලය මිශ්‍රවීම හේතුවෙන් කෙත්හේන ජල පවිත්‍රගාරයෙන් ලබා ගන්නා ජලයට පමණක් ලවන මිශ්‍ර වී ඇති බව ද ජාතික ජලසම්පාදන හා ජලාපවාහන මණ්ඩලය සඳහන් කළේය.රත්නපුර, හොරණ, පානදුර, මොරටුව, පිළියන්දල සහ කළුතර යන ප්‍රදේශවලට කෙත්හේන ජල පවිත්‍රගාරයෙන් ජලය නිකුත් වන බැවින් එම ජලය පානීය අවශ්‍යතා සඳහා යොදා නොගන්නා ලෙස එම මණ්ඩලය ඉල්ලීමක් කරයි.එම ප්‍රදේශවල ජනතාවට පානීය අවශ්‍යතාවයන් සඳහා බවුසර් මගින් ජලය ලබාදීමට කටයුතු කරන බව ජාතික ජල සම්පාදන හා ජලාපවාහන මණ්ඩලය සඳහන් කළේය.", "URL": "https://sinhala.adaderana.lk/news.php?nid=68316", "Category": null, "Parent URL": null}