{"Source": "Adaderana", "Timestamp": "March 5, 2018 04:07 pm", "Headline": "  කැන් 199ක් මහ සෙනඟක් මැද උස්සපු හැටි-CCTVදර්ශන සහිතයි", "News Content": "දඹුල්ල විශේෂිත ආර්ථික මධ්‍යස්ථානයේ වෙළඳසැලක පිටුපස ගොඩගසා තිබූ ඇඹුල් සහ කොලිකුට්ටු කෙසෙල් කැන් 199ක් ලොරි රථයක පටවාගෙන සොරා ගෙන යන පුද්ගලයන් දෙදෙනකු පිළිබඳ වෙළඳසැලේ සී.සී.ටී.වී ආරක්ෂිත කැමරාවේ සටහන්වී ඇති බව පොලීසි පවසයි. කැබ් රථයකින් පැමිණි පුද්ගලයන් දෙදෙනෙකු ඊයේ (04) පස්වරුවේ මෙම සොරකම සිදු කොට ඇති බව දඹුල්ල පොලීසිය පැවසීය. ගොවියකු විසින් අලෙවි කිරීම සඳහා දඹුල්ල ආර්ථික මධ්‍යස්ථානයට ගෙනවිත් තිබූ මෙම කෙසෙල් කැන් 199 සොරාගෙන ගොස් ඇති බව මධ්‍යස්ථාන වෙළඳසැලේ ව්‍යාපාරිකයා විසින් දඹුල්ල පොලිසියට පැමිණිල්ලක් ද ඉදිරිපත් කර ඇත. රුපියල් පනස් දහසකට ආසන්න කෙසෙල් කැන් අලෙවි කිරීම සඳහා වෙළද සැලට රැගෙන ආ ගොවියාට ව්‍යාපාරිකයා විසින් කෙසෙල් කැන් වල වටිනාකම ලබාදී තිබීම මෙහි විශේෂත්වයකි. අංක තහඩු බොඳ වී තිබූ රතු පැහැති කැබ් රථයක් වෙළඳසැල පිටුපසට රැගෙනවිත් ඔවුන් මිලදී ගත් භාණ්ඩ පටවනවා සේ ජනතාව මුලා කරමින් ඉතා සූක්ෂම ලෙස මෙම පුද්ගලයන් දෙදෙනා වෙළඳසැල පිටුපස ගොඩගසා තිබූ කෙසෙල්කැන් ලොරියට පටවාගෙන පිටව යන ආකාරය වෙළෙඳ සැලේ සවිකර තිබූ ආරක්ෂිත කැමරාවේ ඉතා පැහැදිලිව සටහන්වී තිබේ. වෙළඳසැල් හිමිකරු කියා සිටියේ මෙම පුද්ගලයා මීට පෙර දඹුල්ල ආර්ථික මධ්‍යස්ථානයේ හෝ තම වෙළෙඳ සැලේ දී දැක නොමැති අයක් බවය. දඹුල්ල පොලීසිය කියා සිටියේ මෙම පුද්ගලයා සහ වාහනය යම්කිසි කෙනෙක් හඳුනන්නේ නම් ළඟම ඇති පොලීසියට හෝ දඹුල්ල පොලීසියට ඒ බව දැනුම් දෙන ලෙසයි.", "URL": "https://sinhala.adaderana.lk/news.php?nid=85200", "Category": null, "Parent URL": null}