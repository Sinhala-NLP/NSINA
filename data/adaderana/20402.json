{"Source": "Adaderana", "Timestamp": "December 1, 2011 09:06 pm", "Headline": "තෙල් කාන්දුව ඛනිජ තෙල් පර්යන්ත නල මාර්ගයට අයත් නෑ", "News Content": "දැනට ලැබී ඇති ඉංජිනේරු පරීක්‍ෂණ තොරතුරු අනුව බ්ලූමැන්ඩල් ප‍්‍රදේශයේ තෙල් කාන්දුවන්නේ ලංකා ඛනිජ තෙල් තොග ගබඩා පර්යන්ත සමාගමට අයත් නල මාර්ගයෙන් නොවන බව පැහැදිලිවම පැවසිය හැකියැයි එම සමාගමේ වැඩබලන සභාපති මෙත්සිරි විජේගුණවර්ධන මහතා ප‍්‍රකාශ කරයි. බ්ලූමැන්ඩල් ප‍්‍රදේශයේ තෙල් කාන්දුවීම සම්බන්ධව මාධ්‍යවෙත අද (01)අදහස් දක්වමින් ඒ මහතා මේ බව පැවසීය. මීට දින දෙකකට පෙර ඉහත බ්ලූමැන්ඩල් මාවත හා වයි හන්දිය මාවත අතර ප‍්‍රදේශයේ තෙල් කාන්දුවක් සම්බන්ධව පැමිණිල්ලක් ලද අතර ඒ සම්බන්ධව වහාම ලංකා ඛනිජ තෙල් තොග ගබඩා පර්යන්ත සමාගමේ ඉංජිනේරු කාර්යංශයේ ඉංජිනේරුවරුන් එම ස්ථානයට ගොස් සොයාබැලීමක් කළ බව එහිදී ඔහු සඳහන් කළේය. වරායේ සිට කොළොන්නාවට එනවිට දුම්රිය මාර්ගයේ දකුණු පස නල මාර්ග ලංකා ඛනිජ තෙල් තොග ගබඩා පර්යන්ත සමාගමට අයත් වන අතර වම් පස ඇති නළ මාර්ග වරාය අධිකාරිය යටතේ තිබෙන ජේ.සී.ටී ඔයිල් බෑන්ක් නම් පෞද්ගලික සමාගමට අයත් වන බව ද හෙතෙම පෙන්වාදුන්නේය. තෙල් කාන්දු වන්නේ කොළොන්නාව ලංකා ඛනිජ තෙල් තොග ගබඩා පර්යන්ත සමාගමේ නල මාර්ග පිහිටි දෙසින් නොවන බව ද විජේගුණවර්ධන මහතා ප්‍රකාශ කළේය. එම මාධ්‍ය හමුවේ දී වැඩිදුරටත් අදහස් දැක්වූ ඒ මහතා මෙසේ ද ප්‍රකාශ කළේය. \"කොළොන්නාව ලංකා ඛනිජ තෙල් තොග ගබඩා පර්යන්ත සමාගමට අයත් නල මාර්ගයේ තෙල් ගෙන එන නළ තුනක් තිබේ. අගල් 12ක විෂ්කම්භයකින් යුත් නලය සුදු තෙල් ලෙස සලකන පෙට‍්‍රල්, ගුවන්යානා තෙල් ආදිය ගෙන ඒම සදහා භාවිතා කරනවා. අගල් 10ක විෂ්කම්භයකින් යුත් නල මාර්ගය ඩීසල් ගෙන ඒම සදහා භාවිතා කරනවා\" \"මෙම නල මාර්ගවලින් පසුගිය 24 සිට 27 වනදා දක්වා පෙට‍්‍රල් නිකුත් කළ අතර 27 වනදා සිට මේ දක්වා ගුවන්යානා තෙල් නිකුත් කරනු ලබනවා. දැනට කාන්දුවෙමින් ඇත්තේ ඩීසල් බව කොළොන්නාව ලංකා ඛනිජ තෙල් තොග ගබඩා පර්යන්ත සමාගම කරන ලද පරීක්‍ෂණවලින් වාර්තා වී තිබෙනවා. මේ අනුව තෙල් කාන්දුව වන අවස්ථාව වන විට වරායේ සිට කොලොන්නාවට ඩීසල් නිකුත් කර නොමැත. නල මාර්ගයෙන් අවසන් වතාවට ඩීසල් ප‍්‍රවාහනය කරනු ලැබුවේ පසුගිය 22වැනිදාය. 22වනදා වනවිට තෙල් කාන්දුවක් සම්බන්ධව කිසිදු තොරතුරක් වාර්තා වී නොමැත. \" \"මේ අනුව අපගේ නල මාර්ගයෙන් තෙල් කාන්දුවීමක් පිළිබදව කිසිදු තොරතුරක් වාර්තාවෙන්නේ නැත. එනමුත් ජේ.සී.ටී ආයතනයේ කළමණාකාරීත්‍වය සමග සම්බන්ධ වී මෙම තෙල් කාන්දුව පිළිබදව වැඩි දුරටත් සොයාගෙන යනවා. නමුත් මේ වනවිට ලැබී ඇති තොරතුරු අනුව මෙම තෙල් කාන්දුව වී ඇත්තේ කොළොන්නාව ලංකා ඛනිජ තෙල් තොග ගබඩා පර්යන්තයට ඉන්ධන ගෙන එන නළමාර්ගයෙන් නොවේ කියා පැහැදිලිව කිව හැකියි. \"", "URL": "https://sinhala.adaderana.lk/news.php?nid=20402", "Category": null, "Parent URL": null}