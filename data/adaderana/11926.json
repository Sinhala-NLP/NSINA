{"Source": "Adaderana", "Timestamp": "November 4, 2010 09:17 am", "Headline": "මාර්ග සංවර්ධනයට ඩොලර් බිලියනයක් ", "News Content": "ශ්‍රී ලංකාවට ලැබෙන විදේශාධාර වලින් ඩොලර් බිලියනයක මුදලක් මාර්ග සංවර්ධන කටයුතු සඳහා යොදාගැනීමට බලාපො‍රොත්තු වන බව මහා මාර්ග හා මාර්ග සංවර්ධන අමාත්‍යාංශ ලේකම් වසන්ත කරන්නාගොඩ මහතා පවසයි. මෙහිදී යුද ගැටුම් නිසා හානියට පත් මාර්ග සංවර්ධන කටයුතු වෙනුවෙන් වැඩි අවධානය යොමුකිරීමට ද නියමිතව ඇත. ඉදිරි වර්ෂ 02 තුළ කිලෝ මීටර් 4000 ට ආසන්න මාර්ග ප්‍රමාණයක් නැවත ගොඩනැගීම හා ප්‍රතිසංස්කරණ කටයුතු වෙනුවෙන් එම මුදල් යෙදවීමට කටයුතු යොදා ඇති බව ද ඔහු සඳහන් කළේය. යුද ගැටුම් හේතුවෙන් ඇතැම් මාර්ග පද්ධති වසර පසුගිය 25 ක කාලය පුරාම කිසිදු නඩත්තු කටයුත්තක් සිදුකර නොමැති බව ද කරන්නාගොඩ මහතා පෙන්වාදෙයි. අදාළ ප්‍රදේශ වල මාර්ග සංවර්ධන කටයුතු වෙනුවෙන් ලැබුණු ඩොලර් මිලියන 100 ක ප්‍රංශ ආධාර මුදලේ අවසන් කාර්තුව පිළිබඳව ප්‍රකාශයට පත්කරමින් හෙතෙම මේ බව කියා සිටියේය. මෙම ප්‍රංශ ආධාර මුදල ද ඇතුළුව ආසියානු සංවර්ධන බැංකුව, ලෝක බැංකුව, යුරෝපා සංගමය, චීනය හා ජපානය යන සංවිධාන හා රටවල් වලින් ලැබුණු ආධාර මුදල මෙසේ මාර්ග සංවර්ධන කටයුතු වෙනුවෙන් යොදාගැනීමට නියමිතව ඇත.", "URL": "https://sinhala.adaderana.lk/news.php?nid=11926", "Category": null, "Parent URL": null}