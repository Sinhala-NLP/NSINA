{"Source": "Adaderana", "Timestamp": "November 20, 2017 01:32 pm", "Headline": "තහනම් ගහේ ගෙඩි කෑ අත්තම්මාව 23 හැවිරිදි පෙම්වතා ඇසිඩ් බාල්දියකින් නාවයි", "News Content": "අනියම් ප්‍රේම සම්බන්ධතාවයක් දෙදරා යාම හේතුවෙන් ඇසිඩ් ගසා සිය පෙම්වතිය මරා දැමූ අනියම් පෙම්වතෙකු අත්අඩංගුවට ගත් පුවතක් වාර්තා වෙයි. අදාළ අනියම් පෙම්වතා විසින් මෙම ඝාතනය සිදු කර වසර එකහමාරක් සැඟව සිටි ඇති අතර සීතාවක කොට්ඨාස විශේෂ විමර්ශන අංශය විසින් ඔහු අත්අඩංගුවට ගෙන ඇති බව අද දෙරණ වාර්තාකරු පවසයි. අදාළ තරුණයා පසුගිය 18 දින අත්අඩංගුවට ගෙන ඇති අතර මෙලෙස අත්අඩංගුවට ගෙන ඇත්තේ ගැටහැත්ත, නාපාවල ප්‍රදේශයේ පදිංචිව සිටි 23 හැවිරිදි තරුණයෙකු බව සඳහන්ය. අදාළ සැකකාර තරුණයා කුරුණෑගල ප්‍රදේශයේ සත්ව ගොවිපළක සැඟව සිටියදී අත්අඩංගුවට ගෙන ඇති බව වාර්තා වෙයි. ඔහු කොස්ගම, පහළ කොස්ගම, නාගහවත්ත ප්‍රදේශයේ පදිංචිව සිටි විවාහක, 43 හැවිරිදි දෙදරු මවක් සමඟ පෙම් සබඳතාවක් පවත්වාගෙන ගොස් තිබේ. ඇය කොස්ගම නගරයේ රූපලාවන්‍යාගාරයක හිමිකාරිණියක බවද සඳහන්ය. අදාළ සබඳතාවය බිදී ගිය පසුව කාන්තාව විසින් අදාළ තරුණයා අතහැර වෙනත් පුද්ගලයෙකු සමඟ ප්‍රේම සම්බන්ධයක් ගොඩ නගාගෙන තිබේ. ඒ පිළිබඳව කෝපයට පත් වූ සැකකරු 2016 මැයි මස 31 දින එම රූපලාවන්‍යාගාරයේදීම මියගිය කාන්තාවගේ හිසට ඇසිඩ් බාල්දියක් හලා ඇති අතර එහිදී ඇය මියගොස් ඇති බව වාර්තා වෙයි. මෙම කාන්තාවගේ සැමියා පෞද්ගලික ආයතනයක සේවය කළ තැනැත්තෙකු බවද සඳහන්ය. මියගිය කාන්තාවට මුණුබුරු මිණිබිරියන්ද සිටින බව වාර්තා වෙයි. සැකකරු අද (20) දින අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර සිද්ධිය පිළිබඳ වැඩිදුර පරීක්ෂණ සීතාවක කොට්ඨාස විශේෂ විමර්ශන අංශය විසින් ක්‍රියාත්මක කර තිබේ.", "URL": "https://sinhala.adaderana.lk/news.php?nid=80240", "Category": null, "Parent URL": null}