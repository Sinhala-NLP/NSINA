{"Source": "Adaderana", "Timestamp": "September 4, 2019 04:20 pm", "Headline": "පිටුවහල් කිරීමේ පනත විධිමත් ලෙස ඉවත් කරන බව හොංකොං පාලිකාව කියයි", "News Content": "හොංකොං රාජ්‍යයේ දැඩි අර්බුදයකට තුඩු දුන් ආන්දෝලනාත්මක උදර්පණ නීතිය මුළුමණින්ම ඉවත් කර ගන්නා බව එරට නායිකා කැරී ලෑම් පවසයි. ඒ මාස ගණනාවක් පුරා පැවති ප්‍රචණ්ඩකාරී විරෝධතා මාලාවකින් අනතුරුවයි. කුත් අප්‍රේල් මාසයේදී හඳුන්වාදුන් එම උදර්පණ නීතිය මගින්, අපරාධ වලට සම්බන්ධ සැකකරුවන් නීතිමය කටයුතු සඳහා චීනය වෙත යැවීමට යෝජනා කර තිබුණි. ඊට එල්ලූ දැඩි ජනතා විරෝධය හේතුවෙන් නීති කෙටුම්පත අත්හිටුවීමට නායිකා කැරී ලෑම් පියවර ගත්තේ ගතවූ ජූනි මාසයේදීයි. එහෙත් උදර්පණ නීති කෙටුම්පත මුළුමණින්ම ඉවත් කරගන්නා ලෙස ඉල්ලමින් හොංකොං වැසියන් අඛණ්ඩව සති ගණනාවක් පුරා විරෝධතාවල නිරත විය. එම විරෝධතා හේතුවෙන් ජන ජීවිතයට දැඩි බලපෑම් එල්ලවූ අතර ආර්ථිකයට සිදුවූ හානියද අතිමහත්. නායිකා කැරී ලෑම්ට ධුරයෙන් ඉවත් වන ලෙසත් විරෝධතාකරුවන් බලකර සිටියේය. කෙසේ නමුත් අදාළ කෙටුම්පත මුළුමණින්ම ඉවත් කරගැනීමට ගත් තීරණය විරෝධතාකරුවන් ලද විජයග්‍රහණයක් බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=118280", "Category": null, "Parent URL": null}