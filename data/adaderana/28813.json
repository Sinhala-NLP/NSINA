{"Source": "Adaderana", "Timestamp": "November 2, 2012 12:06 am", "Headline": " අපරාධ චෝදනා ගැන විමර්ශන ක්‍රියාත්මකයි", "News Content": "මෙරට ආරක්ෂක අංශ විසින් සිදුකළ බව කියන යුද අපරාධ පිළිබඳ චෝදනා විමර්ශනය කිරීම සඳහා ඉකුත් ජනවාරියේ පත්කරනු ලැබූ විමර්ශන අධිකරණය මේවන විට 30 වතාවක් පමණ රැස්වී ඇති බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. එසේම සාක්ෂිකරුවන් විශාල පිරිසකගෙන් චෝදනාවන්ට අදාළව ප්‍රශ්න කර ඇති බවද අමාත්‍යවරයා කියා සිටියේ එක්සත් ජාතීන්ගේ මානව හිමිකම් කවුන්සිලයේ 14 වන විශ්ව කාලීන විශ්ලේෂණ සමුළුව ආමන්ත්‍රණය කරමිනි. එසේම මෙම විමර්ශන අධිකරණය විසින් දැනට උගත් පාඩම් හා ප්‍රතිසන්ධානය සඳහාවන ජනාධිපති කොමිෂන් සභාවේ වාර්තව තුළින් ප්‍රමුඛත්වය දෙන ලද නිර්දේශ 50 ට පමණ අදාළව කටයුතු කර ඇති බවද අමාත්‍යවරයා එහිදී සඳහන් කළේය. උගත් පාඩම් හා ප්‍රතිසන්ධානය සඳහා වූ ජනාධිපති කොමිසම විසින් නිර්දේශ කරන ලද පරිදි යුද්ධයේ අවසාන අදියර තුළ සිදුවීයයි කියනු ලබන සිවිල් ඝාතනයන් හා චැනල් ෆෝ නාලිකාව විසින් ප්‍රකාශයට පත් කරන ලද යුද අපරාධ චෝදනා පිළිබඳ විමර්ශනය කිරීම සඳහා විමර්ශන අධිකරණයක් ඉකුත් ජනවාරි මස ප්‍රකාශයට පත් කළ බව හෙ‍තෙම මෙහිදී සිහිපත් කළේය. 30 වසරක යුද්ධයෙන් පසුව ර‍ටේ මානව හිමිකම් අභිවර්ධනයට හා ආරක්ෂාවට ශ්‍රී ලංකා රජය විසින් පියවර රැසක් ගෙන ඇති බව ඔහු එහිදී පෙන්වා දුන්නේය. කම්කරු ජනතාවගේ වෘත්තීය ආරක්ෂාව හා සුබ සාධනය වෙනුවෙන් කම්කරු අමාත්‍යංශය හා එක්ව නීතිමය විධි විධාන සකස්කරන බවත්, අත්අඩංගුවට ගනු ලැබූ සැකකරුවන්ට නීතිමය සේවා ලබාගැනීමට හා ඔවුන්ගේ ආරක්ෂාව තහවුරු කිරීමට පියවර ගන්නා බවද අමාත්‍යවරයා පෙන්වා දුන්නේය. ශ්‍රී ලංකාව නියෝජනය කරමින් අමාත්‍ය මහින්ද සමරසිංහ මහතා එක්සත් ජාතීන්ගේ මානව හිමිකම් කවුන්සිලයේ 14 වන විශ්ව කාලීන විශ්ලේෂණ සමුළුව ආමන්ත්‍රණය කරමින් ස්වකීය ප්‍රකාශය කළ පසු තවත් රටවල් 99 ක් ඒ සඳහා තම තම රටවල ප්‍රතිචාර දක්වා ඇති බව විදෙස් මාධ්‍ය උපුටා දක්වයි. විශේෂයෙන්ම යුද්ධයෙන් පසුව ශ්‍රී ලංකා රජය අවතැන් වූ ජනයා නැවත පදිංචි කරවීමට හා ඔවුන්ගේ සුබ සාධනය සඳහා ගෙන ඇති පියවර සම්බන්ධයෙන් ‍එකී බොරෝ රටවල ප්‍රසාදය ශ්‍රී ලංකාවට හිමිව තිබේ. එහෙත් අමෙරිකා එක්සත් ජනපදය මෙහිදී ශ්‍රී ලංකාවේ නැවත පදිංචි කිරීමේ කටයුතු හා සංවර්ධන කටයුතුවලට ස්වකීය ප්‍රසාදය පළකරන අතරම ශ්‍රී ලංකාවේ තවදුරටත් මානව හිමිකම් උල්ලංඝණයවීම් සිදුවන බවට එල්ලවන චෝදනා පිළිබඳ ස්වකීය සැලකිල්ල යොමුකර ඇති බව කියා සිටියේය. පුද්ගල පැහැර ගැනීම්, අතුරුදහන් කිරීම් මෙන්ම ප්‍රකාශනයේ නිදහසට එල්ලවී ඇති තර්ජන මෙන්ම මාධ්‍යවේදීන්ට පහරදීම් හා පැහැර ගැනීම් ආදිය සම්බන්ධයෙන් නිසි පරීක්ෂණයක් සිදුනොකිරීම හා නීතිමය ක්‍රියාමාර්ග නොගැනීම ගැනද මෙහිදී පෙන්වා දී තිබේ.", "URL": "https://sinhala.adaderana.lk/news.php?nid=28813", "Category": null, "Parent URL": null}