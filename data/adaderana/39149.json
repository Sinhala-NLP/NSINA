{"Source": "Adaderana", "Timestamp": "November 27, 2013 05:31 pm", "Headline": "තරඟාවලියේ ජය ඉන්දියාවටයි", "News Content": "බටහිර ඉන්දීය කොදෙව් කණ්ඩායම සමඟ පැවති එක්දින තරඟාවලිය දෙකට එකක් ලෙස ජය ගැනීමට ඉන්දීය කණ්ඩායම අද(27) සමත් විය. ඒ අද පැවති තුන්වන එක්දින තරඟයෙන් කඩුළු 05ක ජයක් හිමිකර ගනිමින්ය. තරඟයේ කාසියේ වාසිය දිනු ඉන්දීය කණ්ඩායම ප්‍රථමයෙන් පන්දුවට පහරදීමේ අවස්ථාව බටහිර ඉන්දීය කොදෙව් කණ්ඩායමට ලබා දෙන ලදී. ඒ අනුව කොදෙව්වන් නියමිත පන්දුවාර 50 අවසානයේ කඩුලු 05ක් දැවී ලකුණු 263 ක් ලබා ගත්තේය. කිරන් පවෙල් ලකුණු 70ක් සහ මාලන් සැමුවෙල්ස් ලකුණු 71 ක් ලබා ගැනීමට සමත් විය. පිළිතුරු ඉනිම ක්‍රීඩා කළ ඉන්දීය කණ්ඩායම පන්දුවාර 46යි එක් පන්දුවක් අවසානයේ කඩුළු 05ක් පමණක් දැවී ලකුණු 266 ක් ලබා ගනිමින් ජයග්‍රහණය වාර්තා කළේය. විශිෂ්ඨ පිතිහරඹයක නිරත වු ශිකර් ධවාන් හතරේ පහර 20 ක් සමඟින් ලකුණු 119ක් ලබා ගන්නා ලදී.", "URL": "https://sinhala.adaderana.lk/news.php?nid=39149", "Category": null, "Parent URL": null}