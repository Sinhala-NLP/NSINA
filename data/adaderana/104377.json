{"Source": "Adaderana", "Timestamp": "February 15, 2019 12:16 pm", "Headline": "ඔස්ට්‍රේලියානු රජය ස්වදේශීකයින් සම්බන්ධ වගකීම් පැහැර ඇති බවට වාර්තාවක්", "News Content": "ඔස්ට්‍රේලියාව තුළ ආදිවාසී හා නොවන ජනයා අතර පරතරය අවම කිරීමේ වාර්ෂික සැසිවාරයට සමගාමීව වාර්තාවක් එළිදක්වා තිබේ. විදෙස් මාධ්‍ය වාර්තා කළේ රජය ස්වදේශීකයින් සම්බන්ධ වගකීම් පැහැර හැර ඇති බව එමඟින් අනාවරණය වී ඇති බවයි. ඔස්ට්‍රේලියාවේ ස්වදේශිකයින්ගේ ජන ජීවිතය නඟා සිටුවන වැඩපිළිවෙලක් යටතේ එරට රජය අපේක්ෂිත ඉලක්ක 7ක් සපුරාගත යුතුව තිබුණි. කෙසේ වෙතත් ඒ අතුරින් ආයු අපේක්ෂාව, රැකියා අනුපාතය වැනි අපේක්ෂිත ඉලක්ක 5 ක් සපුරා ගැනීමට ඔවුන් අපොහොසත් වී ඇති බව ඒ සම්බන්ධව වාර්ෂිකව එළිදක්වන වාර්තාවක් දැක්වෙයි. වාර්තාව පිළිබඳව අදහස් දක්වමින් ඔස්ට්‍රේලියානු අග්‍රාමාත්‍ය ස්කොට් මොරිසන් ප්‍රකාශ කළේ මෙය කිසිලෙසකින්වත් සුළුකොට තැකිය නොහැකි බවයි. වර්තමාන ඔස්ට්‍රේලියානු මහද්වීපයේ ස්වදේශිකයින් වන ඇබෝර්ජීනියානු සහ ටෝරස් දූපත් වාසී ළමුන් වෙනුවෙන් සමාන ඉඩ ප්‍රස්ථාවන් යන සිද්ධාන්තය ක්‍රියාවට නැංවීම පිළිබඳවත් ඔහු මෙහිදී අවධාරණය කළේය. ආදිවාසී හා නොවන ජනයා අතර පරතරය අවම කිරීමේ 11 වන සැසිවාරයයි මෙවර පවත්වා තිබුණේය. එහිදී ඔස්ට්‍රේලියානු රජය 2031 වර්ෂයේදී ළඟා කරගැනීමට අපේක්ෂිත ඉලක්ක අතර මුල් ළමාවිය අධ්‍යාපනයට ප්‍රමුඛස්ථානයක් ලබාදෙන බව අනාවරණය කළේය.", "URL": "https://sinhala.adaderana.lk/news.php?nid=104377", "Category": null, "Parent URL": null}