{"Source": "Adaderana", "Timestamp": "May 12, 2017 08:41 am", "Headline": "14 වන  ජාත්‍යන්තර වෙසක් උළෙල අද ඇරඹෙයි", "News Content": "එක්සත් ජාතීන්ගේ 14 වන ජාත්‍යන්තර වෙසක් උළෙල අද (12) පෙරවරුවේ කොළඹ බණ්ඩාරනායක ජාත්‍යන්තර අනුස්මරණ සම්මන්ත්‍රණ ශාලාවේදී ආරම්භවීමට නියමිතව තිබේ.“සමාජ සාධාරණත්වය සහ තීරසාර සාමය උදෙසා බෞද්ධ ඉගැන්වීම“ යන්න තේමාව කර ගනිමින් පෙරවරු 09.00ට ආරම්භ වන වෙසක් උළෙල ලබන 14 වන දින දක්වා පැවැත්වීමට සැලසුම් කර ඇති බව බුද්ධ ශාසන අමාත්‍යංශය සඳහන් කළේය.ඉන්දීය අග්‍රමාත්‍යය නරේන්ද්‍ර මෝඩි මහතාගේ ප්‍රධානත්වයෙන් ආරම්භ වන ජාත්‍යන්තර වෙසක් උළෙල සඳහා රටවල් 80ක රාජ්‍ය නායකයින් හා නියෝජිතයින් 1000 කට ආසන්න සංඛ්‍යාවක් සහභාගීවීමට නියමිතය.ජාත්‍යන්තර වෙසක් දින සැමරුම් උළෙල නිමිත්තෙන් කොළඹ නගරය ආශ්‍රිතව විශේෂ රථ වාහන සැලැස්මක් ද ක්‍රියාත්මක කර ඇති බව පොලීසිය සඳහන් කළේය.ඇතැම් අවස්ථාවලදී කොළඹ නගරයේ මාර්ග කිහිපයක් සම්පූර්ණයෙන් හෝ අර්ධ වශයෙන් වසා දැමීමට කටයුතු කරන බව පොලීසිය සඳහන් කළේය.ජාත්‍යන්තර වෙසක් උළෙලට සමගාමීම පැවැත්වෙන ලෝක බෞද්ධ මහා සමුළුව හෙට පෙරවරු 09.00සිට බණ්ඩාරනායකන ජාත්‍යන්තර සම්මන්ත්‍රණ ශාලාවේදී පැවැත්වීමට නියමිතය.ජාත්‍යන්තර වෙසක් සැමරුම් උළලේ සමාප්ති උත්සවය ලබන 14 වන දින මහනුවර දළදා මාලිගය පරිශ්‍රයේදී සිදු කිරීමට සැලසුම් කර තිබේ.සමාප්ති උත්සවයේ ප්‍රධාන ආරාධිත අමුත්තිය ලෙස නේපාල ජනාධිපතිනී විද්‍යා දේවි බණ්ඩාරි මහත්මිය සහභාගී වන බව බුද්ධ ශාසන අමාත්‍යංශය සඳහන් කළේය.ජාත්‍යන්තර වෙසක් දින සමාප්ති උත්සවය නිමිත්තෙන් මහනුවර නගරය ආශ්‍රිතව විශේෂ රථ වාහන සැලැස්මක් ක්‍රියාත්මක බව මහනුවර ප්‍රදේශය භාර ජ්‍යේෂ්ඨ පොලිස් අධිකාරී එඩ්මන් මහේන්ද්‍ර මහතා සඳහන් කළේය.", "URL": "https://sinhala.adaderana.lk/news.php?nid=73085", "Category": null, "Parent URL": null}