{"Source": "Adaderana", "Timestamp": "February 28, 2019 04:11 pm", "Headline": " අයිතීන් ඉල්ලා මහ මඟට ගිය ගුරු විරෝධය-පොලීසියෙන් ජල හා කඳුළු ගෑස් ප්‍රහාරයක්", "News Content": "ඉල්ලීම් කිහිපයක් මුල් කරගනිමින් ලංකා ගුරු සේවා සංගමය හා විදුහල්පති සේවා සංගමය එක්ව ඉසුරුපාය අධ්‍යාපන අමාත්‍යාංශය ඉදිරිපිට අද(28) සිදු කළ උද්ඝෝෂණයක් විසුරුවා හැරීමට පොලීසිය කඳුළු ගෑස් හා ජල ප්‍රහාරයක් එල්ල කළේය. මේ හේතුවෙන් බොරැල්ල - කොට්ටාව ප්‍රධාන මාර්ගයේ ගමනාගමනය පැය කිහිපයකට අඩාල වූ අතර ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා සඳහන් කළේ එළඹෙන 13 වනදා දිවයින පුරා තවත් මෙවැනිම උද්ඝෝෂණ මාලාවක් පැවැත්වීමට කටයුතු කරන බවයි. ලංකා ගුරු සේවා සංගමය හා විදුහල්පති සේවා සංගමය අද පෙරවරුවේ සිය උද්ඝෝෂණ පාගමන ආරම්භ කළේ පැලවත්ත බුද්ධදාස ක්‍රීඩාංගනය අසලින්. වසර 22 ක සිය වැටුප් විෂමතා නොවිසඳීම,මාස 30 ක හිඟ වැටුප් කප්පාදුව,සිසු විනය රකින ගුරුවරුන් ආරක්ෂා නොකිරීම,ඉගැන්වීමට බාධා කෙරෙන වෙනත් වැඩ පැවරීම,විශ්‍රාම වැටුප අහෝසි කිරීම හා දළ දේශීය නිෂ්පාදිතයෙන් සියයට 6 ක් පොරොන්දු වූ පරිදි අධ්‍යාපනයට වෙන් නොකිරීම යන කරුණු මුල්කරගනිමින් මෙම උද්ඝෝෂණය සංවිධාන කර තිබුණි. පාගමනින් පැමිණි පිරිස බත්තරමුල්ල අධ්‍යාපන අමාත්‍යාංශය ඉදිරිපිටට රැස්ව සිය විරෝධය පළ කළේය. මීට පෙර බලධාරීන් සමඟ කෙරුණු සාකච්ඡා පලක් නොවූ බව පවසමින් ලංකා ගුරුසේවා සංගමයේ නියෝජිතයන් අමාත්‍යාංශයට ඇතුලු වීමට උත්සාහ කිරීමත් සමග නොසන්සුන් තත්ත්වය උද්ගත විය. පිරිස විසුරුවා හැරීමට පොලීසිය ජල ප්‍රහාරයක් එල්ල කළේ එම අවස්ථාවේදියි. උද්ඝෝෂණය හේතුවෙන් බොරැල්ල - කොට්ටාව ප්‍රධාන මාර්ගයේ ගමනාගමනය සම්පූර්ණයෙන් අඩාල වී තිබූ අතර ජල ප්‍රහාරයෙන් පසු යළිත් රැස්වූ පිරිස අධ්‍යාපන අමාත්‍යවරයා හෝ අමාත්‍යාංශ ලේකම්වරයා පැමිණ විසඳුමක් ලබාදෙන නැවත උද්ඝෝෂණයේ නිරත වුණා. කිසිදු බලධාරියෙකු ඔවුන් හමුවට නොපැමිණි නිසා යළිත් අමාත්‍යාංශයට ප්‍රවේශ වීමට උත්සාහ කළ පිරිස විසුරුවා හැරීමට පොලීසිය කඳුලු ගෑස් හා නැවතත් ජලප්‍රහාරයක් එල්ල කළේය. අද දහවල් 2.30ට පමණ පිරිස එම ස්ථානයෙන් විසිර ගිය අතර ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා සඳහන් කළේ එළඹෙන 13 වනදා දිවයින පුරා තවත් මෙවැනිම උද්ඝෝෂණ මාලාවක් පැවැත්වීමට කටයුතු කරන බවයි.", "URL": "https://sinhala.adaderana.lk/news.php?nid=105215", "Category": null, "Parent URL": null}