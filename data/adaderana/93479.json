{"Source": "Adaderana", "Timestamp": "July 30, 2018 04:17 pm", "Headline": "රට බීම අරන් ගෙදර යන්න ගිය තරුණයින් 2ක් හා කතක් රේගු බාරයට", "News Content": "කටුනායක ගුවන් තොටුපොළ තීරු බදු රහිත සාප්පු සංකීර්ණයේ , විදුලි උපකරණ අලෙවි සැලක සේවය කරන සේවකයින් තිදෙනකු විසින් විදේශ මුදල් සහ විදේශීය මත්පැන් තොගයක්, ගුවන් තොටුපොළෙන් පිට කර , තම නිවෙස් කරා රැගෙන යෑමට තැත් කිරීමේ දී රේගු නිලධාරීන් විසින් අත්අඩංගුවට ගෙන තිබේ. මොවුන් තිදෙනාගෙන් එක් අයෙකු 36 හැවිරිදි දෙහිවල ප්‍රදේශයේ පදිංචිකරුවෙකු වන අතර , අනෙක් පුද්ගලයා 28 හැවිරිදි දංඕවිට ප්‍රදේශයේ පදිංචිකරුවෙකි. මෙහි අනෙක් තැනැත්තිය රුග්ගහවිල ප්‍රදේශයේ පදිංචි 46 හැවිරිදි කාන්තාවකි. ඊයේ(29) දින උදෑසන 10.40 ට පමණ මෙම කාන්තාව , තමන් ඇඳ සිටි හැට්ටය තුළ මෙම විදේශ මුදල් තොගය සඟවා ගෙන තිබූ අතර , එම මුදල් තොගයේ වටිනාකම රුපියල් 12,98,757 කි. මීට අමතරව ඔවුන්ගේ ගමන් මලුවල සඟවා ගෙන රැගෙන යෑමට තැත් කළ රට බීම බෝතල් 06 ක වටිනාකම රුපියල් 29,034 කි. මෙම සියල්ලේම වටිනාකම රුපියල් 13,27,791 ක් බව රේගු මාධ්‍ය ප්‍රකාශකවරයා පැවසීය. නියෝජ්‍ය රේගු අධ්‍යක්ෂ එච්.ඩබ්ලිව් .දිසානායක මහතා මේ පිළිබඳව වැඩිදුර රේගු පරීක්ෂණය පැවැත්වූ අතර , එහිදී මෙම විදේශ මුදල් සහ විදේශීය මත් බෝතල් 06 රාජසන්තක කළ අතර , මෙම කාන්තාවට රුපියල් ලක්ෂයක් සහ දෙහිවල ප්‍රදේශයේ පුද්ගලයාට රුපියල් 50,000 දඩ මුදලක් ගෙවන ලෙස නියෝග කළ අතර , අනෙක් පුද්ගලයාට අවවාද කර නිදහස් කළේය.", "URL": "https://sinhala.adaderana.lk/news.php?nid=93479", "Category": null, "Parent URL": null}