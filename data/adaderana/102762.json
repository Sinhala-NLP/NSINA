{"Source": "Adaderana", "Timestamp": "January 21, 2019 12:56 pm", "Headline": "Facebook නිසා කිපුන එජාප මන්ත්‍රී පොලීසියේ දී පුද්ගලයෙකුට පහර දෙයි", "News Content": "දඹුල්ල ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකු සීගිරිය පොලිස් ස්ථානය තුළදී පුද්ගලයෙකුට පහරදී බරපතළ තුවාල සිදු කොට ප්‍රදේශයෙන් පලාගොස් ඇති බව සීගිරිය පොලීසිය පවසයි. පසුගයි 17 වන දා මෙම පහරදීම සිදු කර ඇති බව පොලීසිය සඳහන් කළේය. මෙසේ සීගිරිය පොලිස් ස්ථානය තුළ දී පහරකෑමට ලක්ව ඇත්තේ සිගිරිය 4 කණුව ප්‍රදේශයේ පදිංචි එච්.එම්.එමිල් ප්‍රසන්න නැමති අයෙකු බවත් ඔහු තුවාල ලබා පොළොන්නරුව මහරෝහලේ ප්‍රතිකාර ලබන බවත් පොලීසිය පැවසීය. පසුගිය 17 වන දින පැමිණිල්ලක් කිරීම සඳහා පොලීසියට පැමිණ සිටී තමා හට පොලිස් ස්ථානය තුළ දීම ඉතා අමානුෂික ලෙස දඹුල්ල ප්‍රාදේශීය සභාවේ එක්සත් ජාතික පක්ෂ මන්ත්‍රී ප්‍රියරංජන කුමාර මහතා තමාට අමානුෂික ලෙස පහරදුන් බවත් පොළොන්නරුව රෝහලේ ප්‍රතිකාර ලබන එමිල් ප්‍රසන්න මහතා සීගිරිය පොලීසියට පැමිණිලි කර ඇති බව වාර්තා වෙයි. මේ පිළිබඳව සීගිරිය පොලීසියේ ස්ථානාධිපතිවරයාගේ විමසීමේ දී කියා සිටියේ එවැනි පහර දීමේ සිද්ධියක් පිළිබඳව පැමිණිලි ලැබී තිබෙන බවයි. මෙලෙස පහරදුන් බවට සැකකරන මන්ත්‍රීවරයා අත්අඩංගුවට ගැනීම සඳහා ගිය ද මන්ත්‍රීවරයා මේ වන විට ප්‍රදේශයෙන් පලාගොස් ඇති බව සීගිරිය පොලීසියේ ස්ථානාධිපතිවරයා පැවසීය. පහරකෑමට ලක්ව තුවාල ලබා පොළොන්නරුව මහ රෝහලේ ප්‍රතිකාර ලබන එමිල් ප්‍රසන්න මහතා කියා සිටියේ තමන් ප්‍රදේශීය සභා මන්ත්‍රී ප්‍රියරංජන කුමාර මහතාට එරෙහිව පැමිණිල්ලක් ගොනු කිරීම සඳහා සීගිරිය පොලීසියට ගිය අවස්ථාවේ පොලිස් ස්ථානය ඇතුළට පැමිණි මන්ත්‍රිවරයා තමාට පහර දුන් බවය. අදාළ පරහදීමෙන් හේතුවෙන් තමන්ගේ මුඛයට තුවාල සිදු වී ඇති බවත් මේ පිළිබඳව පොලීසියට පැමිණිලි කර තිබුණද මෙතෙක් පැමිණිල්ල විභාගයක් සිදු නොවන බව එච්.එම්.එමිල් ප්‍රසන්න මහතා චොදනා කරයි. පහර දුන් බව කියන දඹුල්ල ප්‍රාදේශීය සභාවේ එක්සත් ජාතික පක්ෂ මන්ත්‍රී ප්‍රියරංජන කුමාර මහතාගෙන් අප මේ පිළිබඳව විමසීමේ දී කියා සිටියේ අදාළ එමිල් ප්‍රසන්න නැමති පුද්ගලයා මුහුණු පොත හරහා තමන්ට විවිධ අපහාස සිදු කරමින් සිටින බවය. තමා පින් මන්ත්‍රීවරයකු ලෙස හඳුන්වමින් ඔහු විවිධ ප්‍රරචාරණයන් මුහුණුපොත හරහා සිදුකරන බවත් ඒ අනුව එය නොකරන ලෙස තමන් ඔහුට දුරකථනයෙන් බැන වැදුණු බව කීවේය. පසුව තමන්ට සිදුවූ අපහාසය පිළිබඳව පැමිණිල්ලක් කිරීම සඳහා පොලීසියට තමන් ගිය අවස්ථාවේ එමිල් ප්‍රසන්න නැමති පුද්ගලයා පොලීසියට පැමිණ තමන්ට පහර දීමට උත්සාහ කරන අවස්ථාවේ තමන් ඔහු තල්ලු කිරීමෙන් ඇදවැටුණු බව සඳහන් කළේය. තමන් පොලීසිය මඟ හරිමින් නොසිටින බවත් මේ වන විට සංචාරක කර්මාන්තයේ රැකියාවක් කරන තමා විදේශිකයන් දෙදෙනෙකු පමණ සමඟ ප්‍රදේශයෙන් පිට සිටින බව සඳහන් කළේය. ඒ පිළිබඳව අදාල මන්ත්‍රීවැයා සීගිරිය පොලීසියේ ස්ථානාධිපතිවරයාට දුරකථනයෙන් දැනුම් දුන් බව ද කිවේය . සීගිරිය පොලීසියේ ස්ථානාධිපති පොලිස් පරීක්ෂක ආර්. එම් .එස් .රත්නායක මහතා කියා සිටියේ සිද්ධිය සම්බන්ධයෙන් අද( 21) දින දඹුල්ල මහේස්ත්‍රාත් අධිකරණයට කරුණු වාර්තා කිරීමට නියමිත බවය.", "URL": "https://sinhala.adaderana.lk/news.php?nid=102762", "Category": null, "Parent URL": null}