{"Source": "Adaderana", "Timestamp": "May 9, 2016 08:24 am", "Headline": " මුහුදු යන්න බලපත්‍ර නැව් වලට පමණයි", "News Content": "ජාත්‍යන්තර මුහුදේ ධීවර කටයුතු සඳහා බලපත්‍ර ලබාදීමේදී මින් ඉදිරියට නැව් සඳහා පමණක් බලපත්‍ර ලබාදීමට ධීවර අමාත්‍යාංශය තීරණය කර තිබේ.ධීවර අමාත්‍යාංශයේදී පසුගියදා පැවැති සාකච්ඡාවකදී මෙම තීරණය ගෙන ඇති බව සඳහන්ය.ජාත්‍යන්තර මුහුදේ ධීවර කටයුතු සඳහා යාත්‍රාවලට බලපත්‍ර 1645 ක් ලබාදීමට මෙරටට අවස්ථාව ලබාදී තිබේ.මේ වන විටත් ඉන් බලපත්‍ර 1400ක් පමණ ලබාදී ඇති අතර ඉතිරිව ඇත්තේ බලපත්‍ර 245ක් පමණක් බව ධීවර අමාතශය සඳහන් කළේය.දැනට ලබාදී ඇති බලපත්‍ර සඳහා කුඩා ප්‍රමාණයේ ධීවර යාත්‍රා ද අයත් වන බව සඳහන්ය.කෙසේ වෙතත් සෙසු බලපත්‍ර ලබාදීමේදී නැව් සඳහා පමණක් එම බලපත්‍ර ලබාදීමට ධීවර අමාත්‍යාංශය තීරණය කර ඇත.කුඩා ධීවර යාත්‍රාවන් මෙරට මත්ස්‍ය වෙළෙඳපොළට ලබා දෙනු ලබන්නේ ඉතා අඩු මත්ස්‍ය අවස්වැන්නක් බැවින් ධීවර අමාත්‍යාංශය මෙම තීරණය ගෙන තිබේ.යුරෝපා තහනම ඉ‍වත් කිරීමත් සමග එම ප්‍රමාණය විදෙස් රටවලට යැවීම සඳහා ප්‍රමාණවත් නොවන බව ධීවර අමාත්‍යාංශය සඳහන් කළේය.එමෙන්ම ගුණාත්මක බවින් ඉතා ඉහළ මත්ස්‍ය අස්වැන්නක් විදෙස් රටවලට අපනයනය කළ යුතු වන අතර ඒ සඳහා විශාල ප්‍රමාණයේ නැව් භාවිතයට ගැනීම ඉතා හොද තත්ත්වයක් බව ධීවර අමාත්‍යාංශය පෙන්වා දී ඇත.නැව් සඳහා වැඩි අවස්ථාවක් ලබා දුනහොත් දැනට පවතින මත්ස්‍ය ආදායම සියයට 40කින් පමණ ඉහළ නැංවිය හැකි බව ද ධීවර අමාත්‍යාංශය පවසයි.", "URL": "https://sinhala.adaderana.lk/news.php?nid=59943", "Category": null, "Parent URL": null}