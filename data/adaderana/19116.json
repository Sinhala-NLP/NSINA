{"Source": "Adaderana", "Timestamp": "October 3, 2011 02:54 pm", "Headline": "මන්ත්‍රී පුටුව අහිමි කිරීමට එරෙහි පෙත්සම 25 දා විභාග කෙරෙයි", "News Content": "සිය පාර්ලිමේන්තු මන්ත්‍රීධූරය අහිමිකිරීමට එරෙහිව ප්‍රජාතන්ත්‍රවාදී ජාතික සන්ධානයේ නායක,හිටපු පාර්ලිමේන්තු මන්ත්‍රී සරත් ෆොන්සේකා මහතා විසින් ගොනු කළ පෙත්සම විභාග කිරීම සඳහා අභියාචනාධිකරණය විසින් දින නියම කර තිබේ. අදාළ පෙත්සම අද ඒ.ඩබ්ලිව්.ඒ සලාම් සහ උපාලි අබේරත්න යන අභියාචනාධිකරණ විනිසුරුවරුන් ඉදිරියේදී සලකා බැලුණු බව අද දෙරණ අධිකරණ වාර්තාකරු සඳහන් කරයි. ඒ අනුව අදාළ පෙත්සම නොවැම්බර් 25 දින විභාග කරන බවත් එදිනට පෙත්සම්කාර හා වගඋත්තරකාර පාර්ශවයන්ට අධිකරණය ඉදිරියේ කරුණු දක්වන ලෙස අභියාචනාධිකරණ විනිසුරුවරුන් විසින් නියෝග කර තිබේ. දෙවන යුද අධිකරණය මඟින් තමන්ට මාස 30ක සිරදඬුවමක් ලබා දීමෙන් පසු පාර්ලිමේන්තු මහලේකම්වරයා විසින් සිය මන්ත්‍රීධුරය අහෝසි කිරීමට ගත් තීරණය නීතී විරෝධී බවට පෙත්සම්කාර සරත් ෆොන්සේකා මහතා සිය පෙත්සමෙන් කරුණු දක්වා ඇත. එබැවින් පාර්ලිමේන්තු මහලේකම්වරයාගේ අදාළ තීරණය අවලංගු කොට සිය මන්ත්‍රීධුරය නැවත ස්ථාපිත කිරීමේ නියෝගයක් නිකුත් කරන ලෙස හෙතෙම සිය පෙත්සමෙන් ඉල්ලා සිටියි.", "URL": "https://sinhala.adaderana.lk/news.php?nid=19116", "Category": null, "Parent URL": null}