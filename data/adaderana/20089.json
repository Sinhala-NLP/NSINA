{"Source": "Adaderana", "Timestamp": "November 18, 2011 05:44 pm", "Headline": " ඕනම අභියෝගයකට මුහුණදේවි-ෆොන්සේකාට ඒ හයිය තියෙනවා", "News Content": "සරත්‍ ෆොන්සේකා මහතා ඉතා හොඳ චිත්ත ශක්තියක්න් යුතුව සිටින බවත්,ඔහුගේ දරාගැනීමේ හැකියාව ඉතා ඉහළ මට්ටමක පවතින බවත් එ.ජා.ප පාර්ලිමේන්තු මන්ත්‍රී පාලිත රංගේ බණ්ඩාර මහතා පවසයි. ෆොන්සේකා මහතාට එරෙහිව කොළඹ මහාධිකරණය විසින් ලබාදුන් තීන්දුවෙන් පසු තමන් ඇතුළු මන්ත්‍රීවරුන් කිහිපදෙනකු ඔහුගේ සුවදුක් බැලීමට බන්ධනාගාරයට ගිය බව හෙතම කියා සිටියේය. තමා රට වෙනුවෙන් දැවැන්ත කැප කිරීමක් කළ බවත්,තෙවරක් ජීවිතය අහිමිවන තැනට අවස්ථාව පෑදුණු බවත්,එසේ වුවද 48 න් පසු මේ රටේ ජනතාවට යළි නිදහස දිනාදීමට හැකිවීම පිළිබඳ චිත්තප්‍රීතියෙන් යුතුව සිටින බව ෆොන්සේකා මහතා කියා සිටියේයැයි මන්ත්‍රීවරයා සිහිපත් කළේය. ඒ නිසාම රටේ ජනතාව වෙනුවෙන් වසර 3 ක් නොව 5ක් වුවද සිරබත් කන්නට තමන් සූදානම් බවත්,ජනතාවගේ නිදහස වෙනුවෙන් ඕනම මොහොතක මීට වඩා කැප කිරීමක් කරන්නට වුව තමන් සූදානම් බව ෆොන්සේකා මහතා විසින් කියා සිටි බව රංගේ බණ්ඩාර මහතා සඳහන් කළේය. මෙම අවස්ථාවට සහභාගී වූ එ.ජා.ප පාර්ලිමේන්තු මන්ත්‍රී නීතිඥ සුජීව සේනසිංහ මහතා කියා සිටියේ තමන් දුක්ඛිත හැඟීමෙන් යුතුව ෆොන්සේකා මහතා බලන්නට ගියද ඔහු සිනාමුසු මුහුණින් යුතුව තමන් පිළිගත් බවයි. රටේ ජනතාව වෙනුවෙන් දැවැන්ත පරිත්‍යාගයන් කළ තමන්ට රටේ ජනතාව වෙනුවෙන් ඕනම කැපකිරීමක් කළ හැකි බවත්,රටේ ජනතාව තමන්ගේ අයිතිවාසිකම් වෙනුවෙන් ,රටේ සාධාරණත්වය වෙනුවෙන් පෙළගැසිය යුතු බවත් එකී සටනට සිරමැදුරේ සිට වුව නායකත්වය සැපයීමට තමන් සූදානම් බවත් ඔහු ප්‍රකාශ කළ බව සේනසිංහ මහතා පෙන්වාදුන්නේය. මෙම නඩුව ව්‍යාජයක් බැවින් ඉදිරියටත් පවත්වාගෙන යන්නට නොහැකි බව මේ රටේ ජනතාව විශ්වාස කළ බවත්,මේ වන විට නඩු තීන්දුවට එරෙහිව අභියාචනයක් ඉදිරිපත් කිරීමට තීරණය කර ඇති නිසා ඉදිරියේදී හෝ සාධාරණයක් අපේක්ෂා කරන බවත් ඔහු කියා සිටියේය. ත්‍රිපුද්ගල විනිසුරු මඩුල්ලේ වරාවැව විනිසුරුවරයා ෆොන්සේකා මහතාට එල්ල කරන ලද චෝදනා 3 ම ප්‍රතික්ෂේප කරමින් ඔහු නිදොස් බව පැවසීමෙන් නීතිය මුළුමනින්ම මියැදී නැතිවග පැහැදිලිවන බවත් මන්ත්‍රීවරයා අවධාරණය කළේය. මෙවැනි සිදුවීම් මගින් ජාත්‍යන්තර ප්‍රජාව හමුවේ ශ්‍රී ලාංකික අප ම්ලේච්ඡ ජාතියක් ලෙස ඇතැමුන් ගෙන යන ප්‍රචාරයන් චෝදනාවන් ශක්තිමත් කරන බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අර්ජුන රණතුංග මහතා පවසයි. මෙවැනි තීන්දු කිහිපයක් තමන් බලාපොරොත්තුවෙන් සිටින බව ෆොන්සේකා මහතා කියා සිටි බවත්,ෆොන්සේකා මහතා අධිකරණය හමුවේ ප්‍රකාශ කරන්නට ලියවිල්ලක් කල්තියා සකසාගෙන ඒමෙන්ම මෙවැනි තීන්දුවක් ඔහු බලාපොරොත්තු වූ බව පෙන්වාදිය හැකි බවත් රණතුංග මහතා කියා සිටියේය.", "URL": "https://sinhala.adaderana.lk/news.php?nid=20089", "Category": null, "Parent URL": null}