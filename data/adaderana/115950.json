{"Source": "Adaderana", "Timestamp": "August 7, 2019 11:22 am", "Headline": "ජනපති කාම්බෝජයට", "News Content": "සිව් දින රාජ්‍ය සංචාරයක් සඳහා ජනාධිපති මෛත්‍රීපාල සිරිසේන මහතා අද(07) පෙරවරුවේ කාම්බෝජය බලා පිටත්ව ගියේය. එතුමා ඇතුළු දූත පිරිස අද අළුයම 12.00 ට මැලේසියානු ගුවන් සේවයේ එම්.එච්- 178 දරන ගුවන් යානයෙන් මෙසේ කාම්බෝජය බලා පිටත්ව ගොස් තිබුණි. ශ්‍රී ලංකාව සහ කාම්බෝජය අතර පවතින දිගු කාලීන සබඳතා නව ක්ෂේත්‍රයන් කරා ව්‍යාප්ත කරමින් අන්‍යෝන්‍ය ප්‍රතිලාභ තවදුරටත් වර්ධනය කරගැනීම ජනාධිපතිවරයාගේ මෙම සංචාරයේ අරමුණයි. අද පෙරවරුවේ ප්නොම් පෙන්හ් ජාත්‍යන්තර ගුවන් තොටුපළ වෙත ළඟා වූ ජනාධිපතිවරයා පිළිගනු ලැබුවේ කාම්බෝජියා නියෝජ්‍ය අග්‍රාමාත්‍ය කියූ කන්හාරිත් මහතා විසින්. මෙම සංචාරයේදී ජනාධිපතිවරයා කාම්බෝජයේ රජු වන නොරොඩොම් සිහාමොනි රජතුමා සහ එරට අග්‍රාමාත්‍ය හුන් සෙන් මහතා ඇතුලු නියෝජිතයින් පිරික් හමු වීමට නියමිතයි. දෙරට අතර ආර්ථික,වෙළඳ,සංචාරක මෙන්ම බෞද්ධාගමික සබඳතා පුළුල් කරගැනීම පිළිබඳව විශේෂ අවධානයක් යොහමු කිරීමට නියමිතයි. එමෙන්ම ජනාධිපතිවරයා අද පස්වරුවේ ශ්‍රී ලංකා කාම්බෝජියා ව්‍යාපාරික සමුළුවේ ආරම්භක සැසිය සඳහා එක්වීමට ද නියමිතයි.", "URL": "https://sinhala.adaderana.lk/news.php?nid=115950", "Category": null, "Parent URL": null}