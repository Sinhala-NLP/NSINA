{"Source": "Adaderana", "Timestamp": "January 8, 2016 10:06 am", "Headline": "මෛත්‍රී පාලනයට අදට අවුරුද්දයි", "News Content": "මෛත්‍රීපාල සිරිසේන මහතා ජනාධිපති ධූරයට පත් වූ මැතිවරණය පවත්වා අදට වසරක් සපිරෙයි.ඒ අනුව ජනාධිපතිවරයාගේ නායකත්වයෙන් ස්ථාපිත කෙරුණු රාජ්‍ය පාලනයට වසරක් සපිරීම නිමිත්තෙන් අද දිනයේ වැඩසටහන් රැසක් සංවිධානය කර තිබේ.ජනාධිපති මාධ්‍ය අංශය සදහන් කළේ ඒ සම්බන්ධ ප්‍රධාන ජාතික උත්සවය අද පස්වරු 02.00 ට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ බණ්ඩාරනායක සම්මන්ත්‍රණ ශාලාවේදී පවත්වන බවයි.අග්‍රාමාත්‍ය රනිල් වික්‍රමසිංහ මහතා ඇතුළු විවිධ ක්ෂේත්‍රවල දෙස් විදෙස් ආරාධිතයින් එම අවස්ථාවට සහභාගීවීමට නියමිතය.ඉන්දිය නිදහස් සටනේ පුරෝගාමියෙකු වන මහත්මා ඝාන්ධි මහතාගේ මුණුප‍ුරෙකු වන ගෝපාල් ක්‍රිෂ්ණා ගාන්ධි මහතා උත්සවයේ ප්‍රධාන දේශනය පවත්වනු ලබයි.මේ අතර ජනාධිපතිවරයා ප්‍රමුඛ රජයට සහ රටවැසි ජනතාවට ආශිර්වාද පළකිරීම වෙනුවෙන් විශේෂ ආගමික වැඩසටහනක් අද පෙරවරුවේ කළුතර ඓතිහාසික බෝධිරාජයාණන් වහන්සේ අභියසදී පැවැත්වෙන බව ජනාධිපති මාධ්‍ය අංශය සඳහන් කළේය.දිවංගත අග්‍රාමාත්‍ය එස්.ඩබ්ලිව්.ආර්.ඩී බණ්ඩාරනායක මහතාගේ 117 වන ඡන්ම සංවත්සරය වෙනුවෙන් සංවිධානය කරන උත්සවයක් ද අද පෙරවරුවේ ගාලු මුවදොර පිළිරුව අභියසදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවැත්වීමට කටයුතු යොදා ඇත.අපවත්වී වදාළ පූජ්‍ය මාදුළුවාවේ සෝභිත හිමිපාණන් වහන්සේ වෙනුවෙන් පුෂ්පෝපහාර දැක්වීමට ද ජනාධිපතිවරයා අද සහභාගී වෙයි.පොදු ජනතාවගේ ගැටළු සෘජුව ඉදිරිපත් කළ හැකි “ජනපතිට කියන්න“ වැඩසටහන සහ “ජනපති හදබිම“ වැඩසටහන අද කොටුව ජනාධිපති මන්දිරයේදී පවත්වන බව ජනාධිපති මාධ්‍ය අංශය සදහන් කළේය.මේ අතර හෙට පාර්ලිමේන්තුව රැස්වෙයි. ජනාධිපති මෛත්‍රීපාලසිරිසේන මහතා පෙරවරු 10.30ට පාර්ලිමේන්තුව ඇමතීමට නියමිතය.එහිදී නව ආණ්ඩුක්‍රම ව්‍යවස්ථාව පිළිබඳ යෝජනාවක් ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=56231", "Category": null, "Parent URL": null}