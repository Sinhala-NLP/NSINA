{"Source": "Adaderana", "Timestamp": "November 14, 2012 11:25 am", "Headline": "බිබිලේ ජලයට අසූචි-තරමක් දුරට පාලනය කරලාලු", "News Content": "බිබිල ප‍්‍රදේශයේ ජල මූලාශ‍්‍රවලට අසූචි මිශ‍්‍රවීමේ තත්ත්වය මේ වන විට තරමක් දුරට පාලනය කර ඇති බව ඌව පළාත් සෞඛ්‍ය ලේකම් සන්ධ්‍යා අඹන්වල මහත්මිය පවසයි. පාචන රෝගය වැළඳීම හේතුවෙන් බිබිල ප‍්‍රාදේශීය ලේකම් කොට්ඨාශයේ ග‍්‍රාමසේවා වසම් 20 ට අයත් පුද්ගලයින් 201 දෙනෙකු ප‍්‍රතිකාර සඳහා බිබිල රෝහලට ඇතුළත් කළහ. මේ සම්බන්ධයෙන් සෞඛ්‍ය අංශ ජල මූලාශ‍්‍රවල ජල සාම්පල පරීක්ෂාවට ලක්කර තිබේ. එහිදී ජල සාම්පල වල ඊකෝල් අගය 85% ක් බව අනාවරණය වී ඇති බව සෞඛ්‍ය අංශ සඳහන් කළේය. ඒ අනුව ජල මූලාශ‍්‍රවලට ක්ලෝරීන් වැඩි ප‍්‍රමාණයක් යොදා ජලය පිරිසිදු කිරීමට කටයුතු කළ බව සන්ධ්‍යා අඹන්වල මහත්මිය පැවසුවාය. එහෙත් එය දීර්ඝ කාලීන විසඳුමක් නොවන බව ඒ මහත්මිය සඳහන් කළාය. මේ පිළිබඳව ප‍්‍රාදේශීය සභාවට දැනුම් දී ඇති බවද අඹන්වල මහත්මිය කියා සිටියාය.", "URL": "https://sinhala.adaderana.lk/news.php?nid=29176", "Category": null, "Parent URL": null}