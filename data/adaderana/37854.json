{"Source": "Adaderana", "Timestamp": "October 2, 2013 10:05 am", "Headline": "පිල්ලේගේ වාර්තාවට අමෙරිකාව සහය පළ කරයි ", "News Content": "එක්සත් ජාතීන්ගේ මානව හිමිකම් පිළිබඳ කොමසාරිස් නවනීදන් පිල්ලේ මහත්මිය ඉදිරිපත් කළ වාර්තාව සඳහා අමෙරිකානු රාජ්‍ය දෙපාර්තමේන්තුව එකඟතාවය පළ කර තිබේ. ඒ අනුව විශේෂයෙන්ම ලංකාවේ ඇති වී තිබෙන අදහස් දැක්වීමේ නිදහස, මාධ්‍යවේදීන්ට ඇති වී තිබෙන තර්ජන, නීතිමය කටයුතු සම්බන්ධයෙන් අත ගැසීම් වැනි කරුණු කාරණා සම්බන්ධයෙන් එකඟාතාවය පළ කර ඇති බව වාර්තා වෙයි. පසුගිය 25 වන දින එක්සක් ජාතීන්ගේ මහා මණ්ඩල සැසිය සඳහා නිවේදනයක් නිකුත් කරමින් නවනීදන් පිල්ලේ මහත්මිය ශ්‍රී ලංකාව සම්බන්ධයෙන් වාර්තාවක් ඉදිරිපත් කර තිබුණි. ඒ අනුව 2014 මාර්තු මස වන විට ශ්‍රී ලංකා රජය තම රටේ මානව හිමිකම් ක්‍රියාවලිය යහපත් මට්ටමකට ගෙන ඒමට ක්‍රියා කළයුතු බව එක්සත් ජාතින්ගේ සංවිධානයේ මානව හිමිකම් පිළිබඳ මහ කොමසාරිස් පිල්ලෙයි මහත්මිය එහිදී ප්‍රකාශ කරන ලදී. අදාළ කාලය තුළ ලංකාවේ මානව හිමිකම් ක්‍රියාවලිය යහපත් මට්ට්මකට ගෙන ඒමට අපහොසත් වුවහොත් ඒ පිළිබඳ පරීක්ෂා කිරීමට ජාත්‍යන්තර ප්‍රජාව ක්‍රමවේදයක් සකස් කළ යුතු බව නවනීදන් පිල්ලෙයි මහත්මිය සිය ප්‍රකාශයෙන් පවසා තිබේ. උතුරු පළාතේ සිදුකර ඇති ප්‍රතිසංස්කරණ කටයුතු , නැවත පදිංචි කිරීම් පුනරුත්ථාපන කටයුතු සතුටුදායක මට්ටමක පවතින බව ප්‍රකාශ කරන ඇය සෙසු යටිතල පහසුකම් ද කෙටි කාලයක් තුළ සංවර්ධනය වි ඇති ආකාරය ප්‍රශංසනීය බව පවසා තිබුණි. රාජ්‍ය නොවන සංවිධාන පිළිබඳ අවධානය යොමු කරන ඇය පවසන්නේ එම සංවිධාන ආරක්ෂක අමාත්‍යංශය යටතේ ලියාපදිංචි වීම ඉවත් කොට එය වෙනත් සිවිල් කටයුතු අමාත්‍යංශයක් යටතට පත් කළ යුතු බවයි. කෙසේ වෙතත් උගත් පාඩම් වාර්තාවේ නිර්දේශවල ද සඳහන් පරිදි පොලිසිය ආරක්ෂක අමාත්‍යංශයෙන් ඉවත් කොට වෙනත් අමාත්‍යංශයක් යටතට පත් කිරීම සුභදායක පියවරක් ලෙස සඳහන් කරන ඇය ජාතික පොලිස් කොමිසම සහ මානව හිමිකම් කොමිසමේ කාර්යභාර්ය ප්‍රවර්ධනය කළ යුතු බව ද පෙන්වා දෙන ලදී. ලබන මාර්තු වන විට සිය නිර්දේශ ක්‍රියාත්මක වන තත්ත්වයකට පත් කළ යුතු බව ද ඇය තම වාර්තාවෙන් සඳහන් කර තිබුණි.", "URL": "https://sinhala.adaderana.lk/news.php?nid=37854", "Category": null, "Parent URL": null}