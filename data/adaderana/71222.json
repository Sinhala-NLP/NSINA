{"Source": "Adaderana", "Timestamp": "March 22, 2017 03:08 pm", "Headline": "ආරක්ෂක විශ්‍රාමිකයින්ගේ දීමනා අත්හිටුවයි", "News Content": "විශ්‍රාමික, මියගිය සහ ආබාධිත පොලිස් හා හමුදා නිලධාරීන්හට සහ ඔවුන්ගේ යැපෙන්නන්ට ලැබෙන දීමනා අඩු කිරීම් තාවකාලිකව අත්හිටුවීමට විශ්‍රාම වැටුප් දෙපාර්තමේන්තුව තීරණය කර තිබේ. විශ්‍රාමික ආබාධිත රණවිරුවන් පිරිසක් අද(22) විශ්‍රාම වැටුප් අධ්‍යක්ෂ ජනරාල් ජගත් ඩයස් මහතා හමුවී සිදුකළ සාකච්ඡාවකින් අනතුරුව එම තීරණය ගෙන ඇති බව සඳහන්වේ. ඒ අනුව 2017 පෙබරවාරි මස 09 වන දින සියලු දිස්ත්‍රීක් ලේකම්වරු සහ ප්‍රාදේශීය ලේකම්වරු වෙත යොමු කළ අංක 01 / 2017 ලිපිය මඟින් අතුරු දිමනා සහ අයවැය දීමනා අඩුකිරීම් සඳහා ලබා දී තිබූ උපදෙස් නැවත නිකුත් කරන තෙක් අත්හිටුවීමට ජගත් ඩයස් මහතා තීරණය කර තිබේ. අදාළ තීරණය සියළු දිස්ත්‍රීක් ලේකම්වරු සහ ප්‍රාදේශීය ලේකම්වරු වෙත වහාම දැනුම් දීමටද පියවර ගත් බව විශ්‍රාම වැටුප් අධ්‍යක්ෂ ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=71222", "Category": null, "Parent URL": null}