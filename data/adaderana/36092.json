{"Source": "Adaderana", "Timestamp": "July 25, 2013 01:32 pm", "Headline": "විහාරාධිපති ඝාතනයේ උප නගරාධිපති ඇතුළු 5 ක් යළි රිමාන්ඩ්", "News Content": "මොරටුව - එගොඩඋයන සුනන්දෝපනන්ද විහාරස්ථානයේ විහාරාධිපති පූජ්‍ය මැටිගහතැන්නේ විමලවංශ හිමි ඝාතනයේ සැකකරුවන් අගෝස්තු මස 08 වන දින දක්වා යළි රක්ෂිත බන්ධනාගාර ගත කොට තිබේ. මොරටුව උප නගරාධිපති සුජිත් පුෂ්පකුමාර ඇතුළු පස් දෙනකු මෙලෙස යළි රක්ෂිත බන්ධනාගාර ගත කරන ලෙස මොරටුව අතිරේක මහේස්ත්‍රාත් එම්.එම් නිහාර් මහතා විසින් මෙම නියෝගය ලබා දී ඇත. ඉකුත් පෙබරවාරි මස 03 වන දින රාත්‍රී 9.30 ට පමණ කිසියම් පිරිසක් පැමිණ තියුණ ආයුධවලින් කපා කොටා විමලවංශ හිමියන් ඝාතනය කර තිබිණි. එසේම මෙම ඝාතනයට සම්බන්ධ බව කියන සැකකරුවන් දෙදෙනකුගේ මළ සිරුරු බණ්ඩාරගම - දැල්කඩ ප්‍රදේශයේ තිබියදී පසුව සොයා ගැනිණි. ඉන් ඉක්බිතිව ඝාතනය සම්බන්ධ බවට සැක පිට මොරටුව උපනගරාධිපතිවරයා ප්‍රමුඛ මෙම පිරිස අත්අඩංගුවට ගෙන අධිකරණ නියෝග මත රක්ෂිත බන්ධනාගාර ගත කරනු ලැබිණි.", "URL": "https://sinhala.adaderana.lk/news.php?nid=36092", "Category": null, "Parent URL": null}