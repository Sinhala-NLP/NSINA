{"Source": "Adaderana", "Timestamp": "August 16, 2011 04:16 pm", "Headline": "මහාරාජා මඩ ගහන්නේ මන්ත්‍රී ආසන 2ක් නොලැබුණු නිසයි", "News Content": "ජාතික ලැයිස්තුවෙන් පුද්ගලයින් දෙදෙනෙකුට ආසන ලබාදෙන ලෙස මහාරාජා විසින් කළ ඉල්ලීමක් තමන් විසින් ප්‍රතික්ෂේප කළ බවත්, එතැන් සිට ‍පක්ෂය සහ තමන්ට අවාසි සහගත ලෙස පුවත් පළකිරීමට කටයුතු කරන බවත් විපක්ෂ නායක රනිල් වික්‍රමසිංහ මහතා පවසයි. අද(16) කොළඹ පැවති මාධ්‍ය හමුවකදී අදහස් දක්වමින් විපක්ෂ නායකවරයා මේ බව සඳහන් කළේය. හෙට(17) රැස්වන කෘත්‍යාධිකාරී මණ්ඩල රැස්වීමේදී ඉදිරියේදී පැවැත්වීමට නියමිත පළාත් පාලන මැතිවරණය සඳහා අපේක්ෂකයින් නම් කිරීම සඳහා නාම යෝජනා මණ්ඩලය පත්කිරීමට කටයුතු කෙරෙන බව ඔහු කියා සිටියේය. හෙ‍ට දින අදාළ පත්කිරීම සිදුකිරීමට නොහැකි වු‍වහොත් ඔක්තොම්බර් මස පැවැත්වෙන මැතිවරණය සඳහා අපේක්ෂයින්ගේ නාම යෝජනා සකස්කිරීමේ ප්‍රමාදයක් ඇතිවිය හැකි බව ද වික්‍රමසිංහ මහතා පෙන්වාදුන්නේය. හෙට දිනයේදී පක්ෂය මගින් සංවිධානය කරන ලද කිසිදු සත්‍යග්‍රහයක් නොපැවැත්වෙන බව එක්සත් ජාතික පක්ෂයේ සත්‍යග්‍රහයක් පිළිබඳව සිරස රූපවාහිනී නාලිකාව ඔස්සේ විකාශය වූ ප්‍රචාරක දැන්වීම පිළිබඳව ප්‍රතිචාර දක්වමින් ඒ මහතා අවධාරණය කළේය. එමනිසා එම සත්‍යග්‍රහය සඳහා සහභාගිවීමට කිසිවෙකු හෝ කොළඹට පැමිණීම අවශ්‍ය නොවන බවත්, එවැනි සත්‍යග්‍රහයක් පැවැත්වේ නම් ඒ පිළිබඳව අනෙකුත් විද්‍යුත් මාධ්‍ය ඔස්සේ ද විකාශය විය යුතු බව හෙතෙම පෙන්වාදෙයි. මාධ්‍ය ආයතන මගින් වෙනත් ව්‍යාපාර කටයුතු වෙත ද යොමුවුවත්, ජනතාවගේ හිමිකාරිත්වය පවතින එක්සත් ජාතික පක්ෂය හෝ වෙනත් දේශපාලන පක්ෂයක් එසේ මිලට ගැනීමේ හැකියාවක් නොපවතින බව වික්‍රමසිංහ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18113", "Category": null, "Parent URL": null}