{"Source": "Adaderana", "Timestamp": "February 20, 2019 05:08 pm", "Headline": "මිහින්තලේ චෛත්‍යයක් මතට නැඟ ඡායාරූප ගත් තරුණයින්ගේ ඇප ඉල්ලීම ප්‍රතික්ෂේපයි", "News Content": "මිහින්තලේ පුදබිමේ පිහිටි පරිවාර චෛත්‍යයක් මතට නැඟ එම චෛත්‍යයට අගෞවරවයක් වන අයුරින් ඡායාරූප ලබා ගෙන එම ඡායාරූප අන්තර් ජාලයට මුදා හැරීමේ චෝදනාවක් සම්බන්ධයෙන් අත්අඩංගුවට ගෙන රිමාන්ඩ් බාරයට පත් කර සිටි සැකකාර සිසුන් දෙදෙනා ඇප මත මුදා හරින්නැයි නීතිඥයින් කල ඉල්ලීම යළි ප්‍රතික්ෂේප වී තිබේ. අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු ජනක ප්‍රසන්න සමරසිංහ මහතා ඔවුන් තවදුරටත් මේ මස 27තෙක් රිමාන්ඩ් කිරීමට අද(20) නියෝග කළේය. මෙම සිද්ධිය සම්බන්ධයෙන් තවදුරටත් විමර්ශන මෙහෙයවා එම විමර්ශනවල ප්‍රගතිය දැක්වෙන වාර්තාවක් අධිකරණයට හමුවට ඉදිරිපත් කරන ලෙසටද මිහින්තලේ පොලිසියේ ස්ථානාධිපති පොලිස් පරීක්ෂක ජයන්ත ගුණතිලක මහතාට තවදුටරත් නියෝග කල ප්‍රධාන මහේස්ත්‍රාත්වරයා සැකකරුවන් නැග ඡායාරූප ලබා ගෙන ඇති චෛත්‍ය පිහිටි භූමිය සම්බන්ධයෙන් පුරා විද්‍යා වාර්තාවක් ලබන 27 දා අධිකරණයට ඉදිරිපත් කරන ලෙසට අනුරාධපුර සහකාර පුරා විද්‍යා කොමසාරිස්වරයාට කරනු ලැබීය. තවදුරටත් මෙසේ බන්ධනාගාර ගත කලේ මූතූර් පදිංචි 18 හැවිරිදි සහ 20 හැවිරිදි තරුණයින් දෙදෙනෙකි. ඔවුන් නිට්ටඹුව තිහාරිය ප්‍රදේශයේ පෞද්ගලික විද්‍යාලයක ඉගෙනුම ලබයි. පසුගිය 14 දා මිහින්තෙල් පුද බිමේ පිහිටි පරිවාර චෛත්‍යයක් මතට නැඟ ඡායාරූප ලබා ගනිමින් සිටියදී මෙම සැකකරුවන් දෙදෙනා අත්අඩංගුවට ගෙන පසුව මිහින්තලේ පොලීසියට බාර දෙනු ලැබුවේ මිහින්තලේ පුරාවිද්‍යා දෙපාර්තෙමින්තු කාර්යාලයේ නිලධාරීන් කණ්ඩායමක් විසිනි. අනුරාධපුර කොට්ඨාශ බාර පොලිස් අධිකාරි තිලිණ හේවා පතිරණ සහ අනුරාධපුර කොට්ඨාශ ඒකකය බාර පොලිස් අධිකාරි චූලනී වීරරත්න යන මහත්වරුන් උපදෙස් මත මිහින්තලේ පොලිසියේ ස්ථානාධිපති පොලිස් පරීක්ෂක ජයන්ත ගුණතිලක මහතාගේ මෙහෙයවීම මත මේ පිළිබඳව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=104702", "Category": null, "Parent URL": null}