{"Source": "Adaderana", "Timestamp": "December 22, 2017 10:44 am", "Headline": "කෙසෙල්ගමු ඔයේ දියවෙන තේ ", "News Content": "කාසල්රි ජලාශයට ප‍්‍රධාන වශයෙන් ජලය ගලා බසිනා කෙසෙල්ගමු ඔයට අද (22) අළුයම තේ කර්මාන්ත ශාලාවක ඉවතලන දැවි තෙල් සහ කසල තේ දියකර මුදාහැරිම සම්බන්ධයෙන් බගවන්තලාව පොලිසිය පුළුල් පරික්‍ෂණයක් ආරම්භ කර තිබේ. බගවන්තලාව මහඑළිය රක්‍ෂීතයේ සිට කාසල්රි ජලාශයට කිලෝ මිටර් විස්සක් පමණ දුරට ජලය ගලා බසිනා කෙසෙල්ගමු ඔය ආසන්නයේ පිහිටි බගවන්තලාව ප‍්‍රදේශයේ ඇති තේ කර්මාන්ත ශාලාවකින් මෙම දැවි තෙල් සහ කසල තේ ඔයට මුදාහැර ඇති බව බගවන්තලාව පොලිස් ස්ථානාධිපති ප‍්‍රධාන පොලිස් පරික්‍ෂක කේ.සි ධර්මපි‍්‍රය මහතා පැවසීය. කෙසෙල්ගමුඔයේ ජලය කළු පැහැයෙන් ගලා බැසිම නිසා එම ඔයේ ජලය පරිහරනය කරන අය දැඩි අසිරුතාවයට පත්වි ඇති අතර කෙසෙල්ගමුඔයේ ජිවත් වන මත්ස්‍යන්ටද මෙයින් දැඩි හානියක් සිදුවන අතර පවත්නා තත්ත්වය හේතුවෙන් විශාල පරිසර හානියක්ද සිදුවි තිබේ. ඇතැම් තේ කර්මාන්ත ශාලාවල ඉවතලන දැවි තෙල් සහ කසල තේ පිරිපහදු කර මුදාහැරිමේ ක‍්‍රමවේදයක් වතු පාලකයින් විසින් අනුගමනය නොකරන නිසා මෙම පරිසර විනාශය සිදුවි ඇති බව ප‍්‍රදේශවාසින් ප්‍රකාශ කළේය. මීට ප‍්‍රථම අවස්ථා ගණනාවකදි මෙවැනි ආකාරයට කෙසෙල්ගමු ඔයට දැවි තෙල් සහ කසල තේ මුදාහැරිම සම්බන්ධයෙන් මධ්‍යම පරිසර අධිකාරිය මගින් බගවන්තලාව ප‍්‍රදේශයේ වතු අධිකාරිවරුන් ගණනාවක අවවාද කර තිබිණි.", "URL": "https://sinhala.adaderana.lk/news.php?nid=81926", "Category": null, "Parent URL": null}