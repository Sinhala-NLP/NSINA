{"Source": "Adaderana", "Timestamp": "August 6, 2010 12:33 pm", "Headline": "මුහුදු මංකොල්ලකෑම් නැවැත්වීමට සියලුදෙනා එක්විය යුතුයි", "News Content": "ජාත්‍යන්තර මුහුදු තීරයන්හි දිනෙන් දින වර්ධනය වන මුහුදු මංකොල්ලකෑම් නැවැත්වීම සඳහා සියලුම රටවල් එක්ව කටයුතු කළ යුතු බව ආරක්ෂක ලේකම් ගෝඨාභය රාජපක්ෂ මහතා පවසයි. ගාල්ල ලයිට් හවුස් හෝටලයේදී ශ්‍රී ලංකාව ඇතුළු රටවල් 10 ක සහභාගිත්වයෙන් පැවත්වෙන Galle Dialogue-2010 නාවික සම්මේලනයේදී ආරක්ෂක ලේකම්වරයා මේ බව සඳහන් කර ඇත. මෙම සම්මේලනය අද සහ හෙට දෙදින තුළ පැවැත්වේ. මෙම සම්මේලනයේදී නාවික ආරක්ෂාව විශේෂයෙන් මුහුදු මංකොල්ලකෑම්, අවි ආයුධ හා මත් ද්‍රව්‍ය ප්‍රවාහනය සහ නීති විරෝධී සංක්‍රමණ පිළිබඳව අවධානයට ලක්කිරීමට නියමිතය. මෙම සම්මේලනයට ඕස්ට්‍රේලියාව, බංග්ලාදේශය, ඉන්දියාව, නේපාලය, පකිස්ථානය, දකුණු අප්‍රිකාව, සිංගප්පූරුව, ශ්‍රී ලංකාව, දකුණු කොරියාව, අමෙරිකාව සහ ඕමානය යන රටවල් සහභාගි වෙයි. එමෙන්ම මෙම සම්මේලනයේදී ආරක්ෂක ලේකම් ගෝඨාභය රාජපක්ෂ මහතා විසින් Galle Dialogue-2010 නිල වෙඩ් අඩවිය විවෘත කරනු ලැබීය.", "URL": "https://sinhala.adaderana.lk/news.php?nid=10070", "Category": null, "Parent URL": null}