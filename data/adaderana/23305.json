{"Source": "Adaderana", "Timestamp": "April 5, 2012 11:40 am", "Headline": "සෞදියේ දී මියගිය මෙරට කතගේ මරණය ගැන පරීක්ෂණයක් ", "News Content": "සෞදි අරාබියේ දී මියගිය කොස්ගම ප්‍රදේශයේ කාන්තාවගේ මරණය සම්බන්ධයෙන් පරීක්ෂණයක් සිදුකරන බව ශ්‍රී ලංකා විදේශ සේවා නියුක්ති කාර්යාංශය පවසයි. සෞදි අරාබියේ ශ්‍රී ලංකා තානාපති කාර්යාලය මඟින් අදාළ මරණය පිළිබඳ මරණ පරීක්ෂණ වාර්තාව ශ්‍රී ලංකාවට එවා ඇති බව එම කාර්යාංශය සඳහන් කරයි. එම කාන්තාව ගොඩනැගිල්ලකින් පැන සිය දිවි හානිකර ගෙන ඇති බවට එම මරණ පරීක්ෂණ වාර්තාව මගින් සනාථ කර ඇති බව විදේශ සේවා නියුක්ති කාර්යාංශය පෙන්වාදෙයි. අදාළ කාන්තාව විදේශගත වන විට තම කාර්යාංශයේ ලියාපදිංවි වී නොමැති බව එම කාර්යාංශය පවසයි. කෙසේවෙතත් සිය දිවිනසා ගැනීමට හේතුව මෙතෙක් අනාවරණය වී නොමැති බැවින් මේ පිළිබඳ විශේෂ විමර්ශනයක් සිදුකිරීමට අපරාධ පරීක්ෂණ දෙපාර්තමේන්තුව වෙත යොමු කිරීමට තීරණය කර ඇති බව එම කාර්යාංශය පෙන්වාදෙයි.", "URL": "https://sinhala.adaderana.lk/news.php?nid=23305", "Category": null, "Parent URL": null}