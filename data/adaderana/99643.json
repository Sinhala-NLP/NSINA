{"Source": "Adaderana", "Timestamp": "November 23, 2018 10:09 am", "Headline": "ඝාතන චෝදනා එල්ල වූ බින් කුමරු එමීර් වෙත යයි", "News Content": "සංචාරයක් සඳහා සෞදියේ කිරුළ හිමි කුමරු එක්සත් අරාබි එමීර් රාජ්‍ය වෙත පැමිණ ඇත. සෞදි මාධ්‍යෙව්දී ජමාල් කෂෝගිගේ ඝාතන සිදුවීම සම්බන්ධයෙන් චෝදනාවට ලක්වූ සෞදියේ කිරුළ හිමි මොහොමඩ් බින් සල්මාන් කුමරු නිල සංචාරයක් සඳහා එක්සත් අරාබි එමීර් රාජ්‍ය වෙත පැමිණ තිබේ. කෂෝගි ඝාතන සිදුවීමෙන් පසු සල්මාන් කුමරු එක්වන පළමු සංචාරය මෙයයි. ලෝකයේම අවධානය යොමුවූ කෂෝගිගේ ඝාතනය සහ ඒ වටා බැදුණු සිදුවීම් මාලාවෙන් අනතුරුව සල්මාන් කුමරු සහභාගි වූ පළමු විදෙස් සංචාරය මෙය වීම විශේෂත්වයකි. සල්මාන් කුමරු පිළිගැනීමට අබු ඩාබි හි කිරුළ හිමි ෂෙයික් මොහොමඩ් බින් සයිඩි අල් නයිහාන් ද එක්ව සිට ඇත. මාධ්‍යෙව්දී කෂෝගි ඝාතනයට ලක්වී මේ වන විට සති හයක් පමණ ගතව ගොස් ඇති අතර තුර්කියේ සෞදි කොන්සාල් කාර්යාලයේ සිදුවූ මෙම ඝාතනයේ වගකීම සෞදියේ සල්මාන් කුමරු වෙතට යොමු වුණි. පසුගියදා අමෙරිකාවේ සී අයි ඒ සංවිධානය නිකුත් කළ වාර්තාවේද මේ බව සඳහන් වූ බව විදෙස් මාධ්‍ය අනාවරණය කළේය. ඒ හේතුවෙන් සෞදිය සහ තුර්කිය අතර පැවැති සබඳතා බෙහෙවින් පලුදු වූ අතර, සෞදිය වෙත බටහිර රටවල් බොහොමයක විවේචන එල්ල විය. ඉන් සල්මාන් කුමරුගේ ප්‍රතිරූපයට ද දැඩි සේ හානි සිදුවුණි. සල්මාන් කුමරුගේ විදෙස් සංචාර සම්බන්ධයෙන් වැඩි මාධ්‍ය අවදානයක් යොමුව ඇත්තේද මේ හේතු නිසාය. මේ අතර මේ මාසය අවසානයේ ආජන්ටිනාවේ පැවැත්වීමට නියමිත ජී 20 සමුළුව සඳහා එක්වීමටත් සල්මාන් කුමරු අපේක්ෂාවෙන් පසුවන බව සඳහන්ය. බුවනෝස් අයර්ස් නුවර පැවැත්වෙන මේ සමුළුව සඳහා අමෙරිකාව, තුර්කිය සහ යුරෝපානු රටවල රාජ්‍ය නායකයන්ද සහභාගී වීමට නියමිතය. මේ අතර තෂෝගි ඝාතනය සම්බන්ධයෙන් සල්මාන් කුමරු වෙත සී අයි ඒ සංවිධානයේ සෘජු චෝදනා එල්ල නොවූ බව අමෙරිකානු ජනාධිපති ඩොනල්ඩ් ට්‍රම්ප් පවසා තිබේ. කෂෝගි ඝාතනය ගැන සෞදි කුමරු දැන සිටින්නට ඇති බව පිළිගත්තත්, එහි වගකීම ඔහු වෙත යොමුකිරීමට අමෙරිකානු ජනාධිපතිවරයා දිගින් දිගටම මැළිකමක් දැක්විය.", "URL": "https://sinhala.adaderana.lk/news.php?nid=99643", "Category": null, "Parent URL": null}