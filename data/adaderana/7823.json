{"Source": "Adaderana", "Timestamp": "April 16, 2010 07:55 am", "Headline": "ගුවන් ගමන් තාවකාලිකව අත්හිටුවයි", "News Content": "කටුනායක බණ්ඩාරනායක ජාත්‍යන්තර ගුවන් තොටුපලේ සිට යුරෝපීය රටවල් දක්වා අද දිනයේ ක්‍රියාත්මක කිරීමට නියමිතව තිබූ ගුවන් ගමන් වාර කිහිපයක් අත්හිටුවා තිබේ. ලන්ඩන්, පැරිස් සහ ෆ්‍රැන්ක්ෆර්ට් දක්වා වූ ගුවන් ගමන් වාර මෙලෙස අත්හිටුවා ඇති බව ගුවන් තොටුපල ප්‍රකාශකයෙකු සඳහන් කළේය. අයිස්ලන්තයේ ගිනි කන්දක් පුපුරායාමෙන් වායු ගෝලයට දුම් සහ අළු මිශ්‍රවීම හේතුවෙන් ගුවන් ගමන් සඳහා බාධා එල්ල වීම මීට හේතුවයි. ගුවන් ගමන් සඳහා සුදුසු වාතාවරණයක් ඇතිවූ වහාම අදාළ ගමන් වාර ක්‍රියාත්මක කරන බව ගුවන් තොටුපල ප්‍රකාශකයා සඳහන් කළේය. ඊයේ සිට බ්‍රිතාන්‍යය, අයර්ලන්තය, බෙල්ජියම, ඩෙන්මාර්කය, ස්වීඩනය, පින්ලන්තය සහ ප්‍රංශය ඇතුළු රටවල් රැසක ගුවන් ගමන් අත්හිටුවා ඇත.", "URL": "https://sinhala.adaderana.lk/news.php?nid=7823", "Category": null, "Parent URL": null}