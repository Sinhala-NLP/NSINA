{"Source": "Adaderana", "Timestamp": "September 12, 2011 09:26 am", "Headline": "මානව හිමිකම් ‍කවුන්සිලයේ 18 වැනි සැසිවාරය අද ඇරඹෙයි", "News Content": "එක්සත් ජාතීන්ගේ මානව හිමිකම් ‍කවුන්සිලයේ 18 වැනි සැසිවාරය ස්විට්සර්ලන්තයේ ජිනීවා නුවර දී අද(12) ආරම්භ වේ. මෙය ශ්‍රී ලංකාවට අතිශය වැදගත් සමුළුවක් වනු ඇති බවට දේශපාලන විශ්ලේෂකයින් පවසයි. ශ්‍රී ලංකාවට‍ එරෙහිව එල්ල වී ඇති චෝදනාවන්‍ට ජාත්‍යන්තරය හමුවේ පිළිතුරු සැපයීමට මෙය කදිම අවස්ථාවක් වනු ඇත. එහෙත් චැනල් ෆෝ වීඩීයෝ පටය හා දරුස්මාන් වාර්තාව පදනම් කර ගනිමින් ශ්‍රී ලංකාවට එරෙහිව අසත්‍ය චෝදනා එල්ල කිරීමට වැඩි ඉඩකඩක් පවතියි. එහි දී රුසියාව, චීනය හා පාකිස්ථානය යන රට වල සහයෝගය ශ්‍රී ලංකාවට වඩා වැදගත් වනු ඇත. මෙම සැසිවාරය සඳහා ශ්‍රී ලංකාව නියෝජනය කරමින් මහින්ද සමරසිංහ, ජී.එල්.පීරීස්, නිමල් සිරිපාල ද සිල්වා, අනුර ප්‍රියදර්ශන යාපා යන අමාත්‍යවරුන් සහ සජින් වාස් ගුණවර්ධන මන්ත්‍රීවරයා එක්ව සිටියි. වැවිලි කර්මාන්ත හා මානව හිමිකම් අමාත්‍ය මහින්ද සමරසිංහ මහතා 18 වැනි සැසිවාරය ශ්‍රී ලංකා වේලාවෙන් අද පස්වරු 1 .45ට ඇමතීමට නියමිතව තිබේ. ශ්‍රී ලංකාවට එල්ල වූ චෝදනා සම්පූර්ණයෙන්ම අසත්‍ය බව පැහැදිලිව පෙන්වා දී ඇති බවත්, ඒ පිළිබඳව ගැටලුවක් ඇති නොවනු ඇතැයි විශ්වාස කරන බවත් අද පැවැත්වෙන මානව හිමිකම් සැසිවාරයේ දී ශ්‍රී ලංකාවට එරෙහිව යළිත් චෝදනා එල්ල විය හැකි ද යන්න පිළිබඳව පාර්ලිමේන්තු මන්ත්‍රී මහාචාර්ය රජිව් විජේසිංහ මහතාගෙන් අද දෙරණ විමසීමක් කළ විමසීමකදී ඒ මහතා සඳහන් කළේය. කෙසේ වුවත් මෙම සැසිවාරයේ දී දේශපාලන හේතු පදනම් කර ගනිමින් කුමන වාතාවරණයක් උද්ගතවේද යන්න කිව නොහැකි බව රජිව් විජේසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18658", "Category": null, "Parent URL": null}