{"Source": "Adaderana", "Timestamp": "December 16, 2018 10:20 pm", "Headline": "2019 පළමු වසරට අයදුම් පත් දැමූ සිසුන් 42කට පාසල අහිමි?", "News Content": "ආණමඩුව කන්නන්ගර ආදර්ශ විද්‍යාලයේ 2019 පළමු වසර සඳහා ආසන්න පදනමින් අයදුම් පත් යොමු කල දරුවන් 42දෙදෙනෙකුට පාසල අහිමි වී ඇති බව මව්පියන් පවසති. 2019 වර්ෂය සඳහා ආණමඩුව කන්නන්ගර ආදර්ශ විද්‍යාලයට දරුවන් 400කට ආසන්න ප්‍රමානයක් පාසලට ඇතුලත් වීම සඳහා අයදුම් පත් යොමු කර ඇති බව කියයි. කෙසේ වෙතත් පාසලට ඇතුලත් කර ගැනීමට සුදුසුකම් ලබා ඇත්තේ සිසු දරුදැරියන් 200 කට ආසන්න ප්‍රමානයක් වන අතර ඒ සමගම ආසන්න පදනමට අයදුම් පත් යොමු කල දරුවන් 42ක් මෙසේ ඉවත් වී ඇත. මේ පිළිබදව තොරතුරු දැන ගැනීමට ආණමඩුව කන්නන්ගර විද්‍යාලයේ විදුහල්පති විමල් අබේසිංහ මහතා දුරකථනයෙන් සම්බන්ධකර ගැනීමට උත්සහ කල නමුත් එය සාර්ථක නොවූ බව අප වාර්තාකරු පවසයි. මේ පිළිබදව ආණමඩුව කන්නන්ගර විද්‍යාලයේ පාසල් සංවර්ධන සමිතියේ ලේකම් නිමල් අබේසිංහ මහතාගෙන් කල විමසිමේදි පවසා ඇත්තේ මේ දරුවන් 42දෙදෙනාම ආසන්න පදනමට අයදුම් පත් යොමු කර තිබුනත් ඒ දරුවන්ගේ මව් පියන් ආසන්න පදනමට අදාල පදිංචිය අදාල ඡන්ද හිමි නාම ලේඛණ සහ ඉඩමේ අයිතිය නිසි ලෙස සනාථ කර ගැනීමට නොහැකිවීම නිසා මේ ඇතුලත් කර ගැනීම කළ නොහැකි වී තිබෙන බවයි. විදුහල්පති තුමා සමඟ මේ ගැන සාකච්ඡා කර ඇති බවත් ඉදිරි දින කිහිපයය තුළ මෙම දරුවන් පාසලට ගැනීමට හැකි ක්‍රමවේදය ගැන සොයා බලමින් සිටින බවත් ඔහු පවසා තිබේ.", "URL": "https://sinhala.adaderana.lk/news.php?nid=100853", "Category": null, "Parent URL": null}