{"Source": "Adaderana", "Timestamp": "April 6, 2019 07:28 pm", "Headline": " ලංකාව ඉන්දීයන් සාගරයේ කේන්ද්‍රස්ථානයක් කරන බව රනිල් කියයි", "News Content": "ශ්‍රී ලංකාව ඉන්දීයන් සාගරයේ කේන්ද්‍රස්ථානයක් බවට පත්කිරිමට අවශ්‍ය වැඩකටයුතු සිදුකරමින් පවතින බව අග්‍රාමත්‍ය රනිල් වික්‍රමසිංහ මහතා පවසයි. කොළඹ පැවැති ජාත්‍යන්තර සමුළුවකට එක්වෙමින් අග්‍රාමාත්‍යවරයා මේ බව සඳහන් කළේය. ආසියා - යුරෝපා දේශපාලන සංසදයේ තෙවන රැස්වීම සහ ආසියානු දේශපාලන පක්ෂවල ජාත්‍යන්තර සමුළුව අද ආරම්භ වුණේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්ය. එහිදී වැඩිදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මේ බව පැවසීය. “හම්බන්තොට වරායට සුදුසුම ක්‍රමය අප සොයාගත්තේ පිටස්තරයෙකු හරහා නැව් ගෙන්වා ගැනිමයි. ඒ සදහා අපි චයිනා මර්චන්ට් සමාගම සමග ගිවිසුමකට එළැඹුණා. නැත්නම් ඉන් අපට ප්‍රතිලාභ අත්වන්නේ නැහැ. බොහෝ පිරිසක් මෙය චීන හමුදා කඳවුරක් බවට පත්වේ යැයි වාද කරනවා. හම්බන්තොට වරායේ හමුදා කඳවුරක් තියෙනවා. ඒක ශ්‍රී ලංකා නාවික හමුදා කඳවුරක්. ඕනෑම නැවකට හම්බන්තොට වරායට එන්න පුළුවන්. මන්ද අපි තමයි වරායට පැමිණිම සහ පිටවීම පාලනය කරන්නේ. ජපානය ඇතුළු තවත් නෞකා පැමිණෙනවා. ඒ වගේම කැබිනට් අනුමැතිය හිමිවවෙලා තියෙනවා ඉන්දියාව සහ ශ්‍රී ලංකා ඒකාබද්ධ ව්‍යාපෘතියක් ලෙස මත්තල ගුවන්තොටුපල පවත්වාගෙන යන්න. දැන් ඇත්තටම ප්‍රශ්නයක් නැහැ. අපි මුල්ගල් තැබුවා ඉන්දීය හිමිකාරත්වයක් ඇති ඉන්ධන පිරිපහදුවක් සදහා මෙන්ම ශ්‍රී ලාංකීය හිමිකාරිත්වයක් ඇති සිමෙන්ති කම්හලකට සහ එල්.එන්.ජී ව්‍යාපෘතියකට. අපට අවශ්‍ය වෙලා තියෙන්නේ, මෙය ඉන්දියන් සාගරයේ කේන්ද්‍රස්ථානය බවට පත්කිරීමට“", "URL": "https://sinhala.adaderana.lk/news.php?nid=107529", "Category": null, "Parent URL": null}