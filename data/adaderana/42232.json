{"Source": "Adaderana", "Timestamp": "April 1, 2014 05:11 pm", "Headline": "ඉන්දු  - ලංකා ධීවර සාකච්ඡා ඉන්දීය මැතිවරණයෙන් පසු!", "News Content": "ඉන්දීය ලෝක් සභා මැතිවරණයෙන් පසු ඉන්දු - ශ්‍රී ලංකා ධීවර සාකච්ඡාවේ දෙවන වටය සඳහා තම අවධානය යොමුකිරීමට බලාපොරොත්තු වන බව ඉන්දියාව පවසයි. ශ්‍රී ලංකා රජය විසින් සියලු ඉන්දීය ධීවරයින් නිදහස් කරන තුරු ඉන්දු - ශ්‍රී ලංකා ධීවර සාකච්ඡා පැවැත්වීම කල්දැමීමට ඉන්දියාව පියවර ගෙන තිබුණි. කෙසේ වෙතත් ජනාධිපති මහින්ද රාජපක්ෂ මහතාගේ නියෝග පරිදි මෙරට අත්අඩංගුවේ පසු වු සියලු ඉන්දීය ධීවරයින් නිදහස් කෙරුණි. ඒ අනුව ඉන්දියාව දෙරට අතර ධීවර ගැටලුව සම්බන්ධයෙන් සාකච්ඡා පැවැත්වීම සඳහා නැවතත් කැමැත්ත පල කර ඇති බව ඉන්දීය මාධ්‍ය වාර්තා කරයි. ශ්‍රි ලංකා නාවික හමුදාව විසින් නිදහස් කරනු ලැබු ඉන්දීය ධීවරයින් 21 දෙනෙකුගෙන් යුත් පිරිසක් ඊයේ රාත්‍රියේ රාමේෂ්වරම් වෙත පැමිණ ඇති බව වාර්තා වේ‍. එමෙන්ම මෙරටින් නිදහස ලැබු ඉන්දියාවේ තන්ජාවූර්, පුදුකොට්ටේයි, රාමනාදපුරම් සහ කරෙයිකාල් ප්‍රදේශවල ධීවරයින් 58 දෙනෙකු ද අද දිනයේ නාගපට්නම් වරාය වෙත පැමිණෙනු ඇති බව ඉන්දීය මාධ්‍ය වාර්තා කරයි. මේ අතර ඉන්දු - ශ්‍රී ලංකා ධීවර සාකච්ඡාවේ දෙවන වටය ආරම්භ වන තෙක් දෙරට අතර මුහුදු සීමාවේ ධීවර කටයුතුවල නිරත නොවන ලෙස, රාමේෂ්වරම්හි ප්‍රාදේශීය නායකයින් ධීවරයින්ගෙන් ඉල්ලීමක් කර ඇති බව ද සඳහන්ය. පසුගිය මාර්තු මස 19 වැනිදා මෙරට අත්අඩංගුවේ පසු වු ඉන්දීය ධීවරයින් 98 දෙනෙකු ජනාධිපති මහින්ද රාජපක්ෂ මහතාගේ නියෝග මත නිදහස් කෙරුණි.", "URL": "https://sinhala.adaderana.lk/news.php?nid=42232", "Category": null, "Parent URL": null}