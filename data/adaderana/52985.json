{"Source": "Adaderana", "Timestamp": "August 1, 2015 03:22 pm", "Headline": "අද 20/20 තරඟයට විශේෂ ආරක්ෂාවක් යොදවයි ", "News Content": "ශ්‍රී ලංකා සහ පකිස්ථාන කණ්ඩායම් අතර කොළඹ ආර්.ප්‍රේමදාස ක්‍රීඩාංගණයේ දී අද පැවැත්වෙන පන්දුවාර 20/20 අවසන් තරඟය සඳහා විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලිසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ කිසිදු බාධාවකින් තොරව අද තරගය පවත්වාගෙන යාම සඳහා අවශ්‍ය සියලු ආරක්ෂක කටයුතු යොදවන බවයි.ඒ අනුව තරගය නැරඹීම සඳහා ක්‍රීඩාංගණයට පැමිණෙන සියලු දෙනාගේ ගමන් මළු පරීක්ෂා කිරීමට පියවර ගන්නා බව පොලිස් මාධ්‍ය ප්‍රකාශකවරයා කියා සිටියේය.වීදුරු බෝතල්, ගිනි පෙට්ටි වැනි අනතුරුදායී කිසිවක් ක්‍රීඩාංගණය තුළට රැගෙන යාමට අවසර ලබා නොදෙන බව රුවන් ගුණසේකර මහතා සඳහන් කළේය.එමෙන්ම ක්‍රීඩංගණය තුළ බීමත්ව කලහකාරීව හැසිරෙන සියලු දෙනා අත්අඩංගුවට ගැනීමට කටයුතු කරන බව ද පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේය.මේ හේතුවෙන් කල්වෙලා ඇතුව ක්‍රීඩාංගණයට පැමිණෙන ලෙසත් හැකිතාක් ගමන් මළු අවම වශයෙන් රැගෙන එන ලෙසත් තරඟය නැරඹීමට පැමිණෙන ක්‍රීඩාලෝලීන්ගෙන් පොලිසිය ඉල්ලීමක් කරයි.ශ්‍රී ලංකා සහ පාකිස්ථාන පන්දුවාර 20/20 තරගය අද රාත්‍රී 7ට ආරම්භ වන අතර මෙය පාකිස්ථාන කණ්ඩායමේ ශ්‍රී ලංකා තරඟ සංචාරයේ අවසන් තරඟය ද වෙයි.", "URL": "https://sinhala.adaderana.lk/news.php?nid=52985", "Category": null, "Parent URL": null}