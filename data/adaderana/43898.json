{"Source": "Adaderana", "Timestamp": "June 11, 2014 04:27 pm", "Headline": "චෝදනා පදනම් විරහිතයි - මෙන්න සංඛ්‍යා ලේඛන", "News Content": "2013 වසරේ වාර්තා වූ ලිංගික අපරාධ සම්බන්ධයෙන් අත්අඩංගුවට ගත් 2528 දෙ‍නෙකුගෙන් 80 දෙනෙකුම ආරක්ෂක අංශවලට සම්බන්ධ අය බැව් හමුදා ප්‍රකාශක බ්‍රිගේඩියර් රුවන් වනිගසූරිය මහතා පවසයි. එය සමස්ත සංඛ්‍යාවෙන් සියයට 3ට මදක් වැඩි බවද හෙතෙම කියයි. එසේම 2013 වසරේ සිදුවූ මනුෂ්‍ය ඝාතන සිද්ධීන් 586ක් සම්බන්ධයෙන් අත්අඩංගුවට ගත් 916 දෙනෙකුගෙන් 31දෙනෙකුම ආරක්ෂක අංශවලට සම්බන්ධ අය බවත් ඔවුන්ගේ 17 දෙනෙකුම සේවයෙන් පලාගොස් සිටියවුන් බවත් රුවන් වනිගසූරිය මහතා පවසයි. එය වූ කලී සමස්ත සංඛ්‍යාවෙන් සියයට 3.38ක් වැනි ප්‍රතිශතයක් බවද හෙතෙම පෙන්වාදෙයි. එසේම එම වසරේ වාර්තා වූ මත්ද්‍රව්‍ය ජාවාරම් සම්බන්ධයෙන් ආරක්ෂක අංශවලට සම්බන්ධ 4දෙනෙකු ද සේවයෙන් පලාගිය අයෙකු ද අත්අඩංගුවට ගෙන ඇති බව ඔහු පවසයි. මත්ද්‍රව්‍ය ජාවාරම්වලට ආරක්ෂක අංශවල සම්බන්ධයක් ඇතැයි ඉකුත් කාලයේදී චෝදනා එල්ල වූ බවත් මෙම සංඛ්‍යා ලේඛන අනූව එකී චෝදනා පිළිගත නොහැකි බවත් රුවන් වනිගසූරිය මහතා සඳහන් කරයි. 2012දී මත්ද්‍රව්‍ය ජාවාරම් සම්බන්ධයෙන් අත්අඩංගුවට ගත් 51,069ක් අතරට ආරක්ෂක අංශවල සම්බන්ධයක් ඇත්තේ 6 දෙනෙකුගේ බවත් ඉන් දෙදෙනෙකුම සේවය අතහැර ගිය අය බවත් වනිගසූරිය මහතා පෙන්වාදෙයි. තවද 2011 දී නිවාස බිඳුම් සම්බන්ධයෙන් ආරක්ෂක අංශවලට සම්බන්ධ 169 දෙනෙකු අත්අඩංගුවට ගෙන ඇති බවත් 2012 එම සංඛ්‍යාව 124ක් බවද 2013දී එය 114ක් බවද ඔහු පවසයි. ඒ තුළ පැහැදිලි අඩුවීමක් තිබෙන බව හෙතෙම පෙන්වාදෙයි. මෙම සංඛ්‍යා ලේඛනවලට අනූව රට තුළ සිදුවන අපරාධ සම්බන්ධයෙන් ආරක්ෂක අංශවලට සෘජුව චෝදනා කිරීම ප්‍රතික්ෂේප කරන බව අද (11) කොළඹදී පැවැති මාධ්‍ය හමුවකදී ඔහු කියා සිටියේය.", "URL": "https://sinhala.adaderana.lk/news.php?nid=43898", "Category": null, "Parent URL": null}