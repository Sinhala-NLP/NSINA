{"Source": "Adaderana", "Timestamp": "June 14, 2019 06:15 pm", "Headline": " දඩය ඉහළ නැංවීම මඟින් පමණක් අනතුරු අඩුකර ගත නොහැකියි", "News Content": "රථවාහන දඩය ඉහළ නැංවීම මඟින් පමණක් රිය අනතුරු අඩුකර ගත නොහැකි බව ප්‍රවාහන හා සිවිල් ගුවන්සේවා අමාත්‍ය අර්ජුන රණතුංග මහතා පවසයි. අද(14) කොළඹ පැවති උත්සවයකදී අදහස් දක්වමින් ඔහු තවදුරටත් පැවසුවේ රියදුරන් විනයානුකුලව කටයුතු කිරීම රිය අනතුරු අවම කර ගැනීම සඳහා අත්‍යාවශ්‍ය කරුණක් බවයි. එහිදී වැඩිදුරටත් අදහස් දක්වමින් අමාත්‍ය අර්ජුන රණතුංග මහතා මේ බව පැවසීය. “මාර්ග ආරක්ෂාව සම්බන්ධයෙන් දැඩි තීරණ ගැනීමට මම පසුබට වෙන්නේ නැහැ. විශේෂයෙන්ම බස්රථවලට අමතරව ඉදිරියේදී පාසල් සේවා, කාර්යාල සේවා මෙන්ම ත්‍රීවිල් නියාමනය කිරීමටත් පියවර ගන්නවා. එම නියාමනය සිදු කරන ලෙසට දැනටමත් එම සේවාවල සංගම්වලින් ඉල්ලා තිබෙනවා. අද අපිට අවශ්‍ය වන්නේ ආරක්ෂිත ප්‍රවාහන සේවාවන්. ඒ සඳහා එක් පියවරක් ලෙසට සැපපහසු බස් පමණක් ලංගමට ගෙන්වීමට ඉදිරියේදී කටයුතු කරනවා. සමහර ව්‍යපාරිකයෝ මේවාට විරුද්ධයි. නමුත් ජනතාව වෙනුවෙන් සුදුසු පියවර ගන්න මම පසු බට වෙන්නේ නැහැ.”", "URL": "https://sinhala.adaderana.lk/news.php?nid=111983", "Category": null, "Parent URL": null}