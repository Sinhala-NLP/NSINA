{"Source": "Adaderana", "Timestamp": "January 22, 2014 04:46 pm", "Headline": " පොලීසිය දූෂිතම ආයතනය නෙවෙයි - චෝදනා කරන අය නිර්ණායක ඉදිරිපත් කළ යුතුයි", "News Content": "මේ රටේ දූෂිතම ආයතනය පොලීසිය බවට කවුරුන් හෝ මතයක් ඉදිරිපත් කරන්නේනම් ඊට පදනම් වන නිර්ණායක ඉදිරිපත් කළ යුතු බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අල්ලස් හෝ දූෂණ කොමිසම විසින් එවැනි අදහසක් පළකර නැති බව පොලිස් මාධ්‍ය ප්‍රකාශකවරයා කියා සිටියේ දෙරණ වාද පිටිය වැඩසටහනට එක්වෙමිනි. ඉකුත් වසරේ ජනවාරි මස 01 වන දින සිට දෙසැම්බර් මස 31 දක්වා කාලය තුළ අල්ලස් හෝ දූෂණ චෝදනා විමර්ශන කොමිෂන් සභාව විසින් අත්අඩංගුවට ගෙන ඇත්තේ පොලිස් නිලධාරීන් 9 දෙනෙකු පමණක් බව ඔහු එහිදී පෙන්වා දුන්නේය. ගෙවුණු වසර පහක පමණ කාලයක් තුළ එවැනි චෝදනා එල්ලවී අත්අඩංගුවට ගනු ලැබ ඇත්තේ පොලිස් නිලධාරීන් විසි ගණනක් බව තමන්ට මතකයේ ඇති බවද පොලිස් මාධ්‍ය ප්‍රකාශකවරයා කියා සිටියේය. 84,000 ක් සේවය කරන පොලීසියේ අවුරුදු 5ක කාලයක් තුළ පොලිස් නිලධාරීන් 30 දෙනෙකු අත්අඩංගුවට ගත්තද, එය නිර්ණායකයක් ලෙස සලකා පොලීසිය දූෂිතම ආයතනය ලෙස සැලකිය හැකිදැයි ඔහු සඳහන් කළේය. කිසිවෙකු විසින් පොලීසිය රටේ දූෂිතම ආයතනය ලෙස සලකනු ලබන්නේනම් ඊට අදාළව නිර්ණායක ඉදිරිපත් කළ යුතු බව පොලිස් මාධ්‍ය ප්‍රකාශකවරයා පැහැදිලි කළේය. චෝදනා ලබා අත්අඩංගුවට ගනු ලබන පොලිස් නිලධාරීන්ගෙන් කී දෙනෙකු අධිකරණයේදී තමන්ගේ නිර්දෝෂීභාවය තහවුරු කොට නිදහස ලබා ඇත්දැයි යන්න වග හෝ බොහෝ දෙනෙකු අවධානයට ලක් නොකරන බව හෙතෙම පෙන්වා දුන්නේය. මේ වසරේ ගතවූ කාලය තුළ පොලිස් නිලධාරීන් දෙදෙනෙකු පමණක් අල්ලස් ගත් බවට පැමිණිලි ලැබී ඇති බවත්, සහකාර පොලිස් අධිකාරී,පොලිස් අධිකාරී වැනි නිලයන්ට ලැබෙන පැමිණිලි කොමිෂන් සභාවට නොයන බවත්, ඒවා සම්බන්ධයෙන් පොලීසිය සෘජුව ක්‍රියාමාර්ග ගන්නා බවත් අජිත් රෝහණ මහතා එහිදී අවධාරණය කළේය.", "URL": "https://sinhala.adaderana.lk/news.php?nid=40564", "Category": null, "Parent URL": null}