{"Source": "Adaderana", "Timestamp": "May 10, 2019 10:55 am", "Headline": "ත්‍රිකුණාමල තෙල් ටැංකි සංකීර්ණය ඉන්දියාවට ලබා දීමේ සූදානමක්?", "News Content": "ත්‍රිකුණාමලය තෙල් ටැංකි සංකීර්ණය සමූහ ව්‍යාපාරයක් ලෙස ඉන්දියාවට ලබාදීමට රජය කටයුතු කරමින් සිටින බව දූෂණ විරෝධී හඬ සංවිධානය චෝදනා කර සිටියි. ප්‍රවෘත්ති සාකච්ඡාවක් කැඳවමින් එම සංවිධානයේ කැඳවුම්කරු වසන්ත සමරසිංහ මහතා වැඩිදුරටත් සඳහන් කළේ පසුගිය කාලවකවානුව තුළ ඉන්දියානු තෙල් සමාගම විසින් තෙල් ටැංකි සංකීර්ණය නීති විරෝධී අයුරින් භාවිත කර ඇති බවයි. ත්‍රිකුණාමලය තෙල් ටැංකි සංකීර්ණය 2001-2003 රනිල් වික්‍රමසිංහ අගමැති වු ආණ්ඩුව විසින් අවබෝධතා ගිවිසුමකින් IOC ආයතනයට පැවරූ බව එම සංවිධානයේ කැඳවුම්කරු වසන්ත සමරසිංහ මහතා සඳහන් කළේය. ගිවිසුමට අනුව මාස 6ක් තුළ ටැංකි සංකීර්ණය පාලනය වන ආකාරය පිළිබඳ ගිවිසුමක් අත්සන් කිරීමෙ එකඟතාවයකට පැමිණියද මාස 6ක් තුළ IOC ආයතනයට ලංකා රජයත් සමඟ අදාළ ගිවිසුමට ඒමේ හැකියාවක් නොමැති වු බව ඒ මහතා ප්‍රකාශ කර සිටියි. නමුත් අවබෝධතා ගිවිසුමට යටත්ව 2003 පෙබරවාරි 7වන දා සිට 2003 අගෝස්තු 7 වන විට ගිවිසුම අහෝසි වී එතැන් සිට තෙල් ටැංකි සංකීර්ණය ලංකාවට අයත් විය යුතු වුවද පසුගිය කාලය පුරාවටම තෙල් ටැංකි සංකීර්ණය IOC සමාගම විසින් නීති විරෝධීව භාවිත කළ බව වසන්ත සමරසිංහ මහතා ප්‍රකාශ කර සිටියේය. වත්මන් ආණ්ඩුව විසින් නැවතත් මෙම තෙල් සංකීර්ණය ඉන්දියාවට සමූහ ව්‍යාපාරයක් ලෙස පිරිනැමීමට යන බව ඒ මහතා ප්‍රකාශ කර සිටියි.", "URL": "https://sinhala.adaderana.lk/news.php?nid=109661", "Category": null, "Parent URL": null}