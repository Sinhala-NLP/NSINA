{"Source": "Adaderana", "Timestamp": "May 29, 2016 01:37 pm", "Headline": " වැසි එලෙසමයි-ලක්ෂපාන වාන් දොරටු විවෘතයි", "News Content": "පවතින වැසි සහිත කාලගුණික තත්ත්වය හේතුවෙන් ලක්ෂපාන ජලාශයේ වාන් දොරටු විවෘත කර ඇති බව ආපදා කළමනාකරණ මධ්‍යස්ථානය පවසයි.මේ හේතුවෙන් පහළ ජලධාර ප්‍රදේශවල සිටින ජනතාව අවදානයෙන් පසුවිය යුතු බව එම මධ්‍යස්ථානයේ නියෝජ්‍ය අධක්ෂ ප්‍රදීප් කොඩිප්පිලි මහතා දැනුම් දෙයි.මේ අතර කළු ගඟේ ජල මට්ටම ඉහළයාම හේතුවෙන් පුද්ගලයින් 4000කට වැඩි පිරිසක් පීඩාවට පත්ව ඇති බව ප්‍රදීප් කොඩිප්පිලි මහතා පවසයි.ගිං ගඟේ ජල මට්ටම ඉහළයාම හේතුවෙන් ගාල්ල දිස්ත්‍රික්කයේ ඇතැම් ප්‍රදේශවලට බලපා තිබූ ජල ගැලීම් තත්ත්වය මේ වන විට පහව යමින් පැවතුන ද බද්දේගම, උණන්විටිය සහ දොඩංගොඩ යන ප්‍රදේශවල තවදුරටත් ජල ගැලීම් තත්ත්වය පවතින බව ඔහු සඳහන් කළේය.මේ අතර කාලගුණ විද්‍යා දෙපාර්තමේන්තුවේ නිවේදනයට අනුව අද(29) පස්වරුවේ ද දිවයිනේ බොහෝ ප්‍රදේශවලට තඳ වැසි අපේක්ෂා කළ හැකි බව ප්‍රදීප් කොඩිප්පිලි මහතා සඳහන් කරයි.බස්නාහිර, වයඹ, දකුණ, මධ්‍යම සහ සබරගමුව යන පළාත්වලට මිලිමිටර් 75 ඉක්ම වූ වැසි අපේක්ෂා කළ හැකි බව ඔහු පැවසුවේය.ජාතික ගොඩනැගිලි පර්යේෂණ ආයතනය විසින් නුවරඑළිය මහනුවර, රත්නපුර, කෑගල්ල සහ කළුතර යන දිස්ත්‍රික්කවලට නිකුත් කර තිබූ නායයාමේ අනතුරු ඇගවීම තවදුරටත් බලපැවැත්වෙන බව ද ප්‍රදීප් කොඩිප්පිලි මහතා කියා සිටියි.", "URL": "https://sinhala.adaderana.lk/news.php?nid=60583", "Category": null, "Parent URL": null}