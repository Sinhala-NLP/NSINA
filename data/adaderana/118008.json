{"Source": "Adaderana", "Timestamp": "September 1, 2019 04:27 pm", "Headline": "ඔස්ට්‍රේලියාවෙන් පිටුවහල් කළ ශ්‍රී ලාංකික පවුල වෙනුවෙන් විරෝධතා", "News Content": "සරණාගත භාවය අපේක්ෂාවෙන් ඔස්ට්‍රේලියාවේ රැඳී සිටි ශ්‍රී ලාංකික දෙමළ ජාතික යුවලක් සහ ඔවුන්ගේ දරුවන් දෙදෙනා පිටුවහල් කිරීමට ගත් තීරණයට එරෙහිව ඔස්ට්‍රේලියාවේ ස්ථාන කිහිපයක විරෝධතා ව්‍යාපාර පැවැත්වෙන බව වාර්තා වේ. ඔස්ට්‍රේලියාවේ මෙල්බර්න් ඇතුළු නගර කිහිපයක සංවිධානය කර ඇති මෙම විරෝධතා සඳහා විශාල පිරිසක් එක්ව සිටින බව විදෙස් මාධ්‍ය වාර්තා කළේය. සරණාගත භාවය අපේක්ෂාවෙන් ඔස්ට්‍රේලියාවේ වසර ගණනාවක් රැඳී සිට ඇති මෙම ශ්‍රී ලාංකික දෙමළ ජාතික යුවලට දාව එරට දී දරුවන් දෙදෙනෙකු උපත ලබා ඇති අතර ඔවුන් දෙදෙනා මේ වන විට සිව් හැවිරිදි සහ දෙහැවිරිදි වියේ පසුවන්නන් බව සදහන්. ඔවුන්ට සරණාගත භාවය ලබාදීම එරට රජය ප්‍රතික්ෂේප කිරිම හේතුවෙන් ඔවුන් පසුගියදා ශ්‍රී ලංකාවට පිටුවහල් කිරීමට පියවර ගෙන තිබුණි. කෙසේවෙතත් එම තිරණය අධිකරණය මගින් ලබන බදාදා දිනය දක්වා අත්හිටුවීමත් සමග එම යුවල සහ දරුවන් දෙදෙනා රැගත් යානය යළි ඔස්ට්‍රේලියාව බලා හරවා යැවුණු අතර ඔවුන් මේ වන විට ක්‍රිස්මස් දූපතේ සරණාගත කදවුරක රැදී සිටින බවයි විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=118008", "Category": null, "Parent URL": null}