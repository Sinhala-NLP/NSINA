{"Source": "Adaderana", "Timestamp": "December 30, 2018 07:53 am", "Headline": "ගුවන්තොටුපළ හිර වෙන හේතුව ගැන පැහැදිලි කිරීමක්", "News Content": "කටුනායක, බණ්ඩාරනායක ජාත්‍යන්තර ගුවන්තොටුපළ මෙන්ම වරායයන් ඔස්සේ ශ්‍රී ලංකාවට පැමිණෙන සහ පිටත්ව යන මගීන් සම්බන්ධයෙන් මූලිකම රාජකාරිය වන මගී නිෂ්කාශන කටයුතු පරිපාලනමය දුර්වල ක්‍රියාමාර්ගයක් නිසා දැඩි සේ අඩාල වී ඇති බව ශ්‍රී ලංකා ආගමන හා විගමන නිලධාරීන්ගේ සංගමය පවසයි. ආගමන හා විගමන නිලධාරීන් විසින් එම කාර්යන් මෙතෙක් කිසිඳු ප්‍රමාදයකින් තොරව සිදු කළ එම සංගමය සඳහන් කළේය. මෙ නිසා දෛනිකව ගුවන්තොටුපළින් යනෙන 25,000කට අධික දෙස් විදෙස් මගීහු පැය ගණන් දිගු පෝලිම්වල රැඳෙමින් දැඩි අපහසුතාවට පත්ව සිටින බව ආගමන හා විගමන නිලධාරීන්ගේ සංගමය පෙන්වා දෙයි. වසර ගණනාවක් තිස්සේ දැඩි නිලධාරී හිඟයද දරා ගනිමින් කාර්යක්ෂම ආගමන හා විගමන සේවයක් ලබාදීමට අප නිලධාරීන් කටයුතු කළ ද ඉකුත් නොවැම්බර් මස සිට ඔවුන්ගේ දෙපාර්තමේන්තු පරිපාලනය විසින් රාජ්‍ය මුදල් කෝටි ගණනක් වැය කර කිසිදු පූර්ව පරීක්ෂා කිරීම්වලින් තොරව යොදන ලද ජාත්‍යන්තර ප්‍රමිතියෙන් තොර ගමන්බලපත් ස්කෑනර් යන්ත්‍ර හේතුවෙන් මෙම අර්බුදය හට ගෙන ඇති බව ආගමන හා විගමන නිලධාරීන්ගේ සංගමය පවසයි. මේ දක්වා ඔවුන් විසින් භාවිතයට ගත් කිසිදු තාක්ෂණික ගැටලුවක් නො තිබූ ප්‍රමිතියෙන් යුතු ස්කෑනර් යන්ත්‍ර වහාම ගුවන්තොටුපළින් ඉවත් කර නව යන්ත්‍ර ස්ථාපනය කළ දින සිට දහස් ගණන් සංචාරකයන් මෙරටට පැමිණීම ඇරඹි මේ සමයේදී මෙකී ප්‍රමාදය නිසා මගී ජනතාව දැඩි අසීරුතාවලට මුහුණ දෙනු දක්නට ලැබෙන බව වාර්තා වෙයි. නව ස්කෑනරයෙන් එක් මගියකු නිෂ්කාශනය කරන කාලය තුළ පැවැති යන්ත්‍රයෙන් මගීන් සිවු දෙනෙකු පමණ නිෂ්කාශනය කිරීමේ ශක්‍යතාව අහිමි වීමෙන් මෙම අර්බුදය දිනෙන්දින උග්‍රවෙමින් පවතින බව ශ්‍රී ලංකා ආගමන හා විගමන නිලධාරීන්ගේ සංගමය පවසයි. මෙහිලා අවධාරණය කළ යුතු තීරණාත්මක කරුණ නම් ආගමන හා විගමන දෙපාර්තමේන්තු පරිපාලනය විසින් කිසිම විටෙක දේශසීමා පරිපාලනය සම්බන්ධයෙන් ප්‍රතිපත්තිමය තීරණ ගැනීමේදී දේශසීමා පාලනය සම්බන්ධයෙන් විශේෂඥ දැනුම ඇති ආගමන විගමන නිලධාරීන්ගේ සහාය කිසිවිටෙකත් ලබා නො ගැනීම බව ඔවුන් සඳහන් කරයි. වසර පහක කෙටි කාලසීමාවකට පමණක් දෙපාර්තමේන්තු පාලනයට පැමිණෙන පරිපාලන සේවා නිලධාරීන් විසින් දෙපාර්තමේන්තු ගත සේවාවට පූර්ණ කාලීනව අන්තර්ග්‍රහණය වී සේවය කරන ආගමන විගමන නිලධාරීන් හට දෙපාර්තමේන්තුව තුළ තීන්දු තීරණ ගැනීමට ඇති තනතුරු පවා අත්පත් කර ගනිමින් කිසිදු පූර්ව අධ්‍යයනයකින් තොර විශේෂඥ දැනුම ඇති ආගමන විගමන නිලධාරීන්ගේ සහාය ද ලබා නොගනිමින් රටේ දේශසීමා පාලනය සම්බන්ධ තීන්දු තීරණ ගනිමින් සිටීම මෙම ගැටලුවලට මූලිකම හේතුව වී ඇති බව ශ්‍රී ලංකා ආගමන හා විගමන නිලධාරීන්ගේ සංගමය පවසයි. දෙපාර්තමේන්තු ගත සේවාවේ සිටින ආගමන විගමන නිලධාරීන් හට සිදුව ඇත්තේ තමන් ගුවන්තොටුපළ සහ වරායයන්හි ජාත්‍යන්තර ගුවන් මගීන් සම්බන්ධ රාජකාරි කරමින් ලබන විශේෂඥ දැනුම රටේ අභිවෘද්ධියට යොදා නො ගෙන ම තමන් පත්වීම ලද තනතුරෙහි ම විශ්‍රාම යාමටයි. මෙබඳු අවාසනාවන්ත තත්ත්වයක් තුළ දේශසීමා පාලනය සම්බන්ධයෙන් කිසිදු බිම් මට්ටමේ විශේෂඥ දැනුමක් නැති කෙටි කලකට දෙපාර්තමේන්තුව වෙත පත්වීම් ලබා එන පිරිසක් විසින් ගනු ලබන තීරණ නිසා දිනෙන්දින රටේ කීර්තිනාමයට හානි සිදුවනවා පමණක් නොව සංචාරක කර්මාන්තයට ද එල්ල වනුයේ දැඩි පහරක් බව ශ්‍රී ලංකා ආගමන හා විගමන නිලධාරීන්ගේ සංගමය සඳහන් කළේය. එවන් පසුබිමක් තුළ සිදු වූ රාජ්‍ය මුදල් කෝටි ගණනක් වැය කර මිලදී ගත් ප්‍රමිතියෙන් තොර මෙම ගමන්බලපත් ස්කෑනර් මිලදී ගැනීම හෝ ඒවා අප ගුවන්තොටුපළ සහ වරායයන්ට යෝග්‍ය දැයි අදාළ බලධාරීන් විසින් ආගමන විගමන නිලධාරීන්ගෙන් කිසිවිටෙක නොවිමසා සංචාරකයන් බහුලව අප රටට පැමිණෙන දෙසැම්බර් මස ආරම්භයේ දී ස්ථාපනය කළ බව ඔවුන් පවසයි. මෙකී මූලික පරිපාලනමය ගැටලුව වසන් කරනු වස් දැනට ගුවන්තොටුපළට තුළ ක්‍රියාත්මක කෙරෙන ජාත්‍යන්තර වශයෙන් පිළිගත් කාර්යක්ෂම Zig zag පෝලිම් ක්‍රමය වෙනස් කර තනි කවුළුවකට තනි පෝලිම් ක්‍රමය යොදා ජනතාව තව තවත් අසීරුතාවට පත් කරමින් පරිපාලනමය ගැටලුව නිලධාරියා වෙත යොමු කිරීම සඳහා ආගමන හා විගමන දෙපාර්තමේන්තුවේ පාලක ජනරාල්වරයා ගත් නින්දිත උත්සාහය ද පසුගියදා ශ්‍රී ලංකා ආගමන හා විගමන නිලධාරීන්ගේ සංගමය විසින් ව්‍යර්ථ කරන ලදි. ප්‍රායෝගික Zig zag පෝලිම් ක්‍රමය යොදා ජනතාවට පහසුව සලසන මෙන් අප සංගමය වසර ගණනාවකට පෙර සිට පාලක ජනරාල්වරයාගෙන් කළ ඉල්ලීම්වලට කිසිඳු සාධනීය ප්‍රතිචාර නොලද තැන ඉකුත් මැයි මාසයේ දී විසි වසරකට අධික කාලයක් නො විසඳී පවතින ගැටලු විසඳා ගැනීමට අදාළ අප ගත් වෘත්තීය ක්‍රියාමාර්ගයේදී අප ශ්‍රී ලංකා ආගමන හා විගමන නිලධාරීන්ගේ සංගමය මැදිහත්වීමෙන් ගුවන්තොටුපළට පැමිණීමේ හා පිටත්වීමේ පර්යන්තවල Zig zag පෝලිම් ක්‍රමය යොදන ලදී. තවද විසි වසරක් පුරා ශ්‍රී ලංකා ආගමන හා විගමන නිලධාරීන් මුහුණපා සිටින සේවා ව්‍යවස්ථාවක් අනුමත කර ගැනීමේ ක්‍රියාවලිය ද පාලක ජනරාල්වරයා විසින් යළි යළිත් නො සලකා හරිමින් සිටින බව ශ්‍රී ලංකා ආගමන හා විගමන නිලධාරීන්ගේ සංගමය පවසයි. රාජ්‍ය සේවයේ අතිශය ම තරගකාරී විභාගයකින් ඉහළ සුදුසුකම් සහිතව සේවයට බැඳෙන නිලධාරීන්ගෙන් අතිශය බහුතරයකට තමන් සේවයට බැඳුණු තනතුරෙහිම අපේක්ෂා භංගත්වයයෙන් යුතුව විශ්‍රාම යාමට සිදුවන තත්ත්වයක් ආගමන හා විගමන සේවය තුළ පවති බව ඔවුන් පවසයි. මේ මූලික කරුණ ඇතුළු නඩු පැවරුම් අංශය දෙපාර්තමේන්තුව තුළ ස්ථාපනය කිරීම සහ නිලධාරීන් විදේශ තානාපති කාර්යාලවලට අනියුක්ත කිරීම යන කාරණා මුල් කර ගිනිමින් ඉකුත් මැයි මස කටුනායක ගුවන්තොටුපළේ දී අකුර වැඩ කිරීමේ වෘත්තීය ක්‍රියාමාර්ගයක්ද ආගමන හා විගමන නිලධාරීන්ගේ විසින් පිවිසි බව ඔවුන් සඳහන් කළේය. ඊට ප්‍රතිචාර ලෙස කැබිනට් පත්‍රිකාවට ලද නිර්දේශ අනුව ජනාධිපතිවරයා එම ඉල්ලීම් ක්‍රියාත්මක කිරීම සම්බන්ධයෙන් කළ විමසීම් සහ පසුව ලබාදුන් නිර්දේශයන් ද පාලක ජනරාල්වරයා විසින් නොසලකා හරිනු ලබමින් ආගමන හා විගමන සේවයේ නිලධාරීන් සහ මහජනතාව පීඩාවට පත් කරමින් රාජ්‍ය නිලධරයකුගේ වගකීම් පැහැර හරිමින් සිටින බව ආගමන හා විගමන නිලධාරීන්ගේ සංගමය පවසයි. පාලක ජනරාල්වරයාගේ මෙම අදූරදර්ශී මහජන පීඩක ක්‍රියාකලාපය හේතුවෙන් ලක්වැසි ජනතාවට සහ විදෙස් ජනතාවට සිදුවන දැඩි ප්‍රමාදයන් සම්බන්ධයෙන් නිසි බලධාරීන්ගේ අවධානය යොමු කර කඩිනම් ස්ථාවර විසඳුමක් ලබා දෙනු ඇති බව ශ්‍රී ලංකා ආගමන හා විගමන නිලධාරීන්ගේ සංගමය වැඩිදුරටත් පැවසීය.", "URL": "https://sinhala.adaderana.lk/news.php?nid=101514", "Category": null, "Parent URL": null}