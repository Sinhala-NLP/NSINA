{"Source": "Adaderana", "Timestamp": "July 8, 2016 06:06 pm", "Headline": "ඇඟපතින් දේශපාලනය කරන්නේ නෑ-එයා ළඟට ගියානම් අත පය කඩන්න වෙනවා", "News Content": "තමා ඇඟපතෙන් දේශපාලනය කරන කෙනෙකු නොව මහජනතාව සමග දේශපාලනය කරන කෙනෙකු බව නි.අමාත්‍ය පාලිත තෙවරප්පෙරුම මහතා පවසයි.බස්නාහිර පළාත් අධ්‍යාපන අමාත්‍ය රංජිත් සෝමවංශ මහතා ඊයේ දිනයේදී තමා ඇඟපතින් දේශපාලනය කරන්නෙකු බවට ප්‍රකාශයක් කර තිබුණද එය එසේ නොවන බව තෙවරප්පෙරුම මහතා කියා සිටියි.මීගහතැන්න ප්‍රාථමික විද්‍යාලයට දරුවන් ඇතුළත් කිරීමට අදාළ ප්‍රශ්නය තමන් රංජිත් සෝමවංශ මහතා ළඟට ගෙන නොගියේ ඔහු සමග සාකච්ඡාවක් නැති නිසාත්,අතපය කඩන්නට සිදුවිය හැකි නිසාත් බව නි.අමාත්‍යවරයා කියා සිටියේ අද(08)පැවති මාධ්‍ය හමුවකදීය.දරුවන්ට පාසලක් ලබාදීම වෙනුවෙන් උපවාසයට තමන් වාඩිවීමට ප්‍රථම මෙම ප්‍රශ්නය කලාප අධ්‍යාපන අධ්‍යක්ෂට,අධ්‍යාපන අමාත්‍ය ඇතුළු වගකිව යුතු සියලුම දෙනා වෙත රැගෙන ගිය බවත්,මානව හිමිකම් කොමිසමට පැමිණිලි 9ක් ඉදිරිපත් කර ඇති බවත් තෙවරප්පෙරුම මහතා සඳහන් කළේය.මතුගම පොලීසියටද සිදුවන මෙම අසාධාරණය ගැන පැමිණිලි කර තිබුණු බවත්,උපවාසය පවත්වන අතරතුරේ මව්පියන් 5 දෙනෙකු හා දරුවන් 5දෙනෙකු ජනාධිපති ලේකම් කාර්යාලයට පවා යැවූ බවත් හෙතෙම අවධාරණය කළේය.එබැවින් තමන් උපවාසයට වාඩිවූයේ මහජනතාවගේ සැබෑ ප්‍රශ්නය,දරුවන්ගේ අධ්‍යාපනය වෙනුවෙන් අන් කළ හැකි යමක් නොවුණු තැන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=61909", "Category": null, "Parent URL": null}