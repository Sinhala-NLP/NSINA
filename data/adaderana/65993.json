{"Source": "Adaderana", "Timestamp": "November 13, 2016 11:10 am", "Headline": "පකිස්ථානයේ බෝම්බ පිපිරීමකින් 52ක් මරුට", "News Content": "පකිස්ථානයේ, බලුකිස්ථාන් ප්‍රදේශයේ මුස්ලිම් පල්ලියක සිදුවූ මරාගෙන මැරෙන බෝම්බ ප්‍රහාරයකින් පුද්ගලයින් පනස් දෙදෙනෙකු ජීවිතක්ෂයට පත්ව තිබේ.අදාළ පිපිරීමෙන් තවත් පුද්ගලයින් 100දෙනෙකුට ආසන්න පිරිසක් තුවාල ලබා ඇති බව විදෙස් මාධ්‍ය වාර්තා කළේය.ආගමික උත්සවයක් පැවැත්වෙන අතරතුර මෙම ප්‍රහාරය එල්ල වී ඇති අතර අයි.එස්.ත්‍රස්තවාදීන් විසින් ප්‍රහාරය එල්ල කරන්නට ඇති බව සැලකේ.අයි.එස්.සටන්කාමීන් පාකිස්ථානය තුළ ක්‍රියාත්මක වන බව පසුගිය මාසයේ දී එරට ආරක්ෂක අංශ අනාවරණය කළ අතර මීට පෙර ක්වටාහි පොලිස් ආරක්ෂක විද්‍යාලයකට එල්ල වූ ප්‍රහාරයකින් පුද්ගලයින් 61 දෙනෙකු මියගොස් තිබුණි.මේ අතර ඇෆ්ගනිස්ථානයේ බ්‍රේගම් හි පිහිටි අමෙරිකානු ප්‍රධාන හමුදා මධ්‍යස්ථානයකට එල්ල වූ මරාගෙන මැරෙන බෝම්බ ප්‍රහාරයකින් අමෙරිකානු හමුදා නිලධාරීන් දෙදෙනෙකු ඇතුළු පුද්ගලයින් සිව් දෙනෙකු මියගොස් තිබේ.තලෙයිබාන් සටන්කාමීන් එම ප්‍රහාරය එල්ල කරන්නට ඇති බව වාර්තා වේ.", "URL": "https://sinhala.adaderana.lk/news.php?nid=65993", "Category": null, "Parent URL": null}