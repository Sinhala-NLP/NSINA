{"Source": "Adaderana", "Timestamp": "June 23, 2016 06:12 pm", "Headline": " වරායේ උපවාසය අවසන්!", "News Content": "වරායේ සේවකයින් කිහිප දෙනෙකු විසින් ආරම්භ කර තිබූ උපවාසය අවසන් කර තිබේ.විෂයභාර අමාත්‍ය අර්ජුන රණතුංග මහතාගේ ක්‍රියාකලාපයට විරෝධය පළ කරමින් වරායේ සේවකයින් කිහිප‍ දෙනෙකු පසුගිය සතියේ සිකුරාදා උපවාසයක් ආරම්භ කරන ලදී.ඊට ආසන්නතම හේතුව වූයේ කොළඹ වරායේ වඩු මඩුවේ ඇතිවූ සිද්ධිය සම්බන්ධයෙන් වැඩ තහනමට ලක්වූ සේවකයින් දෙදෙනාට යළි සේවය ලබාදෙන ලෙස ඉල්ලීමයි.ඒ අනූව කොළඹ වරායේ අංක 3 දොරටුව පිවිසුමේ ගේට්ටුව මතට නැගගත් වරාය සේවකයන් කිහිප දෙනෙකු උපවාසයක් ආරම්භ කරමින් මෙම උපවාසය ආරම්භ කළ අතර ඊට පසුව තවත් කිහිප දෙනෙකු එක්විය.කෙසේ වුවද වැඩ තහනමට ලක්වූ සේවකයින් දෙදෙනාට යළි සේවය කිරීමට අවසර දුන් බවට වරාය අධිකාරිය පාර්ශවයෙන් කියැවිණ.උපවාසයට සහය පළකරමින් පසුගිය දිනවල වරාය අංක 3 පිවිසුම් ගේට්ටුව ඉදිරිපිටදී විරෝධතාද පැවැත්විණ.මේ හේතුවෙන් වරායේ දෛනික කටයුතුවලට ද පසුගිය දින කිහිපයේම බලපෑම් එල්ල වූ අතර අදාළ චෝදනා ප්‍රතික්ෂේප කරමින් වරාය හා නාවික අමාත්‍ය අර්ජුන රණතුංග මහතා කියා සිටියේ ඒවා හුදෙක් මඩ ප්‍රචාර බවයි.තමන් වරායේ සිදුවන වංචා දූෂණවලට එරෙහිව කටයුතු කිරීමට යාම නිසා මේ ආකාරයට වෘත්තීය සමිති නැඟී සිටින බව ඔහු පවසා තිබුණි.කෙසේ වෙතත් මෙම සිද්ධියේදී වෘත්තීය සමිති විසින් අර්ජුන රණතුංග ඇමතිවරයාට දෝෂාරෝපණය කරමින් කාන්තාවන් සමග අයථා සම්බන්ධතා ගැනද චෝදනා එල්ල කරන ලදී.මේ අතර වරාය සේවකයින්ගේ ගැටලු සම්බන්ධයෙන් සාකච්ඡා කිරීමට අග්‍රාමාත්‍යවරයා දිනයක් ලබාදෙන බව පැවසීමෙන් පසුව උපවාසකරුවන් එම උපවාසය අත්හැරීමට තීරණය කර ඇත.ඉදිරි දින කිහිපය තුළදී ඒ සඳහා දිනයක් ලබාදෙනු ඇති බවට ලබාදුන් පොරොන්දුව මත ඔවුන් එම උපවාසය අවසන් කර ඇතැයි සඳහන්ය.මේ අතර ශ්‍රී ලංකා වරාය අධිකාරියේ අභ්‍යාසලාභී සේවක පිරිසක් සේවය ස්ථිර කරන ලෙස ඉල්ලා උද්ඝෝෂණයක නිරත වුණි.කොළඹ වරාය පරිශ්‍රයේ ඊයේ(23) එම උද්ඝෝෂණය සංවිධාන කර තිබූ අතර එම සේවකයින් පවසන්නේ තම සේවය ස්ථිර නොකර පිටස්තර පුද්ගලයින් බදවා ගැනිමේ සූදානමක් පවතින බවයි.මේ අතර කොළඹ වරායේ සේවකයින් පිරිසක් සිදු කළ උපවාසය අවසන් කර ති‍බේ.කම්කරු සහ වෘත්තිය සබඳතා අමාත්‍ය ඩබ්ලිව්, ඩී.එස් සෙනෙවිරත්න මහතා සමග ඊයේ සවස මේ සම්බන්ධයෙන් සාකච්ඡාවක් ද පැවැත්වා තිබේ.", "URL": "https://sinhala.adaderana.lk/news.php?nid=61406", "Category": null, "Parent URL": null}