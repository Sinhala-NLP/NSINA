{"Source": "Adaderana", "Timestamp": "March 21, 2014 02:10 pm", "Headline": "ධීවර සාකච්ඡාවට ජයලලිතාගෙන් කොන්දේසියක්", "News Content": "ශ්‍රී ලංකා නාවික හමුදාව විසින් අත්අඩංගුවටගත් ඉන්දීය ධීවරයින් නිදහස් කළහොත් පමණක් ඉන්දු - ශ්‍රී ලංකා ධීවර ගැටලුව පිළිබඳ මීළඟ සාකච්ඡාව පැවැත්වීමේ හැකියාව පවතින බව තමිල්නාඩු ප්‍රධාන අමාත්‍ය ජයලලිතා ජයරාම් පවසයි. ඉන්දු - ලංකා ධීවර ගැටලුව පිළිබඳ දෙවන වටයේ සාකච්ඡාව ලබන 25 වන දින පැවැත්වීමට තීරණය කර තිබේ. කෙසේ වෙතත් පසුගිය 19 වැනිදා ශ්‍රී ලංකා නාවික හමුදාව විසින් අත්අඩංගුවට ගත් ඉන්දීය ධීවරයින් 74 දෙනා නිදහස් කරන්නේ නම් පමණක් ධීවර ගැටලුව පිළිබඳ සාකච්ඡාවට සහභාගී විය හැකි බව ජයලලිතා ජයරාම් පවසයි. ඉන්දීය අග්‍රාමාත්‍ය ආචාර්ය මන්මෝහන් සිං වෙත ලිපියක් යොමුකරමින් තමිල්නාඩු ප්‍රධාන අමාත්‍යවරිය මේ බව ප්‍රකාශ කර ඇත. ධීවරයින් නිදහස් කරගැනීම සඳහා අගමැතිවරයාගේ පුද්ගලික මැදිහත්වීමක් සිදුවිය යුතු බව ඇය පවසා තිබේ. ඉන්දු - ලංකා ධීවර ගැටලුව සාර්ථකව විසඳා ගැනීමට නම් ශ්‍රී ලංකා අත්අඩංගුවේ පසුවන සියලු ඉන්දීය ධිවරයින් නිදහස් කළ යුතු බව ජයලලිතා ජයරාම් තවදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=41964", "Category": null, "Parent URL": null}