{"Source": "Adaderana", "Timestamp": "July 1, 2011 11:09 am", "Headline": "පමා වුණොත් වැඩවරදියි-නවනීදන් පිල්ලේ කියයි", "News Content": "යුද අපරාධ සම්බන්ධයෙන් එල්ල වී තිබෙන චෝදනා පිළිබඳ විමර්ශනය කිරීමට ශ්‍රී ලංකා රජය ප්‍රමාද වන්නේ නම් අන්තර්ජාතික ක්‍රියාමාර්ගයක‍‍ට එළඹීම සඳහා එය හේතුවක් වනු ඇති බව එක්සත් ජාතීන්ගේ මානව හිමිකම් පිළිබඳ ප්‍රධානී නවනීදන් පිල්ලේ මහත්මිය පවසයි. අදාළ චෝදනා පිළිබඳ ශ්‍රී ලංකාව බලවත් අවධානය යොමු කළ යුතු බවට එක්සත්ජාතින්ගේ සාමාජික රටවල් ගණනාවක් ඉහළ බලාපො‍රොත්තු තබා සිටින බව ඇය සඳහන් කරයි. එහෙත් එම ක්‍රියාමාර්ග අතරමඟ ඇණ හිටින වැඩපිළිවෙළක් නොවිය යුතු බව නවනීදන් පිල්ලේ මහත්මිය අවධාරණය කර තිබේ. මීට පෙර ශ්‍රී ලංකාව සිදුකළ අභ්‍යන්තර විමර්ශනවල වාර්තා පළ නොවූ බව සඳහන් කරන නවනීදන් පිල්ලේ මහත්මිය චෝදනා කර ඇත්තේ එම විමර්ශනවල නිසි අවසානයක් නොතිබූ බවයි. යළිත් එවැනිම වැඩපිළිවෙළක් ක්‍රියාත්මක වුවහොත් අන්තර්ජාතික ප්‍රජාවට ඒ සඳහා කිසියම් ක්‍රියාමාර්ගයක් ගැනීමට සිදුවන බව ඇය වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=17119", "Category": null, "Parent URL": null}