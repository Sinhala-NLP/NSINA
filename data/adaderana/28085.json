{"Source": "Adaderana", "Timestamp": "October 7, 2012 10:44 am", "Headline": "අධිකරණ සේවා කොමිසමේ ලේකම්ට ප්‍රහාරයක්", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට නාදුනන කණ්ඩායමක් විසින් පහර දී තිබේ. ගල්කිස්ස හෝටල් පාර ප්‍රදේශයේදී අද (07) පෙරවරුවේ මෙම පහරදීම සිදුව ඇතැයි සඳහන්ය. ප්‍රහාරයෙන් තුවාල ලැබු මංජුල තිලකරත්න මහතා කොළඹ ජාතික රෝහලේ මේ වන විට ප්‍රතිකාර ලබන බව එහි ප්‍රධාන හෙද නිලධාරිණි පුෂ්පා රම්‍යානි ද සොයිසා මෙනවිය පැවසුවාය. ඉන් ඔහුගේ හිසට තුවාල සිදුවී ඇති අතර මේවන විට ඔහු 72වන වාට්ටුවේ ප්‍රතිකාර ලබමින් සිටියි. මංජුල තිලකරත්න මහතා පසුගිය කාලසීමාවේ දී ආණ්ඩුවේ බලධාරීන්ගේ විවේචනයට ද ලක්වු බව මාධ්‍ය වාර්තා අනාවරණය කළේය. අධිකරණ සේවා කොමිසමේ කටයුතුවලට බාහිර පුද්ගලයින් බලපෑම් කරන බවට ඔහු විසින් පසුගිය සැප්තැම්බර් මස 18 වැනිදා නිකුත් කරන ලදැයි කියන මාධ්‍ය නිවේදනය ඊට හේතුවය.", "URL": "https://sinhala.adaderana.lk/news.php?nid=28085", "Category": null, "Parent URL": null}