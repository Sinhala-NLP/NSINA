{"Source": "Adaderana", "Timestamp": "June 26, 2019 11:51 am", "Headline": "ස්පාඤ්ඤයේ රසායනික කම්හලක ඇති වු ගින්න පාලනය කරයි", "News Content": "රසායනික කම්හලක ඇතිවූ ගින්නක් පාලනය කිරීමට ස්පාඤ්ඤ ගිනි නිවන අංශ කටයුතු කර තිබේ. ගින්න හටගෙන ඇත්තේ එරට දකුණුදිග ප්‍රදේශයේ කර්මාන්තපුරයකයි. ගින්න මේවනවිට නිවා දමා ඇති අතර අනතුරට හේතු සොයා විමර්ශන ක්‍රියාත්මකව පවතියි. ස්පාඤ්ඤයේ කාර්මික ජනපදයක් සමීපයේ රසායන ද්‍රව්‍ය කම්හලක ගින්නක් හටගෙන තිබේ. ඉන් අනතුරුව නැගුණු දුමාරයෙන් දකුණුදිග ස්පාඤ්ඤයේ සැන් රෝක් හි අහස වැසීගොස් තිබූ බව විදෙස් වාර්තාවල සඳහන් වෙයි. ගින්න ඇතිවීමත් සමග ග්වාඩරන්ක් කාර්මික ජනපදයේ පිහිටි අදාළ කම්හලේ සිටි පිරිස් කඩිනමින් ආරක්ෂිත ස්ථාන වෙත යොමුකිරීමට බලධාරීන් කටයුතු කර තිබුණි. ඒ අතරතුර දුමාරය ආඝ්‍රාණය කිරීමෙන් පීඩාවට පත් තැනැත්තෙක් කඩිනමින් රෝහල්ගත කිරීමටද කටයුතු කෙරුණි. ලහි ලහියේ ක්‍රියාත්මක වූ ගිනිනිවන අංශ සේවකයන් ගින්න නිවාදැමීමට සමත් ව ඇති අතර දුමාරයෙන් ප්‍රවේශම් වීම සඳහා නිවාසවල රැදී සිටිමින් කවුළු වසාගෙන සිටින ලෙස ජනතාව වෙත දැනුම්දී තිබේ. අනතුරට හේතු සොයා විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=112783", "Category": null, "Parent URL": null}