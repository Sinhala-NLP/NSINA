{"Source": "Adaderana", "Timestamp": "September 20, 2012 08:55 am", "Headline": "යුද සමයේ ඉතිරි වූ හිමිකරුවන් නැති වාහන වෙන්දේසියේ", "News Content": "යුද සමයේ දී අතහැර දමා ගිය මෙතෙක් අයිතිකරුවන් ඉදිරිපත් නොවූ වාහන ප්‍රසිද්ධ වෙන්දේසියේ විකුණන ලෙස ආරක්ෂක අමාත්‍යංශය වව්නියාව දිසාපතිවරයාට දැනුම් දී තිබේ. ලබන මස මෝසම් වර්ෂාවට පෙර මෙම වාහන වෙන්දේසි කිරීමට පියවර ගන්නා බව වව්නියාව දිස්ත්‍රික් ලේකම් එම්.කේ. බන්දුල හරිස්චන්ද්‍ර මහතා සඳහන් කළේය. ඊට පෙර අදාළ වාහන සඳහා අයිතිකරුවන් සිටීනම් වව්නියාව දිසාපති කාර්යාලය වෙත පැමිණෙන ලෙස දිස්ත්‍රික් ලේකම්වරයා ඉල්ලීමක් කර තිබේ. වව්නියාව දිසාපති කාර්යාලයට අමතරව මුලිතිව් දිස්ත්‍රික්කයේ ස්ථාන 9 ක ද මෙලෙස වාහන ගොඩ ගසා‍ ඇති බව වාර්තා වේ. බොහෝ වාහන පාවිච්චි කිරීමට නොහැකි තත්ත්වයක පවතින අතර ඒවා වෙන්දේසි කිරීමට සිදුව ඇත්තේ පරණ යකඩ වශයෙන් බව දිස්ත්‍රික් ලේකම්වරයා වැඩිදුරටත් පවසා ඇත.", "URL": "https://sinhala.adaderana.lk/news.php?nid=27573", "Category": null, "Parent URL": null}