{"Source": "Adaderana", "Timestamp": "June 12, 2014 10:37 am", "Headline": "සාම සාකච්ඡා රෝහලෙන් නවතී", "News Content": "කාලයක පටන් පැවති ආරවුලක් සාකච්ඡා මාර්ගයෙන් විසඳීමට ගොස් පුද්ගලයෙකුට කඩුවකින් කපා තුවාල සිදු කළ අයෙකු අත්අඩංගුවට ගෙන ඇති බව කල්පිටිය පොලීසිය කියයි. සිද්ධියෙන් තුවාල ලබා ඇත්තේ නොරොච්චෝල - නාරක්කල්ලිය පදිංචි මුනියන්ඩි ගනේෂන් හෙවත් මහේන්ද්‍රන් (අවු:35) නම්වූ අයෙකි. තුවාලකරු මේ වන විට කල්පිටිය දිසා රෝහලේ ප්‍රතිකාර ලබමින් සිටී. මෙම සිද්ධිය සම්බන්ධයෙන් එක් අයෙකු අත්අඩංගුවට ගෙන ඇති අතර ඔහුද නාරක්කල්ලිය ප්‍රදේශයේ පදිංචිකරුවෙකි. තුවාලකරු සහ සිද්ධිය සම්බන්ධයෙන් අත්අඩංගුවට ගෙන ඇති සැකකරු අතර කාලයක පටන් ආරවුලක් තිබී ඇත. එම ආරවුල සාකච්ඡා මාර්ගයෙන් විසඳීමට යැයි පවසා සැකකරු තුවාලකරුගේ නිවසට ගොස් තිබේ. සාම කතා බහ ටික වේලාවකින් නැවතත් ආරවුලක් බවට පත් වී පසුව සැකකරු විසින් තුවාල ලබා රෝහල් ගත කර සිටින අයට කඩුවකින් පහර දී ඇති බව පොලීසිය කියයි. සැකකරු පුත්තලම දිසා අධිකරණයට ඉදිරිපත් කිරීමට නියමිතය. කල්පිටිය පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=43913", "Category": null, "Parent URL": null}