{"Source": "Adaderana", "Timestamp": "October 8, 2018 11:14 am", "Headline": "වැරදි කරලා වැඩ වරද්දා ගත් පොලිස් නිලධාරියෙක් රිමාන්ඩ්", "News Content": "නාග මැණිකක් යැයි සැක කරන මැණිකක් මංකොල්ලකෑම සඳහා පැමිණි බවට සැක කරමින් මාදම්පේ පොලීසිය විසින් අත්අඩංගුවට ගත් පොලිස් පරීක්ෂකවරයා මේ මස 16 වන දින දක්වා රක්ෂිත බන්ධනාගාර ගත කිරීමට හලාවත මහේස්ත්‍රාත් අධිකරණය නියෝග කර ඇත. පසුගිය ජුනි මස මේ සිදුවීම වී ඇති බව මාදම්පේ පොලිස් ස්ථානාධිපති පොලිස් පරීක්ෂක වසන්ත කුමාර මහතා පැවසිය. මේ නාග මැණික මංකොල්ල කෑම සඳහා පොලිස් නිල ඇඳුමට සමාන ඇදුමින් සැරසුණු පුද්ගලයන් පිරිසක් එක්ව සිටි බවට වාර්තා වූ අතර ඔවුන් අතතිව ගිනි අවි හා මාංචු තිබු බවටද අනාවරණය වී ඇත. මිට පෙර මේ සිදුවීමට අදාළ සැකකරුවන් දෙදෙනෙකු හා වෑන් රථයක් අත්අඩංගුවට ගෙන තිබිණි. මේ නාග මැණික කෝටි හතළිහක් පමණ වටිනා බව මුල අවස්ථාවේදී සඳහන්ව තිබේ. මේ සිදුවීම සම්බන්ධයෙන් රක්ෂිත බන්ධනාගාර ගත කර සිටින පොලිස් පරීක්ෂකවරයා වාහන මංකොල්ලකෑම් කීපයක් සම්බන්ධයෙන්ද පොලීසියට අවශ්‍යව සිටි අයෙකු බවද වාර්තා වෙයි. ඊයේ(07) පස්වරුව වන විට එවැනි සිදුවීම් දෙකක් සම්බන්ධයෙන් වූ පැමිණිලිද මාදම්පේ පොලීසියට ලැබී ඇත. මෙම පොලිස් පරීක්ෂකවරයා පොලිස් අත්අඩංගුවට පත්වන අවස්ථාවේ සේවය කර ඇත්තේ කොළඹ කේෂත්‍ර බලකා මුලස්ථානයෙයි. හලාවත සහකාර පොලිස් අධිකාරී කිර්ති බණ්ඩාර මහතාගේ උපදෙස් පරිදි මාදම්පේ පොලිස් ස්ථානාධිපති පොලිස් පරීක්ෂක වසන්ත කුමාර මහතාගේ ප්‍රධානත්වයෙන් යුත් පොලිස් කණ්ඩායමක් මේ පිළිබද වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=97342", "Category": null, "Parent URL": null}