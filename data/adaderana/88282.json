{"Source": "Adaderana", "Timestamp": "April 30, 2018 11:20 am", "Headline": "ශ්‍රී ලංකාවේ සෞඛ්‍ය සේවාව නංවාලීමට කියුබාවේ සහාය", "News Content": "ශ්‍රී ලංකාවේ සෞඛ්‍ය සේවාව නංවාලීම සඳහා පුර්ණ සහයෝගය ලබාදෙන බව කියුබාව ප්‍රකාශ කරයි. කියුබාවේ පැවැත්වෙන ජාත්‍යන්තර සෞඛ්‍ය සමුලුවකට සහභාගිව සිටින සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා කියුබාවේ මහජන සෞඛ්‍ය අමාත්‍ය රොබේටෝ මොරාලේ ඔඡේඩා මහතා සමඟ විශේෂ සාකච්ඡාවක් පැවැත්විය. කියුබාවේ මහජන සෞඛ්‍ය අමාත්‍යවරයාගේ විශේෂ ආරාධනාවකට අනුව සෞඛ්‍ය අමාත්‍යවරයා මෙම සාකච්ඡාවට සහභාගිවී තිබේ. ශ්‍රී ලංකාව සහ කියුබාව අතර සෞඛ්‍ය සේවාව නංවාලීම සඳහා ගත හැකි පියවර රැසක් මෙහිදී සාකච්ඡා කෙරුනි. කියුබාවේ නිෂ්පාදනය කරන ඖෂධ සහ උපකරණ රජය හරහා රාජ්‍ය ඖෂධ නීතිගත සංස්ථාවට ලබාගැනීම සඳහා වූ ගිවිසුමක් අත්සන් කිරීමට ද තීරණය විය. ඒ සඳහා ඉදිරියේ දී දෙරට අතර සාකච්ඡා වට කිහිපයක් පැවැත්වීමටද නියමිතය. සෘජුව රජය හරහා ඖෂධ ලබාගැනීමේ දී විදේශ විනිමය ඉතිරි කර ගැනීමට හැකියාවක් ඇති බව සෞඛ්‍ය අමාත්‍යවරයා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=88282", "Category": null, "Parent URL": null}