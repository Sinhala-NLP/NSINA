{"Source": "Adaderana", "Timestamp": "February 14, 2012 07:23 am", "Headline": "පාර්ලිමේන්තුව කැඳවන්නැයි රනිල් ඉල්ලයි", "News Content": "ඉන්ධන මිල හදිසියේ ඉහළනැංවීමත් ඒ තුළින් රටේ ආර්ථිකය කඩාවැටීමත් පිළිබඳ සාකච්ඡා කිරීම සඳහා කඩිනමින් පාර්ලිමේන්තුව රැස්කරන ලෙස විපක්ෂ නායක රනිල් වික්‍රමසිංහ මහතා රජයෙන් ඉල්ලා තිබේ. අග්‍ර්‍රාමාත්‍ය දි.මු ජයරත්න මහතාගෙන් ලිඛිතව කරනු ලැබූ මෙම ඉල්ලීම එ.ජා.ප මහ ලේකම් තිස්ස අත්තනායක ඇතුළු පිරිසක් විසින් අග්‍රාමාත්‍යවරයා හමුවී දැනුම්දී ඇත. යළි පාර්ලිමේන්තුව කැඳවනු ඇත්තේ පෙබරවාරි මස 21 වන දින බැවින් ඊට පෙරාතුව රටේ උද්ගතවූ හදිසි වාතාවරණය සැලකිල්ලට ගෙන පාර්ලිමේන්තුව කැඳවීමේ වැදගත්කම රනිල් වික්‍රමසිංහ මහතා විසින් අවධාරණය කර ඇත. මේ අතර ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතාද කතානායකවරයාට ලිපියක් යොමුකරමින් පාර්ලිමේන්තුව කැඳවන ලෙස ඉල්ලීමක් කර තිබිණි.", "URL": "https://sinhala.adaderana.lk/news.php?nid=22091", "Category": null, "Parent URL": null}