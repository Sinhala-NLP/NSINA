{"Source": "Adaderana", "Timestamp": "August 3, 2019 09:55 am", "Headline": "ජාවා හා සුමාත්‍රා දූපත් සමීපයේ භූ කම්පනයක්", "News Content": "ඉන්දුනීසියාව ආසන්නයේ රිච්ටර් මාපකයේ ඒකක 6.8ක ප්‍රබල භූකම්පනයක් සිදුව තිබේ. එහි ප්‍රබලත්වය සලකමින් සුනාමි අනතුරු ඇඟවීම් නිකුත්කිරීමටද ඉන්දුනීසියාව කටයුතු කර තිබුණි. ඉන්දුනිසියාවේ සුමාත්‍රා හා ජාවා දූපත් සමීපයේ මුහුදේ ප්‍රබල භූකම්පනයක් හටගෙන තිබේ. එය රිච්ටර් මාපකයේ ඒකක 6.8 ක් ලෙසින් සටහන් වූ අතර ජකර්තා අගනුවරට පවා දැණුනු මේ කම්පනයෙන් විශාල දේපළ හානියක්ද වූ බවට සඳහන්ය. කෙසේ නමුත් භූකම්පනය හේතුවෙන් කිසිදු ජීවිත හානියක් සිදුව නොමැති බව වාර්තා වෙයි. මේ අතර භූකම්පයෛන් පසුව සුනාමි අනතුරු අගවීමට ඉන්දුනීසියානු බලධාරීන් කටයුතු කළේය. කම්පනයෙන් මීටර් 3ක සුනාමියක් ඇතිවිය හැකි බවටද වාර්තා වී තිබුණි. එය සලකා ඉන්දුනීසියාවට අසල්වැසි රටවල බලධාරීන් පවා වෙරළබඩ ජීවත් ජනතාවට අවධානයෙන් පසුවන ලෙසින් දන්වා තිබීමද විශේෂයි. එහෙත් පැය දෙකකින් අනතුරුව අදාළ සුනාමි අනතුරු අගවීම ඉවත් කෙරුණි. පැසිෆික් ගිනිවලල්ල ලෙසින් නම්ව ඇති කලාපයට අයත් ඉන්දුනීසියාව නිරන්තරයෙන්ම මේ ආකාරයේ ස්වභාවික විපත්තීන්ට මුහුණදෙයි. මෙම ස්වභාවික විපත් අතරට භූකම්පන, සුනාමි අනතුරු, ගිනි කදු විදාරණයවීම් ද අයත්ය. 2004 වසරේදී ආසියානු කලාප රාජ්‍යයන්ට මහා විපත් ගෙනදුන් රිච්ටර් මාපකයේ ඒකක 9ක් ලෙසින් දැක්වුණු සුනාමි විපතද සිදුවූයේ ඉන්දුනීසියාව සමීපයේයි.", "URL": "https://sinhala.adaderana.lk/news.php?nid=115621", "Category": null, "Parent URL": null}