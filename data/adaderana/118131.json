{"Source": "Adaderana", "Timestamp": "September 3, 2019 08:41 am", "Headline": "වැලිකඩ බන්ධනාගාර පුහුණු පාසලේ ප්‍රධාන ජේලර්වරයා ඝාතනයට සම්බන්ධ තවත් අයෙක් අත්අඩංගුවට", "News Content": "වැලිකඩ බන්ධනාගාර පුහුණු පාසලේ ප්‍රධාන ජේලර්වරයා වෙඩි තබා ඝාතනය කිරීමේ සිද්ධියට සම්බන්ධ සැකකරුවෙකු ඝාතනය සදහා යොදාගත් ගිනි අවියක් ද සමඟ අත්අඩංගුවට ගෙන තිබේ. පසුගිය මස 3 වනදා පස්වරුවේ අම්බලන්ගොඩ, කුලීගොඩ හන්දිය ප්‍රදේශයේදී වැලිකඩ බන්ධනාගාර පුහුණු පාසලේ ප්‍රධාන ජේලර්වරයා වූ තිළින රුවන් තිහාර ජයරත්න යන අය යතුරුපැදියකින් පැමිණි නාඳුනන තුවක්කුකරුවන් දෙදෙනෙකු විසින් වෙඩි තබා ඝාතනය කර තිබුණි. සිද්ධිය සම්බන්ධයෙන් සී.සී.ටී.වී දර්ශන හා දුරකතන විශ්ලේෂණ වාර්තා ඔස්සේ සිදුකරන ලද විමර්ශනවලදී අම්බලන්ගොඩ පොලිසිය විසින් මෙම සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. 27 හැවිරිදි මෙම සැකකරු අම්බලන්ගොඩ, කුලීගොඩ ප්‍රදේශයේ පදිංචිකරුවෙකු වන අතර ඔහුගෙන් සිදුකළ ප්‍රශ්න කිරීම්වලදී ඝාතනය සිදු කිරීම සදහා යොදා ගත් ගිනි අවියක් සහ උණ්ඩ 12 ක් සහිත මැගසිනයක් මෙන්ම ඝාතනය සදහා සැකකරුවන් පැමිණි යතුරුපැදියක් ද පොලිස් භාරයට ගෙන තිබේ. මීට අමතරව අදාල ගිනි අවිය පරිහරණය කළ තවත් 42 හැවිරිදි අම්බලන්ගොඩ, තල්ගස්ගොඩ ප්‍රදේශයේ පදිංචිකරුවෙකුද අම්බලන්ගොඩ පොලීසිය විසින් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේය. සැකකරුවන් අද(03) බලපිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=118131", "Category": null, "Parent URL": null}