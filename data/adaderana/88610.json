{"Source": "Adaderana", "Timestamp": "May 6, 2018 11:38 am", "Headline": " අනතුරු කිහිපයකින් ජීවිත 4ක් නවතී ", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව් දෙනෙකු මියගොස් තිබේ. රඹුක්කන උඩුහිගුරුවක ප්‍රදේශයේ කඳුකර මාර්ගයකදී ටිපර් රථයක් මාර්ගයෙන් ඉවතට පැන පෙරළීමෙන් රියදුරු සහ රිය සහයක තුවාල ලබා රඹුක්න රෝහලට ඇතුළත් කිරීමෙන් පසු රිය සහයක මියගොස් ඇති බව පොලීසිය පවසයි. මියගොස් ඇත්තේ රඹුක්කන වළල්ගොඩ ප්‍රදේශයේ පදිංචිව සිටි 28 හැවිරිදි තරුණයෙකි. පුදුකුඩුඉරිප්පු - පරන්තන් මාර්ගයේ උඩයාර්කට්ටු ප්‍රදේශයේ දී සිදුවු රිය අනතුරකින් 80 හැවිරිදි පුද්ගලයෙකු මියගොස් තිබේ. මාර්ගයේ ගමන් කළ යතුරුපැදියක ගැටීමෙන් ඔහු මියගොස් ඇති අතර යතුරුපැදිකරු අත්අඩංගුවට ගත් බව පුදුකුඩිඉරිප්පු පොලීසිය සඳහන් කළේය. වාරියපොල - හලාවත මාර්ගයේ හිඳගොල්ල ප්‍රදේශයේ දී යතුරුපැදියක් ලොරි රථයක ගැටීමෙන් පැදිකරු මියගොස් තිබේ. 47 හැවිරිදි පුද්ගලයෙකු මෙලෙස මියගොස් ඇති අතර අනතුරට සම්බන්ධ ලොරි රථ රියදුරු අත්අඩංගුවට ගෙන ඇති බව සඳහන්ය. සීදූව, ලියනගේමුල්ල ප්‍රදේශයේ දී මාර්ගයේ ගමන් කළ පුද්ගලයෙකු කිසියම් වාහනයක ගැටීමෙන් මියගොස් තිබේ. මියගොස් ඇත්තේ 35 හැවිරිදි පුද්ගලයෙකු වන අතර අනතුර සිදුකළ වාහනය පළාගොස් ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=88610", "Category": null, "Parent URL": null}