{"Source": "Adaderana", "Timestamp": "October 13, 2014 04:21 pm", "Headline": "ඇත්ත කියන්නේ කවුද? - දෙන්නාම රෝහලේ", "News Content": "පදවිය ප්‍රාදේශීය සභාවේ සභාපති ධර්ම ශ්‍රී සෝමතිලක මහතාගේ පහර කෑ බව කියන ගාමිණි විජේගුණසිංහ නැමැති ගැමියෙකු ශ්‍රීපුර රෝහලටත්, එකී ගැමියා පහරදුන් බව කියමින් සභාපතිවරයා පදවිය රෝහලටත් ඇතුළත්ව ඇති බව පොලිස් මාධ්‍ය ඒකකය පවසයි. පදවිය, ශ්‍රීපුර අලිවංගුව ප්‍රදේශයේ පෙරේදා රාත්‍රී අවමඟුල් උත්සවයක් අතරවාරයේදී මෙම සිද්ධිය වී ඇත. සභාපතිවරයාට අයත් වාහනයක් හැරවීමට යාමේදී ගාමිණි විජේගුණසිංහ නැමැති ගැමියෙකුගේ ඇ‍ඟේ එය හැපී තිබේ. එහිදී ගැමියා ඒ ගැන විමසීම නිසා ඇති වූ බහින් බස්වීමකින් පසු සභාපතිගේ වාහනයේ රියදුරා හා සභාපතිවරයා පහරදුන් බව කියමින් එම ගැමියා ශ්‍රීපුර පොලීසියට ඊයේ සවස පැමිණිල්ලක් කර රෝහල්ගතව ඇත. සභාපතිවරයා ද එම සිද්ධිය ගැන අද පෙරවරුවේ පදවිය පොලීසියට පැමිණිල්ලක් කර පදවිය රෝහලට ඇතුළත්ව තිබේ. පොලිස් මාධ්‍ය ඒකකය කීවේ මෙම දෙදෙනාම පොලිස් ස්ථාන දෙකකට පැමිණිලි කර මෙලෙස රෝහල් ගතව ඇති බවයි. සිද්ධිය ගැන පොලිස් ස්ථාන මගින් පරීක්ෂණ පවත්වන බවත්, කිසිවෙකුත් අත්අඩංගුවට ගෙන නැති බවත්, පොලිස් මාධ්‍ය ඒකකය පැවසීය.", "URL": "https://sinhala.adaderana.lk/news.php?nid=46693", "Category": null, "Parent URL": null}