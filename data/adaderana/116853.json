{"Source": "Adaderana", "Timestamp": "August 18, 2019 05:56 pm", "Headline": "එජාපයේ පාර්ලිමේන්තු කණ්ඩායම් රැස්වීම හෙට", "News Content": "එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම හෙට (19) පැවැත්වීමට නියමිතව තිබේ. හෙට පස්වරු 4. 00ට අරලිය ගහ මන්දිරයේදී මෙම රැස්වීම පැවැත්වෙන බව වාර්තා වන්නේ. එහිදී එක්සත් ජාතික පක්ෂයේ ජනාධිපතිවරණ අපේක්ෂයා සම්බන්ධයෙන් සහ එක්සත් ජාතික පෙරමුණට සම්බන්ධ පක්ෂ එක්ව බිහිකිරීමට නියමිත නව සන්ධානය පිළිබඳ මෙහිදී අවධානයට යොමු කෙරෙනු ඇති. එමෙන්ම ඉදිරි පාර්ලිමේන්තු සතියේ කටයුතු සම්බන්ධයෙන්ද මෙහිදී සාකච්ඡා කිරීමට නියමිතව තිබේ. මේ අතර පාර්ලිමේන්තු කණ්ඩායම් රැස්වීමෙන් අනතුරුව එක්සත් ජාතික පක්ෂ පසු පෙළ මන්ත්‍රිවරුන් සහ එම පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා අතර සාකච්ඡාවක් පැවැත්වීමට සැළසුම් කරන බව පාර්ලිමේන්තු මන්ත්‍රි බන්දුලාල් බණ්ඩාරිගොඩ මහතා සඳහන් කරයි. පසුගියදා එක්සත් ජාතික පක්ෂ පසුපෙළ මන්ත්‍රිවරුන් සජිත් ප්‍රේමදාස මහතා හමුවීමට සැලසුම් කර තිබුණද එම හමුව පසුව අවලංගු කිරීමට කටයුතු කර තිබුණි. නව සන්ධානය පිහිටුවීම සම්බන්ධයෙන් එක්සත් ජාතික පෙරමුණේ පක්ෂ නායකයින් අතර ඊයේ (17) සාකච්ඡාවක් පැවති අතර එම සාකච්ඡාවද එකඟතාවයකින් තොරව අවසන් විය.", "URL": "https://sinhala.adaderana.lk/news.php?nid=116853", "Category": null, "Parent URL": null}