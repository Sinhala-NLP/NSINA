{"Source": "Adaderana", "Timestamp": "October 23, 2010 09:52 am", "Headline": "සරණාගතයින් ලෙස ඉන්දියාවට ගිය පිරිස් යළි මව්බිමට එයි", "News Content": "සරණාගතයින් ලෙස ඉන්දියාවට ගොස් සිටින ශ්‍රී ලාංකික දෙමළ ජනතාව යළි මව්බිමට පැමිණෙමින් සිටින බව වාර්තා වේ. ඉන්දීය සරණාගත කඳවුරක සිටි පවුල් 21 ට අයත් දෙමළ ජාතිකයින් 67 දෙනෙකු පසුගිය 21 වැනිදා දිවයිනට පැමිණ ඇති බව සඳහන්ය. 2010 වසරේ පළමු මාස 6 තුළ පමණක් පුද්ගලයින් 852 දෙනෙකු එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලයේ මැදිහත් වීමෙන් මෙරටට පැමිණ ඇත. ඊට අමතරව තවත් පුද්ගලයින් 1,005 දෙනෙකු ඔවුන්ගේ ම වියදමින් මේ වසර තුළ මෙරටට පැමිණ ඇති බව වාර්තා වේ. 2006 - 2008 වසර දක්වා කාලය තුළ සරණාගතයින් ලෙස ශ්‍රී ලාංකිකයින් 73,000 ක් පමණ ඉන්දියාවේ තමිල්නාඩු ප්‍රාන්තයේ වාසය කළ බව ඉන්දීය මාධ්‍ය වාර්තා කරනු ලැබීය.", "URL": "https://sinhala.adaderana.lk/news.php?nid=11679", "Category": null, "Parent URL": null}