{"Source": "Adaderana", "Timestamp": "November 1, 2018 02:32 pm", "Headline": "කිරි වෙහෙර නාහිමියන්ට වෙඩි තැබීම් සිද්ධියේ සැකකරුවන් යළි රිමාන්ඩ් ", "News Content": "කතරගම කිරි වෙහෙර රජමහ විහාරාධිපති කොබවක ධම්මින්ද හිමියන් ඝාතනය කිරීමට සැලසුම් කිරීම සහ වෙඩි ප්‍රහාර එල්ල කළේ යැයි කතරගම පොලීසිය මඟින් අත්අඩංගුවට ගන්නා ලද සැකකරුවන් හත්දෙනා තව දුරටත් රක්ෂිත බන්ධනාගාරගත කිරීමට නියෝග කර තිබේ. අදාල රස පරීක්ෂක වාර්තා ලැබී නොමැති බැවින් 2018 නොවැම්බර් මස 14 වන දින දක්වා තව දුරටත් රක්ෂිත බන්ධනාගාරගත කිරීමට තිස්සමහාරාම මහේස්ත්‍රාත් කාංචන මාලා සුසන්තා ගුණසේකර පෙරේරා මහත්මිය ඊයේ (31) දින නියෝග කළාය. කිරිවෙහෙර නාහිමියන්ට වෙඩි තැබීමේ සිද්ධිය සම්බන්ධයෙන් අත්අඩංගුවේ පසුවන සැකකරුවන් හත්දෙනා අතුරින් හතරවන සැකකරු පසුගියදා මෙම අධිකරණයේ මහේස්ත්‍රාත්වරයා ඉදිරියේදි සිදුකල පාපොච්චාරණයක් හේතුවෙන් ඔහුට සෙසු සැකකරුවන්ගෙන් හා රක්ෂිත බන්ධනාගාරව සිටින වෙනත් සැකකරුවන්ගෙන් ජිවිතය අන්තරාදායක තත්ත්වයක පත්ව තිබෙන බවත් මේ හේතුව සැලකිල්ලට ගෙන මොහුට විහේෂිත ආරක්ෂාවක් ලබා දීමට ගරු අධිකරණයේ අවධානය යොමු කරන ලෙසත් විත්තියේ නීතිඥ ඩි. දයානන්ද මහතා අධිකරණය හමුවේ ප්‍රකාශ කළේය. පළමුවන සැකකාර අසේල බන්ඩාර නැමැත්තා වසර ගණනාවක් කිරිවෙහෙර මහසෙන් දේවාලයේ කපුවකු ලෙස කටයුතු කරමින් සිටියදී මීට වසර දෙකකට පමණ පෙර ඔහු ඉන් ඉවත් කිරීමට කිරිවෙහෙර නාහිමියන් කටයුතු කිරිම නිසා රුපියල් ලක්ෂ 30 ක මුදල් කොන්ත්‍රාත්තුවක් මත නායක හිමියන් ඝාතනය කිරිමට සැලසුම් කර ඇති බව ඔහුගේ පාපොච්චාරණවලින් හෙලිවන බවද කතරගම පොලීසිය තිස්සමහාරාම මහේස්ත්‍රාත්වරයා ඉදිරියේ කරුණු දැක්වීය. විහාරාධිපති හිමියන්ට වෙඩි තැබිමේ සිද්ධිය සම්බන්ධයෙන් අත්අඩංගුවට ගත් 18 හැවිරිදි තරුණයින් දෙදෙනාට මුදල් කොන්ත්‍රාත්තුවක් ලබා දී මනුෂ්‍ය ඝාතනයන්ට තැත් කිරිමේ චෝදනා මතත්, සෙසු සැකකරුවන් හා සැකකාරිය මනුෂ්‍ය ඝාතනයක් කිරීමට කුමන්ත්‍රණය කරමින් ඊට ආධාර අනුබල ලබා දි ඇති බවටත් පරික්ෂාණවලදී හෙලිවන බවටත් නිසා එම හේතුවෙන් ගිනි අවි යොදාගෙන මනුෂ්‍ය ඝාතනයට තැත් කිරිම ඊට අනුබල දීම හා මනුෂ්‍ය ඝාතනයන් කිරිමට කුමන්ත්‍රණය කිරිමේ චෝදනා අනුව මෙම සැකකරුවන් අධිකරණයට ඉදිරිපත් කර ඇති බවත් කතරගම පොලිසිය අධිකරණය හමුවේ පැවසීය. මෙසේ රක්ෂිත බන්ධනාගාර ගත කරන ලද්දේ කතරගම කිරිවෙහෙර මහසෙන් දේවාලයේ හිටපු කපුවකු වන බෝපෙගෙදර අසේල ලක්මාල් බණ්ඩාර , එකම පවුලේ නියුන් සොහොයුරන් දෙදෙනෙකු වන ජයවික්‍රම කංකානම්ගේ නුවන් කුමාර සහ ජයවික්‍රම කංකානම්ගේ ධනුෂ්ක, මාරපතිරගේ කවිශ්ක දිල්ශාන් නොහොත් කුරුලූ, ගල්වල ගමගේ අනුරාධ නොහොත් මල්ලි, දීපිකා දිල්හානි වීරරත්න සහ ඇයගේ සැමියා වන හේවාවිතානගේ සුගත් නොහොත් රාළහාමි යන සැකකරුවන්ය. කිරිවෙහෙර නාහිමියන්ට මේ වන විටත් විවිධ අයුරින් ජිවිත තර්ජන එල්ල වෙමින් පවතින බවත් නිර්නාමික ලිපියක් මගින් ද කරන ලද එවැනි තර්ජනයක් සම්බන්ධව එහි විහාරාධිකාරි තලගල ඥානින්නද හිමියන් පොලිසියට කල පැමිණිල්ලක් සම්බන්ධයෙන් සේම සැකකරුවන්ගේ දුරකතන විශ්ලේෂණ වාර්තා ඔස්සේ තව දුරටත් විමර්ශණ සිදුකරන බව කතරගම පොලීසිය මෙහිදී අධිකරණයට දන්වා සිටියේය. ඇඟිලි සලකුණු රෙජිස්ටාර් ලේකම් කාර්යාලය වෙත යවන ලද දෙවන සැකකරුගෙන් ලබා ගන්නා ලද අතුල් පතුල් වාර්තා සහ වෙඩිතැබීම සඳහා සැකකරුවන් පැමිණි බව කියන පළමු සැකකරුට අයත් ජිප්රථයෙන් ලබාගත් අතුල් පතුල් වාර්තාවලට අදාල වාර්තාව, ඇඟිලි සලකුණු වාර්තා, රජයේ රස පරීක්ෂකවරයා වෙත යවන ලද වෙඩි තැබීම සඳහා භාවිතා කළේ යැයි කියන ගල් කටස් වර්ගයේ ගිනි අවිය හා බෝර 12 තුවක්කුව සම්බන්ධයෙන් වූ රස පරීක්ෂක වාර්තා පිළිබඳවද සොයා බලන ලෙස මෙහිදී මහේස්ත්‍රාත්වරයා කතරගම පොලීසියට දැනුම් දුන්නේය. ඉදිරි පරික්ෂණ සිදු කරන බැවින් මෙම සැකකරුවන් තවදුරටත් රක්ෂිත බන්ධනාගාර ගත කරන ලෙසද පොලිසිය අධිකරණයෙන් ඉල්ලා සිටියේය. කතරගම පොලිස් ස්ථානාධිපති අයි කේ එස් යූ කේ ලියනගම මහතාගේ මෙහෙයවීම මත පොලිස් සැරයන් ඇතුළු නිලධාරින් පිරිසක් විසින් සැකකරුවන් අධිකරණයට ඉදිරිපත් කරමින් නඩු කටයුතු මෙහෙයවීය.", "URL": "https://sinhala.adaderana.lk/news.php?nid=98550", "Category": null, "Parent URL": null}