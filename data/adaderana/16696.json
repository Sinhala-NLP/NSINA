{"Source": "Adaderana", "Timestamp": "June 11, 2011 04:42 pm", "Headline": "ශ්‍රී ලංකාවට එරෙහි යෝජනාවට විජේ ජයලලිතාට තුති පුදයි", "News Content": "ශ්‍රී ලංකාවට ආර්ථික සම්බාධක පනවන ලෙස ඉන්දීය රජයෙන් ඉල්ලා සිටීම සඳහා වන යෝජනාව තමිල්නාඩු පාර්ලිමේන්තුවේදී සම්මත වීම සම්බන්ධව තමිල්නාඩු මහ ඇමතිනී ජේ. ජයලලිතා මහත්මිය වෙත දකුණු ඉන්දීය සිනමා නළු විජේ සිය ප්‍රණාමය පුදකර ඇති බව ඉන්දීය මාධ්‍ය වාර්තා පවසයි. සිය ඥාති, හිතවතුන් සහ දේපළ අහිමි වූ දහස් සංඛ්‍යාත ශ්‍රී ලාංකික ද්‍රවිඩ ජනතාව සඳහා මෙම යෝජනාව තුළීන් සහනයක් ලැබෙනු ඇති බව මාධ්‍ය ප්‍රකාශයක් නිකුත්කරමින් ඔහු ප්‍රකාශ කර ඇති බව සඳහන්ය. ඉදිරියේදී සාමකාමී ලෙස ජීවත්වීම සහ ප්‍රීතිමත් ජීවිතයකට අවශ්‍ය අයිතිවාසිකම් ලැබීම උදෙසා තමන් ද්‍රවිඩ ජනතාව වෙනුවෙන් ප්‍රාර්ථනා කරන බව විජේ සිය ප්‍රකාශය තුළින් සඳහන් කර ඇති බව ඉන්දීය මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=16696", "Category": null, "Parent URL": null}