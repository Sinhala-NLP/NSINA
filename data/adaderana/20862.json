{"Source": "Adaderana", "Timestamp": "December 22, 2011 08:35 am", "Headline": "පොලිස් මත් ද්‍රව්‍ය නාශක කාර්යාංශයේ දෙදෙනෙක් රිමාන්ඩ්", "News Content": "පොලිස් මත්ද්‍රව්‍ය නාශක කාර්යාංශයේ අත්අඩංගුවේ සිටිය දී සැකකරුවෙකු මිය යාමේ සිද්ධිය සම්බන්ධයෙන් අත්අඩංගුවට ගත් එම කාර්යාංශයේ නිලධාරීන් දෙදෙනෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. පොලිස් මත්ද්‍රව්‍ය නාශක කාර්යාංශයේ මෙම නිලධාරීන් දෙදෙනා කොටුව පොලිසිය විසින් අත්අඩංගුවට ගෙන අධිකරණයට ඉදිරිපත් කරනු ලැබිණි. ඒ අනුව සැකකාර නිලධාරීන් දෙදෙනා ලබන ජනවාරී මස 2 වන දින දක්වා රිමාන්ඩ් භාරයේ තබන ලෙස කොළඹ කොටුව මහේස්ත්‍රාත් ලංකා ජයරත්න මෙනවිය නියෝග කළාය. මෙම මරණයට අදාළ තවත් සැකකරුවෙකු මේ වන විට විදේශ ගතව සිටින බවට තොරතුරු ලැබී ඇති බව කොටුව පොලිසිය අධීකරණයට දැනුම් දී සිටියේය. එම සැකකරු පිළිබඳව ආගමන විගමන අංශය සමඟ එක්ව පරීක්ෂණ පවත්වා ඔහු අත්අඩංගුවට ගැනීමට පියවර ගන්නා ලෙස මහේස්ත්‍රාත්වරිය පොලිසියට නියෝග කළාය.", "URL": "https://sinhala.adaderana.lk/news.php?nid=20862", "Category": null, "Parent URL": null}