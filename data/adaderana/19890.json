{"Source": "Adaderana", "Timestamp": "November 9, 2011 04:24 pm", "Headline": "පවරාගන්න කලින් යන්ත්‍ර සූත්‍ර අතුරුදහන්", "News Content": "පාඩු ලබන ව්‍යපාරයක් ලෙස රජයට පවරා ගැනීම සඳහා නම් කර ඇති ඇඟලුම් කම්හලක යන්ත්‍ර සූත්‍ර කිසියම් පිරිසක් විසින් ඉවත් කරගෙන ඇති බව වාර්තාවේ. කෑගල්ල, රුවන්වැල්ල, ඉඹුලාන ප්‍රදේශයේ ‍එම ඇඟලුම් කම්හල පිහිටා ඇති අතර එවකට හිටපු ජනාධිපති රණසිංහ ප්‍රේමදාස මහතාගේ මැදිහත්වීම මත 1993 වසරේ දී එය ආරම්භ කර තිබේ. ආරම්භ‍යේ දී සේවකයින් 500 කගෙන් පමණ සමන්විත වූ අදාළ ඇඟලුම් කම්හල සඳහා ඉඩම් ප්‍රතිසංස්කරණ කොමිසමට අයත් අක්කර 5 ක පමණ භූමියක් බදු ගිවිසුමක් මගින් ලබාදී තිබුණි. වරින් වර විවිධ ව්‍යාපාරිකයන් යටතේ පාලනය වූ එම ආයතනය මේ වන විට වසා දමා ඇති අතර ඊයේ දිනයේ දී එහි තිබූ විදුලිජනක යන්ත්‍රයක් ද ඉවත් කරගෙන ඇති බව අනාවරණය වේ.", "URL": "https://sinhala.adaderana.lk/news.php?nid=19890", "Category": null, "Parent URL": null}