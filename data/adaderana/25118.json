{"Source": "Adaderana", "Timestamp": "June 18, 2012 09:10 am", "Headline": "සිමෙන්ති කිලෝ 36,500 ක් හොරෙන් විකුණන්න හැදූ දෙදෙනෙක් දැලේ", "News Content": "රජයේ ඉදිකිරීම් කටයුතු සදහා ගෙන යමින් තිබූ සිමෙන්ති කිලෝග්‍රෑම් 36,500 ක් නීතී විරෝධී ආකාරයෙන් අලෙවි කිරීමට උත්සහ කළ පුද්ගලයින් දෙදෙනෙකු හබරාදූව පොලිසිය විසින් අත්අඩංගුවට ගෙන තිබේ. හබරාදූව, හරුමල්ගොඩ මාර්ගයේ දී බවුසරයකින් සිමෙන්ති බාමින් සිටියදී මෙම සැකකරුවන් දෙදෙනා අත්අඩංගුවට ගෙන ඇති බව සඳහන්ය. ගාල්ල සිමෙන්ති කම්හලේ සිට මත්තල අලුතින් ඉදිකෙරෙන ගුවන් තොටුපළ වෙත මෙම සිමෙන්ති තොගය රැගෙන යමින් සිටි බව අත්අඩංගුවට ගත් සැකකරුවන් සඳහන්කර ඇත. වැටලීම සිදුකරන අවස්ථාවේ දී ගැනුම්කරු පලාගොස් ඇති බව හබරාදූව පොලිසිය සදහන් කරයි. මීට අමතරව ප්‍රදේශයේ නීතී විරෝධී ආකාරයෙන් වෙනත් ගොඩනැගිල්ලක ගබඩාකර තිබූ තවත් සිමෙන්ති තොගයක් ද හබරාදූව පොලිසිය මගින් සොයා ගෙන තිබේ. අත්අඩංගුවට ගත් සැකකරුවන් අද (18) ගාල්ල මහේස්ත්‍රාත් අධිකරණයට ඉදිරිපත් කිරීමට නියමිතය. හබරාදූව පොලිසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=25118", "Category": null, "Parent URL": null}