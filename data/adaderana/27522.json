{"Source": "Adaderana", "Timestamp": "September 18, 2012 02:39 pm", "Headline": "නව දිවි නැඟුමට පළාත් සභා අනුමැතිය හිමිවිය යුතුයි", "News Content": "ආන්දෝලනයට තුඩු දුන් \"දිවි නැඟුම\" පනත් කෙටුම්පත පළාත් සභාවල විෂය ක්ෂේත්‍රයට අදාළ කරුණක් බැවින් ඒ සඳහා පළාත් සභාවල අනුමැතිය හිමිවිය යුතුව ඇති බව ශ්‍රේෂ්ඨාධිකරණය විසින් දැනුම් දී ඇතැයි කතානායක චමල් රාජපක්ෂ මහතා අද පාර්ලිමේන්තුවට දැනුම් දී තිබේ. ඒ අනුව එකී පනත් කෙටුම්පත පළාත් සභාවන්හි අනුමැතිය සඳහා යොමුකිරීමට පියවර ගන්නා බව කතානායකවරයා අද පාර්ලිමේන්තුවට පැවසූ බව අද දෙරණ පාර්ලිමේන්තු වාර්තාකරු පවසයි. ශ්‍රී ලංකා සමෘද්ධී අධිකාරිය, දක්ෂිණ ලංකා සංවර්ධන අධිකාරිය හා ශ්‍රී ලංකා උඩරට සංවර්ධන අධිකාරිය යන අධිකාරි ඒකාබද්ධ කොට යෝජිත පනත මගින් \" දිවි නැඟුම සංවර්ධන දෙපාර්තමේන්තුව\" පිහිටුවීමට නියමිතය. මෙම දෙපාර්තමේන්තුව යටතේ දිවි නැඟුම ප්‍රජා මූල සංවිධාන පිහිටුවීම, දිවි නැඟුම ප්‍රජා මූල බැංකු සහ දිවි නැඟුම ප්‍රජා මූල බැංකු සංගම් පිහිටුවීම සඳහා විධි විධාන සැලසීම සඳහා අදාළ පනත මීට පෙරාතුව පාර්ලිමේන්තුවට ඉදිරිපත් කෙරිණි. එහෙත් මෙම පනත් කෙටුම්පතට එරෙහිව අධිකරණයට පෙත්සමක් ඉදිරිපත්වීම නිසා ඒ පිළිබඳ ශ්‍රේෂ්ඨාධිකරණ තීන්දුව ප්‍රකාශයට පත්වීමට නියමිතව තිබුණු අතර එකී තීන්දුව මෙසේ කතානායකවරයාට දැනුම් දී ඇත.", "URL": "https://sinhala.adaderana.lk/news.php?nid=27522", "Category": null, "Parent URL": null}