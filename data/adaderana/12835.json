{"Source": "Adaderana", "Timestamp": "December 14, 2010 10:04 am", "Headline": "ප්‍රංශයෙන් මෙරටට කුකුල් පැටවුන් ගෙනෙයි", "News Content": "දේශීය කුකුල් ගොවීන්ගේ අවශ්‍යතාව සපුරාලීම සඳහා ප්‍රංශයෙන් කුකුල් පැටවුන් ආනයනය කිරීමට පියවර ගෙන ඇති බව ‍‍පශු සම්පත් හා ග්‍රාමීය ප්‍රජා සංවර්ධන අමාත්‍ය ආරුමුගන් තොණ්ඩමන් මහතා පවසයි. ඒ අනුව කුකුල් පැටවුන් 25, 000ක් ‍දැනටමත් ගුවන් මගින් ගෙන්වා කුකුල් ගොවීන් අතර බෙදා දී ඇති බව අමාත්‍යවරයා සඳහන් කරයි. නුවරඑළිය දිස්ත්‍රික්කයේ කිරි ගොවීන් සඳහා පැවති සම්මන්ත්‍රණයකට එක් වෙමින් අමාත්‍යවරයා මෙම අදහස් පළ කළේය. ඉදිරි මාස කිහිපය තුළ අදියර කිහිපයක් යටතේ තවත් කුකුල් පැටවුන් ලක්ෂ 50කට ආසන්න ප්‍රමාණයක් ආනයනය කිරීමට පියවර ගන්නා බව අමාත්‍ය ආරුමුගන් තොණ්ඩමන් මහතා ප්‍රකාශ කළේය. මේ අතර දේශීය කිරි කර්මාන්තය නංවා ලීම සඳහා ඔස්ට්‍රේලියාවෙන්, ඉන්දියාවෙන් සහ පාකිස්ථානයෙන් ගවයින්, මී ගවයින් සහ එළුවන් ආනයනය කිරීමට පියවර ගෙන ඇති බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=12835", "Category": null, "Parent URL": null}