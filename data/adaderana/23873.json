{"Source": "Adaderana", "Timestamp": "April 28, 2012 10:07 pm", "Headline": "පොකුරු බෝම්බ භාවිත කළ බවට වන චෝදනා පදනම් විරහිතයි", "News Content": "ආරක්ෂක හමුදා විසින් යුද ගැටුම්වලදී පොකුරු බෝම්බ භාවිත කළ බවට වන චෝදනා ශ්‍රී ලංකා නාවික හමුදාව විසින් ප්‍රතික්ෂේප කර තිබේ. ‍ අදාළ චෝදනා පදනම් විරහිත චෝදනා පමණක් බවත්, එම චෝදනා මීට පෙර එල්ල කරන ලද චෝදනාවලට සමාන බවත් නාවික හමුදාව සඳහන් කරයි. ‍ එල්.ටී.ටී.ඊ සංවිධානයට එරෙහිව යුද ගැටුම් පැවති කාල සීමාව තුළ ශ්‍රී ලංකාව පොකුරු බෝම්බ භාවිත කරන්නට ඇති බවට එක්සත් ජාතීන්ගේ සංවිධානයේ බිම්බෝම්බ ඉවත්කිරීමේ කටයුතු පිළිබඳ ඉහළ පෙළේ විශේෂඥයෙකු විසින් ඉදිරිපත් කර ඇති වාර්තාව තුළින් ඉදිරිපත් කළ බව කියන අදාළ චෝදනා ඉදිරිපත් කර ඇත්තේ සත්‍ය කරුණු පදනම් කරගනිමින් නොවන බවත් නාවික හමුදාව පෙන්වාදෙයි. ‍ කෙසේවෙතත් මාධ්‍ය වාර්තා කළ පරිදි එක්සත් ජාතීන්ගේ සංවිධානයේ එම විශේෂඥයා විසින් විද්‍යුත් තැපෑල හරහා එක්සත් ජාතීන්ගේ මූලස්ථානය වෙත ඉදිරිපත් කරන ලද අදාළ වාර්තාව මගින් ඔහු ශ්‍රී ලංකාවේ පොකුරු බෝම්බ භාවිත කළ බවට වන නිර්දේශයන් ඉදිරිපත් කර නොමැති බව ශ්‍රී ලංකා නාවික හමුදා වෙබ් අඩවිය වාර්තා කරයි. ‍ ශ්‍රී ලංකාවේ බිම්බෝම්බ ඉවත්කිරීමේ කටයුතු සඳහා තවදුරටත් සහයෝගය ලබාගැනීම ඔහුගේ අභිප්‍රාය වී ඇති බව ද එමගින් පෙන්වාදෙයි. ‍ එමෙන්ම ශ්‍රී ලංකා ආරක්ෂ විසින් කිසිදු අවස්ථාවක පොකුරු බෝම්බ හෝ වෙනත් තහනම් අවිආයුධ භාවිත නොකළ බවද ශ්‍රී ලංකා නාවික හමුදාව අවධාරණය කර සිටියි. ‍ මානුෂික මෙහෙයුම සඳහා ආරක්ෂක හමුදා විසින් සැලකිලිමත් අයුරින් සැලසුම් කරන ලද නිශ්චිත යුදමය ක්‍රියාමාර්ග පමණක් භාවිත කළ බව ද නාවික හමුදාව පෙන්වාදෙයි. ‍ යුද මෙහෙයුම් අතරතුර යුද හමුදාව විසින් කිසිදු අවස්ථාවක පොකුරු බෝම්බ භාවිත නොකළ බවට වන චෝදනා මීට පෙර ශ්‍රී ලංකා යුද හමුදාව මගින් ද තරයේ ප්‍රතික්ෂේප කර තිබිණි. ‍ ශ්‍රී ලංකාවේ උතුරු පළාතේ පුදුකුඩිඉරිප්පු ප්‍රදේශයෙන් නොපුපුරන ලද පොකුරු බෝම්බ තොගයක් හමුවූ බව එක්සත් ජාතීන්ගේ සංවිධානයේ බිම්බෝම්බ ඉවත්කිරීමේ කටයුතු පිළිබඳ විශේෂඥයකු විසින් වාර්තාවක් ඉදිරිපත් කරමින් සඳහන් කර තිබිණි.", "URL": "https://sinhala.adaderana.lk/news.php?nid=23873", "Category": null, "Parent URL": null}