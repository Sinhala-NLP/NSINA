{"Source": "Adaderana", "Timestamp": "December 9, 2016 11:07 am", "Headline": "ලෝක වෙළඳපළේ ශ්‍රී ලංකාවේ තේ සඳහා ඉල්ලුම ඉහළ යයි", "News Content": "ශ්‍රී ලංකාවේ නිෂ්පාදිත තේ සඳහා මේ දිනවල ලෝක වෙළඳපළේ විශාල ඉල්ලුමක් පවතින බව ශ්‍රී ලංකා තේ මණ්ඩලය පවසයි.ඒ අනුව පවතින තේ ඉල්ලුමත් සමග ලෝක වෙළදපළේ තේ කිලෝවක් සඳහා වූ මිළ ද ඉහළ ගොස් තිබේ.මීට පෙර තේ කිලෝවක් රුපියල් 470ක් වැනි මුදලකට අලෙවි වූ අතර ඉල්ලුම වැඩිවීමත් සමග තේ කිලෝවක් රුපියල් 600ක් වැනි මිලකට මේ දිනවල අලෙවි වන බව වාර්තා වෙයි.එමෙන්ම මධ්‍යම කඳුකරයේ පවතින දේශගුණික තත්ත්වය හේතුවෙන් තේ වල ගුණාත්මක භාවය ඉහළයාම තේ මිල ඉහළයාමට හේතු වී ඇති බව තේ මණ්ඩලය වැඩිදුරටත් සඳහන් කළේය.කෙසේ වෙතත් තේ කර්මාන්තය සඳහා ශ්‍රමිකයින් හිඟවීම හේතුවෙන් ඉල්ලුමට සරිලන සැපයුමක් ලබාදීමට තේ සමාගම්වලට නොහැකි තත්ත්වයක් උදාවී ඇති බව ද තේ මණ්ඩලය පැවසුවේය.", "URL": "https://sinhala.adaderana.lk/news.php?nid=66875", "Category": null, "Parent URL": null}