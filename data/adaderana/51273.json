{"Source": "Adaderana", "Timestamp": "May 12, 2015 11:10 am", "Headline": "නවුසර් ෆවුසි අත්අඩංගුවේ - රාඩා ලොක්කා යළි රිමාන්ඩ්", "News Content": "ව්‍යාපාරිකයෙකුට තර්ජනය කිරීමේ සිද්ධියක් සම්බන්ධයෙන් චෝදනා ලැබ අත්අඩංගුවට ගන්නා ලෙසට උසාවිය මගින් නියෝග කිරීමෙන් පසුව ආපදා කළමනාකරණ ඇමති ඒ.එච්.එම් ෆවුසිගේ පුත් නවුසර් ෆවුසි කොළඹ අපරාධ කොට්ඨාසය විසින් අත්අඩංගුවට ගෙන තිබේ.සැකකරු අත්අඩංගුවට ගන්නා ලෙස උසාවිය ඊයේ නියෝගයක් නිකුත් කළේය.මේ අතර උතුරු නැගෙනහිර පළාතේ සුනාමි ආධාර මුදල් රුපියල් මිලියන 127ක් අයථා ලෙස වංචා කළැයි චෝදනා ලබා සිටින රාඩා ආයතනයේ හිටපු ප්‍රධාන මෙහෙයුම් නිලධාරී සාලිය වික්‍රමසූරිය මහතා ලබන 19 වැනිදා දක්වා තවදුරටත් රක්ෂිත බන්ධනාගාර ගත කර කර ඇත.කොටුව මහේස්ත්‍රාත් ප්‍රියන්ත ලියනගේ මහතා එම නියෝගය කර ඇත.අදාළ නඩුව අද කැඳවු අවස්ථාවේ පොලිස් විශේෂ විමර්ශන ඒකකයේ අධ්‍යක්ෂ පොලිස් අධිකාරී මෙවන් සිල්වා මහතා අධිකරණය හමුවේ කරුණු දක්වමින් කියා සිටියේ අදාළ නිවාස ව්‍යාපෘතිය ඉදිකරන බව පවසා මෙම සැකකරුගේ දැනුවත්කම මත රුපියල් මිලියන 127කට වැඩි මුදලක් වංචා කර ඇති බවයි. අදාළ නිවාස ව්‍යාපෘතිය ඉදිකිරීම සඳහා මෙම සැකකරු අත්අඩංගුවට ගැනීමට නියමිත තවත් සැකකරුවෙකු සමග කිලිනොච්චි ප්‍රදේශයට ගොස් හිටපු එල්.ටී.ටී.ඊ. සාමාජිකයින් දෙදෙනෙකු සමග සාකච්ඡා පවත්වා ඇති බව ද පොලිස් අධිකාරීවරයා අධිකරණය හමුවේ කියා සිටියේය.එම සාකච්ඡා වලින් අනතුරුව නිවාස ඉදිකෙරුණු බව සඳහන් කෙරුණ ද මේ දක්වා කිසිදු නිවසක් ඉදිකර නොමැති බව ද අදාළ ප්‍රදේශවල දිසාපතිවරුන් තහවුරු කර ඇති බව ද පොලිස් අධිකාරී මෙවන් සිල්වා මහතා අධිකරණය හමුවේ සඳහන් කර ඇත.", "URL": "https://sinhala.adaderana.lk/news.php?nid=51273", "Category": null, "Parent URL": null}