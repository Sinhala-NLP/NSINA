{"Source": "Adaderana", "Timestamp": "September 19, 2019 08:30 am", "Headline": "වැඩිහිටි දුම්පානය කරන්නන් මිලියන 100ක්", "News Content": "ඉන්දියාවේ ඊ-සිගරට් නිෂ්පාදනය, ආනයනය හා අලෙවිය සම්පූර්ණයෙන් තහනම් කර තිබේ. ඒ සඳහා වන යෝජනාවට පාර්ලිමේන්තු අනුමැතිය හිමිවූ බව එරට වාර්තා සඳහන් කළේය. ඉන්දියාව තුළ වැඩිහිටි දුම්පානය කරන්නන් මිලියන 100ක් පමණ සිටින බව අනාවරණ කරගෙන තිබේ. ඒ අනුව ඊ- සිගරට් සඳහාද විශාල වෙළඳපලක් පවතින බවයි එරට වාර්තා පෙන්වා දෙයි. ඊ - සිගරට් වලින් ජනතාවගේ සෞඛ්‍යයට එල්ලවන අහිතකර බලපෑම හේතුවෙන් ඒවා නිෂ්පාදනය, ආනයනය හා අලෙවිය මුළුමණින් තහනම් කිරීමට ඉන්දීය රජය මේ වන විට පියවර ගෙන බේ. එමෙන්ම යොවුන් දරුවන් හා තරුණ පිරිස් අතර ඊ - සිගරට් වසංගතයක් සේ පැතිර යාම වැළැක්වීමට අවශ්‍ය නිසා මේ පියවර ගත් බව එරට සෞඛ්‍ය අමාත්‍යාංශය ප්‍රකාශ කළේය. එමෙන්ම ඊ සිගරට් සම්බන්දයෙන් වෙළඳ ප්‍රචාරණයක් සිදු කිරීමද අදාළ නීතිය යටතේ තහනම් කර තිබේ. අදාළ තහනම කඩ කරන්නන්ට වසර තුනක සිර දඬුවමක් හෝ අමෙරිකානු ඩොලර් 7020ක දඩ මුදලක් හෝ එම දඬුවම් දෙකටම යටත් වීමටත් සිදුවනු ඇත. කෙසේ නමුත් මෙහිදී සාම්ප්‍රදායික දුම්කොළ නිෂ්පාදන තහනම් කර නොමැති බව වාර්තා වෙයි. මේ අතර විදෙස් වාර්තා පෙන්වා දෙන්නේ දුම්කොළ ආශ්‍රිතව වැළඳෙන රෝගාබාධ හේතුවෙන් වාර්ෂිකව ඉන්දීය වැසියන් ලක්ෂ 9ක් පමණ මියයන බවයි.", "URL": "https://sinhala.adaderana.lk/news.php?nid=119454", "Category": null, "Parent URL": null}