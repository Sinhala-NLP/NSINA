{"Source": "Adaderana", "Timestamp": "January 14, 2019 10:57 am", "Headline": "කටහඬ දෙන්න පොලිස්පති රස පරීක්ෂක දෙපාර්තමේන්තුවට", "News Content": "පොලිස්පති පූජිත් ජයසුන්දර මහතා අද(14) පෙරවරුවේ රජයේ රස පරීක්ෂක දෙපාර්තමේන්තුව වෙත පැමිණ තිබේ. ඒ නාමල් කුමාර අපරාධ පරීක්ෂණ දෙපාර්තමේතුවට ඉදිරිපත් කළ දුරකථන හඬ පටවල පොලිස්පති පුජිත් ජයසුන්දර මහතාගේ කටහඬ ඇත්ද යන්න සම්බන්ධයෙන් පරීක්ෂා කිරීම සඳහා කඩහඩ සාම්පලයක් ලබාදීම සඳහායි. ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණයක් පිළිබඳව නාමල් කුමාර පසුගියදා අපරාධ පරීක්ෂණ දෙපාර්තමේන්තුවට සිදුකරන ලද ප්‍රකාශයකට අදාළව එම දෙපාර්තමේන්තුව සිද්ධිය සම්බන්ධයෙන් විමර්ශනයක් ආරම්භ කළේය. එම විමර්ශන අතරවාරයේ ත්‍රස්ත විමර්ශන ඒකකයේ හිටපු නියෝජ්‍ය පොලිස්පති නාලක ද සිල්වා මහතාවද අත්අඩංගුවට ගෙන කොටුව මහේස්ත්‍රාත් අධිකරණයට ඉදිරිපත් ‍කිරීමෙන් අනතුරුව ඔහුව රක්ෂිත බන්ධනාගාරගත කෙරුණි. ඒ නාමල් කුමාර අපරාධ පරීක්ෂණ දෙපාර්තමේන්තුවට ලබාදුන් හඬපට 124 න් 123 ක්ම හිටපු නියෝජ්‍ය පොලිස්පති නාලක ද සිල්වා මහතාගේ කටහඬ සමඟ ගැලපී තිබීමත් සමඟයි. මේ අතර මෙම සිද්ධිය සම්බන්ධයෙන් සිදුවන විමර්ශනවලට අදාළව පොලිස්පති පූජිත් ජයසුන්දර මහතාට අද රජයේ රස පරීක්ෂක දෙපාර්තමේන්තුව හමුවේ පෙනී සිටින ලෙස අපරාධ පරීක්ෂණ දෙපාර්තමේන්තුව දැනුම් දී තිබුණි. ඒ අනුව අද පෙරවරු 10 ට පමණ පොලිස්පතිවරයා රජයේ රස පරීක්ෂක දෙපාර්තමේන්තුව වෙත පැමිණියේය‍. අද දෙරණ කළ විමසීමකදී රජයේ රස පරීක්ෂක දෙපාර්තමේන්තුවේ අධ්‍යක්ෂ ජනරාල් ආරියනන්ද වැලිඅංග මහතා සඳහන් කළේ නාමල් කුමාර ඉදිරිපත් කළ දුරකථන හඬ පටවල පොලිස්පති පුජිත් ජයසුන්දර මහතාගේ කටහඬ ඇත්ද යන්න සම්බන්ධයෙන් පරීක්ෂා කිරීම සඳහා මෙලෙස ඔහුව කැඳවූ බවයි.", "URL": "https://sinhala.adaderana.lk/news.php?nid=102305", "Category": null, "Parent URL": null}