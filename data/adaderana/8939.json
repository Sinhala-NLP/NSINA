{"Source": "Adaderana", "Timestamp": "June 11, 2010 08:45 am", "Headline": "අයහපත් කාලගුණයෙන් නුවරඑළියේ ජනයා පීඩාවට ", "News Content": "නුවරඑළිය දිස්ත්‍රික්කයට බලපා ඇති අයහපත් කාලගුණය හේතුවෙන් නිවාස කිහිපයකට හානි සිදුව ඇති බව අපදා කළමනාකරණ මධ්‍යස්ථානය පවසයි. නුවරඑළිය, අඹගමුව සහ කොත්මලේ ප්‍රාදේශීය ලේකම් කොට්ඨාශවලට කාලගුණයෙන් වැඩි බලපෑමක් එල්ල වී ඇති බව එහි නුවරඑළිය දිස්ත්‍රික් සම්බන්ධීකාරකවරයා සඳහන් කළේය. වර්ෂාව සමග දැඩි සුළං තත්ත්වයක් පැවතීම මෙන්ම මීදුම හේතුවෙන් ද දෛනික කටයුතු අඩාල වී ඇති බව වාර්තා වේ. ලක්ෂපාන ජලාශයෙන් වාන් දොරටු දෙකක් ඊයේ රාත්‍රිය වනවිට විවෘත කිරීමට පියවර ගෙන ඇති බව සඳහන්ය. නිරිත දිග මෝසම් තත්ත්වය සක්‍රීය වෙමින් පවතින බව ද කාලගුණ විද්‍යා දෙපාර්තමේන්තුව පවසයි. මේ නිසා දිවයිනේ බස්නාහිර, සබරගමුව, දකුණ සහ මධ්‍යම පළාත් වලට වැසි ඇති විය හැකි බව එම දෙපාර්තුමේන්තුව සඳහන් කරයි. ඊට අමතරව උතුරු සහ නැගෙනහිර පළාත් වලට ද වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=8939", "Category": null, "Parent URL": null}