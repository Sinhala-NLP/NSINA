{"Source": "Adaderana", "Timestamp": "October 23, 2011 11:36 am", "Headline": "උතුරු ඕස්ට්‍රේලියාවේ රැඳවුම් මධ්‍යස්ථානයක ගැටුමක්-ශ්‍රී ලාංකිකයකුට තුවාලයි", "News Content": "උතුරු ඕස්ට්‍රේලියාවේ පිහිටි සංක්‍රමණිකයන්ගේ රැඳවුම් මධ්‍යස්ථානයක හටගත් ගැටුමකින් ශ්‍රී ලාංකික ද්‍රවිඩ සරණාගතයකු තුවාල ලබා ඇති බව විදෙස් මාධ්‍ය උපුටා දක්වයි. සංක්‍රමණිකයින් 700 ක් පමණ රඳවා ඇති මෙම මධ්‍යස්ථානයේ සිදුවූ ගැටුමට එයින් 100 දෙනකු පමණ සම්බන්ධ වී ඇති බවට මූලික විමර්ශන වලදී හෙළිදරව් වී තිබේ. අන්තර්ජාල භාවිතය පිළිබඳ වූ ආරාවුලක් දුරදිග යාමෙන් මෙම ගැටුම ඇති වී ඇති බවත්,එයින් එක් රැකවලෙකු සහ තවත් සංක්‍රමණිකයන් දෙදෙනකු තුවාල ලබා රෝහල්ගත කළ බව ඕස්ට්‍රේලියානු ආගමන දෙපාර්තමේන්තුව ඒ.බී.සී මාධ්‍යයට පවසා තිබේ. තුවාල ලැබූ ශ්‍රී ලාංකිකයා ගේ දත් කැඩී ඇති බවත්,නාසයටද විශාල වශයෙන් හානි සිදුව ඇති බව තමන් සිතන බවත්\"සරණාගතයින්පිළිබඳ ක්‍රියාකාරී එකමුතුවේ\"ඉයන් රින්තවුල් මහතා පවසා ඇත. 700 ක පමණ පිරිසක රඳවා ඇති මෙම රැඳවුම් මධ්‍යස්ථානයේ ඇතැමෙක් මාස 18 ක් වැනි කාලයක් තිස්සේද,තවත් කෙනෙකු වසර දෙකකට වැඩි කාලයක් තිස්සේද රඳවා තබා ඇති බවත් ඒ නිසාම මොවුන් දැඩි මානසික ආතතියකින් පෙළෙන බවත් ඉයන් රින්තවුල් මහතා පෙන්වා දී තිබේ. ඒ නිසාම මොවුන් වැඩි පිරිසක් මානසික සෞඛ්‍ය හේතුන් නිසා ප්‍රතිකාර ලබමින් සිටින බවද ඉයන් රින්තවුල් මහතා ඒ.බී.සී මාධ්‍යට සඳහන් කර ඇත.", "URL": "https://sinhala.adaderana.lk/news.php?nid=19535", "Category": null, "Parent URL": null}