{"Source": "Adaderana", "Timestamp": "January 27, 2011 11:48 am", "Headline": "ආණ්ඩුවට හරි පාර පෙන්නන්න එජාපයට සහය දෙන්න", "News Content": "ආණ්ඩුවට නිවැරදි මාර්ගය පෙන්වාදීම සඳහා මෙවර මැතිවරණයේදී එක්සත් ජාතික පක්ෂයට සහයෝගය ලබාදෙන ලෙස එක්සත් ජාතික නියෝජ්‍ය නායක කරූ ජයසූරිය මහතා පවසයි. මෙවර පළාත් පාලන මැතිවරණය මගින් ආණ්ඩුව පෙරළිය නොහැකි වුවද ජනතාවට පණිවිඩයක් ලබාදිය හැකි බව ද ඔහු පෙන්වාදෙයි. එමෙන්ම ඉතිහාසයේ ප්‍රථමවරට එක්සත් ජාතික පක්ෂය තනි පක්ෂයක් ලෙස දිවයිනේ සෑම කොට්ඨාශයකින්ම පළමුවරට මෙවර මැතිවරණය සඳහා තරගවදින බව අද(27) කොළඹ පැවති මාධ්‍ය හමුවකදී අදහස් දක්වමින් ජයසූරිය මහතා ප්‍රකාශ කළේය. නිදහස් පක්ෂ සාමාජිකයින්ද මැතිවරණය සඳහා එක්සත් ජාතික පක්ෂ අපේක්ෂකත්වය ඉල්ලා සිටි මුත් එක්සත් ජාතික පක්ෂයේ සාමාජිකයින්ට අවස්ථාව ලබාදීමට සිදුවූ නිසා ඔවුන්ට අපේක්ෂකත්වය ලබාදීමට නොහැකි වූ බව ඔහු සඳහන් කළේය. මෙවර පළාත් පාලන මැතිවරණය රජයට වාසි ප්‍රදේශ වල පමණක් පැවැත්වීමට රජය තීරණය කර ඇති බවට ද කරූ ජයසූරිය මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=13785", "Category": null, "Parent URL": null}