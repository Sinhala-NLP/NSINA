{"Source": "Adaderana", "Timestamp": "June 18, 2014 01:43 pm", "Headline": " හකීම් ඇතුළු පිරිස පාර්ලිමේන්තුව වර්ජනය කරති", "News Content": "අලුත්ගම-බේරුවල ඇතිවූ ගැටුම්කාරී තත්ත්වයට විරෝධය පාමින් මුස්ලිම් කොංග්‍රසයේ සියලුම මන්ත්‍රීවරුන් අද (18) දිනයේ පාර්ලිමේන්තුව වර්ජනය කරන බව එම කොංග්‍රසයේ නායක,අධිකරණ අමාත්‍ය රාවුෆ් හකීම් මහතා පවසයි. පොලිස්පතිවරයා හොඳ මනුස්සයෙකු වුවත් සිද්ධියට අදාළව මාධ්‍ය ඉදිරියේ ඔහුට බොරු කියන්නට සිදුව ඇති බව අමාත්‍යවරයා සඳහන් කරයි. බෞද්ධ හිමි නමකට පහරදුන් බවට එල්ල කෙරෙන චෝදනා ප්‍රතික්ෂේප කරන බවත්, එවැන්නක් සිදුවූ බවට ප්‍රකාශ කිරීමට පොලිස්පතිවරයාට සිදුව ඇති බවත් හකීම් මහතා අවධාරණය කරනු ලැබුවේ අද (18)පක්ෂ කාර්යාලයේ පැවති මාධ්‍ය හමුවකදීය. ආගමික කටයුතු හා සුළු ජාතීන්ගේ අයිතිවාසිකම් සම්බන්ධයෙන් ක්‍රියාකරන එක්සත් ජාතීන්ගේ සංවිධානයේ නියෝජිතයාට ශ්‍රී ලංකාවට පැමිණ මේ පිළිබඳ පරීක්ෂණයක් පැවැත්වීමට අවස්ථාව සලසා දිය යුතු බව තමන් විශ්වාස කරන බව ඔහු පෙන්වා දුන්නේය. මෙම සිදුවීමට හේතුවුණු බොදුබල සේනා සංවිධානය සම්බන්ධයෙන් ආණ්ඩුව ගනු ලබන ක්‍රියා මාර්ගය කුමක්ද යන්න පිළිබඳ අවධානයෙන් පසුවන බවත්, එම සංවිධාන පිටුපස සිටින බලවේග මොනවාද යන්න පිළිබඳ ජාත්‍යන්තරයට කරුණු ඉදිරිපත් කරන බවත් අමාත්‍ය හකීම් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=44053", "Category": null, "Parent URL": null}