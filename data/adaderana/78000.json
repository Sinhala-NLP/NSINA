{"Source": "Adaderana", "Timestamp": "September 25, 2017 04:52 pm", "Headline": " කොමදෝරු ඇතුළු 6 යළි රිමාන්ඩ්", "News Content": "හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී දසනායක මහතා ඇතුළු නිලධාරීන් 06 දෙනා යළි රක්ෂිත බන්ධනාගාර ගත කර තිබේ.ඔවුන් ඔක්තෝබර් මස 09 වන දින දක්වා රක්ෂිත බන්ධනාගාර ගත කරන ලෙස කොටුව මහේස්ත්‍රාත් ලංකා ජයරත්න මෙනවිය නියෝග කළ බව අද දෙරණ අධිකරණ වාර්තාකරු සඳහන් කළේය.ඩී.කේ.පී දසනායක මහතා අද පළමු වරට විවෘත අධිකරණයේ පෙනී සිටි අතර ඔහු රෝද පුටුවකින් අධිකරණය වෙත පැමිණි බව ද අද දෙරණ අධිකරණ වාර්තාකරු සඳහන් කළේය.අපරාධ පරීක්ෂණ දෙපාර්තමේන්තුව අද දිනයේ අධිකරණය හමුවේ පවසා ඇත්තේ තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් තවත් නාවික හමුදා නිලධාරීන් 25 දෙනෙකුගෙන් ප්‍රකාශ සටහන් කරගෙන ඇති බවයි.එම ප්‍රකාශවලට අදාළ වාර්තා ලබන නඩු විභාගයේදී අධිකරණය වෙත ඉදිරිපත් කරන බව ද අපරාධ පරීක්ෂණ දෙපාර්තමේන්තු නිලධාරීන් අධීකරණයට දැනුම් දී තිබේ.2008 වසරේදී කොළඹදී සුදු වෑන් භාවිත කරමින් තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් කොමදෝරු ඩී.කේ.පී දසනායක මහතා ඇතුළු නාවික හමුදා නිලධාරීන් 06 දෙනා අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=78000", "Category": null, "Parent URL": null}