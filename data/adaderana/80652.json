{"Source": "Adaderana", "Timestamp": "November 28, 2017 07:03 am", "Headline": "ශ‍්‍රීලනිප ය හා ඒකාබද්ධ අතර අද විශේෂ හමුවක්", "News Content": "ශ‍්‍රී ලංකා නිදහස් පක්ෂය සහ ඒකාබද්ධ විපක්ෂය අතර විශේෂ සාකච්ඡාවක් අද පැවැත්වීමට නියමිතව තිබේ. ඉදිරි පළාත් පාලන මැතිවරණයේ දී එක්ව තරග කිරීම සම්බන්ධයෙන් මෙහිදි සාකච්ඡා කිරීමට නියමිත බව වාර්තා වෙයි. ශ‍්‍රී ලංකා නිදහස් පක්ෂය සහ ඒකාබද්ධ විපක්ෂය අතර එකඟතාවක් ඇති කිරීම සඳහා පැවති මූලික සාකච්ඡාවල තවත් එක් අදියරක් ලෙස මෙම සාකච්ඡාව පැවැත්වීමට නියමිතයි. කෙසේවෙතත් තවමත් සාකච්ඡාව පැවැත්වෙන වේලාව සම්බන්ධයෙන් තම නියෝජිතයින් දැනුවත් කර නොමැති බව ඒකාබද්ධ විපක්ෂය නියෝජනය කරන පාර්ලිමේන්තු මන්ත‍්‍රී මහින්ද යාපා අබේවර්ධන මහතා සඳහන් කරයි. -------------------------------------------------------------------------------------------------- UPDATE පළාත් පාලන මැතිවරණයේ ඉදිරි කටයුතු පිළිබඳ ඒකාබද්ධ විපක්ෂයේ පාර්ලිමේන්තු කණ්ඩායම් රැස්වීමක් අද පැවැත්වෙයි. පාර්ලිමේන්තු සංකීර්ණයේදී මෙම සාකච්ඡාව පැවැත්වෙන බව ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී ගාමිණි ලොකුගේ මහතා සඳහන් කළේය. ශ්‍රී ලංකා නිදහස් පක්ෂය සමඟ එක්ව ඉදිරි පළාත් පාලන මැතිවරණයට තරඟ කිරීම සම්බන්ධයෙන් දැනට ඉදිරිපත්ව ඇති යෝජනා සම්බන්ධයෙන්ද වැඩි අවධානයක් යොමුවනු ඇති බව මන්ත්‍රීවරයා සඳහන් කළේය. කෙසේවෙතත් ශ්‍රී ලංකා නිදහස් පක්ෂය සහ ඒකාබද්ධ විපක්ෂය අතර අද දිනයේ විශේෂ සාකච්ඡාවක් පැවැත්වීමට නියමිත බව මාධ්‍ය වාර්තා සඳහන් කර තිබුණි. මේ සම්බන්ධයෙන් අද දෙරණ පාර්ලිමේන්තු මන්ත්‍රී ගාමිණී ලොකුගේ මහතාගෙන් විමසා සිටි අතර ඔහු පවසා සිටියේ අදාළ සාකච්ඡාව සම්බන්ධයෙන් කිසිඳු තීරණයක් ගෙන නොමැති බවයි. එය පැවැත්වෙන වේලාව හෝ ස්ථානය පිළිබඳව තම නියෝජිතයින් දැනුවත් කර නොමැති බවද මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=80652", "Category": null, "Parent URL": null}