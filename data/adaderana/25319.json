{"Source": "Adaderana", "Timestamp": "June 26, 2012 08:26 am", "Headline": "අනධ්‍යයන සේවක වර්ජනය අඛණ්ඩව තවදුරටත් සිදුකරනවා ", "News Content": "විශ්ව විද්‍යාල අනධ්‍යයන සේවකයින් ආරම්භ කර ඇති වැඩ වර්ජනය තවදුරටත් අඛණ්ඩව සිදුකරන බව අන්තර් විශ්ව විද්‍යාලයීය වෘත්තීය සමිති මහා සම්මේලනය පවසයි. බලධාරින් සමඟ සිය ගැටලුව සම්බන්ධයෙන් ඊයේ දිනයේ පැවති සාකච්ඡා ද අසාර්ථක වූ බව එම සම්මේලනයේ සම සභාපති ආර්.එම්.චන්ද්‍රපාල මහතා සඳහන් කළේය. වැටුප් වැඩිකිරීම් ඇතුළු ඉල්ලීම් කිහිපයක් මුල් කරගනිමින් පසුගිය 6 වන දින සිට විශ්ව විද්‍යාල අනධ්‍යයන සේවකයින් දිවයිනේ සියලුම විශ්ව විද්‍යාලවල අඛණ්ඩ වැඩ වර්ජනයක නිරත වේ. විශ්ව විද්‍යාල ප්‍රතිපාදන කොමිෂන් සභාව හා උසස් අධ්‍යාපන අමාත්‍යාංශය මැදිහත්ව මෙම ගැටලුව සම්බන්ධයෙන් කම්කරු කොමසාරිස්වරයාගේ සහභාගීත්වයෙන් අද(26) දිනයේ ද තවත් සාකච්ඡාවක් පැවැත්වෙන බව ආර්.එම්.චන්ද්‍රපාල මහතා ප්‍රකාශ කළේය. අවශ්‍ය පරිදි සිය ඉල්ලීම් ඉටුනොවන්නේ නම් මේ පිළිබඳව තීරණයක් ගැනීම සඳහා අද දිනය තුළ කොළඹට සියලුම වෘත්තීය නායකයින් කැඳවා ඇති බවත්, ඒ අනුව අවසන් තීරණයන්ට එළඹෙන බවත් ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=25319", "Category": null, "Parent URL": null}