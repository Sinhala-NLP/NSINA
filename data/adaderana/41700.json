{"Source": "Adaderana", "Timestamp": "March 11, 2014 10:08 am", "Headline": "වැවට මුවාවෙන් වැලි ජාවාරමක් - ගැමියෝ දොස් කියති", "News Content": "මහවැව ප්‍රාදේශීය ලේකම් කොට්ඨාසයට අයත් නාත්තන්ඩිය - පනන්ගොඩ වැව ප්‍රතිසංස්කරණය කරන මුවාවෙන් මහා පරිමාණ වැලි ජාවාරමක් සිදු කරන බව එම ගම්වාසීන් පවසයි. වැව ප්‍රතිසංස්කරණය කිරීම සඳහා වයඹ පළාත් සභා මන්ත්‍රීවරයෙකු විසින් රුපියල් 50,000 ක මුදලක් වෙන් කර ඇත. එම මුදල උපයෝගී කරගෙන වැව ප්‍රතිසංස්කරණය කිරීමට මහවැව ප්‍රාදේශීය ලේකම්වරයා විසින් අවසර ලබා දී තිබේ. නමුත් සිදු වන්නේ වැව ප්‍රතිසංස්කරණය නොව වැව තුළ ඇති වැලි කපා ඉවත් කිරීම පමණක් බව පනන්ගොඩ ගම්වාසීන් කියයි. පනන්ගොඩ සහ දයාශ්‍රිතපුර ගම්මාන දෙකට මැදිව පිහිටා ඇති මෙම කුඩා වැව තමන්ට ඇති එකම ජල මූලාශ්‍රය බවද ගම්මු කියති. කිසිදු ක්‍රමවේදයකින් තොරව වැව කපා වැලි ඉවත් කිරීමෙන් තම ගමේ ඇති ළිං වල ජල මට්ටම පහත බසින බව ඔවුන් කියයි. මේ සම්බන්ධයෙන් ගම්වාසීන් විසින් මහවැව ප්‍රාදේශීය ලේකම් ලයනල් චන්ද්‍රසිරි මහතා දැනුවත් කිරීමෙන් පසුව වැලි කැපීම තාවකාලිවක තහනම් කර ඇත. මේ අතර මෙම වැවට ආසන්නයෙන් ඇති පාළු ඉඩමක්ද මෙම වැලි ජාවාරම්කරුවන් විසින්ම කපා විනාශ කර ඇති බවත් ගම්වාසීන් කියයි. මෙම තත්ත්වය දැවැන්ත පරිසර හානියක් බවද ඔවුන් පෙන්වාදෙයි. ඡායා රූ හා සටහන ජූඩ් සමන්ත.", "URL": "https://sinhala.adaderana.lk/news.php?nid=41700", "Category": null, "Parent URL": null}