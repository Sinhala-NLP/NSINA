{"Source": "Adaderana", "Timestamp": "June 11, 2014 12:20 pm", "Headline": "රාමේෂ්වරම් ධීවරයෝ අදත් වීදි බසිති ", "News Content": "ශ්‍රී ලංකා නාවික හමුදාව විසින් ඉන්දීය ධීවරයින් අත්අඩංගුවට ගැනීමට විරෝධය පළකරමින් රාමේෂ්වරම් ධීවරයින් ආරම්භ කළ උද්ඝෝෂණ ව්‍යාපාරය අද(11) දිනයේ ද ක්‍රියාත්මක කර තිබේ. අත්අඩංගුවට ගත් ධීවරයින් නිදහස් කළ ද ඔවුන්ගේ යාත්‍රා සහ ධීවර ආම්පන්න තවදුරටත් රඳවා තබාගැනීමට ශ්‍රී ලංකා බලධාරීන් කටයුතු කිරීම හේතුවෙන් ධීවරයින් මෙම උද්ඝෝෂණය අඛණ්ඩව පවත්වාගෙන යාමට තීරණය කර ඇති බව සඳහන් වෙයි. පසුගිය සෙනසුරාදා සහ ඉරිදා දිනවල දී මුහුදු සීමා උල්ලංඝණය කිරීමේ චෝදනා මත තමිල්නාඩු ධීවරයින් අසූ දෙදෙනෙකු ශ්‍රී ලංකා නාවික හමුදාව විසින් අත්අඩංගුවට ගන්නා ලදී. පසුව ඔවුන් නිදහස් කිරීමට ශ්‍රී ලංකා රජය පියවර ගත්ත ද ධීවර යාත්‍රා සහ ධීවර ආම්පන්න නිදහස් නොකිරීම හේතුවෙන් තම ජීවිකාව පවත්වාගෙන යාම දුෂ්කර වී ඇති බව රාමේෂ්වරම් ධීවරයින් එහිදී සඳහන් කරයි. කෙසේ වෙතත් අත්අඩංගුවට ගත් ධීවරයින් නිදහස් කරගැනීමට මැදිහත් වීම පිළිබඳව තමිල්නාඩු ප්‍රාන්ත රජයට සහ ඉන්දීය මධ්‍යම රජයට විරෝධතාකරුවන් ප්‍රසංශාව පළ කර තිබේ. අද දෙරණ කළ විමසීමකදී ධීවර අමාත්‍යාංශය පැවසුවේ ඉන්දීය ධීවර යාත්‍රා 17ක් මෙරට ආරක්ෂක අංශ බාරයේ පවතින බවයි. අධිකරණ ක්‍රියාමාර්ග පවතින හෙයින් එම යාත්‍රා කඩිනමින් නිදහස් කිරීමේ ගැටලු පවතින බව එම අමාත්‍යාංශය පැවසුවේය. මේ අතර ශ්‍රී ලාංකික ධීවරයින් 94 දෙනෙකු ඉන්දීය අත්අඩංගුවේ පසුවන බව ධීවර අමාත්‍යාංශය සඳහන් කළේය. ඉන් තමිල්නාඩුවේ ලංකික ධීවරයින් 30ක් ද ආන්ද්‍රා ප්‍රදේශයෙහි 41 දෙනෙක් ද ඔරිස්සාහි 5 දෙනෙක් ද කර්ණාටක් ප්‍රාන්තයේ ධීවරයින් 18 දෙනෙක් ද රඳවා සිටින බව ධීවර අමාත්‍යාංශය පැවසුවේය. ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහතා පවසන්නේ ඉන්දීය ධීවරයින් නිදහස් කිරීමට ශ්‍රී ලංකා රජය ගත් ක්‍රියාමාර්ගයට ප්‍රතිචාර වශයෙන් ඉන්දීය රජය ද සුබවාදී ක්‍රියාමාර්ගයන් අනුගමනය කරනු ඇති බවට විශ්වාසය පළ කරන බවයි. දෙරටේම ධීවරයින් මුහුදු සීමා උල්ලංඝණය කරමින් ධීවර කටයුතුවල යෙදීම මානූෂීය කරුණක් ලෙස සැලකිය හැකි බව හෙතෙම කියා සිටියේය‍.", "URL": "https://sinhala.adaderana.lk/news.php?nid=43889", "Category": null, "Parent URL": null}