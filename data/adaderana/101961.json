{"Source": "Adaderana", "Timestamp": "January 7, 2019 06:59 pm", "Headline": "රෝගයක් නිසා මිය යන ත්‍රිකුණාමලයේ ගවයින්", "News Content": "ත්‍රිකුණාමලය දිස්ත්‍රික්කයේ කින්නියා ඇතුළු ප්‍රදේශ කිහිපයක ගවයින් සහ මී ගවයින් හඳුනා නොගත් රෝගයකින් මිය යන බව එම ප්‍රදේශවාසින් පවසයි. කෙසේවෙතත් සත්ව නිෂ්පාදන සහ සෞඛ්‍ය දෙපාර්තමේන්තුවේ නැගෙනහිර පළාත් අධ්‍යක්ෂ වෛද්‍ය. එම්. ඒ. එම්. ෆාසී මහතා අද දෙරණට සදහන් කළේ ආහාර හිඟය හේතුවෙන් මෙම තත්වය උද්ගත වී ඇති බවයි. ත්‍රිකුණාමලය දිස්ත්‍රික්කයේ බොහෝ ප්‍රදේශ වල මී ගවයින් පාලනය සිදුකෙරෙන අතර මාස දෙකක පමණ සි‍ට ප්‍රදේශයේ මී ගවයින් හදුනා නොගත් රෝගී තත්වයකින් මිය යාමට පටන්ගෙන තිබුණි. එය නිරීක්ෂණය කිරීමට අප එහි යන විටත් කින්නියා, සූරංගල්,තන්ඩල්කාඩූ, සුන්බියාරූ ආදි ප්‍රදේශ වල මී ගවයින් කිහිපදෙනෙකුම ප්‍රදේශයේ තැනින් තැන ඇද වැටී මිය ගොස් තිබූ ආකාරය දක්නට ලැබුණි. ගවයින් සහ මී ගවයින් 150 කට වැඩි ප්‍රමාණයක් මේ ආකාරයෙන් මියගොස් ඇති බව ප්‍රෙද්ශවාසීන් පැවසීය. මෙවැනි පසුබිමක කින්නියා ප්‍රාදේශිය සභාවේ සභාපතිවරයා අද මාධ්‍ය හමුවක් පවත්වමින් සඳහන් කළේ මිය ගිය ගවයින්ගේ පශ්චාත් මරණ පරික්ෂන වාර්තා ලැබෙන තෙක් ප්‍රදේශයේ ගවමස් අලෙවි සැල් වසා දැමීමට තීරණය කළ බවයි. කෙසේවෙතත් සත්ව නිෂ්පාදන සහ සෞඛ්‍ය දෙපාර්තමේන්තුවේ නැගෙනහිර පළාත් අධ්‍යක්ෂ වෛද්‍ය. එම්. ඒ. එම්. ෆාසී මහතා අද දෙරණට සඳහන් කළේ ආහාර හිඟය හේතුවෙන් මෙම තත්වය උද්ගත වී ඇති බවයි. මේ අතර ගවයින්ගේ කුර අඟ සහ මුඛය ආශ්‍රිතව හට ගන්නා සුලභ රෝගයක් වන මුඛ , කුර රෝගය අනුරාධපුර දිස්ත්‍රික්කයේ හොරොව්පතාන ඇතුළු ප්‍රදේශ රැසක ගවයින් අතර යළිත් ව්‍යාප්ත වීමේ අවධානමක් මතුවීම නිසා ප්‍රදේශයේ මාංශ අලෙවි සැල් වසා දමා ඇති බව අද දෙරණ වාර්තාකරු සදහන් කළේය. මෙවැනි පසුබිමක හොරොව්පතාන ජාතික වනෝද්‍යානයට අයත් භූමි ප්‍රදේශයක නීතිවිරෝධී ආකාරයෙන් ගවයින් ඇති දැඩි කිරීමට එම ප්‍රදේශයේ පිරිසක් කටයුතු කිරීම නිසා මුඛ, කුර රෝගය ආසාධිත ගවයින්ගෙන් වනෝද්‍යානය තුල සිටින අනෙක් සත්වයින්ටද ව්‍යාප්ත වීමේ හැකියාවක් පවතින බව ප්‍රදේශවාසීන් පෙන්වාදෙයි. අප මේ සම්බන්ධයෙන් වීමසීමට හොරොව්පතාන ජාතික වනෝද්‍යානයේ නිලධාරියකු සම්බන්ධ කරගැනීමට කිහිපවරක්ම උත්සාහ කළත් එහි දුරකථනය ක්‍රියා විරහිත කොට තිබුණි.", "URL": "https://sinhala.adaderana.lk/news.php?nid=101961", "Category": null, "Parent URL": null}