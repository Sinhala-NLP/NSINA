{"Source": "Adaderana", "Timestamp": "April 26, 2018 11:11 am", "Headline": "අර්ජුන් ඇලෝසියස් සහ කසුන් පලිසේන මැයි 10 දක්වා රක්ෂිත බන්ධනාගාරය‍ට", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් බාරයට පත් කර සිටින පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක නිලධාරී කසුන් පලිසේන යන සැකකරුවන් තවදුරටත් ලබන 10 වන දා දක්වා රිමාන්ඩ් භාරයේ තැබීමට කොළඹ කොටුව මහේස්ත්‍රාත් අධිකරණය නියම කර තිබේ. එම පැමිණිල්ල අද (26) කොළඹ කොටුව මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අවස්ථාවේදී රහස් පොලිසිය අධිකරණයට දන්වා සිටියේ අත්අඩංගුවට ගැනීම සඳහා ජාත්‍යන්තර පොලීසිය හරහා රතු නිවේදන නිකුත් කර සිටින මහ බැංකු හිටපු අධිපති අර්ජුන් මහේන්ද්‍රන් කිසියම් රටක දී අත්අඩංගුවට පත් වූවොත් ඔහු උදර්පණ නීතිය යටතේ මෙරටට ගෙන්වා ගැනීම සඳහා නීතිමය පියවර ගනිමින් සිටින බව කියා සිටියේය. ඒ සඳහා මෙම නඩු ගොනුව පිටපතක් තමන් වෙත නිකුත් කරන මෙන් ද රහස් පොලිසිය අධිකරණයෙන් ඉල්ලීමක් කළේය. එම ඉල්ලීම පිළිගත් කොළඹ කොටුව මහේස්ත්‍රාත් ලංකා ජයරත්න මෙනෙවිය අදාල නඩුවේ පිටපතක් රහස් පොලිසිය වෙත නිකුත් කිරීමටද නියම කළේය. ඉදිරිපත් වූ කරුණු සලකා බැලූ කොළඹ කොටුව මහේස්ත්‍රාත්වරිය සැකකරුවන් ලබන 10 වන දා දක්වා රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් ද රහස් පොලිසියට නියම කළේය.", "URL": "https://sinhala.adaderana.lk/news.php?nid=88054", "Category": null, "Parent URL": null}