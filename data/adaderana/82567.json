{"Source": "Adaderana", "Timestamp": "January 5, 2018 10:30 pm", "Headline": "මැතිවරණ පැමිණිලි වලින්  අත්අඩංගුවට ගත් ප්‍රමාණය 100 ය ඉක්මවලා", "News Content": "පළාත් පාලන මැතිවරණයට අදාළව මැතිවරණ නීති උල්ලංඝණය කිරීම් සහ මැතිවරණ පැමිණිලි සම්බන්ධයෙන් අත්අඩංගුවට ගත් සංඛ්‍යාව සියය ඉක්මවා ඇති බව පොලිස් මූලස්ථානය පවසයි. පසුගිය 9 වැනිදා සිට අද පෙරවරු 6 දක්වා කාලය තුළ පුද්ගලයින් 103 දෙනෙකු අත්අඩංගුවට ගෙන ඇති බව පොලිස් මූලස්ථානය පවසයි. මැතිවරණ නීති උල්ලංඝණය කිරීම් 29කට අදාළව පුද්ගලයින් 65 දෙනෙකු සහ මැතිවරණ පැමිණිලි 54කට අදාළව පුද්ගලයින් 38 දෙනෙකු අත්අඩංගුවට ගෙන තිබේ. ඊයේ (04) දිනයේ දී ද මැතිවරණ නීති උල්ලංඝණ කිරීමේ සිද්ධීන් 4ක් හොරණ - පොකුණුවිට, හොරණ බැල්ලපිටිය, පයාගල සහ සාලියවැව ප්‍රදේශවලින් වාර්තා වී ඇති අතර ඊට අදාළව පුද්ගලයින් පස්දෙනෙකු අත්අඩංගුවට ගෙන ඇති බව සඳහන්ය. අක්කරෙයිපත්තුව ප්‍රදේශයේ දී දේශපාලන රැස්වීමකට ගල් ප්‍රහාරයක් එල්ල කිරීම සම්බන්ධයෙන් ඊයේ රාත්‍රී පැමිණිල්ලක් ලැබී ඇති බව ද පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=82567", "Category": null, "Parent URL": null}