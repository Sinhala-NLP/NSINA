{"Source": "Adaderana", "Timestamp": "December 9, 2013 03:56 pm", "Headline": "ව්‍යාජ ඩොලර් නෝට්ටු 4ක් නිසා වසර 6ක සිරදඬුවමක් ", "News Content": "ව්‍යාජ ලෙස සකසන ලද අමෙරිකානු ඩොලර් සියයේ වටිනාකමක් සහිත මුදල් නෝට්ටු 4ක් ළඟ තබාගත් පුද්ගලයෙකුට කොළඹ මහාධිකරණය විසින් බරපතළ වැඩ සහිත වසර 6ක සිරදඬුවමක් නියම කර තිබේ. අදාළ පුද්ගලයා 2008 ජුලි මස 04 වන දින පිටකොටුව ප්‍රදේශයේ දී ව්‍යාජ අමෙරිකානු ඩොලර් සියයේ නෝට්ටු 4ක් ළඟ තබා ගැනීම සම්බන්ධයෙන් අපරාධ පරීක්ෂණ දෙපාර්තමේන්තුවේ ව්‍යාජ මුදල් විමර්ශන අංශය මගින් අත්අඩංගුවට ගෙන තිබුණි. ඒ අනුව අදාළ සැකකරු අපරාධ පරීක්ෂණ දෙපාර්තමේන්තුව විසින් අධිකරණය හමුවට ඉදිරිපත් කළේය. එහිදි නීතිපතිවරයා විසින් මෙම සැකකරුට විරුද්ධව නඩු පවරා තිබුණු අතර ඒ අනුව අදාළ නඩුව අද(09) දිනයේ කොළඹ මහාධිකරණය හමුවේ විභාගයට ගැණුනි. ඒ කොළඹ මහාධිකරණ විනිසුරු ප්‍රීති පද්මන් සුරසේන මහතා ඉදිරියේදී ය. ඒ අනුව අදාළ චෝදනාව සම්බන්ධයෙන් වරද පිළිගත් විත්තිකරුට අදාළ දඬුවම් නියම කිරීමට මහාධිකරණ විනිසුරුවරයා පියවර ගෙන තිබුණි. අපරාධ පරීක්ෂණ දෙපාර්තමේන්තුවේ ව්‍යාජ මුදල් විමර්ශන අංශයේ ස්ථානාධිපති පොලිස් පරීක්ෂක නලීන් ද ප්‍රියදර්ශන මහතා ඇතුළු කණ්ඩායමක් විසින් මෙහි විමර්ශන කටයුතු සිදුකරනු ලදී", "URL": "https://sinhala.adaderana.lk/news.php?nid=39456", "Category": null, "Parent URL": null}