{"Source": "Adaderana", "Timestamp": "December 16, 2018 04:16 pm", "Headline": "දඹුල්ලේ අයවැය සම්මතයි", "News Content": "දඹුල්ල මහනගර සභාවේ 2019 වසරේ අයවැය ලේඛනය වැඩි ඡන්ද හයකින් දඹුල්ල මහ නගර සභා ශ්‍රණාගාරයේදී සම්මත විය. ශ්‍රි ලංකා පොදුජන පෙරමුණ බලය පිහිටුවා ඇති දඹුල්ල මහ නගර සභාවේ නගරාධිපති ජාලිය ඕපාත මහතා විසින් 2019 වසරේ රුපියල් ලක්ෂ දෙසීයක් උපරිමයෙන් ගැසූ අය වැය ඇස්තමේන්තුවක් දඹුල්ල මහනගර සභාවේ මහ සභා රැස්වීමේදී ඉදිරිපත් කෙරිණි. එහිදී අයවැය යෝජනාවට එක්සත් ජාතික පක්ෂය ජනතා විමුක්ති පෙරමුණ මන්ත්රීලවරයා හැර ශ්‍රී ලංකා පොදුජන පෙරමුණ මන්ත්‍රීවරුන් හා ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් දෙදෙනා පක්ෂව ඡන්දය ප්‍රකාශ කළ අතර එක්සත් ජාතික පක්ෂය මන්ත්‍රීවරුන් මෙන්ම ජනතා විමුක්ති පෙරමුණ මන්ත්‍රීවරයා විපක්ෂව ඡන්දය ප්‍රකාශ කළහ. ඒ අනුව අයවැයට පක්ෂව ඡන්ද දාහතරක් විපක්ෂව ඡන්ද අටක් ලෙස ලැබී තිබිණි. දඹුල්ල මහ නගර සභාවේ විපක්ෂ නායක අනුර ගුණවර්ධන මහතා අයවැය යෝජනාවේදී නැගී සිටිමින් කියා සිටියේ අයවැයට ඉදිරිපත් කොට ඇති නගරාධිපතිවරයා වෙනුවෙන් ලබාගන්නා නිළ රථයේ වියදම් සහ නගරාධිපති නිල නිවස සඳහා ලබාගන්නා වියදම් දෙක කපා හැරීමට කැමැත්තක් දක්වන්නේනම් එක්සත් ජාතික පක්ෂයේ සහය අයවැයට ලබාදෙන බවය. කෙසේවෙතත් නගරාධිපති ජාලිය ඕපාත මහතා කියා සිටියේ ඒ පිළිබඳව ඉදිරියට සොයා බලා කටයුතු කරන බවය. ඒ අනුව මෙම අවස්ථාවේ ම පිළිතුරක් ලබා නොදෙන්නේ නම් එක්සත් ජාතික පක්ෂයේ සහයෝගය අයවැයට ලබා නොදී බෙදීමක් ඉල්ලන බව අනුර ගුණවර්ධන මහතා මෙහිදී සඳහන් කළේය. ඒ අනුව නගරාධිපති ජාලිය ඕපාත මහතා නමින් ඡන්ද විමසීමට තීරණය කළේය. මන්ත්‍රීවරුන්ගේ නම සඳහන් කරමින් චන්ද ප්‍රකාශ කිරීම සිදුවීම විශේෂත්වයකි. දඹුල්ල මහනගර සභාවේ 2019 අයවැය යෝජනාවලියේ රණවිරුවන්ට ආබාධිත පුද්ගලයන්ට මාධ්‍ය ඒකකයක් ආරම්භ කිරීම සඳහා මෙන්ම කසල පිළිසරු ව්‍යාපෘතිය සඳහා මුදල් වෙන් කර තිබිනි.", "URL": "https://sinhala.adaderana.lk/news.php?nid=100840", "Category": null, "Parent URL": null}