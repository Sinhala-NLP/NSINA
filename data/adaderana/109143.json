{"Source": "Adaderana", "Timestamp": "May 3, 2019 06:39 am", "Headline": "අංක තහඩුව නැති යතුරුපැදියක් නිසා වවුනියාව නොසන්සුන්", "News Content": "වවුනියාව, දුම්රියපොළ පිටුපස ගුඩ්ෂෙඩ් මාර්ගය ආසන්නයේ අංක තහඩු නොමැතිව නවතා තිබු යතුරුපැදියක් හේතුවෙන් වවුනියාව ප්‍රදේ‍ශයේ නොසන්සුන්තාවයක් ඇතිවිය. ඊයේ(02) සවස මෙම නොසන්සුන්තාවය ඇති වූ බව අද දෙරණ වාර්තාකරු පවසයි. වවුනියාව දුම්රියපොළ පිටුපස ගුඩ්ෂෙඩ් මාර්ගයේ අයිතිකරුවෙකු හා අංක තහඩු නොමැතිව නව යතුරුපැදියක් නවතා තිබෙන බවට ලද තොරතුරක් මත පොලිස් නිලධාරීන් හා යුධ හමුදා නිළධාරීන් අදාළ ප්‍රදේශයේ දැඩි සෝදිසි කිරීමක් සිදුකරනු ලැබීය. සෝදිසි කිරීමේදී ආරක්ෂක අනාවරණය කරගනු ලැබුවේ අදාළ යතුරුපැදියේ අයිතිකරු යතුරුපැදියේ අංක තහඩු නොමැති බැවින් යතුරුපැදිය මාර්ගය ආසන්නයේ නවතා මත්පැන් රැගෙනඒම සඳහා පයින් නගරයට ‍ ගොස් තිබු බවයි. අනතුරුව යතුරුපැදි හිමිකරු යතුරුපැදිය සොයා පැමිණි අවස්ථාවේ අදාළ පුද්ගලයා ප්‍රශ්න කිරීම වෙනුවෙන් පොලීසිය වෙත රැගෙන ගිය බවද ආරක්ෂක අංශ පැවසූහ. ආරක්ෂක අංශ එහිදි පැවසුවේ පවතින වාතාවරණය හමුවේ යතුරපැදි නවතා තබන්නේ නම් දුරකථන අංක ආදි විස්තර අලවා යන ලෙසට දැනුම්දී ඇති අවස්ථාවක එලෙස නොකොට අංක තහඩු නොමැති යතුරුපැදියකින් ගමන් කළ පුද්ගලයාට පොලිසිය තරයේ අවවාද කළ අතර සැකකරු ප්‍රශ්න කිරීම ‍‍වෙනුවෙන් අත්අඩංගුවට ගත් බවයි. යතුරුපැදිය පරීක්ෂා කිරීම වෙනුවෙන් පොලිස් වි‍ශේෂ කාර්ය බළකා බෝම්බ නිශ්ක්‍රීය අංශය, යුධ හමුදා නිලධාරීන් හා පොලිස් නිලධාරීන්ද පැමිණ පූර්ණ සෝදිසි කිරීම් සිදුකරන අවස්ථාවේ යතුරුපැදිකරු යතුරුපැදිය රැගෙනයාම වෙනුවෙන් පැමිණියහ.", "URL": "https://sinhala.adaderana.lk/news.php?nid=109143", "Category": null, "Parent URL": null}