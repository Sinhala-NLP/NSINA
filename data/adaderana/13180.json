{"Source": "Adaderana", "Timestamp": "December 31, 2010 01:14 pm", "Headline": "විදෙස් රටවල ගෘහ සේවයට යවන අවම වයස 21 දක්වා ඉහළට ", "News Content": "විදේශ රටවල ගෘහ සේවය සඳහා පිටත් කෙරෙන අවම වයස් සීමාව 21 දක්වා ඉහළ නැංවීමට විදේශ රැකියා ප්‍රවර්ධන හා සුභසාධන අමාත්‍යාංශය තීරණය කර තිබේ. ලබන වසරේ පළමු කැබිනට් පත්‍රිකාව ලෙස මීට අදාළ යෝජනා ඉදිරිපත් කරන බව අමාත්‍ය ඩිලාන් පෙරේරා මහතා‍ පවසයි. බදුල්ල තැපැල් සංකීර්ණයේ පැවති උත්සවයකට සහභාගී වෙමින් ඩිලාන් පෙරේරා අමාත්‍යවරයා මේ අදහස් පළ කළේය. එමෙන්ම විදෙස්ගත වන්නන් සිය සේවා දායකයා මුණගැසෙන ස්ථානය බවට එරට තානාපති කාර්යාලය බවට පත්කළහොත්, තානාපතිවරයාට වඩාත් යහපත් සම්බන්ධීකරණයක් සහිතව සේවයට පැමිණෙන ශ්‍රී ලාංකිකයන් පිළිබඳව විමසීමෙන් කටයුතු කළ හැකි බව ද ඔහු පෙන්වාදුන්නේය. එමෙන්ම හැකිතරම් පුහුණු ශ්‍රමිකයින් විදෙස් රැකියා සඳහා යැවීම තුළින් ගෘහ සේවිකාවන් වෙනුවට ගෘහ පාලිකාවන් වැනි පුහුණු ක්ෂේත්‍ර වල අවස්ථාවන් ලබාදීමට බලාපොරොත්තු වන බව ද ඩිලාන් පෙරේරා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13180", "Category": null, "Parent URL": null}