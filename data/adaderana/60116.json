{"Source": "Adaderana", "Timestamp": "May 13, 2016 01:32 pm", "Headline": "  යතුරුපැදි වැඩේ මැතිවරණ පොරොන්දුවක් නොවෙයි", "News Content": "මාධ්‍යවේදීන් සඳහා යතුරුපැදි ලබාදීමේ වැඩපිළිවෙළ මැතිවරණ‍ ප්‍රකාශනයේ ඇතුළත් කළ දෙයක් නොව, පාර්ලිමේන්තුවේදී කිහිප දෙනෙකු එක්ව සාකච්ඡා කර ගත් තීරණයක් බව පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.මාධ්‍යවේදීන් සඳහා සහනදායි ණය පදනම යටතේ යතුරුපැදි ලබා ගැනීමට අදාළ චෙක්පත් පිරිනැමීම අද (12) පෙරවරුවේ කොළඹ 7 ශ්‍රී ලංකා රූපවාහිනී අභ්‍යාස ආයතනයේදී පැවැත්වූ අවස්ථාවේදී උත්සව සභාව අමතමින් ඒ මහතා මේ බව කියා සිටියේය.මෙම උත්සවය පෙරවරු 8.45ට පමණ ආරම්භ වන බව දන්වා තිබුණද එහි පැමිණ සිටි මාධ්‍යවේදීන්ට පැය 2ක් පමණ රස්තියාදු වීමට සිදුවූයේ ප්‍රධාන ආරාධිතයින් බොහෝ වේලාවක් ප්‍රමාද වී පැමිණි නිසාය.ප්‍රමාදය ගැන කනගාටුවෙන බව සඳහන් කරමින් උත්සව සභාවේ කටයුතු ඇරඹුණු අතර ගයන්ත කරුණාතිලක මහතා වැඩිදුරටත් අදහස් දක්වමින් කියා සිටියේ මාධ්‍යවේදීන්ට නිවාස ලබාදීමේ වැඩපිළිවෙළ සඳහා සුදුසු ඉඩමක් හඳුනාගැනීමේ කටයුතු ද සිදුවන බවයි.සමහරුන් දැන් මාධ්‍ය නිදහස ඕනෑවටත් වඩා වැඩියෙන් තියෙන බව කියා ඇති බවද පැවසූ අමාත්‍යවරයා මාධ්‍ය නිදහස අතින් ලොව 141ක් වන ස්ථානය ලැබී ඇති බවත්, පසුගිය වසරේදී එය පැවැතියේ 165 වන ස්ථානයේ බවත්, පෙන්වාදුන්නේය.යතුරු පැදි සඳහා ලබාදෙන සහනදායි ණය පදනමට අනූව සියයට නවයේ පොලියෙන් සියයට 7ක් මහ භාණ්ඩාගාරයෙන් ගෙවන බවත්, ඉතිරි සියයට 2ක පමණක් මාධ්‍යවේදින්ගෙන් අය කරගන්නා බවත්, හෙතෙම කීවේය.මුදල් අමාත්‍ය රවී කරුණානායක මහතා මෙම සහන ලබාදෙන්නේ පවත්නා ආර්ථික අර්බුදය කළමනාකරණය කර ගනිමින් යැයිද ඒ මහතා කියා සිටියේය.එම උත්සවයට මුදල් අමාත්‍ය රවී කරුණානායක මහතා ද එක්ව සිටි අතර ඔහු පැවුසවේ ජනතාවට සහනදීම ජීවන බර අඩුකිරීම රජයේ ප්‍රමුඛ කාර්යය වන බවයි.මීට මාස 18ට‍ පෙර තිබූ තත්ත්වය කල්පනා කරලා බලන්නැයිද පැවසූ අමාත්‍යවරයා කිරිපිටි, ගෑස්, පෙට්‍රල් වැනි ද්‍රව්‍යවල පසුගිය රජය සමයේ පැවැති මිල ගණන් හා දැන් මිල ගණන් ගැන අවධානය යොමුකරන්නැයිද ඉල්ලා සිටියේය.2005 ජනවාරී 01 වැනිදා වන විට මෙරට ණය බර තිබුණේ රුපියල් බිලියන 1750ක් බවත්, අද වන විට එය රුපියල් බිලියන 9980 දක්වා පස්ගුණයකින් වැඩි වී ඇති බවත් ඒ මහතා පෙන්වාදුන්නේය.ණය ලබා ගැනීමේදී අයි.එම්.එෆ් එකට අපි සැලැන්ඩර් වුණේ නැතැයිද පැවසූ අමාත්‍යවරයා වැට් බදු වැඩි කිරීම ගැනද අදහස් දක්වමින් කියා සිටියේ රාජපක්ෂ බද්ධ මෙසේ වැඩි කිරීමට සිදුවූ බවයි.අපේ වැරදි ඇති නම් පෙන්වාදෙන ලෙසත්, ‍බංකොලොත් දේශපාලනය ශක්තිමත් නොකරන ලෙසත්, කියා සිටි ඒ මහතා මාධ්‍යවේදීන්ට දේශපාලනයක් ඇතත් ජනමාධ්‍ය මගින් ජනතාවට සත්‍ය තොරතුරු ඉදිරිපත් කළ යුතු බවත් කියා සිටියේය.", "URL": "https://sinhala.adaderana.lk/news.php?nid=60116", "Category": null, "Parent URL": null}