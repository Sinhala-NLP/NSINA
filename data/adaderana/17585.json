{"Source": "Adaderana", "Timestamp": "July 23, 2011 03:01 pm", "Headline": "විරෝධතාවක් නිසා මෙරට සෙබළුන් සඳහා වූ පුහුණුව අවලංගුයි", "News Content": "ඉන්දියාවේ වෙලින්ටන් ආරක්ෂක සේවා කාර්යය මණ්ඩල විද්‍යාලයෙහි ශ්‍රී ලාංකික හමුදා සෙබළුන් සඳහා පැවැත්වීමට නියමිතව තිබූ පුහුණු වැඩසටහන අවලංගු කර ඇති බව ඉන්දීය මාධ්‍ය වාර්තා පවසයි. ශ්‍රී ලංකා විරෝධී විවිධ ද්‍රවිඩ ක්‍රියාකාරිකයින් 200 දෙනෙකුට වැඩි පිරිසක් මෙම පුහුණු වැඩසටහනට විරෝධය පාමින් වෙලින්ටන්හිදී උද්ඝෝෂණ ව්‍යාපාරයක් දියත් කිරීම නිසා මෙම තීරණය ගෙන ඇති බව සඳහන්ය. පෙරියර් ද්‍රාවිඩ කලහම්, නාම් තමිලන් සහ විඩුදලෙයි සිරත්තහල් කච්චි යන පක්ෂ එක්ව මෙම විරෝධතාව සංවිධානය කර තිබූ බව ඉන්දීය මාධ්‍ය වාර්තා සඳහන් කරයි. මාසයක කාලයක් සඳහා වූ මෙම පුහුණු වැඩසටහන සඳහා ශ්‍රී ලංකාවේ සෙබළුන් 25 දෙනෙකු ඊයේ(22) වෙලින්ටන් විද්‍යාලය වෙත ළඟා වී තිබේ. නමුත් මෙම විරෝධතාවය නිසා මෙම සෙබළුන් පිරිස නැවත ශ්‍රී ලංකාව වෙත එවීමට කටයුතු කර ඇති බව ද මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=17585", "Category": null, "Parent URL": null}