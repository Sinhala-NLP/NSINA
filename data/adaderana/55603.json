{"Source": "Adaderana", "Timestamp": "December 8, 2015 04:53 pm", "Headline": "සරත්ගේ පෙත්සම කල්යයි", "News Content": "තමන්ව තනතුරෙන් ඉවත් කිරීම වැළැක්වීමේ නියෝගයක් නිකුත් කරන මෙන් ඉල්ලා මධ්‍යම පළාත් ප්‍රධාන අමාත්‍ය සරත් ඒකනායක මහතා ගොනුකර ඇති පෙත්සම විභාග කිරීම ජනවාරි මස 26 වැනිදාට කල් තැබීමට අභියාචනාධිකරණය නියෝග කර තිබේ.තමන්ව ප්‍රධාන අමාත්‍ය ධුරයෙන් ඉවත් කර වෙනත් පාර්ශවයක් එම ධුරය සඳහා පත්වීමට උත්සාහ දරන බව සරත් ඒකනායක මහතා සිය පෙත්සම ඉදිරිපත් කරමින් සඳහන් කර ඇත.ආණ්ඩුක්‍රම ව්‍යවස්ථාවට අනුව එය නීති විරෝධී බව පෙත්සම්කාර සරත් ඒකනායක මහතා පවසයි.අදාළ නඩුව අද කැඳවු අවස්ථාවේ දී පෙත්සමේ වගඋත්තරකරුවන් ලෙස නම් කර ඇති පුද්ගලයින්ගේ වෙනසක් සිදුව ඇති බැවින් ඊට අදාළ සංශෝධන සිදුකිරීමට කල් ලබාදෙන ලෙස පෙත්සම්කාර සරත් ඒකනායක මහතා ඉල්ලීමක් කර ඇත.කරුණු සලකා බැලූ අභියාචනාධිකරණය පෙත්සම් විභාගය ජනවාරි මස 26 වැනිදාට කල් තැබූ අතර එදිනට සංශෝධනය කරන ලද වගඋත්තරකරුවන්ගේ ලැයිස්තුවක් අධිකරණයට ඉදිරිපත් කරන ලෙස ද පෙත්සම්කාර පාර්ශවයට දැනුම්දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=55603", "Category": null, "Parent URL": null}