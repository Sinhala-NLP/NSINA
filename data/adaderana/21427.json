{"Source": "Adaderana", "Timestamp": "January 16, 2012 06:11 pm", "Headline": "වැසුණු ජ-පුර සඳුදා යළි ඇරෙයි", "News Content": "ශ්‍රී ජයවර්ධනපුර විශ්ව විද්‍යාලය අධ්‍යයන කටයුතු සඳහා ලබන සඳුදා යළි විවෘත කිරීමට තීරණය කර තිබේ. එම විශ්ව විද්‍යාලයේ ප්‍රකාශකයෙකු කියා සිටියේ විශ්ව විද්‍යාලයේ පීඨාධිපතිවරුන් රැස්වී අදාළ තීරණය ගත් බවයි. හෙට දිනයේ දී එම තීරණය සෙනට් සභාවේ අනුමැතිය සඳහා යොමුකෙරෙනු ඇති බව කියැවෙයි. මේ අතර සබරගමුව විශ්ව විද්‍යාලයේ 2010 , 2011 අධ්‍යයන වර්ෂයට අදාළ දෙවන අර්ධ වාර්ෂික පරීක්ෂණ පැවැත්වීමට තීරණය කර තිබේ. කෘෂි විද්‍යා පීඨයට අදාළ පරීක්ෂණ 18 වැනි දින ඇරඹෙන අතර භූ විඥාපන පීඨයට අදාළ පරීක්ෂණ 19 වන දින සිට ක්‍රියාත්මක වන බව එම විශ්ව විද්‍යාලයේ උපකුලපතිවරයා සඳහන් කරයි.. මේ අතර කැලණිය විශ්ව විද්‍යාලයේ අධ්‍යයන කටයුතු අඩපණවීම හේතුවෙන් දෛනිකව රුපියල් මිලියන 28ක් පමණ අපතේ යන බව අද පැවති සාකච්ඡාවකදී අනාවරණය විය. පසුගිය 10 වැනිදා සිට විශ්ව විද්‍යාලයේ අධ්‍යයන කටයුතු අඩපණ වී ඇති අතර ඒ සම්බන්ධයෙන් අධ්‍යයන කාර්ය මණ්ඩලයේ නිලධාරීන් අද සාකච්ඡාවක නිරත වුණා. මේ අතර පෞද්ගලික විශ්ව විද්‍යාල පනතක් ගෙන ඒමට විරෝධය පළකරමින් කොළඹ විශ්ව විද්‍යාලයේ සිසුන් අද දිනයේ විරෝධතාවක් සංවිධානය කර තිබුණි.", "URL": "https://sinhala.adaderana.lk/news.php?nid=21427", "Category": null, "Parent URL": null}