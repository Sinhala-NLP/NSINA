{"Source": "Adaderana", "Timestamp": "January 12, 2014 02:32 pm", "Headline": "අපරාධ රැසකට සම්බන්ධ 157ක් දැලේ", "News Content": "බස්නාහිර දකුණ ප්‍රදේශය තුළ සිදුකළ විශේෂ මෙහෙයුමක දී විවිධ අපරාධ සම්බන්ධ පුද්ගලයින් 157 දෙනෙකු අත්අඩංගුවට ගෙන තිබේ. බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාගේ උපදෙස් පරිදි බස්නාහිර දකුණ භාර නියෝජ්‍ය පොලිස්පති සුමිත් එදිරිසිංහ මහතාගේ මෙහෙයවීමෙන් මෙම වැටලීම් සිදුකර ඇති බව සඳහන්ය. දෙසැම්බර් මස 20 වැනි දින සිට 30 වන දින දක්වා කාලය තුළ නුගේගොඩ, ගල්කිස්ස, පානදුර සහ කළුතර යන පොලිස් බල ප්‍රදේශවල මෙම මෙහෙයුම් සිදුකර ඇත. එහිදී ගෙවල් බිදුම්, මංකොල්ලකෑම්, ඇතුළු විවිධ අපරාධ 145 කට අදාළව සැකකරුවන් අත්අඩංගුවට ගෙන ඇති බව වාර්තා වේ. ඒ අතර දේපළ සොරකම් කිරීමේ සිද්ධින් 48ක්, මහාපරිමාන හෙරොයින් ජාවාරම සම්බන්ධ සිද්ධීන් 11ක් , ස්ත්‍රී දුෂණ සහ ළමා අපචාර සම්බන්ධ සිද්ධීන් 10 ක් වන බව පොලිසිය පවසයි.", "URL": "https://sinhala.adaderana.lk/news.php?nid=40296", "Category": null, "Parent URL": null}