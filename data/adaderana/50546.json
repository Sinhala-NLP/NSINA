{"Source": "Adaderana", "Timestamp": "April 9, 2015 02:54 pm", "Headline": "19 සම්මත වූ පසු පාර්ලිමේන්තුව විසුරුවා හරිනවා", "News Content": "19 වැනි ආණ්ඩුක්‍රම ව්‍යවස්ථා සංශෝධනය පනත් කෙටුම්පත ලබන 20 වැනිදා පාර්ලිමේන්තුවට ඉදිරිපත් කර එය සම්මත වීමෙන් පසුව පාර්ලිමේන්තුව විසුරුවා හරින බව ජනාධිපති මෛත්‍රිපාල සිරිසේන මහතා පවසයි.මෛත්‍රිපාල සිරිසේන ජනාධිපතිවරයා ‍ෙම් බව කියා සිටියේ අද (09) පොළොන්නරුවේදී පැවැති උත්සවයකදීය.පොළොන්නරුව පුළතිසි ජාතික අධ්‍යාපන විද්‍යා පීඨයේ අද මෙම උත්සවය සංවිධානය කර තිබුණේ ක්‍රීඩා උපකරණ බෙදාදීම වෙනුවෙනි.මෙහිදී වැඩිදුරටත් අදහස් දැක්වු ජනාධිපතිවරයා සඳහන් කළේ තමන් ජනතාවට දුන් පොරොන්දු ඒ ආකාරයෙන්ම ඉටු කරන බවයි.එමෙන්ම දැනට දේශපාලනයේ පවතින විවිධ ගැටලු ආණ්ඩුව විසුරුවා හැර මැතිවරණයක් පැවැත්වීමෙන් නිරවුල් වනු ඇති බවද ජනාධිපතිවරයා පැවසීය.මේ අතර එකී ව්‍යවස්ථා සංශෝධනය සම්බන්ධයෙන් ජනාධිපතිවරයා හා අග්‍රාමාත්‍යවරයා අතර ඊයේ රාත්‍රී විශේෂ සාකච්ඡාවක්ද පවත්වා ඇති බව සඳහන්ය.කැබිනට් මණ්ඩල රැස්වීමෙන් පසුව එම සාකච්ඡාව පවත්වා ඇති බව රජයේ නිල පුවත් වෙබ් අඩවිය සඳහන් කරයි.", "URL": "https://sinhala.adaderana.lk/news.php?nid=50546", "Category": null, "Parent URL": null}