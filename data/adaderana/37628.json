{"Source": "Adaderana", "Timestamp": "September 23, 2013 12:29 pm", "Headline": "මැතිවරණයෙන් ජයගත් අයගේ නාම ලේඛන ගැසට් කරයි", "News Content": "උතුර, මධ්‍යම සහ වයඹ පළාත් සභා ජන්ද විමසීම් වලට අදාළ ජයග්‍රාහකයින්ගේ නාමලේඛන මේ සතිය තුළ ගැසට් මගින් ප්‍රකාශයට පත් කරන බව මැතිවරණ මහලේකකම් කාර්යාලය පවසයි. අතිරේක මැතිවරණ කොමසාරිස් ආර්.එම්.එල්.ඒ රත්නායක මහතා ප්‍රකාශ කළේ ජයග්‍රාහී දේශපාලන පක්ෂ විසින් දිනාගත් ප්‍රසාද මන්ත්‍රී ආසන සඳහා පුද්ගලයින් නම් කරන ලෙස දේශපාලන පක්ෂ වල මහලේකම්වරු වෙත දැනුම් දී ඇති බවය. අදාළ තේරීම්භාර නිලධාරීන් විසින් නිල ප්‍රතිඵල ලේඛන මැතිවරණ මහ ලේකම් කාර්යාලය වෙත භාරදීමෙන් පසු මැතිවරණ කොමසාරිස්වරයාගේ අවධානයට ලක් කර ජයග්‍රාහකයින්ගේ නම් ගැසට් කිරීමට නියමිතය. මේ අතර පළාත් සභා ජන්ද විමසීමෙන් අනතුරුව සැලකිය යුතු මැතිවරණ නීති උල්ලංඝණය කිරීමක් හෝ ප්‍රචණ්ඩ ක්‍රියාවක් පිළිබඳ තොරතුරු වාර්තා නොවන බව මැතිවරණ නිරීක්ෂණ සංවිධාන පැවසීය. ජන්ද විමසීමෙන් පසු ප්‍රදේශ කිහිපයක සිදුවීම් කිහිපයක් පමණක් වාර්තා වු බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මේ අතර කැෆේ සංවිධානය සහ මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය සඳහන් කළේ ප්‍රදේශ කිහිපයකින් පශ්චාත් මැතිවරණ ප්‍රචණ්ඩ ක්‍රියා වාර්තා වී ඇති බවය. මැතිවරණයෙන් පසු ඉතා සාමකාමී තත්ත්වයක් පවතින බව පොලිස් මැතිවණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය.", "URL": "https://sinhala.adaderana.lk/news.php?nid=37628", "Category": null, "Parent URL": null}