{"Source": "Adaderana", "Timestamp": "June 12, 2018 01:08 pm", "Headline": "රංගේබණ්ඩාරගේ පුතා යළි රක්ෂිත බන්ධනාගාරයට", "News Content": "අත්අඩංගුවට ගත් ‍රාජ්‍ය අමාත්‍ය පාලිත රංගේබණ්ඩාර මහතාගේ පුත් යශෝධ රංගේබණ්ඩාර යළි රක්ෂිත බන්ධනාගාර ගත කර තිබේ. හලාවත මහේස්ත්‍රාත් අධිකරණයට ඉදිරිපත් කළ ඔහු ලබන 14 වනදා දක්වා රක්ෂිත බන්ධනාගාර ගත කළ බව අද දෙරණ වාර්තාකරු සඳහන් කළේය. හලාවත - පුත්තලම මාර්ගයේ බංගදෙණිය, කොට්ටපිටිය මංසන්දියේදි පසුගිය 06 වනදා අළුයම යශෝධ රංගේබණ්ඩාර ගමන් ගත් වාරිමාර්ග අමාත්‍යාංශයට අයත් කැබ් රථයක් නිවසකට කඩා වැදීමෙන් අනතුරක් සිදු වුණි. එහිදී කැබ් රථයට සහ නිවසට හානි සිදුවූ අතර තුවාල ලැබූ යශෝධ රංගේබණ්ඩාර ජයවර්ධනපුර රෝහලට ඇතුළත් වී නේවාසිකව ප්‍රතිකාර ලබමින් සිටියදී පසුගියදා අත්අඩංගුවට ගනු ලැබුවේය. පොදු දේපල සාවද්‍ය ලෙස පරිහරණය, බීමත්ව රිය පදවා රිය අනතුරක් සිදු කිරීම සහ තහනම් පිහි ආඥාපනත යටතේ වරදක් සිදු කිරීම යන චෝදනා යටතේ සැකකරුට එරෙහිව නඩු පවරා තිබුණි.", "URL": "https://sinhala.adaderana.lk/news.php?nid=90773", "Category": null, "Parent URL": null}