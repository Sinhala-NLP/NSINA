{"Source": "Adaderana", "Timestamp": "January 22, 2016 12:05 pm", "Headline": "වෛද්‍ය සභාව වකුගඩු ජාවාරමට සම්බන්ධ වෛද්‍යවරුන්ගේ පැටිකිරිය ඉල්ලයි", "News Content": "ශ්‍රී ලංකාව සහ ඉන්දියාව අතර ක්‍රියාත්මක වූ වකුගඩු ජාවාරමට සම්බන්ධ බවට චෝදනා එල්ල වී ඇති වෛද්‍යවරුන් සම්බන්ධයෙන් තොරතුරු ලබා දෙන ලෙස වෛද්‍ය සභාව අදාළ පෞද්ගලික රෝහල්වලට දැනුම් දී තිබේ.වෛද්‍ය සභාවේ ලේඛකාධිකාරි වෛද්‍ය ටෙරන්ස් ද සිල්වා මහතා සඳහන් කළේ ඊයේ දිනයේ අදාළ රෝහල්වලට ලිඛිතව මෙම දැනුම්දීම සිදු කළ බවයි.කෙසේ වෙතත් මේ වනතුරු අදාළ පෞද්ගලික රෝහල්වලින් මේ සම්බන්ධයෙන් ප්‍රතිචාර ලැබී නොමැති බව වෛද්‍ය ටෙරන්ස් ද සිල්වා මහතා කියා සිටියේය.ශ්‍රී ලංකාව සහ ඉන්දියාව අතර ක්‍රියාත්මක වූ වකුගඩු ජාවාරමට මෙරට පෞද්ගලික රෝහල් 04 ක සේවය කරන වෛද්‍යවරුන් 06 දෙනෙකු සම්බන්ධ බවට ඉන්දිය පොලිසිය තොරතුරු අනාවරණය කරගෙන ඇති අතර ඔවුන්ට එරෙහිව නඩු පැවරීමට පියවර ගන්නා බවක්ද ඉන්දීය මාධ්‍ය වාර්තා කර තිබිණ.ඒ අනුව මේ සම්බන්ධයෙන් සෞඛ්‍ය අමාත්‍යාංශය ද විමර්ශන ආරම්භ කර තිබේ.මේ අතර වකුගඩු ජාවාරම් සම්බන්ධයෙන් සිදුකෙරෙන පරීක්ෂණවලින් අනතුරුව ව‍රදකරුවන් වන වෛද්‍යවරුන් සිටීනම් ඔවුන් වෘත්තියෙන් නෙරපා හැරීමට කටයුතු කරන බවද සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා ඊයේ කැබිනට් තීරණ දැනුම්දීමේ මාධ්‍ය හමුවේදී පැවසීය.", "URL": "https://sinhala.adaderana.lk/news.php?nid=56551", "Category": null, "Parent URL": null}