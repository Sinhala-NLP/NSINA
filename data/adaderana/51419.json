{"Source": "Adaderana", "Timestamp": "May 18, 2015 04:29 pm", "Headline": "වෙලේ සුදාගේ චෝදනා පත්‍රය විවෘත අධිකර‍ණයේදී කියවයි", "News Content": "හෙරොයින් ළඟ තබා ගැනීමේ චෝදනා ලබා සිටින සමන්ත කුමාර නොහොත් වෙලේ සුදා නැමැත්තාට අදාළ චෝදනා පත්‍රය විවෘත අධිකරණයේදී අද කියවා ප්‍රකාශයට පත් කර තිබේ.කොළඹ මහාධිකරණ විනිසුරු අයිරංගණි පෙරේරා මහත්මිය ඉදිරියේ චෝදනා පත්‍රය කියවනු ලැබු අතර ඊට අදාළ නඩු විභාගය ලබන අගෝස්තු 10 වනදා කැඳවිමට නියමිතය.එතෙක් විත්තිකරු අපරාධ පරික්ෂණ දෙපාර්තමේන්තුව භාරයේ රඳවා තැබීමට අධිකරණය අවසර ලබා දී ඇත.මේ අතර 2010 වසරේ, ගල්කිස්ස පොලිස් වසමේදී හෙරොයින් ග්‍රෑම් 7යි මිලි ග්‍රෑම් 500ක් ළඟ තබා ගැනීමේ චෝදනාව සම්බන්ධයෙන් වෙලේ සුදා නැමැත්තාට එරෙහි තවත් නඩු විභාගයක් අද කොළඹ මහාධිකරණ විනිසුරු ලලිත් ජයසුරිය මහතා ඉදිරියේ කැඳවනු ලැබුවේය.එම නඩුවට අදාළ පොලිස් පරික්ෂණ වාර්තා අස්ථාන ගත වීම සම්බන්ධයෙන් ගල්කිස්ස කොට්ඨාසය බාර ජ්‍යෙෂ්ඨ පොලිස් අධිකාරිවරයා විසින් අධිකරණයට වාර්තාවක් ඉදිරිපත් කර තිබේ. ඒ අනුව අදාළ නඩුව පවත්වාගෙන යාමට හැකියාවක් තිබේද නැද්ද යන්න පිළිබඳ අධ්‍යයනය කර ජූලි මස 16 වනදින අධිකරණය දැනුම්වත් කරන ලෙසද රජයේ නීතීඥවරයාට නියම කෙරුණි.", "URL": "https://sinhala.adaderana.lk/news.php?nid=51419", "Category": null, "Parent URL": null}