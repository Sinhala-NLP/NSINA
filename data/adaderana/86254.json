{"Source": "Adaderana", "Timestamp": "March 24, 2018 02:10 pm", "Headline": " තෙල් මිල ඉහළ දැමීම ගැන මෙතෙක් තීරණයක් ගෙන නෑ ", "News Content": "ලංකා ඛණිජ තෙල් නීතිගත සංස්ථාවේ ඉන්ධන මිල ඉහළ දැමීමට තීරණයක් ගෙන නොමැති බව එම සංස්ථාව පවසයි. ලංකා ඛණිජ තෙල් නීතිගත සංස්ථාවේ සභාපති ධම්මික රණතුංග මහතා මෙ සම්බන්ධයෙන් නිවේදනයක් නිකුත් කර තිබේ. සභාපතිවරයා පෙන්වා දෙන්නේ ලංකා ඛණිජ තෙල් නීතිගත සංස්ථාව ලාභය පමණක් සලකා තීරණ ගන්නා ආයතනයක් නොවන බවයි. ඉන්ධන මිල ඉහළ දැමීම වැනි මහජනතාවට සංවේදී කරුණු පිළිබඳ තීරණ ගැනීමේදී ඊට පෙර ඒ පිළිබඳ ගැඹුරින් අධ්‍යයනය කර, රජය සමඟ දීර්ඝව සාකච්ඡා පවත්වා තීරණවලට එළඹීම තම ස්ථාවේ පටිපාටිය බව ද ධම්මික රණතුංග මහතා එම නිවේදනය මඟින් පෙන්වා දෙයි. ඒ අනුව ඉන්ධන මිල ඉහළ දෑමීම සම්බන්ධයෙන් මේ වන විට කිසිඳු සාකච්ඡාවක් පවත්වා නොමැති බව ඔහු සඳහන් කළේය. කෙසේවෙතත් ඊයේ රාත්‍රියේ සිට ක්‍රියාත්මක වන පරිදි ලංකා අයි.ඕ.සී සමාගම සිය ඉන්ධන මිල ගණන් ඉහළ දෑමීමට තීරණය කළේය.", "URL": "https://sinhala.adaderana.lk/news.php?nid=86254", "Category": null, "Parent URL": null}