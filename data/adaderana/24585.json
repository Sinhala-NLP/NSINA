{"Source": "Adaderana", "Timestamp": "May 28, 2012 07:16 pm", "Headline": "නිල්ගල රක්ෂිතයේ හදිසි ගින්නක් -අක්කර 25 ක් දැනටමත් විනාශයි", "News Content": "මොණරාගල දිස්ත්‍රීක්කයේ බිබිල ප්‍රාදේශීය ලේකම් කොට්ඨාසයට අයත් නිල්ගල රක්ෂිතයේ හටගෙන ඇති ගින්නකින් මේවන විට අක්කර 25 ට වැඩි ප්‍රමාණයක් දැවී විනාශ වී ඇති බව අද දෙරණ වාර්තාකරු පවසයි. අද දහවල් ඇතිවූ මෙම ගින්න මැඩපැවැත්වීමට වනඅඩවි නිලධාරීන් ප්‍රමුඛ වගකිවයුත්තන් විසින් පියවර ගනු ලැබූවද එකී උත්සාහය ව්‍යර්ථවී ඇතැයි ඔහු කියා සිටියි.‍ දේශිය ඖෂධ වලින් සමන්විත නිල්ගල රක්ෂිතය බුද්ධදාස රජුගේ රාජ්‍ය කාලය දක්වා අතීතයට දිවයන ‍ඓතිහාසික වටිනාකම් වලින් අනූන රක්ෂිතයකි. එහි නෙල්ලි,බුළු,අරළු,බිම් කොහොඹ වැනි ඖෂධ මෙන්ම තේක්ක,බුරුත,නැදුන්,මිල්ල වැනි වටිනා දැවද මහාපරිමාණ වශයෙන් වර්ධනය වී තිබිණි. ගින්නට හේතුව මෙතෙක් අනාවරණය වී නැති අතර ගින්න තවදුරටත් ව්‍යාප්තවෙමින් පවතියි.", "URL": "https://sinhala.adaderana.lk/news.php?nid=24585", "Category": null, "Parent URL": null}