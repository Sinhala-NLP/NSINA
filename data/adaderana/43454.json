{"Source": "Adaderana", "Timestamp": "May 25, 2014 12:28 pm", "Headline": "ජනපතිට විරුද්ධව වයිකෝගෙන් තවත් විරෝධයක්", "News Content": "ජනාධිපති මහින්ද රාජපක්ෂ මහතාගේ ඉන්දීය සංචාරයට එරෙහිව කළුකොඩි විරෝධතාවක් පැවැත්වීමට වයිකෝගේ නායකත්වයෙන් යුත් ඉන්දීය එම්.ඩි.එම්.කේ.පක්ෂය තීරණය කර තිබේ. හෙට(26) දිල්ලිහිදී පැවැත්වෙන නරේන්ද්‍ර මෝඩි ඉන්දීය අගමැති ධුරයේ දිවුරුම්දීමේ අවස්ථාවට සහභාගී වීම සඳහා ජනාධිපති මහින්ද රාජපක්ෂ මහතා ඉන්දියාව බලා පිටත්ව යාමට නියමිතය. නරේන්ද්‍ර මෝඩි විසින් අදාළ උත්සවය සඳහා ශ්‍රී ලංකා ජනාධිපතිවරයාට ආරාධනා කිරීම පිළිබඳව එම්.ඩි.එම්.කේ.පක්ෂ නායක වයිකෝ මුල සිටම විරෝධය පළ කර සිටියේය. කෙසේ වෙතත් හෙට දිනයේ පැවැත්වෙන උත්සවය සඳහා ජනාධිපති මහින්ද රාජපක්ෂ මහතා සහභාගී වීම හේතුවෙන් ඊට එරෙහිව දිල්ලිහිදී විරෝධතා ව්‍යාපාරයක් සංවිධානය කිරීමට වයිකෝ තීරණය කර ඇත. මේ අතර අගමැති ධුරයේ දිවුරුම්දීමේ අවස්ථාවට ශ්‍රී ලංකා ජනාධිපතිවරයාට ආරාධනා කිරීම නරේන්ද්‍ර මෝඩි ගත් වැරදි තීරණයක් බව ඉන්දීය කොංග්‍රස් පක්ෂයේ හිටපු නාවුක අමාත්‍ය ජි.කේ.වාසන් පවසා තිබේ. එය භාරතීය ජනතා පක්ෂ රජය විසින් තමිල්නාඩු දෙමළ ජනතාව නොසලකා හැරීමක් බව ඔහු පවසන්නේ.", "URL": "https://sinhala.adaderana.lk/news.php?nid=43454", "Category": null, "Parent URL": null}