{"Source": "Adaderana", "Timestamp": "February 21, 2014 11:34 am", "Headline": " ශිරාණි වෙනුවෙන් පත් කළ පාර්ලිමේන්තු තේරීම් කාරක සභාව ගැන තීන්දුව අහෝසියි", "News Content": "හිටපු අගවිනිසුරු,ආචාර්ය ශිරාණි බණ්ඩාරනායක මහත්මියගේ දෝෂාභියෝගයට අදාළව පාර්ලිමේන්තු තේරීම් කාරක සභාව පිළිබඳ අභියාචනාධිකරණය විසින් ලබාදුන් තීන්දුව ශ්‍රේෂ්ඨාධිකරණය විසින් අහෝසි කර තිබේ. ඒ අනුව අදාළ පාර්ලිමේන්තු තේරීම් කාරක සභාව පිළිබඳ නියෝග නිකුත් කිරීමට අභියාචනාධිකරණයට බලයක් නොමැති බව ශ්‍රේෂ්ඨාධිකරණයේ තීන්දුව වී ඇත. හිටපු අගවිනිසුරුවරියට එරෙහිව පාර්ලිමේන්තුව විසින් ගෙනා දෝෂාභියෝග චෝදනා විමර්ශනය කිරීම සඳහා පත් කළ පාර්ලිමේන්තු තේරීම් කාරක සභාව නීත්‍යනුකූල නොවන බවට අභියාචනාධිකරණය විසින් මීට පෙරාතුව තීන්දුවක් ලබාදී තිබුණි. නීතිපති පාලිත ප්‍රනාන්දු මහතා විසින් එකී අභියාචනාධිකරණ තීන්දුවට එරෙහිව ශ්‍රේෂ්ඨාධිකරණයට අභියාචනයක් ඉදිරිපත් කරන ලදී. අදාළ අභියාචනාධිකරණ තීන්දුව මගින් වැරදි පූර්වාදර්ශයන් සපයන බව නීතිපතිවරයා විසින් ශ්‍රේෂ්ඨාධිකරණයට කරුණු දක්වමින් පෙන්වාදී ඇත. එකී අභියාචනය අද (21) සලකා බැලූ සලීම් මර්ෂුක්, චන්ද්‍ර ඒකනායක, සත්‍යා හෙට්ටිගේ, ඊවා වනසුන්දර, රෝහිණී මාරසිංහ යන පංච පුද්ගල විනිසුරු මඩුල්ල විසින් මෙම නියෝගය ලබා දී තිබේ. අදාළ ශ්‍රේෂ්ඨාධිකරණ තීන්දුව ප්‍රකාශයට පත් කරමින් මෙම පංච පුද්ගල විනිසුරු මඩුල්ල විසින් වැඩිදුරටත් අවධාරණය කර ඇත්තේ පාර්ලිමේන්තු කටයුතු සම්බන්ධයෙන් අභියාචනාධිකරණයට එවැනි තීන්දුවක් ප්‍රකාශයට පත්කිරීමේ හැකියාවක් නොමැති බවයි.", "URL": "https://sinhala.adaderana.lk/news.php?nid=41269", "Category": null, "Parent URL": null}