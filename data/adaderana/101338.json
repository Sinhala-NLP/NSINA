{"Source": "Adaderana", "Timestamp": "December 27, 2018 07:31 am", "Headline": "උතුරේ අවතැන් වු පිරිසට ඔබත් හැකි පමනින් සහය වන්න", "News Content": "උතුරු පළාත ඇතුළු පළාත් කිහිපයකට බලපා ඇති ආපදා තත්ත්වය හේතුවෙන් පීඩාවට පත් පුද්ගලයින් සංඛ්‍යාව 90,000 ඉක්මවා තිබේ. ආපදා කළමනාකරණ මධ්‍යස්ථානය සඳහන් කළේ පවුල් 29,119කට අයත් පුද්ගලයින් 91,762 දෙනෙකු මේ වන විට පීඩාවට පත්ව සිටින බවයි. අයහපත් කාලගුණ තත්ත්වය හේතුවෙන් වැඩිම බලපෑමක් එල්ල වී ඇත්තේ කිලිනොච්චිය දිස්ත්‍රික්කයට වන අතර එම දිස්ත්‍රික්කයේ පවුල් 8282කට අයත් පුද්ගලයින් 26,815ක් පීඩාවට පත්ව සිටියි. පවුල් 2841කට අයත් පුද්ගලයින් 8905 දෙනෙකු ආරක්ෂිත ස්ථාන වෙත යොමු කර ඇති බවයි ආපදා කළමනාකරණ මධ්‍යස්ථානය සඳහන් කළේ. පැවැති අයහපත් කාලගුණ තත්ත්වය හේතුවෙන් පුද්ගලයින් දෙදෙනෙකු මියගොස් ඇති අතර පුද්ගලයින් දෙදෙනෙකු තුවාල ලබා තිබේ. මේ අතර උතුරු - නැගෙනහිර පළාත්වලට බලපෑ ආපදා තත්ත්වයෙන් පීඩාවට පත් වූවන්ට සහන සැලසීමේ අරමුණින් “මනුසත් දෙරණ” මානුෂීය ක්‍රියාන්විතය අද(27) දිනයේත් ක්‍රියාත්මක වෙයි. වියලි ආහාර ඇතුළු අත්‍යවශ්‍ය ද්‍රව්‍ය හා වෛද්‍ය පහසුකම් සපයාදිමේ මනුසත් දෙරණ සහන ක්‍රියාන්විතය සඳහා ඔබටද සම්බන්ධ වීමේ හැකියාව පවතියි. ඒ සඳහා දායක වීමට අපේක්ෂා කරන ඔබගේ පරිත්‍යාග කොළඹ 10, ටී.බී ජායා මාවතේ පිහිටි දෙරණ ප්‍රධාන කාර්යාලයට ගෙනවිත් භාරදීමට හැකියාව පවතින අතර 077 – 0701010 යන දුරකතන අංකය ඔස්සේ ද ඒ සම්බන්ධයෙන් වැඩිදුර තොරතුරු ලබාගත හැකියි.", "URL": "https://sinhala.adaderana.lk/news.php?nid=101338", "Category": null, "Parent URL": null}