{"Source": "Adaderana", "Timestamp": "April 14, 2014 12:12 pm", "Headline": "අවුරුදු සිරි මැද්දේ ඇනකොටා ගනී - මරණ 4ක්", "News Content": "දිවයින පුරා ජනතාව අවුරුදු සිරිය සමරමින් සිටියදී ප්‍රදේශ කිහිපයකින් පුද්ගල ඝාතන 04ක්ද වාර්තා වේ. පොල්පිතිගම, ඌරුබොක්ක, හික්කඩුව සහ රීදිගම යන ප්‍රදේශ වලින් මෙම ඝාතන වාර්තා වන බව පොලිස් මාධ්‍ය ප්‍රකාශක කාර්යාලය සඳහන් කළේය. පොල්පිතිගම බොරවැව, ප්‍රදේශයේ දී පුද්ගලයෙකු තවත් පුද්ගලයෙකුගේ ගෙල සිරකර ඝාතනය කර ඇත. මෙලෙස ඝාතනයට ලක්ව ඇත්තේ 52 හැවිරිදි මොරගොල්ලාගම ප්‍රදේශයේ පදිංචිකරුවෙකි. බහින් බස්විමක් දුරදිග යාම හේතුවෙන් මෙම ඝාතනය සිදුව ඇත. මේ අතර ඌරුබොක්ක, බෙංගමුව ප්‍රදේශයේ දි තියුණු ආයුධයකින් පහරදී පුද්ගලයෙකු ඝාතනය කර තිබේ. ඝාතනය සිදුකළ සැකකරු ඝාතනයට යොදාගත් ආයුධයද සමග ඌරුබොක්ක පොලිසිය විසින් අත්අඩංගුවට ගෙන ඇති අතර ඔහු අද මොරවක මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර හික්කඩුව, මානම්පිට පාර ප්‍රදේශයේ දී බෝතලයකින් පහරදී තරුණයෙකු ඝාතනය කර ඇත. මෙලෙස ඝාතනයට ලක්ව ඇත්තේ 22 හැවිරිදි හික්කඩුව ප්‍රදේශයේම පදිංචිකරුවෙකු බව පොලිසිය සඳහන් කළේය. ඝාතනය සම්බන්ධයෙන් සැකකරුවන් දෙදෙනෙකු මේ වන විට හදුනාගෙන ඇති අතර ඔවුන් ප්‍රදේශයෙන් පලාගොස් ඇති බව ද පොලිසිය පැවසුවේය. මේ අතර රිදිගම, හල්ලව, ඊරියගොල්ල ප්‍රදේශයේ දි පුද්ගලයෙකු ගෙල කපා ඝාතනය කර ඇත. මෙලෙස ඝාතනයට ලක්ව ඇත්තේ 57 හැවිරිදි පුද්ගලයෙකු බව පොලිසිය සඳහන් කළේය. දීර්ඝ කාලයක සිට පැවති ඉඩම් ආරවුලක් හේතුවෙන් මෙම ඝාතනය සිදුකරන්න ඇති බවට පොලිසිය සැක කරයි. මෙම ඝාතන සම්බන්ධයෙන් අදාළ පොලිස් ස්ථාන වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=42529", "Category": null, "Parent URL": null}