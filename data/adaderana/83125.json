{"Source": "Adaderana", "Timestamp": "January 17, 2018 05:01 pm", "Headline": "මිලියන 195 ක වියදමකින් ඉදි කළ නව බස් පර්යන්තයේ තත්ත්වය", "News Content": "රුපියල් මිලියන 195 ක වියදමකින් වවුනියාවේ ඉදි කළ නව බස් පර්යන්තයේ ඉදි කිරීමේ කටයුතු නිසි ප්‍රමිතියකට සිදුව නොමැති බව වවුනියාවේ බස් සංගම් වල නියෝජිතයෝ පවසති. මීට උදාහරණයක් වශයෙන් ඔවුන් පෙන්වා දෙන්නේ 17 දා උදෑසනම කිසිඳු හේතුවක් නොමැතිව මෙම බස් පර්යන්තයේ පිහිටි විදුලි කණු දෙකක් මුලින්ම ඉදිරී කඩාගෙන වැටීමේ සිද්ධියයි. මීට අමතරව මෙම බස් රථ පර්යන්තයේ සෙසු ඉදි කිරීම් කටයුතු නිසි ලෙස ඉදි නොවීම හේතුවෙන් මේ වන විට් ඈහි වැසිකිලි හා කැසිකිලි බොහොමයක් කඩාගෙන වැටෙන තත්ත්වයක ඇති බව බස් රථ සංගම් සේවකයෝ කියා සිටිති. මෙම බස් රථ පර්යන්තය ඉදි කිරීමෙන් පසුව වවුනියාවේ එම ප්‍රදේශයට අධික වර්ෂාවක් හෝ සුළං සහිත තත්ත්වයක් ඇති නොවූ නිසා තවමත් එය නිරුපද්‍රිතව පවතින බව පවසන එම සේවකයෝ යම් හෙයකින් එවැනි අයහපත් කාලගුණික තත්ත්වයක් ඇති වුවහොත් වවුනියාව නව බස් පර්යන්තයේ ගොඩනැගිලි සොයා ගැනීමටවත් නොහැකි තත්ත්වයකට පත් වන බවද කියා සිටිති.", "URL": "https://sinhala.adaderana.lk/news.php?nid=83125", "Category": null, "Parent URL": null}