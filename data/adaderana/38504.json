{"Source": "Adaderana", "Timestamp": "October 31, 2013 12:20 pm", "Headline": "සමුළුවට මන්මෝහන් සිං සහභාගී විය හැකියි ", "News Content": "ඉන්දිය අග්‍රාමාත්‍ය ආචාර්ය මන්මෝහන් සිං මහතා ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුව සඳහා සහභාගී විය හැකි බව ඉන්දීය මාධ්‍ය වාර්තා කරයි. ශ්‍රී ලංකාව සමඟ පවතින සමීප සබඳතා තහවුරු කර ගැනීමේ අරමුණින් අගමැතිවරයා සමුළුවට සහභාගි වනු ඇති බව ඉන්දීය මාධ්‍ය වාර්තා කරයි. පොදු රාජ්‍ය මණ්ඩලයීය රාජ්‍ය නායක සමුලුවට සහභාගි වීම සම්බන්ධයෙන් ඉන්දීය අග්‍රාමාත්‍යවරයා ඊයේ(30) ඉන්දීය කොන්ග්‍රස් මණ්ඩලයේ නායකයින් සමඟ විශේෂ සාකච්ඡාවක් ද පවත්වනු ලැබුණි. කෙසේ වෙතත් ශ්‍රී ලංකාවේ පැවත්වෙන සමුළුවට සහභාගි වීම සඳහා ඉන්දීය අගමැතිවරයා ගනු ලබන තිරණය සම්බන්ධයෙන් ඉන්දීය දේශපාලන පක්ෂ දැඩි අවධානයක් යොමු කර තිබේ. විශේෂයෙන් තමිල්නාඩු ප්‍රාන්ත සභාව තුළ ඉන්දීය අගමැතිවරයා සමුළුවට සහභාගී නොවිය යුතු බවට වන යෝජනාවක් ද පසුගිය දා සම්මත කරගනු ලැබුණි. මේ අතර උතුරු පළාත් ප්‍රධාන අමාත්‍ය සි.වි. විග්නේශ්වරන් මහතා උතුරු පළාතේ සංචාරයක නිරත වන ලෙස ඉන්දිය අග්‍රාමාත්‍ය වරයාට ආරාධනා කර ඇති බව ඉන්දිය මාධ්‍ය උපුටා දක්වයි. ඉන්දිය අග්‍රාමාත්‍ය මන්මෝහන් සිං මහතා ශ්‍රි ලංකාවේ පැවැත්වෙන පොදුරාජ්‍ය මණ්ඩලයිය රාජ්‍ය නායක සමුළුවට සහභාගිවන්නේ නම් එම සංචාරය අතරතුර උතුරේද සංචාරය කරන ලෙස ප්‍රධාන අමාත්‍යවරයා ඉල්ලිමක් කර ඇත. උතුරු පළාත් මැතිවරණය පැවැත්වීමට ශ්‍රි ලංකා රජය උනන්දු කරවිම සම්බන්ධයෙන් ඉන්දිය අග්‍රාමාත්‍යවරයා ඇතුලු රජයට ස්තුතිය පළ කරන බව ද විග්නේශ්වරන් මහතා පවසා තිබේ.", "URL": "https://sinhala.adaderana.lk/news.php?nid=38504", "Category": null, "Parent URL": null}