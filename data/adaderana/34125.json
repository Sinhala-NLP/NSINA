{"Source": "Adaderana", "Timestamp": "May 16, 2013 08:38 am", "Headline": "බන්ධනාගාර නිලධාරීන් නව චක්‍රලේඛ 3 ක්", "News Content": "බන්ධනාගාර නියාමකවරුන් සහ ජේලර්වරුන් සඳහා නව චක්‍රලේඛ 3 ක් හඳුන්වාදීමට බන්ධනාගාර පරිපාලනය පියවර ගෙන තිබේ. බන්ධනාගාර තුළ සිදුවන දූෂණ, අක්‍රමිකතා අවම කර ගැනීමේ අරමුණින් මෙම නව චක්‍රලේඛ නිකුත් කළ බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා සඳහන් කළේය. මෙම චක්‍රලේඛවලට අනුව මින් ඉදිරියට කිසිදු බන්ධනාගාර නිලධාරියෙකු රැඳවියන්ගෙන් හෝ ඔවුන්ගේ ඥාතීන්ගෙන් ත්‍යාග වැනි දෑ ලබා ගැනීම තහනම් කර තිබේ. ඊට අමතරව බන්ධනාගාර තුළ පවත්වනු ලබන උත්සව සඳහා ආරාධිත අමුත්තන් කැඳවීමේ දී බන්ධනාගාර කොමසාරිස් ජෙනරාල්වරයාගේ අනුමැතිය ලබා ගැනීම ද නව චක්‍රලේඛ මගින් අනිවාර්ය කර ඇති බව වාර්තා වේ. යම් බන්ධනාගාර නියාමකවරයෙකු හෝ ජේලර්වරයෙකු වරදක් සිදුකර ඇති බවට අනාවරණය වුවහොත් එම අවස්ථාවේම ඔහුගේ වැඩ තහනම් කිරීම ද නව චක්‍රලේඛවලට අනුව සිදුකළ හැකි බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා ප්‍රකාශ කළේය. රැඳවියන් සඳහා දුරකථන සහ මත්ද්‍රව්‍ය ප්‍රවාහනය කිරීම ඇතැම් බන්ධනාගාර නිලධාරීන් විසින් සිදුකරන බවට ලැබුණු තොරතුරු හේතුවෙන් මෙම නව චක්‍රලේඛ නිකුත් කළ බව බන්ධනාගාර කොමසාරිස්වරයා වැඩිදුරටත් පැවසීය.", "URL": "https://sinhala.adaderana.lk/news.php?nid=34125", "Category": null, "Parent URL": null}