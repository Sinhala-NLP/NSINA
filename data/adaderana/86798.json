{"Source": "Adaderana", "Timestamp": "April 3, 2018 06:54 am", "Headline": "අගමැතිට සිය ධූරයෙන් ඉල්ලා අස්වෙන ලෙසට ඉල්ලීමට ශ්‍රීල.නි.ප.යෙන් ඒකමතික තීරණයක්", "News Content": "අග්‍රාමාත්‍ය රනිල් වික්‍රමසිංහ මහතාට තම ධුරයෙන් ඉල්ලා අස්වන ලෙසට ඉල්ලා සිටීමට ශ්‍රී ලංකා නිදහස් පක්ෂ මන්ත්‍රී කණ්ඩායම ඒකමතිකව තීරණය කර තිබේ. ජනාධිපති මෛත්‍රීපාල සිරිසේන මහතා සමඟ ඊයේ(02) රාත්‍රී පැවති විශේෂ සාකච්ඡාවේ දී එම තීරණය ගත් බව අමාත්‍ය චන්දිම වීරක්කොඩි මහතා ප්‍රකාශ කළේය. විශ්වාසභංග යෝජනාව සම්බන්ධයෙන් ශ්‍රී ලංකා නිදහස් පක්ෂය එකම ස්ථාවරයකට අනුව කටයුතු කිරීමට ද ඊයේ මධ්‍යම රාත්‍රී දක්වා පැවති එම සාකච්ඡාවේ දී එකඟ වී තිබේ. මේ අතර ජනාධිපතිවරයා සහ එක්සත් ජාතික පක්ෂ කැබිනට් ඇමතිවරුන් අතර ඊයේ රාත්‍රී සාකච්ඡාවක් පැවැත් විය. අමාත්‍ය අකිල විරාජ් කාරියවසම් මහතා අද දෙරණට ප්‍රකාශ කළේ එක්සත් ජාතික පෙරමුණේ අමාත්‍යවරුන් පිරිසක් යළි ජනාධිපතිවරයා සමඟ අද(03) දිනයේ දී සාකච්ඡා කරන බවයි. මේ සඳහා අග්‍රාමාත්‍ය රනිල් වික්‍රමසිංහ මහතා, මලික් සමරවික්‍රම, කබීර් හෂීම්, රාජිත සේනාරත්න සහ අකිල විරාජ් කාරියවසම් යන අමාත්‍යවරුන් ද සහභාගී වීමට නියමිතයි.", "URL": "https://sinhala.adaderana.lk/news.php?nid=86798", "Category": null, "Parent URL": null}