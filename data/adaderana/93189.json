{"Source": "Adaderana", "Timestamp": "July 25, 2018 03:32 pm", "Headline": "විරෝධතාවයෙන් ලෝටස් පාර වැසෙයි-සිසුන්ට කඳුළු ගෑස් හා ජල ප්‍රහාර", "News Content": "-update- 3.25pm අන්තර් උසස් ජාතික ඩිප්ලෝමා සිසුන් සිදුකරන විරෝධතා පා ගමනට ලෝටස් වටරවුම අසළදී කඳුළු ගෑස් සහ ජල ප්‍රහාර එල්ල කළ බව අද දෙරණ වාර්තාකරු සඳහන් කළේය. මෙලෙස සිසුන් විරෝධතා පාගමනේ නිරතවන්නේ මහපොළ ශිෂ්‍යාධාරය රුපියල් 5000ක් දක්වා ඉහළ දැමීම ඇතුළු ඉල්ලීම් කිහිපයක් මුල්කරගනිමින් බව වාර්තාවෙයි. ------------------------- අන්තර් උසස් ජාතික ඩිප්ලෝමා සිසුන් පැවැත්වූ විරෝධතා පාගමනක් විසුරුවා හැරීම සඳහා අද(25) පොලීසිය කදුළු ගෑස් හා අධි පීඩන ජල ප්‍රහාර එල්ල කළේය. සිසුන් විරෝධතාවේ නිරත වූයේ මහපොළ ශිෂ්‍යාධාරය රුපියල් 5000 දක්වා ඉහළ නැංවීම ඇතුළු ඉල්ලීම් කිහිපයක් මුල් කර ගනිමින්. රුපියල් 1500ක් වන මහපොල ශිෂ්‍යාධාරය රුපියල් 5000 දක්වා ඉහළ නැංවීම ඇතුළු ඉල්ලීම් කිහිපයක් මුල් කර ගනිමින් අන්තර් උසස් ජාතික ඩිප්ලෝමා සිසුන් අද දහවල් පුංචි බොරැල්ල මංසන්ධියෙන් විරෝධතාවක් ආරම්භ කළේය. අනතුරුව විරෝධතාකරුවන් පාගමනින් මරදාන ඔස්සේ ජනාධිපති ලේකම් කාර්යාලය දක්වා ගමන් ආරම්භ කළේය. එම අවස්ථාවේ මරදාන, කොළඹ කොටුව ඇතුළු මාර්ග කිහිපයක විරෝධතාව හේතුවෙන් දැඩි රථ වාහන තද බදයක් හටගෙන තිබුණි. ලෝටස් වටරවුම ඔස්සේ විරෝධතාකරුවන් ජනාධිපති කාර්යාලය දෙසට ගමන් කිරීම උත්සහ කළ අතර එම අවස්ථාවේ පොලීසිය මාර්ග බාධක යොදා විරෝධතාකරුවන්ගේ ගමන අහුරනු ලැබීය. එහිදී පොලීසිය කඳුළු ගෑස් සහ අධි පීඩන ජල ප්‍රහාර එල්ල කරනු ලැබීය. මෙහිදී විරෝධතාවයේ නිරත වු සිසුවෙකු තුවාල ලබා එම ස්ථානයෙන් රැගෙන ගියේය.", "URL": "https://sinhala.adaderana.lk/news.php?nid=93189", "Category": null, "Parent URL": null}