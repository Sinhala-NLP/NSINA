{"Source": "Adaderana", "Timestamp": "December 8, 2013 09:13 am", "Headline": "කාන්තාවකට මන්නයකින් පහරදී පැන ගිහින්", "News Content": "යතුරු පැදියකින් පැමිණ කාන්තාවකට මන්නයකින් කොටා තුවාල සිදු කර පලා ගිය දෙදෙනෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව දංකොටුව පොලීසිය පවසයි. ඊයේ (07) වැනි දින රාත්‍රී 9.00 ට පමණ දංකොටුව - පහල මොහොට්ටිමුල්ලේදී මෙම පහර දීම සිදු කර ඇති බව අප වාර්තාකරු කියයි. සිද්ධියෙන් තුවාල ලබා ඇති ගුරුසිංහ දේවගේ නිරෝශා ප්‍රබෝධනී (36) යන අය දංකොටුව දිසා රෝහලට ඇතුළත් කර ඇත. තමන් නිවසේ සිටින විට යතුරු පැදියකින් පැමිණි දෙදෙනෙකු තමන්ට මන්නයකින් කොටා තුවාල සිදු කර පලා ගිය බව තුවාලකාරිය පොලීසියට පවසා තිබේ. කවුරුන් විසින් කුමන හේතුවක් මත මෙම පහර දීම සිදු කළාද යන්න අනාවරණය වී නොමැති බව පොලීසිය කියයි. සැකකරුවන් කිසිවෙකුත් මෙතෙක් අත්අඩංගුවට ගෙන නැත. දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39411", "Category": null, "Parent URL": null}