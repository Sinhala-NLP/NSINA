{"Source": "Adaderana", "Timestamp": "January 16, 2012 06:17 pm", "Headline": " ක්‍රිෂ්ණා- ජනපති තෛපොංගල් සමරති", "News Content": "අද පස්වරුවේ දිවයිනට පැමිණි ඉන්දීය විදේශ අමාත්‍ය එස්.එම් ක්‍රිෂ්ණා මහතා මීට ස්වල්ප මොහොතකට පෙර ජනාධිපති මහින්ද රාජපක්ෂ මහතා සමග එක්ව අරලියගහ මන්දිරයේදී තෛපොංගල් උත්සවය සැමරූ බව ජනාධිපති මාධ්‍ය ප්‍රකාශක බන්දුල ජයසේකර මහතා පවසයි. ක්‍රිෂ්ණ මහතාගේ නිල සංචාරය තුළ දී විදේශ අමාත්‍යවරයා ජනාධිපති, අගමැති, මෙරට විදේශ ඇමති සහ විපක්ෂනායකවරයා හමුවීමට නියමිත බව සඳහන් වේ. මීට අමතරව දෙමළ ජාතික සන්ධානයේ නියෝජිතයන් සහ තවත් පක්ෂ කිහිපයක නියෝජිතයන් පිරිසක් සමඟ ද ඉන්දීය විදේශ අමාත්‍යවරයා විශේෂ සාකච්ඡා පැවැත්වීමට නියමිත බව මෙරට විදේශ කටයුතු අමාත්‍යාංශය සදහන් කරයි. යාපනය සහ කිලිනොච්චියේ ඉන්දීය ආධාර යටතේ ක්‍රියාත්මක ව්‍යාපෘති වල ප්‍රගතිය පිළිබඳ නිරීක්ෂණය සඳහා ඉන්දීය විදේශ අමාත්‍යවරයා උතුරේ සංචාරයක ද නිරතවීමට නියමිතය. එසේම දක්ෂිණ දුම්රිය මාර්ගයේ ඉදිකිරීම් කටයුතු පිළිබඳ නිරීක්ෂණයට ඔහු ගාල්ල ප්‍රදේශයේ සංචාරයක නිරතවීමට ද අපේක්ෂිතය.", "URL": "https://sinhala.adaderana.lk/news.php?nid=21428", "Category": null, "Parent URL": null}