{"Source": "Adaderana", "Timestamp": "May 17, 2016 03:51 pm", "Headline": "  විපතට පත් අයට කඩිනම් සහන සලසනවා", "News Content": "පවතින අයහපත් කාලගුණ තත්ත්වය හේතුවෙන් විපතට පත් පුද්ගලයන් 134,446ක් ආරක්ෂිත ස්ථානවල සිටින බවත්, ඔවුන් වෙනුවෙන් වියළි ආහාර ඇතුළු සියලු පහසුකම් සැලසීමට පියවර‍ගෙන ඇති බවත් ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.අද (17) පාර්ලිමේන්තු සංකීර්ණයේ දී මාධ්‍ය දැනුවත් කිරීමේ ප්‍රවෘත්ති සාකච්ඡවට සහභාගී වෙමින් හෙතෙම මේ බව පැවසීය.ප්‍රාදේශීය ලේකම් කොට්ඨාස 130ට බලපෑම් එල්ල වී ඇති බවත්, පවුල් 47,922ක් බලපෑමට ලක්ව මරණ 8ක්, තුවාල වූ පුද්ගලයන් 09ක්, අතුරුදහන් වීම් 08ක් වාර්තා වී ඇති බවත් ඒ මහතා කීවේය.එසේම පූර්ණ නිවාස හනි 68ක් හා අර්ධ නිවාස හානී 10,293ක්ද අවතැන් පවුල් 29,004ක් ද වාර්තා වී ඇති බවද ඔහු පැවසීය.ජනාධිපතිතුමන් ලබාදුන් උපදෙස් අනූව වියළි ආහාර දීමනාව රුපියල් 225 දක්වා වැඩි කිරීමටද පියවර ගෙන ඇතැයි අමාත්‍යවරයා කීවේය.", "URL": "https://sinhala.adaderana.lk/news.php?nid=60232", "Category": null, "Parent URL": null}