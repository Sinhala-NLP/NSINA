{"Source": "Adaderana", "Timestamp": "January 22, 2012 09:40 am", "Headline": "ශ්‍රී ලංකා -ද .අප්‍රිකා අවසන් එක්දින තරගය අදයි", "News Content": "ශ්‍රී ලංකා ක්‍රිකට් කණ්ඩායමේ ගෞරවය රැකගැනීම සඳහා අවස්ථාව හිමිවන දකුණු අප්‍රිකාව සමඟ පැවැත්වෙන එක්දින තරගාවලියේ අවසන් තරගය අද(22) පැවැත්වේ. අද තරගය පැවැත්වෙන්නේ ජොහැන්නස්බර්ග්හිදී ය. තරගාවලිය ජයගත් දකුණු අප්‍රිකානුවන් පළමු තරග තුනම ජයගත් අතර සිව්වන එක්දින තරගය ජය ගැනීමට ශ්‍රී ලංකාව සමත් විය. ටෙස්ට් තරගාවලිය ද දෙකට එකක් වශයෙන් පරාජය ලැබූ ශ්‍රී ලංකා කණ්ඩායම තරගාවලිය පුරා අසාර්ථක වීම හේතුවෙන් ශ්‍රේණිගත කිරීම්වලට අනූව ද පහළ ස්ථානයකට පැමිණීමට සිදුව තිබේ. ටෙස්ට් ශ්‍රේණිගත කිරීම්වලට අනුව ශ්‍රී ලංකා කණ්ඩායම හයවන ස්ථානයේ පසුවන අතර එක්දින තරග ශ්‍රේණිගත කිරීම්වලදී ශ්‍රී ලංකාවට පස්වන ස්ථානය හිමිව ඇත.", "URL": "https://sinhala.adaderana.lk/news.php?nid=21552", "Category": null, "Parent URL": null}