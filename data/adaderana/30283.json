{"Source": "Adaderana", "Timestamp": "December 27, 2012 09:27 am", "Headline": "බලපත්‍රයත් නැතුවා මදිවට හොඳටම වෙරිත්වෙලා", "News Content": "පොලිස් අණ නොතකා පලා ගිය ලොරියක් විදුලි පහන් කණුවක ගැටී සිදුවූ අනතුරකින් පසුව එම ලොරියේ රියදුරා පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ මදුරන්කුලිය ප්‍රදේශයේ පදිංචි 52 හැවිරිදි පුද්ගලයෙකි. සැකකරු අධික ලෙස බීමත්ව සිට ඇතැයි අප වාර්තාකරු පවසයි. අනතුරුදායක ලෙස හලාවත දෙස සිට කොළඹ දෙසට මෙම ලොරිය ගමන් ධාවනය කරමින් සිට තිබේ. හලාවත නගරයේදී, කොට්ඨාස රථ වාහන අංශයේ නිලධාරීන් ලොරිය නවත්වන ලෙසට අණ කර ඇතත් එය නොනවත්වා ධාවනය වී ඇත. අදාළ ලොරිය සහ එහි රියදුරුව අත්අඩංගුවට ගන්නා ලෙස හලාවත පොලීසිය විසින් මාරවිල සහ මාදම්පේ පොලීසි වෙතද දන්වා තිබේ. ඒ අනුව මාරවිල පොලීසියේ රථ වාහන අංශයේ නිලධාරීන් ලොරිය පසු පස ලුහු බැඳ ඇත. තමන් පසු පස පොලිස් නිලධාරීන් පැමිණෙන බව දුටු ලොරියේ රියදුරු වේගය තවත් වැඩිකර මාරවිල නගරයේ අතුරු මාර්ගයක තම රථය ධාවනය කර තිබේ. පසුව වේගය පාලනය කර ගැනීමට නොහැකිවූ ලොරිය මාර්ගය අයිනේ තිබූ විදුලි පහන් කණුවක ගැටී නතර වී ඇත. අනතුරින් ලොරියට සහ විදුලි පහන් කණුවටද හානි සිදුවී තිබේ. අත්අඩංගුවට ගෙන ඇති සැකකරුට වාහන පැදවීම සඳහා රියදුරු බලපත්‍රයක්ද නොමැති බව පොලීසිය පැවසුවේ යැයි අප වාර්තාකරු කියයි.", "URL": "https://sinhala.adaderana.lk/news.php?nid=30283", "Category": null, "Parent URL": null}