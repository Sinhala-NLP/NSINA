{"Source": "Adaderana", "Timestamp": "March 7, 2019 03:29 pm", "Headline": "උතුරු කොරියාව ගැන ට්‍රම්ප්ගෙන් කලකිරීමක්?", "News Content": "උතුරු කොරියාව නැවතත් න්‍යෂ්ටික වැඩපිළිවෙළට අවතීරණ වුවහොත් තමන් මහත්සේ කලකිරීමට පත්වනු ඇතැයි අමෙරිකානු ජනාධිපති ඩොනල්ඩ් ට්‍රම්ප් පවසා සිටියි. ඔහු ඒ බව සඳහන් කළේ උතුරු කොරියාවේ සොහේ රොකට් විහිදුම් තොටුපොළ නවීකරණය වෙමින් පවතින බවට CIA ආයතනය කළ අනාවරණයට ප්‍රතිචාර ලෙසටය. උතුරු කොරියානු නායක කිම් ජොන්ග් උන් සහ අමෙරිකානු ජනාධිපති ඩොනල්ඩ් ට්‍රම්ප් අතර පැවැති වියට්නාම් සාකච්ඡා අසාර්ථක වීමෙන් දින දෙකකට පසුව ගත් චන්ද්‍රිකා ඡායාරූප දෙකක් මඟින් මේ බව නිරීක්ෂණය වී තිබුණි. කෙසේ වෙතත් වාර්තාකරුවන් ඉදිරියේ අදහස් දක්වමින් ජනාධිපතිවරයා වැඩිදුරටත් පවසා ඇත්තේ ලැබී ඇති වාර්තා පිළිබඳ නිගමනයකට පැමිණීමට තවමත් කල් වැඩි බවය. සොහේ රොකට් විහිදුම් තොටුපොළ අක්‍රීය කිරීමේ කටයුතු පසුගිය වසරේදී ආරම්භ කෙරුණි. එය සැලකුණේ ජාත්‍යන්තරය ඉදිරියේ සිය ප්‍රතිරූපය ඉහළ නංවාගැනීමට උතුරු කොරියාව ගත් එක් සාධනීය පියවරක් ලෙසටය. මේ අතර න්‍ය්ෂ්ටික අවිහරණ වැඩපිළිවෙල වහා ක්‍රියාත්මක නොකළහොත් තවත් සම්බාධකවලට මුහුණදීමට උතුරැ කොරියාවට සිදුවනු ඇති බවට අමෙරිකාව අනතුරු ඇඟවීය.", "URL": "https://sinhala.adaderana.lk/news.php?nid=105657", "Category": null, "Parent URL": null}