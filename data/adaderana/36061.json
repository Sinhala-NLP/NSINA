{"Source": "Adaderana", "Timestamp": "July 24, 2013 12:34 pm", "Headline": "මහ ඇමති‍‍ගේ කොමිසමේ ක්‍රියාකාරකම් අත්හිටවූ නියෝගය තවදුරටත් වලංගුයි", "News Content": "කැලණිය ප්‍රාදේශීය සභාවේ කටයුතු පරීක්ෂා කිරීම සඳහා බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා විසින් පතකරනු ලැබූ ඒක පුද්ගල කොමිසමේ ක්‍රියාකාරකම් අත්හිටුවමින් දෙන ලද අධිකරණ නියෝගය දෙසැම්බර් 03 දක්වා යළි දීර්ඝ කර තිබේ. කැලණිය ප්‍රාදේශීය සභාවේ මන්ත්‍රීවරුන් දෙදෙනකු විසින් ගොනුකර ඇති පෙත්සම අද (24) යළි කොළඹ මහාධිකරණ විනිසුරු ටී. පත්මන් සූරසේන මහතා විසින් සලකා බැලීමෙන් අනතුරුව මෙම නියෝගය සිදුකළ බව අද දෙරණ අධිකරණ වාර්තාකරු පවසයි. කැලණිය ප්‍රාදේශීය සභාවේ කටයුතු පරීක්ෂා කරන ලෙස හිටපු මහාධිකරණ විනිසුරුවරයෙකු වන ඩඩ්ලි කරුණාරත්න මහතා ඒක පුද්ගල කොමිසමක් ලෙස පත් කර තිබුණි. කෙසේ වෙතත් මෙම පත්කිරීම තුළින් ප්‍රදේශයේ දේශපාලනඥයෙකුට ප්‍රාදේශීය සභාවේ බලය ලබා ගැනීම සඳහා ප්‍රධාන අමාත්‍යවරයා මගින් පෙළඹවීමක් ඇති කිරීමක් සිදුවන බව දක්වා ප්‍රධාන අමාත්‍යවරයා හා හිටපු මහාධිකරණ විනිසුරුවරයා වගඋත්තරකරුවන් කරමින් මෙම පෙත්සම ඉදිරිපත් වී තිබේ. කෙසේ වෙතත් මෙම නඩුවේ වගඋත්තරකාර ප්‍රසන්න රණතුංග මහතා වෙනුවෙන් පෙනී සිටින නීතිඥ චමින්ද වික්‍රම මහතාට සිය සේවා දායකයා වෙනුවෙන් විරෝධතා ඉදිරිපත් කිරීමට දෙසැම්බර් 03 දක්වා කල් ලබාදී ඇති බව අද දෙරණ අධිකරණ වාර්තාකරු කියා සිටියි.", "URL": "https://sinhala.adaderana.lk/news.php?nid=36061", "Category": null, "Parent URL": null}