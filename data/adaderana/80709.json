{"Source": "Adaderana", "Timestamp": "November 29, 2017 06:06 am", "Headline": "තමිල් අරුසු කච්චි පක්ෂය අපේක්ෂකයින් තේරීම අරඹයි", "News Content": "ඉලංකෙයි තමිල් අරුසු කච්චි පක්ෂය ඉදිරි පළාත් පාලන මැතිවරණය සඳහා අපේක්ෂකයින් තෝරා ගැනීමේ සම්මුඛ පරීක්ෂණ 28 දා සිට දිස්ත්‍රික්ක දෙකක ආරම්භ කොට තිබේ. ඒ අනුව 28,29,හ 30 යන දිනයන්හිදී වවුනියාව හා මන්නාරම යන දිස්ත්‍රික්කවලවලදී එම පක්ෂයේ කාර්යාලවල සම්මුඛ පරීක්ෂණ පැවැත්වේ. මීට මාසයකට පමණ පෙර එම පක්ෂය කළ දැණුම්දීමක් මත උතුරේ විශාල ප්‍රමාණයක් පළාත් පාලන මැතිවරණයට තරග කිරීම සඳහා අවස්ථාව ලබාගැනීමට ඉල්ලුම්පත්‍ර දෙදහසක් පමණ ඉදිරිපත් කොට ඇතැයි එම පක්ෂයේ වවුනියාව ක්‍රියාකාරී කමිටුව සඳහන් කරයි. එම ඉල්ලුම්පත්වලින් විශාල ප්‍රමාණයක් තරුණ කොටස්වලින් එවන ලද ඉල්ලුම්පත්‍ර බවද එම කමිටුව කියා සිටියි. ඉදිරි පළාත් පාලන මැතිවරණය පැවැත්වෙන අන්දම පිළිබඳව හා අපේක්ෂකයින් යෙදිය යුතු අනුපාතය වැනි කරුණු ගැන සාකච්ඡා කිරීමට ඉලංකෙයි තමිල් අරුසු කච්චි පක්ෂයේ නියෝජිතයින් පිරිසක් 27 දා වන්නි දිස්ත්‍රික් තේරීම්බාර නිලධාරී හා දිස්ත්‍රික් ලේකම් සෝමරත්න විදානපතිරණ මහතා හමුවීමට පැමිණ තිබේ. උතුරු පළාත් සභාවේ පී.සත්‍යලිංගම් මන්ත්‍රීවරයාත් ජී.ටී.ලිංගනාදන් මන්ත්‍රීවරයාත් සමඟ ඉලංකෙයි තමිල් අරසු කච්චි පක්ෂයේ තවත් නියෝජිතයෝ කීප දෙනෙක්ද දිසාපතිවරයා හමුවීමට පැමිණ සිටියහ. එම සාකච්ඡාවෙන් පසුව අපේක්ෂකයින් තෝරා ගැනීමේ සම්මුඛ පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=80709", "Category": null, "Parent URL": null}