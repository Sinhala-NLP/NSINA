{"Source": "Adaderana", "Timestamp": "November 15, 2018 11:26 am", "Headline": "මන්ත්‍රීවරු තවමත් පාර්ලිමේන්තුව තුළ", "News Content": "පාර්ලිමේන්තු සභා ගර්භය තුළ ඇති වු නොසන්සුන්කාරී තත්ත්වය හමුවේ මේ වන විට කථානායකවරයා සභා ගර්භයෙන් පිටත්ව ගොස් තිබේ. එහෙත් තවමත් මන්ත්‍රීවරු පාර්ලිමේන්තු සභාගර්භයේ රැඳී සිටින බව අද දෙරණ වාර්තාකරු පවසයි. මේ අය අතර, රනිල් වික්‍රමසිංහ මහතා ද විපක්ෂයේ හතරවෙනි පේළියේ තුන් වන අසුනෙහි වාඩි වී සිටින බව ද වාර්තා වෙයි. කථානායක කරූ ජයසූරිය මහතාගේ අසුන අසලට පක්ෂ විපක්ෂ මන්ත්‍රීවරුන් රැස්වී කලහාකාරි ලෙස හැසිරෙමින් සිටි අතර, එහිදි මයික්‍රෝෆෝනයට ද හානි සිදු විය. මේ හේතුවෙන් කථානායකවරයාට කිසිවක් නොකියාම පිටව යෑමට සිදුවිය. තවමත් පාර්ලිමේන්තුව කල් තැබීමක් පිළිබඳ නිවේදනය කර නොමැත. මේ අතර, අද පාර්ලිමේන්තුව ආරම්භයේදී අග්‍රාමාත්‍ය මහින්ද රාජපක්ෂ මහතා විසින් විශේෂ ප්‍රකාශයක් සිදු කරනු ලැබීය. ඉන් අනතුරුව ලක්ෂ්මන් කිරිඇල්ල මන්ත්‍රීවරයා අදහස් පල කරමින් කියා සිටියේ මහින්ද රාජපක්ෂ මහතා සහ ඔහුගේ ප්‍රකාශය පිළිබඳ විශ්වාසය නොමැති බවට යෝජනාවක් ඉදිරිපත් කරන බවයි. ඒ අනුව ඊට අදාලව ඡන්ද විමසීමක් පැවැත්විම සඳහා සභාවේ එකඟතාව කතානායකවරයා විසින් විමසූ අතර එහිදී ආණ්ඩු පක්ෂ මන්ත්‍රීවරුන් ඊට විරෝධය පල කරමින් කතානායක අසුන අසලට රැස්විය. අනතුරුව එක්සත් ජාතික පෙරමුණ සහ සෙසු විපක්ෂ මන්ත්‍රීවරුන් කතානායක අසුන අසලට රැස්වීමත් සමඟ දෙපිරිස අතර නොසන්සුන්කාරි තත්ත්වයක් හටගෙන තිබේ. එහිදී දෙපාර්ශවයේ මන්ත්‍රීවරුන් අතර ගැටුම්කාරි තත්ත්වයක් ද හටගත් අතර මන්ත්‍රීවරුන් කිහිපදෙනෙකු තුවාල ලබා ඇති බව ද වාර්තා වෙයි.", "URL": "https://sinhala.adaderana.lk/news.php?nid=99241", "Category": null, "Parent URL": null}