{"Source": "Adaderana", "Timestamp": "June 26, 2012 03:10 pm", "Headline": "ඉන්දීය අත්අඩංගුවේ සිටි මෙරට ධීවරයින් දස දෙනෙකුට නිදහස", "News Content": "ඉන්දීය මුහුදු සීමාවේ දී අත්අඩංගුවට ගත් ශ්‍රී ලාංකික ධීවරයින් දස දෙනෙකු හා යාත්‍රා 2 ක් ඉන්දීය බලධාරීන් විසින් නිදහස් කොට තිබේ. මෙම ධීවරයින් සහ යාත්‍රා ලබන 29 වැනි දින මෙරටට පැමිණීමට නියමිත බව ධීවර හා ජලජ සම්පත් සංවර්ධන අමාත්‍යාංශය සඳහන් කරයි. ඉන්දීය මුහුදු සීමා උල්ලංඝණය කිරීම නිසා ඉන්දීය වෙරළාරක්ෂක බලකාය විසින් මොවුන් තමිල්නාඩුවේ දී අත්අඩංගුවට ගෙන ඇත. මීගමුව ධීවර වරායෙන් මුහුදු ගිය පියුමාලි ධීවර යාත්‍රාව සහ එහි ගමන් ගත් ධීවරයින් 5 දෙනාත් ත්‍රිකුණාමල ධීවර වරායෙන් මුහුදු ගිය ධනුෂ්ක පුතා 2 ධීවර යාත්‍රාව සහ එහි ගමන් ගත් ධීවරයින් 5 දෙනා මෙලෙස නිදහස ලබා ඇති බව ධීවර හා ජලජ සම්පත් සංවර්ධන අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=25333", "Category": null, "Parent URL": null}