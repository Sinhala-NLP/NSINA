{"Source": "Adaderana", "Timestamp": "March 29, 2019 05:35 pm", "Headline": "එජාප පසුපෙළ මන්ත්‍රීවරුන්ගේ රිද්දීමක් ගැන රෝහිත හෙළිකරයි", "News Content": "අමාත්‍යාංශ කිහිපයකට අයත් වැය ශීර්ෂයන් ඊයේ පාර්ලිමේන්තුවේදී පරාජයට පත්වුණේ එක්සත් ජාතික පක්ෂය ද දැනුවත්ව බව එක්සත් ජනතා නිදහස් සන්ධාන පාර්ලිමේන්තු මන්ත්‍රී රෝහිත අබේගුණවර්ධන මහතා පැවසීය. කළුතරදී මාධ්‍ය වෙත අදහස් දක්වමින් මන්ත්‍රීවරයා මේබව සඳහන් කළේය. ස්වදේශ කටයුතු, පළාත් පාලන හා පළාත් සභා අමාත්‍යාංශය හා මහනගර හා බස්නාහිර සංවර්ධන අමාත්‍යාංශ දෙකේම වැය ශීර්ෂ ඊයේ දිනයේ දී පාර්ලිමේන්තුවේ සම්මත කර ගැනීමට නොහැකි වු බවත් මන්ත්‍රීවරයා පැවසීය. ආණ්ඩුවේ පාර්ලිමේන්තු මන්ත්‍රීවරු සභා ගර්භයේ දී නොසිටි බවත්, මේ නිසා හෙට සිට මෙම අමාත්‍යාංශවල වැඩ කළ නොහැකි තත්ත්වයකට පත්ව ඇති බව ද සඳහන් කළ මන්ත්‍රීවරයා, මෙවැනි පරාජයක් සිදු වුයේ මෑත කාලයේ දී බව ද පැවසීය. මේ පරාජය තුළ එක් පැත්තකින් ආණ්ඩුවක් ලෙස ආණ්ඩුවේ සිටින මැති ඇමතිවරුන්ට හා නායකයින්ට වගකීමක් නොමැති බව පෙනී යන බවද කියා සිටියේය. එක්සත් ජාතික පක්ෂයේ පසුපෙළ මන්ත්‍රීවරුන්ට පක්ෂයේ නායකයාට හා තීරණ ගන්නා දෙතුන් දෙනාට පොඩි බලපෑමක් කිරීමට අවශ්‍යව තිබූ බව ද පැවසූ මන්ත්‍රී මෙය රිද්දීමේ ප්‍රතිඵලයක් වන බවත් පැවසීය.", "URL": "https://sinhala.adaderana.lk/news.php?nid=106989", "Category": null, "Parent URL": null}