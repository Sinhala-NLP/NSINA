{"Source": "Adaderana", "Timestamp": "January 26, 2012 08:10 am", "Headline": "සරසවි අනධ්‍යයන සේවක සංකේත වැඩවර්ජනයක්", "News Content": "විශ්ව විද්‍යාල අනධ්‍යය සේවකයින් අද(26) දිනය තුළ සංකේත වැඩවර්ජනයක නිරතවීමට තීරණය කර තිබේ. වැටුප් විෂමතා ඉවත් කරන ලෙස බලකරමින් මෙම වෘත්තිය සමිති ක්‍රියාමාර්ගය දියත් කරන බව අන්තර් විශ්ව විද්‍යාලීය වෘත්තීය සමිති මහා සම්මේලනයේ භාණ්ඩාගාරික එඩ්වඩ් මල්වත්තගේ මහතා ප්‍රකාශ කළේය. බලධාරීන් සිය ඉල්ලීම්වලට ප්‍රතිචාර ලබා නොදුනහොත් ඉදිරියේ දී අඛණ්ඩ වෘත්තීය සමිති ක්‍රියාමාර්ගයක නිරත වන බව මල්වත්තගේ මහතා සඳහන් කළේය. කෙසේවෙතත් විශ්ව විද්‍යාල අනධ්‍යයන සේවක වැටුප් ගැටලුව සම්බන්ධයෙන් අදාළ සියලු අංශ දැනුවත් කිරීමට කටයුතු කර ඇති බව උසස් අධ්‍යාපන අමාත්‍ය එස්.බී දිසානායක මහතා පවසයි. ඔවුන්ගේ වැටුප් වැඩිකිරීමට අමාත්‍යාංශයට කිසිදු බලයක් නොමැති බව ඔහු පෙන්වා දෙයි. වැටුප් සහ සේවක සංඛ්‍යා කොමිසන් සභාව මඟින් අදාළ වැටුප් වැඩිවීම සිදුවිය යුතු බවත් ඒ සඳහා අවශ්‍ය සියලු ලියකියවිලි කොමිසම වෙත යවා ඇති බවත් එස්.බී දිසානායක අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21648", "Category": null, "Parent URL": null}