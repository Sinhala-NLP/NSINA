{"Source": "Adaderana", "Timestamp": "March 9, 2010 02:51 pm", "Headline": "ෆොන්සේකාට වරප්‍රසාද දෙන්න බැඳී නෑ", "News Content": "අත්අඩංගුවේ පසු වන ජෙනරාල් සරත් ෆොන්සේකා මහතා විවිධ පහසුකම් ඉල්ලා සිටියද එකී පහසුකම් ලබා දෙන්නට රජය හෝ හමුදාව හෝ බැඳී නැති බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා පවසයි. හමුදා අත්අඩංගුවේ සිටින පුද්ගලයින්ට පහසුකම් ඉල්ලීමේ වරප්‍රසාදය හිමි නොවන බව හෙතෙම කියා සිටියේ අද පැවති මාධ්‍ය හමුවකින් පසු අද දෙරණට විශේෂ ප්‍රකාශයක් කරමිනි. සරත් ෆොන්සේකා මහතා යම් සැකයක් මත අත්අඩංගුවට ගෙන මූලික පරීක්ෂණ පැවැත්වීමෙන් අනතුරුව යුද අධිකරණයට ඉදිරිපත් කිරීමට නියමිත සැකකරුවෙකු බවත්,එවැනි සැකකරුවෙකු සම්බන්ධයෙන් වරප්‍රසාද ලබා දිය නොහැකි බවත් හෙතෙම කියා සිටියේය. ෆොන්සේකා මහතා යුද හමුදාපතිවරයාව සිටියදී යුද අධිකරණයට පමුණුවන ලද හමුදා නිලධාරීන් මාධ්‍ය හමුවේ කරුණු දක්වමින් තමන්ට කෙතරම් අකටයුතු කම්වලට ලක්වීමට සිදුවූවාද යන්න පිළිබඳ ප්‍රකාශ කර ඇති වග හුළුගල්ල මහතා පෙන්වා දුන්නේය.", "URL": "https://sinhala.adaderana.lk/news.php?nid=7160", "Category": null, "Parent URL": null}