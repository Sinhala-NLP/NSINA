{"Source": "Adaderana", "Timestamp": "March 10, 2014 12:58 pm", "Headline": " ගිනි තබා කතකට මරුකැඳවූ පිරිස් සොයා පරීක්ෂණ ඇරඹෙයි", "News Content": "ගිනි තබා කාන්තාවක ඝාතනය කළ බව කියන පුද්ගලයින් තිදෙනෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව කල්පිටිය පොලීසිය කියයි. මිය ගොස් ඇත්තේ පුත්තලම - ඒත්තාලේ පදිංචිව සිටි රාසික් හනීෆා ඉර්ෂාදීන් (30) නම්වූ දෙදරු මවකි. ඉකුත් 07 වැනි දින රාත්‍රීයේ මෙම ගිනි තැබීම සිදුවී ඇති අතර සිද්ධියෙන් තුවාල ලැබූ කාන්තාව පුත්තලම මූලික රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා තිබුණි. කෙසේ වෙතත් ජාතික රෝහලේ ප්‍රතිකාර ලබමින් සිටින අතර තුර ඇය අද (09) මිය ගොස් ඇත. මිය ගොස් ඇති කාන්තාවගේ ස්වාමි පුරුෂයා රැකියාවක් සඳහා විදේශ ගත වී සිටින බවත්, මෙම කාන්තාව සෑම දිනකම රැය පහන් කර ඇත්තේ තම නිවස ආසන්නයේ ඇති නිවසක බවත්,එම නිවසට පිවිසීමට ගේට්ටුවක් ඇතත් කාන්තාව තම දරු දෙදෙනා සමග එම නිවසට ගොස් ඇත්තේ තාප්පයකින් පැන බවත් පොලීසිය විසින් අනාවරණය කර ගෙන තිබේ. පසුගිය කාලයේ දින කීපයක් රැය පහන් කිරීමට එම නිවසට ගොස් නැති කාන්තාව 07 වැනිදා නැවත වතාවක් ගොස් ඇති බවත්, එදින රාත්‍රී 12.00 ට පමණ අවශ්‍යතාවයක් සඳහා ඇය නිවසින් පිටතට පැමිණි ඇති බවත්,එම අවස්ථාවේදී මෙම සිද්ධිය සිදුවී ඇති බවත් පොලීසිය කියයි. තමන්ව අල්ලා ගත් පිරිමින් තිදෙනෙකු තමාට ගිනි තබා තම නිවස පිහිටි ඉඩමට තාප්පයෙන් තමාව විසි කළ බව ඇය මිය යන්නට පෙර තම සහෝදරියට පවසා තිබී ඇත. සිද්ධිය වූ බව කියන නිවසේ පිරිස ප්‍රදේශය අතහැර ගොස් ඇති බව පොලීසිය කියයි. කිසිවෙකුත් මෙතෙක් අත්අඩංගුවට ගෙන නැත. කල්පිටිය පොලීසියේ අපරාධ විමර්ශන අංශයේ ස්ථානාධිපති උප පොලිස් පරීක්ෂක වන්නිආරච්චි මහතා ඇතුළු නිලධාරීහු වැඩිදුර පරීක්ෂණ සිදුකරති.", "URL": "https://sinhala.adaderana.lk/news.php?nid=41682", "Category": null, "Parent URL": null}