{"Source": "Adaderana", "Timestamp": "October 24, 2017 01:01 pm", "Headline": " රූපලාවන්‍ය බලතල අන්තරායකර පාලක මණ්ඩලයට දෙයි", "News Content": "මෙරටට ගෙන්වන රූපලාවන්‍ය නිෂ්පාදන නියාමනය සම්බන්ධයෙන් බලතල ජාතික අන්තරායකර ඖෂධ පාලක මණ්ඩලය වෙත පැවරීමට අවශ්‍ය පියවර ගෙන ඇති බව සෞඛ්‍ය අමාත්‍යංශය පවසයි. සෞඛ්‍ය අමාත්‍යංශ ලේකම් ජනක සුගතදාස මහතා සඳහන් කළේ ඒ සඳහා වන අමාත්‍ය මණ්ඩල අනුමැතියද මේ වන විට හිමිව ඇති බවයි. කිසිඳු නියාමනයකින් තොරව රූපලාවන්‍ය නිෂ්පාදන මෙරටට ගෙන්වා අලෙවි කිරීම සම්බන්ධයෙන් පසුගිය දිනවල සමාජය තුළ දැඩි කතාබහකට ලක් වුණි. මීට පෙර රූපලාවන්‍ය නිෂ්පාදන පිළිබඳ නියාමනය ඖෂධ නියාමන අධිකාරිය වෙත පැවරී තිබූ අතර නව ඖෂධ පනත ක්‍රියාත්මක කිරීමත් සමඟ එම බලතල අහෝසි කෙරුණි. කෙසේවෙතත් පසුගිය දිනවල රූපලාවන්‍ය ආලේපන භාවිතය හේතුවෙන් විවිධ ආසාත්මිකතා ඇති වීම පිළිබඳ වාර්තා වීමත් සමඟ සෞඛ්‍ය අමාත්‍යංශය මඟින් රූපලාවන්‍ය නිෂ්පාදන නියාමනය සම්බන්ධයෙන් බලතල ජාතික අන්තරයාකර ඖෂධ පාලක මණ්ඩලය වෙත පැවරීමට තීරණය කර ඇති බව සඳහන්ය.", "URL": "https://sinhala.adaderana.lk/news.php?nid=79079", "Category": null, "Parent URL": null}