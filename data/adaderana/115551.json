{"Source": "Adaderana", "Timestamp": "August 2, 2019 07:58 am", "Headline": "මරදානේ වෙඩි තැබීමක්", "News Content": "මරදාන පොලිස් වසමේ මාලිගාකන්ද පාර, කොළඹ 10 ප්‍රදේශයේ පිහිටි නිවසක් තුළ දී වෙඩි තැබීමක් සිදුව තිබේ. ඊයේ(01) රාත්‍රී 7.30ට පමණ මෙය සිදුව ඇත. නිවසක් තුළ දී මුදල් ආරවුලක් හේතුවෙන් එම නිවසේ පදිංචි පුද්ගලයෙකු හා එහි පැමිණි පුද්ගලයෙකු අතර ඇති වු බහින්බස් වීමක් දුරදිග යෑමෙන් නිවසට පැමිණි පුද්ගලයා විසින් බිමට වෙඩි තැබීම සිදු කර පලා‍ ගොස් ඇතැයි පොලීසිය පවසයි. මෙම වෙඩි තැබීම හේතුවෙන් නිවසේ සිටි පුද්ගලයෙකු සුළු තුවාල ලබා කොළඹ ජාතික රෝහලට ඇතුළත් කර ප්‍රතිකාර ගැනීමෙන් අනතුරුව පිටව ගොස් ඇත. තුවාල ලබා ඇත්තේ සෙක්ස්ටස් ගෝමස් අබේසිංහ වීරකෝන් නැමති වයස අවුරුදු 77 ක් වු වැල්ලම්පිටිය ප්‍රදේශයේ පුද්ගලයෙකි. මෙම වෙඩි තැබීම සිදුකල සැකකරු හඳුනා ගෙන ඇති අතර, ඔහු ප්‍රදේශයෙන් පලා ගොස් ඇත. සැකකරු අත්අඩංගුවට ගැනීම සඳහා මරදාන පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=115551", "Category": null, "Parent URL": null}