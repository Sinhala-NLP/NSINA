{"Source": "Adaderana", "Timestamp": "July 27, 2013 01:49 pm", "Headline": "පාලනය නොකළොත් මරණ 42,000ක් වෙයි", "News Content": "දුම්බීම පාලනය නොකළහොත් ඉදිරි දශක 02 තුළ මෙරට වසරකට දුම්බීමෙන් මරණයට පත්වන පුද්ගලයින්ගේ සංඛ්‍යාව 40,000 දක්වා ඉහළ යා හැකි බවට ලෝක සෞඛ්‍ය සංවිධානය අනතුරු අඟවා තිබේ. දුම්කොළ භාවිතය සම්බන්ධයෙන් දුම්කොළ කර්මාන්තකරුවන් විසින් ගෙන යන අසත්‍ය ප්‍රචාරයන්ට එරෙහිව ඒ සඳහා ප්‍රතිචාර දැක්වීමට ලෝක සෞඛ්‍ය සංවිධානය ඉදිරිපත්ව සිටියි. ඒ අනුව ලෝක සෞඛ්‍ය සංවිධානයේ විශේෂ නියෝජිතයන් දෙදෙනෙකු මේ වන විට මෙරටට පැමිණ ඇති අතර ඔවුන් විසින් දුම්වැටි භාවිතය අවම කිරීම සම්බන්ධයෙන් එක් එක් අංශය සම්බන්ධයෙන් දැනුවත් කිරීමට පියවර ගෙන තිබේ. මේ සම්බන්ධයෙන් පැවති උත්සවයකට සහභාගි වෙමින් අදහස් දැක්වූ සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා සඳහන් කළේ පසුගිය ශතවර්ශයේ දී දුම්වැටි භාවිතය නිසා ලෝකය පුරා පුද්ගලයින් දසලක්ෂ එකසියයක් මරණයට පත්ව ඇති බවයි. එමෙන්ම 21 වන සියවස තුළ දුම්කොළ භාවිතයෙන් මියයන සංඛ්‍යාව මිලියන දහස දක්වා ඉහළයාමේ අවදානමක් ඇතැයි ලෝක සෞඛ්‍ය සංවිධානය අනතුරු අඟවා ඇති බව ද සෞඛ්‍ය සේවා අධ්‍යක්ෂ ජනරාල්වරයා පවසා තිබේ. මෙරට තුළ වර්ෂයකට පුද්ගලයින් 20,000ක් දුම්වැටි භාවිතය නිසා මරණයට පත්වන අතර මිලියනයක පමණ සංඛ්‍යාවක් විවිධ රෝගාබාධවලට ලක්වන බව සෞඛ්‍ය සේවා අධ්‍යක්ෂ ජනරාල්වරයා පවසා ඇත. දිනකට හෘදයාබාධ නිසා 20 දෙනෙකු මරණයට පත්වන අතර 600ක් පමණ රෝගාතුරවී ප්‍රතිකාර සඳහා රෝහල්වලට පැමිණේ. මෙම තත්ත්වයට ප්‍රධානතම හේතුව වී ඇත්තේ දුම්පානය බව සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා සඳහන් කළේය.", "URL": "https://sinhala.adaderana.lk/news.php?nid=36141", "Category": null, "Parent URL": null}