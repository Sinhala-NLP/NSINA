{"Source": "Adaderana", "Timestamp": "November 17, 2015 01:24 pm", "Headline": "HNDA ප්‍රහාරයේ වාර්තාව මේ සතියේ", "News Content": "උසස් ජාතික ගණකාධිකරණ ඩිප්ලෝමා සිසුන්ට සිදුවූ පහරදීම සම්බන්ධයෙන් සොයාබැලීම සඳහා අග්‍රමාත්‍ය රනිල් වික්‍රමසිංහ මහතා විසින් පත්කළ කමිටුවේ වාර්තාව මෙම සතියේ අගමැතිවරයාට භාරදෙන බව කමිටු ප්‍රධානී බි.එම්.එස්.බටගොඩ මහතා පවසයි.ඒ මහතා සඳහන් කළේ සිද්ධියට සම්බන්ධ සෑම පාර්ශවයකින්ම මේ වන විට ප්‍රකාශ සටහන් කරගෙන ඇති බවයි.උසස් ජාතික ගණකාධිකරණ ඩිප්ලෝමා පාඨමාලාව සම්බන්ධයෙන් රජය ගත යුතු ප්‍රතිපත්තිමය තීරණ සහ අනාගතයේ මෙවැනි සිදුවීම් ඇති වීම වළක්වා ගැනීම සඳහා ගත යුතු පියවර පිළිබඳ කමිටු වාර්තාවේ දැක්වෙන බව බි.එම්.එස්.බටගොඩ මහතා පැවසුවේය.විදුලිබල හා පුනර්ජනනීය බලශක්ති අමාත්‍යාංශ ලේකම් බී.එම්.එස්.බටගොඩ මහතාගේ ප්‍රධානත්වයෙන් අග්‍රාමාත්‍යවරයා පත් කළ කමිටුවේ සෙසු නිලධාරීන් වන්නේ නීතීඥ චන්ද්‍රසිරි සෙනවිරත්න සහ පරිපාලන සේවයේ විශේෂ ශ්‍රේණි නිලධාරිනියක් වන ප්‍රදීපා සේරසිංහ මහත්මිය යි.", "URL": "https://sinhala.adaderana.lk/news.php?nid=55148", "Category": null, "Parent URL": null}