{"Source": "Adaderana", "Timestamp": "April 6, 2017 12:19 pm", "Headline": " කටාර් දැනුම්දීම ගැන සුව ලේකම් තතු පහදයි ", "News Content": "ශ්‍රී ලංකාවේ සංචාරය කිරීමෙන් වළකින ලෙස කටාර් රාජ්‍ය විසින් එරට වැසියන්ට සිදුකර ඇති දැනුම්දීම සම්බන්ධයෙන් සෞඛ්‍ය අමාත්‍යංශ ලේකම්වරයා විදේශ අමාත්‍යංශ ලේකම්වරයා වෙත කරුණු පැහැදිලි කිරීමක් සිදුකර තිබේ. ලිපියක් මගින් සිදුකර ඇති එම දැනුම්දීමෙන් සෞඛ්‍ය අමාත්‍යංශ ලේකම්වරයා ප්‍රකාශ කර ඇත්තේ ශ්‍රී ලංකාව තුළ ඒ.එච්.වන්.එන්.වන්.වෛරසය පැතිර යාමේ භයානක තත්ත්වයක් නොමැති බවයි. ඒ.එච්.වන්.එන්.වන්.වෛරසය යනු ලොව පුරා පැතිර පවතින සාමාන්‍ය ඝණයේ රෝගී තත්ත්වයක් බව සෞඛ්‍ය අමාත්‍යංශ ලේකම්වරයා එමගින් පෙන්වා දෙයි. මේ වන විට ශ්‍රී ලංකාව තුළ ඒ.එච්.වන්.එන්.වන්.වෛරසය පැතිරයාමේ ඉහළ ප්‍රවනතාවක් පැවතිය ද එය සංචාරක අනතුරු ඇඟවීමක් නිකුත් කිරීමට තරම් භයානක තත්ත්වයක් නොවන බව සෞඛ්‍ය අමාත්‍යංශ ලේකම්වරයා, විදේශ කටයුතු අමාත්‍යංශ ලේකම් ඇසළ වීරකෝන් මහතා වෙත යොමුකළ ලිපියේ සඳහන් වෙයි. 2005 වසරේ ලෝක සෞඛ්‍ය සංවිධානය විසින් මෙම වෛරසය සංචාරක සහ වෙළෙඳ කටයුතු සඳහා අනතුරු ඇඟවීමට තරම් භයානක තත්ත්වයක් නොවන බවට සාමාජික රටවල් දැනුවත් කර ඇති බව සෞඛ්‍ය අමාත්‍යංශ ලේකම්වරයා යොමුකළ ලිපියේ තවදුරටත් සඳහන් වෙයි.", "URL": "https://sinhala.adaderana.lk/news.php?nid=71794", "Category": null, "Parent URL": null}