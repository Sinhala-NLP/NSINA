{"Source": "Adaderana", "Timestamp": "September 18, 2015 06:14 am", "Headline": "ගෙහිමියන් මක්කම වන්දනාවේ - ගිනි අවිය උස්සලා", "News Content": "ගෙහිමියන් මක්කම වන්දනාවේ ගොස් සිටියදී ඔවුන්ගේ නිවස බිඳ නිවස තුළ තිබූ බෝර 12 බලපත්‍ර සහිත ගිනි අවියක් සොරකම් කිරීමේ සිද්ධියක් සම්බන්ධයෙන් විමර්ශන කටයුතු ආරම්භ කර ඇති බව පුත්තලම පොලීසිය කියයි.පුත්තලම - 6 වන පටුමගේ 5 වන හරස් වීදියේ පදිංචි මොහොමදු රුවයිස් ෆර්මිලා බෙගම් (අවු:30) යන කාන්තාව විසින් පොලීසියට කර ඇති පැමිණිල්ලකට අනුව මෙම විමර්ශන කටයුතු ආරම්භ කර ඇත.තම ඥාතීන් වන අසල්වැසියන් ඔවුන්ගේ නිවසේ ආරක්ෂාව තම පවුලට බාර දී මේ වන විට සෞදි අරාබියේ පිහිටි මක්කම වන්දනාවේ ගොස් ඇති බවත්,16 වැනිදා දහවල් කාලයේ එම නි‍වසේ විදුලි පහන් දැල්වෙනවා දැක ඒවා නිවා දැමීම සඳහා තම ස්වාමි පුරුෂයාද සමග ගිය බව පැමිණිලිකාරිය පවසා තිබේ.නිවසේ ඉදිරිපස දොර විවෘත කර ඇති බවත්, කාමර වල තිබූ අල්මාරි විවෘත කර ඇති බව එහිදී දැක ගන්නට ලැබුණු බවත්,වැඩිදුර සොයා බලන විට නිවස තුළ තිබූ බෝර 12 ගිනි අවිය අතුරුදහන් වී ඇති බව දැන ගත්තේ යැයි පැමිණිලිකාරිය පොලීසිය හමුවේ පවසා ඇත.මෙම ගිනි අවිය ළග තබා ගැනීම සඳහා නිවස හිමි තම ඥාතියාට බලපත්‍ර තිබූ බව දන්නා බවද ඇය වැඩිදුරටත් පවසා තිබේ.නිවසේ වහලයේ උළු ඉවත් කර ඇතුළු වී ඇති අයෙකු මෙම සොරකම සිදු කර ප්‍රධාන දොර විවෘත කරගෙන පලා ගොස් ඇති බවට පොලීසිය විසින් සිදු කරන ලද විමර්ශන වලදී අනාවරණය වී ඇත.කවුරුන් විසින් මෙම සොරකම සිදු කර ඇති බව අනාවරණය වී නොමැති බව පොලීසිය කියයි. පුත්තලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=53927", "Category": null, "Parent URL": null}