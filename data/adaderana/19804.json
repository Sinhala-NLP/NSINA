{"Source": "Adaderana", "Timestamp": "November 5, 2011 03:37 pm", "Headline": "කොරියානු ධීවර රැකියා සඳහා ධීවර පරීක්ෂක සහතිකයක් අනිවාර්යය නෑ", "News Content": "කොරියානු ධීවර රැකියා සඳහා අයදුම් කිරීමේ දී ධීවර පරීක්ෂකවරයෙකුගේ සහතිකය අත්‍යවශ්‍ය නොවන බව ශ්‍රී ලංකා වි‍දේශ‍ සේවා නියුක්ති කාර්යාංශය පවසයි. මීට පෙර අදාළ රැකියා ක්ෂේත්‍රය සඳහා ඉල්ලුම් කිරීමේ දී එම සහතිකය අනිවාර්යය කර තිබූ බව එම කාර්යාංශය සඳහන් කරයි. එහෙත් සහතික ලබාගැනීමේ දී මතුවන ප්‍රායෝගික අපහසුතා සැලකිල්ලට ගනිමින් ධීවර පරීක්ෂකගේ සහතිකය අනිවාර්යය නොකිරීමට කාර්යාංශය තීරණය කර තිබේ. කෙසේවෙතත් ධීවර ක්ෂේත්‍රයේ රැකියා සඳහා අයදුම් කර ඇති භාෂා ප්‍රවීණතා විභාගයේ දී 116 ත් 120 ත් අතර ලකුණු ලැබූ අපේක්ෂකයින් පළපුරුද්ද පිළිබඳ පරීක්ෂණයකට යොමු කිරීමට නියමිතය. ඉන් සමත්වන අයදුම්කරුවන් පමණක් රැකියා සඳහා තෝරාගැනීමට මූලික සුදුසුකම් ලබන බව විදේශ සේවා නියුක්ති කාර්යාංශය පවසයි.", "URL": "https://sinhala.adaderana.lk/news.php?nid=19804", "Category": null, "Parent URL": null}