{"Source": "Adaderana", "Timestamp": "October 18, 2015 01:36 pm", "Headline": "හිටපු කොටි නායිකා තමිලිනි මියයයි ", "News Content": "හිටපු එල්.ටී.ටී.ඊ. සංවිධානයේ කාන්තා දේශපාලන අංශ නායිකා ශිව සුබ්‍රමනියම් ශිවහාමි නොහොත් තමිලිනි ජීවිතක්ෂයට පත්ව තිබේ.පිළිකා රෝගී තත්ත්වයකින් දීර්ඝ කාලයක් පීඩා විඳි ඇය රෝහල්ගතව ප්‍රතිකාර ලබමින් සිටියදී ජීවිතක්ෂයට පත්ව ඇති බව වාර්තා වෙයි.මියයන විට 43 හැවිරිදි වියේ පසුවු තමිලිනි කිලිනොච්චි, පරන්තන් ප්‍රදේශයේ පදිංචිකාරියක් බව සඳහන්ය.තමිලිනි 1991 වසරේ එල්.ටි.ටි.ඊ. සංවිධානයට සම්බන්ධ වී ඇති අතර ඉන් අනතුරුව එහි කාන්තා අංශයේ දේශපාලන නායිකාව ලෙස කටයුතු කරනු ලැබුණි.2009 වසරේ මැයි මාසයේ දි ආරක්ෂක අංශ විසින් එල්.ටී.ඨී.ඊ. පරාජය කිරීමෙන් අනතුරුව වව්නියාව අවතැන් කඳවුරක සිටියදී විශේෂ පොලිස් කණ්ඩායමක් විසින් තමිලිනි අත්අඩංගුවට ගෙන තිබුණි.ඉන් අනතුරුව වව්නියාව පූන්තෝට්ටම් පුනරුත්තාපන කඳවුරේ වසරක කාලයක් රඳවා තැබීමෙන් අනතුරුව 2013 වසරේ ජුනි මාසයේ දී ඇය සමාජ ගත කෙරුණි.", "URL": "https://sinhala.adaderana.lk/news.php?nid=54513", "Category": null, "Parent URL": null}