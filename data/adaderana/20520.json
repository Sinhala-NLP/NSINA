{"Source": "Adaderana", "Timestamp": "December 7, 2011 01:18 pm", "Headline": " ජනපති බාලි සමුළුවට යයි", "News Content": "ජනාධිපති මහින්ද රාජපක්ෂ මහතා අද‍ පෙරවරුවේ ඉන්දුනීසියාව බලා පිටත්ව ගොස් තිබේ. ඒ ඉන්දුනීසියාවේ බාලි දූපතේ පැවැත්විමට නියමිත \"බාලි ප්‍රජාතන්ත්‍රවාදී සමුළුව\"ට සහභාගී වීමේ අරමුණිනි. ඉන්දුනීසියානු ජනාධිපතිවරයාගේ ආරාධනයකට අනුව ජනාධිපති මහින්ද රාජපක්ෂ මහතා මෙම සංචාරයට එක්ව තිබේ. ආසියාතික රටවල නායකයින් විදේශ අමාත්‍යවරුන් හා ප්‍රමුඛ පෙළේ රාජ්‍ය නියෝජිතයින් සහභාගී වන සිව්වන බාලි ප්‍රජාතන්ත්‍රවාදී සංසදය හෙට සහ අනිද්දා යන දෙදින තුළ බාලි ජාත්‍යන්තර සම්මේලන මධ්‍යස්ථානයේ දී පැවැත්වීමට නියමිතය. \"වෙනස් වන ලෝකයේ ප්‍රජාතන්ත්‍රීය සහභාගීත්වය වර්ධනය කිරීම හා ප්‍රජාතන්ත්‍රික හඩට ප්‍රතිචාරාත්මක වීම\" යන්න මෙවර එම සමුළුවේ තේමාව වී තිබේ. අසියා හා ශාන්තිකර කලාපයේ හවුල්කාර රටවල් 54 ක සහභාගීත්‍වයෙන් පවත්වනු ලබන මෙම සමුළුවට මෙවර රාජ්‍ය නායකයින් 15 දෙ‍නෙකු හා නියෝජිතයින් රැසක් සහභාගී වීමට නියමිතය.", "URL": "https://sinhala.adaderana.lk/news.php?nid=20520", "Category": null, "Parent URL": null}