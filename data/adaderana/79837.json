{"Source": "Adaderana", "Timestamp": "November 13, 2017 03:05 pm", "Headline": " අයවැයෙන් කිව්ව බඩු මිල අඩු කරන්න නිර්දේශය තවම ලැබී නෑ-අද ලැබෙයි ?", "News Content": "අත්‍යවශ්‍ය ආහාර ද්‍රව්‍ය කිහිපයක ආනයනික බදු අඩු කිරීමත් සමඟ අඩුකරන ලද මිල ගණන් මේ වන විට පාරිභෝගික කවුන්සිලයට ඉදිරිපත් කර ඇති බව පාරිභෝගික කටයුතු පිළිබඳ අධිකාරිය පවසයි. එහි සභාපති හසිත තිලකරත්න මහතා සඳහන් කළේ මිල අඩු කිරීමට අදාළ උපරිම සිල්ලර මිල ඇතුළත් ගැසට් නිවේදනය නිකුත් කිරීම සඳහා පාරිභෝගික පනත අනුව පාරිභෝගික කවුන්සලයේ නිර්දේශය අනිවාර්ය බවයි. අද දිනයේ එම කවුන්සිලයේ නිර්දේශය ලැබෙනු ඇති බවත්, ඉන් අනතුරුව ඊට අදාළ ගැසට් නිවේදනය නිකුත් කරන බව පාරිභෝගික කටයුතු පිළිබඳ අධිකාරියේ සභාපති හසිත තිලකරත්න මහතා ප්‍රකාශ කළේය. පසුගිය 08 වනදා මධ්‍යම රාත්‍රියේ සිට බලපැවැත්වෙන පරිදි අත්‍යවශ්‍ය ආහාර ද්‍රව්‍ය කිහිපයක ආනයනික බදු අඩු කිරීමට මුදල් අමාත්‍ය මංගල සමරවීර මහතා පියවර ගත්තේය. ඒ අනුව අර්තාපල් කිලෝග්‍රෑම් එකක් සහ ලොකු ලූණු කිලෝග්‍රෑම් එකක් සඳහා වන විශේෂ වෙළෙඳ භාණ්ඩ බද්ද රුපියල් 39 බැඟින් අඩු කළ අතර පරිප්පු කිලෝග්‍රෑම් එකක් සඳහා බද්ද රුපියල් 12කින් අඩු කර තිබේ. හාල්මැස්සන් කිලෝග්‍රෑම් 01ක බද්ද රුපියල් 10කින් ද කරවල කිලෝග්‍රෑම් එකක් සඳහා වන බද්ද රුපියල් 50කින් ද අඩු කරනු ලැබීය. එමෙන්ම පොල්තෙල් සහ එළවළු තෙල් සඳහා වන බදු ද රුපියල් 25කින් අඩු කිරීමට මුදල් අමාත්‍යවරයා පියවර ගත්තේය.", "URL": "https://sinhala.adaderana.lk/news.php?nid=79837", "Category": null, "Parent URL": null}