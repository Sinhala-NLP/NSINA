{"Source": "Adaderana", "Timestamp": "November 29, 2013 12:59 pm", "Headline": "රතු පස්වල නඩුව - සාක්ෂි දෙන්න හමුදාවෙන් ඇවිත්", "News Content": "වැලිවේරිය රතුපස්වල ප්‍රදේශයේ පැවති උද්ඝෝෂණයට එල්ල වු ප්‍රහාරයෙන් තිදෙනෙකු මියයාමේ සිද්ධියට අදාළ නඩුව ගම්පහ මහේස්ත්‍රාත් අධිකරණය හමුවේ අද යළිත්වරක් කැඳවන ලදී. ගම්පහ ප්‍රධාන මහේස්ත්‍රාත් ටිකිරි ජයතිලක මහතා හමුවේ නඩුව කැඳවු අවස්ථාවේ පැමිණිල්ල වෙනුවෙන් සාක්ෂි දීමට යුද හමුදා නිලධාරීන් දෙදෙනෙකු අධිකරණය හමුවට පැමිණ තිබු බව අද දෙරණ අධිකරණ වාර්තාකරු සඳහන් කළේය. ඒ අවස්ථාවේ ප්‍රධාන මහේස්ත්‍රාත්වරයා පැමිණිල්ල වෙනුවෙන් පෙනී සිටි කොළඹ අපරාධ කොට්ඨාසයේ නිලධාරීන්ගෙන් විමසා සිටියේ අදාළ හමුදා නිලධාරින් දෙදෙනා සාක්ෂි ලබාදීමට අධිකරණය හමුවට කැඳවනු ලැබුවේ කුමන පදනමකින් ද යන්නයි. ඊට පිළිතුරු දුන් කොළඹ අපරාධ කොට්ඨාසයේ ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා මහතා සඳහන් කළේ වැලිවේරිය උද්ඝෝෂණයට එල්ල වු වෙඩි ප්‍රහාරය සම්බන්ධයෙන් සාක්ෂි ලබාදීම සඳහා ඔවුන් කැඳවු බවයි. එහිදී ප්‍රධාන මහේස්ත්‍රාත්වරයා කොළඹ අපරාධ කොට්ඨාසය වෙත දන්වා සිටියේ සිද්ධියට අදාළ මහේස්ත්‍රාත් පරීක්ෂණය දීර්ඝ කාලයක් අධිකරණය හමුවේ කැඳවනු ලබන බවත් ඊට අදාළ සාක්ෂිදීමට සාක්ෂිකරුවන් රැසක් අධිකරණය වෙත පැමිණ සිටින බවත්ය. මේ හේතුවෙන් අදාළ හමුදා නිලධාරීන් දෙදෙනා සාක්ෂි ලබාදීමට අවශ්‍ය ද නැද්ද යන්න පිළිබඳ සාක්ෂි ලැයිස්තුව සහ නඩුගොනුව පරීක්ෂා කිරීමෙන් අනතුරුව අද දහවල් දැනුම් දෙන බව මහේස්ත්‍රාවරයා එහිදී කියා සිටියේය.", "URL": "https://sinhala.adaderana.lk/news.php?nid=39187", "Category": null, "Parent URL": null}