{"Source": "Adaderana", "Timestamp": "April 6, 2010 11:12 am", "Headline": "පෙම්වතියගේ සැමියා මරා ජීවිතාන්තය දක්වා හිරේට", "News Content": "ශ්‍රී ලාංකිකයෙකුට ඩුබායි අධිකරණයක් මඟින් ජීවිතාන්තය දක්වා සිර දඬුවමක් නියම කර තිබේ. ඊට හේතු වී ඇත්තේ අදාළ තරුණයා ඩුබායි ජාතික සිය පෙම්වතියගේ ස්වාමීපුරුෂයා ඝාතනය කිරීමයි. පසුගිය පෙබරවාරී මාසයේ දී අදාළ තරුණිය සිය ස්වාමී පුරුෂයා සමඟ මහමඟ ගමන් ගනිමින් සිටිය දී එය දුටු ශ්‍රී ලාංකික තරුණයා එම පුරුෂයාට පිහියකින් ඇන පහර දී තිබේ. පිහි ඇනුම් තුවාල හේතුවෙන් අදාළ පුරුෂයා මිය ගොස් ඇති බව වාර්තා වේ. නඩුව විභාග කිරීමේ දී ශ්‍රී ලාංකික තරුණයා ප්‍රකාශ කර ඇත්තේ අදාළ පුරුෂයා ඝාතනය කිරීමේ චේතනාවක් නොතිබූ අතර ඔහු සමඟ ගැටුමක් ඇති කර ගැනීමට පමණක් අවශ්‍ය වූ බවයි. කෙසේ වෙතත් නඩු විභාගය අවසානයේ ඩුබායි අධිකරණය මෙම 23 වැනි වියෙහි පසු වන ශ්‍රී ලාංකික තරුණයාට ජීවිතාන්තය දක්වා සිර දඬුවම් නියම කිරීමට නියෝග කරන ලදී.", "URL": "https://sinhala.adaderana.lk/news.php?nid=7685", "Category": null, "Parent URL": null}