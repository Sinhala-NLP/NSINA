{"Source": "Adaderana", "Timestamp": "September 6, 2010 08:22 am", "Headline": "සංශෝධනය ගැන වමේ තීරණය අදයි", "News Content": "18 වැනි ව්‍යවස්ථා සංශෝධනයට පක්ෂව හෝ විරුද්ධව ඡන්දය භාවිත කිරීම සම්බන්ධයෙන් වමේ පක්ෂ එකතුවේ තීරණය අද ප්‍රකාශයට පත් කිරීමට නියමිතය. තම පක්ෂය ඒ සම්බන්ධයෙන් මේ වන විට තීරණයක් ගෙන අවසන් බව ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර මහතා පවසයි. ලංකා සම සමාජ පක්ෂය ද ඒ සම්බන්ධයෙන් අවසන් තීරණයක් ගෙන ඇති අතර ශ්‍රි ලංකා කොමියුනිස්ට් පක්ෂය මෙතෙක් ව්‍යවස්ථාවට ඡන්දය ලබාදීම සම්බන්ධයෙන් තීරණයක් ගෙන නොමැති බව වාර්තා වේ. මෙතෙක් ප්‍රකාශයට පත් කිරීමට නොහැකි වු රජයට සම්බන්ධ වමේ පක්ෂ එක්තුවේ තීරණය අද දිනයේ ප්‍රකාශයට පත් කරන බව වාසු දේව නානායක්කාර මහතා සඳහන් කළේය. දෙමළ ජාතික සන්ධානය ද අද සිය ස්ථාවරය ද ප්‍රකාශයට පත් කිරීමට නියමිතය. මේ අතර එක්සත් ජාතික පක්ෂයේ විශේෂ මන්ත්‍රී කණ්ඩායම් රැස්වීමක් හෙට පැවැත්වීමට සූදානම් කර තිබේ. 18 වැනි ව්‍යවස්ථා සංශෝධනයට පක්ෂව ඡන්දය දීමට තීරණය කළ මන්ත්‍රීවරුන් සම්බන්ධයෙන් එහිදි තීරණයක් ගන්නා බව එක්සත් ජාතික පක්ෂ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=10663", "Category": null, "Parent URL": null}