{"Source": "Adaderana", "Timestamp": "June 11, 2013 12:36 pm", "Headline": "ප්‍රගීත් ගැන ලක් රජය ප්‍රංශයෙන් අහන්න ඕනෑ", "News Content": "අතුරුදහන්ව ඇතැයි කියන ප්‍රගීත් එක්නැලිගොඩ මාධ්‍යවේදීයා ප්‍රංශයේ සිටින බවට පාර්ලිමේන්තු මන්ත්‍රී අරුන්දික ප්‍රනාන්දු කර ඇති ප්‍රකාශයට අනූව ලංකා රජය ඒ ගැන ප්‍රංශ රජයෙන් විමසීමක් කළ යුතු බව එජාප නායක රනිල් වික්‍රමසිංහ මහතා පවසයි. ඕනෑම රජයක වගකීම අතුරුදහන් පුද්ගලයෙක් වෙනත් රටක සිටින බව වාර්තා වූ විට එම රටේ රජයෙන් කරුණු විමසීම බව ඔහු කියයි. ඒ අනුව මේ සම්බන්ධයෙන් ජාත්‍යන්තර පොලීසිය දැනුවත් කිරීමක් කර පාර්ලිමේන්තුවට වාර්තාවක් ඉදිරිපත් කළ යුතු බවත් සිරිකොතදී අද(11) පෙරවරුවේ පැවති සාකච්ඡාවකදී විපක්ෂනායකවරයා මේ බව පැවසීය. රාජපක්ෂ රෙජිමය මෙම ගැටලුව විසදීමට මැදිහත් විය යුතු බවද අවධාරණය ක‍ළේය. ජනතා පරමාධිපත්‍ය රකින ආණ්ඩුක්‍රම ව්‍යවස්ථාවක් සෑදීමට එජාප ය කටයුතු කරන බව විපක්ෂ නායකවරයා මෙහිදී වැඩිදුරටත් සඳහන් කරන ලදී. ප්‍රංශයේදී මංජුල වෙඩිවර්ධන නැමැති තමාගේ මිතුරෙකු විසින් හිස බූ ගාගෙන සිටි පුද්ගලයෙකු පෙන්වා ඔහු ප්‍රගීත් එක්නැලිගොඩ බව තමාට කියූ බව ඉකුත් දා පාර්ලිමේන්තුවේදී අරුන්දික ප්‍රනාන්දු මන්ත්‍රීවරයා ප්‍රකාශයක් කර තිබුණි.", "URL": "https://sinhala.adaderana.lk/news.php?nid=34828", "Category": null, "Parent URL": null}