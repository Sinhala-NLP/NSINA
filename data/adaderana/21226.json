{"Source": "Adaderana", "Timestamp": "January 7, 2012 01:31 pm", "Headline": "ජ -පුර සරසවි සිසුවාට පහරදීම ගැන පුළුල් පරීක්ෂණයක්", "News Content": "ශ්‍රී ජයවර්ධනපුර විශ්ව විද්‍යාලයේ සිසුවෙකුට ඊයේ(06) රාත්‍රීයේ සිදුකළ පහරදීම සම්බන්ධයෙන් පොලිසිය විසින් පුළුල් පරීක්ෂණයක් ආරම්භ කර තිබේ. පරීක්ෂණ කටයුතු සඳහා විශේෂ පොලිස් කණ්ඩායමක් යොදවා ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. එම ශිෂ්‍යයා කළුබෝවිල රෝහලට ඇතුළු කර ඇති බව වාර්තා වී ඇතැයි ද අජිත් රෝහණ මහතා ප්‍රකාශ කළේය. විශ්ව විද්‍යාලය අවට ප්‍රදේශයේ පොලිස් ආරක්ෂාව තර කර ඇති බවත්, ඊට අමතරව අනෙකුත් සන්නද්ධ සේවාවල නිලධාරීන් ද ඒ සඳහා යොදවා ඇති බව ඒ මහතා කියා සිටියේය. විශ්ව විද්‍යාල පරිශ්‍රයෙන් හමුදාව හා පොලිසිය ඉවත් කරන ලෙස හා උපකුලපතිවරයා සිය ධුරයෙන් ඉවත් කරන ලෙස ‍ඉල්ලා සිසුන් පිරිසක් ඊයේ සිට විශ්ව විද්‍යාල පරිශ්‍රය තුළ සත්‍යග්‍රහ ව්‍යාපාරයක ද නිරතව සිටියි.", "URL": "https://sinhala.adaderana.lk/news.php?nid=21226", "Category": null, "Parent URL": null}