{"Source": "Adaderana", "Timestamp": "June 11, 2018 02:09 pm", "Headline": "නාලක ගොඩහේවා ඇතුළු 3 දෙනෙකුට එරෙහි නඩු විභාගය කල් යයි", "News Content": "ශ්‍රී ලංකා විනිමය හා සුරැකුම් කොමිසමට අයත් රුපියල් ලක්ෂ 50ක මුදලක් නීතිවරෝධී ලෙස ලබාදුන් බවට චෝදනා එල්ල වී ඇති එම කොමිසමේ හිටපු සභාපති ආචාර්ය නාලක ගොඩහේවා ඇතුළු විත්තිකරුවන් තුන්දෙනෙකුට එරෙහිව ගොනු කර ඇති නඩු විභාගය ඔක්තෝබර් 16 වනදා දක්වා කල් තැබීමට කොළඹ මහාධිකරණය අද(11) නියම කළේය. එම නඩුව අද(11) කොළඹ මහාධිකරණ විනිසුරු ආර්.ගුරුසිංහ මහතා ඉදිරියේ කැඳවනු ලැබීය. එහිදී විත්තිය වෙනුවෙන් පෙනී සිටි නීතිඥවරයා අසනීප තත්ත්වයෙන් පසුවන බැවින් නඩු විභාගය කල් දමන මෙන් ඔහුගේ නීතිඥවරුන් ඉල්ලීම් කළේය. එම කරුණු සලකා බැලූ විනිසුරුවරයා නඩු විභාගය ඔක්තෝබර් මස 16 වනදා පැවැත්වීමට නියම කළේය. පාර්ලිමේන්තු මන්ත්‍රී නාමල් රාජපක්ෂ මහතා යටතේ ක්‍රියාත්මක වූ තාරුණ්‍යට හෙටක් සංවිධානයේ කටයුතු සඳහා ශ්‍රී ලංකා විනිමය හා සුරැකුම් කොමිසමට අයත් රුපියල් ලක්ෂ 50ක මුදලක් නීති විරෝධී ආකාරයට ලබාදීම තුළින් පොදු දේපල පනත යටතේ වරදක් සිදුකර ඇතැයි චෝදනා කරමින් එම කොමිසමේ හිටපු සභාපති ආචාර්ය නාලක ගොඩහේවා ඇතුළු විත්තිකරුවන් තුන්දෙනෙකුට එරෙහිව නීතිපතිවරයා මෙම නඩුව පවරා තිබෙනවා.", "URL": "https://sinhala.adaderana.lk/news.php?nid=90718", "Category": null, "Parent URL": null}