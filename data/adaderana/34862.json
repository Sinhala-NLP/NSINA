{"Source": "Adaderana", "Timestamp": "June 12, 2013 01:45 pm", "Headline": "එජාප යේ නව කෙටුම්පත හෙළ උරුමයට පැහැදිළි කරයි ", "News Content": "එක්සත් ජාතික පක්ෂය සකස් කළ නව ආණ්ඩුක්‍රම ව්‍යවස්ථා කෙටුම්පත සම්බන්ධයෙන් ප්‍රධාන දේශපාලන පක්ෂ දැනුවත් කිරීම අද(12) ආරම්භ විය. ඒ අනුව පළමුව දැනුවත් කෙරු‍ණේ ජාතික හෙළ උරුමයේ නියෝජිතයින්ය. සිරිකොත දී පැවති මෙම සාකච්ජාවට ජාතික හෙළ උරුමය නියෝජනය කරමින් එහි නායක පූජ්‍ය ආචාර්ය ඕමල්පේ සෝභිත හිමියන් ඇතුළු පක්ෂ ක්‍රියාකාරීන් රැසක් සහභාගි වී සිටියහ. නව ව්‍යවස්ථා කෙටුම්පත පිළිබඳ දැනුවත් කිරීමට එක්සත් ජාතික පක්ෂ නායක රනිල් වික්‍රමසිංහ මහතා ඇතුළු පක්ෂ ක්‍රියාකාරීන් පිරිසක් එක්ව සිටි බව ද අද දෙරණ වාර්තාකරු ප්‍රකාශ කරයි. මෙහිදී එක්සත් ජාතික පක්ෂය ඉදිරිපත් කර ඇති නව ව්‍යවස්ථා කෙටුම්පත පිළිබඳවත්, ජාතික හෙළ උරුමය විසින් ඉදිරිපත් කර ඇති 13 වන ආණ්ඩුක්‍රම ව්‍යවස්ථා සංශෝධනයට අදාළ පෞද්ගලික මන්ත්‍රී යෝජනාව පිළිබඳවත් සාකච්ජාවට ගැනුණී.", "URL": "https://sinhala.adaderana.lk/news.php?nid=34862", "Category": null, "Parent URL": null}