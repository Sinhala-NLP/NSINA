{"Source": "Adaderana", "Timestamp": "May 21, 2010 08:34 am", "Headline": "පොලිස් වෙඩි පහරින් සැකකරුවෙක් මියයයි", "News Content": "රත්නපුර ප්‍රදේශයේ කොල්ලකෑම්වලට සම්බන්ධ සැකකරුවෙකු පොලිසිය සිදුකළ වෙඩි තැබීමකින් මියගොස් තිබේ. අදාළ සැකකරුවන් රිල්ලහේන වතුයාය ප්‍රදේශයේ සැඟව සිටින බවට කහවත්ත පොලිසියට ලැබුණු පැමිණිල්ලක් මත ඊයේ දහවල් සෝදිසි මෙහෙයුමක් ක්‍රියාත්මක කළේය. එහිදි සැකකරුවන් පොලිසියට වෙඩි තැබු අතර පොලිස් ප්‍රතිප්‍රහාරවලින් එක් සැකකරුවෙකු මියගියේය. අඩියාමුල්ල කිරිවත්තුඩුව ප්‍රදේශයේ පදිංචි තවත් සැකකරුවෙකු අත්අඩංගුවට ගත් බව පොලිසිය පැවසුවේය. සැකකරුවන් විසින් කොල්ලකා ඇති රුපියල් හාර ලක්ෂ 40,000කට අධික මුදලක් සහ පිස්තෝලයක් ද පොලිස් භාරයට ගෙන ඇත. මේ අතර රත්නපුර කහවත්ත ඕපාතවත්ත ප්‍රදේශයේදී ත්‍රිරෝද රථයකින් ජීව අත්බෝම්බ දෙකක් ප්‍රවාහනය කරමින් සිටි පුද්ගලයින් දෙදෙනෙක් අත්අඩංගුවට ගෙන තිබේ. ඊයේ පස්වරුවේ කහවත්ත පොලිසියේ නිලධාරීන් කණ්ඩායමක් විසින් සිදුකළ සෝදිසි මෙහෙ‍යුමකදී සැකකරුවන් අත්අඩංගුවට ගෙන ඇති බව සඳහන්ය. ජීව අත්බෝම්බ සහ ත්‍රිරෝද රථය පොලිස් භාරයට ගෙන ඇති අතර සැකකරුවන් අද පැල්මඩුල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=8531", "Category": null, "Parent URL": null}