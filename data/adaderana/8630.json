{"Source": "Adaderana", "Timestamp": "May 26, 2010 10:21 am", "Headline": "ෆොන්සේකා අදත් අධිකරණය හමුවට", "News Content": "හදිසි නීති රෙගුලාසි යටතේ වරදක් සිදුකළේ යැයි චෝදනා එල්ල වී ඇති ජෙනරාල් සරත් ෆොන්සේකා මහතා අද කොළඹ මහේස්ත්‍රාත් අධිකරණය හමුවට ඉදිරිපත් කෙරුණි. එයින් අනතුරුව ෆොන්සේකා මහතා යළිත් යුද හමුදාව භාරයේ ලබන මස 7 වැනිදා දක්වා රඳවා තැබීමට කොළඹ ප්‍රධාන මහේස්ත්‍රාත් චම්පා ජානකී රාජරත්න මහත්මිය නියෝග කළාය. රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කළේ මෙම පරීක්ෂණයට අදාළව ජිනීවා නුවර සිටින එක්සත් ජාතීන්ගේ ශ්‍රී ලංකා නිත්‍ය නියෝජිත ක්ෂෙනුකා සෙනෙවිරත්න මහත්මියගෙන් ප්‍රකාශයක් ලබාගැනීමට අවශ්‍ය බවයි. ජෙනරාල් ෆොන්සේකා මහතා සිදුකළ ගැටලුකාරී ප්‍රකාශය පිළිබඳ එක්සත් ජාතීන්ගේ නිත්‍යානුකූල ‍නොවන ඝාතන පිළිබඳ සොයාබැලීමේ නි‍යෝජිත පිලිප් ඇල්ස්ටන් ශ්‍රී ලංකාවෙන් කරුණු විමසා ඇති බැවින් ඒ පිළිබඳ ක්ෂෙනුකා සෙනෙවිරත්න මහත්මියගෙන් ප්‍රකාශයක් ලබාගැනීමට අවශ්‍ය බව රහස් පොලිසිය අධිකරණය වෙත දැනුම් දෙන ලදී. ඒ අනුව ලබන ජුනි 7 වැනිදා දක්වා නඩු විභාගය කල් තැබුණි. මානුෂීය මෙහෙයුමේ අවසන් අදියරේ දී සුදුකොඩි රැගෙන පැමිණි එල්.ටී.ටී.ඊ නායකයින් ආරක්ෂක ලේකම්වරයා‍ෙග් නියෝගයෙන් ඝාතනය කළ බවට අසත්‍ය ප්‍රකාශයක් සිදුකිරීමෙන් ෆොන්සේකා මහතා හදිසි නීති රෙගුලාසි යටතේ වරදක් කර ඇති බව පවසමින් රහස් පොලිසිය මෙම නඩුව පවරා තිබේ.", "URL": "https://sinhala.adaderana.lk/news.php?nid=8630", "Category": null, "Parent URL": null}