{"Source": "Adaderana", "Timestamp": "November 26, 2018 04:48 pm", "Headline": "NSB හිටපු සභාපතිට අත්හිට වු සිරදඬුවමක් හා ලක්ෂ 3 ක දඩයක්", "News Content": "හිටපු අගවිනිසුරු ශ්‍රියානි බණ්ඩාරනායක මහත්මියගේ සැමියා වන ජාතික ඉතිරිකිරීමේ බැංකුවේ හිටපු සභාපති ප්‍රදීප් කාරියවසම් මහතාට වසර 5කට අත්හිටවු, වසර 5ක ලිහිල් සිරදඬුවමක් හා රුපියල් ලක්ෂ 3 ක දඩයක් අද(26) නියම කර තිබේ. මෙම දඩය නොගෙවන්නේ නම් වසර 2ක ලිහිල් සිරදඩුවම් ලබා දෙන ලෙස ද කොළඹ පූර්වගාමී ප්‍රධාන මහේස්ත්‍රාත් රංග දිසානායක මහතා නියෝග කර ඇත. රජයට අලාභයක් සිදුවන බව දැන දැනම ජාතික ඉතිරිකිරීමේ බැංකුවේ මුදල් යොදවා, නොවටිනා මිලකට ‘ද ෆිනෑන්ස්‘ සමාගමේ කොටස් 7,863,361 ක් මිලදී ගැනීම රාජ්‍ය සේවකයෙකු ලෙස, එනම් ජාතික ඉතිරිකිරීමේ බැංකුවේ සභාපතිවරයා ලෙස සේවයේ යෙදී සිටිය දී රජයට අයුතු සහගත ලෙස හෝ නීතිවිරෝධී ලෙස පාඩු කිරීමේ චේතනාවෙන් කටයුතු කිරීම ඇතුලු චෝදනා 4 කට සැකකාර ප්‍රදීප් කාරියවසම් මහතාව වැරදිකරු කරන ලදී. ජාතික ඉතිරිකිරීමේ බැංකුව විසින් කොළඹ කොටස් වෙළෙඳපොළේ ලැයිස්තුගත සමාගමක් වූ ‘ද ෆිනෑන්ස්‘ සමාගමේ කොටස් මිල දී ගැනීමේ ආන්දෝලනාත්මක ගනුදෙනුවක් බවට මෙය පත්ව තිබුණේය.", "URL": "https://sinhala.adaderana.lk/news.php?nid=99832", "Category": null, "Parent URL": null}