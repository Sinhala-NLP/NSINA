{"Source": "Adaderana", "Timestamp": "February 21, 2014 01:10 pm", "Headline": "ජෝන් කොතලාවල පාසලේ විදුහල්පතිට ස්ථාන මාරුවක්", "News Content": "කුරුණෑගල ජෝන් කොතලාවල විද්‍යාලයේ විදුහල්පති සමන් ඉන්ද්‍රරතන මහතා වහාම ක්‍රියාත්මක වන පරිදි කලාප අධ්‍යාපන කාර්යාලයට ස්ථාන මාරු කර තිබේ. ෆේස් බුක් සමාජ වෙබ් අඩවියේ ඡායා රූපයක් දැමූ සිද්ධියක් නිසා විදුහල්පතිවරයා ප්‍රසිද්ධියේ බැණ වැදීමක් හේතුවෙන් සිත් තැවුලට පත්ව සිසුවියක් සියදිවි හානිකර ගැනීම පිළිබඳ සිදුකළ විමර්ශනයකට අනුව පළාත් අධ්‍යාපන අමාත්‍යාංශය විසින් මෙම තීරණය ගෙන ඇති බව වාර්තා වේ. අදාළ විදුහල්පතිවරයා ක්‍රියා කර ඇති ආකාරය සම්බන්ධයෙන් තවදුරටත් විමර්ශන සිදුකළ යුතු බැවින් මෙම තීරණය ගෙන ති‍ෙබ්. විදුහල්පති සමන් ඉන්ද්‍රරතන මහතා පොලිස් අත්අඩංගුවට පත්වීමෙන් පසු ඇප මත මුදාහැරුණි. මේ අතර ශ්‍රීමත් ජෝන් කොතලාවල විද්‍යාලයේ ඇතිවී තිබෙන තත්ත්වය පිළිබඳ මාධ්‍ය දැනුවත් කිරීමේ විශේෂ සාකච්ඡාවක් අද(21) වයඹ පළාත් ප්‍රධාන අමාත්‍යංශ ලේකම් පී. බී. එම්. සිරිසේන මහතාගේ ප්‍රධානත්වයෙන් ලිච්ඡවී ශාලාවේදී පැවැත්වුණු අතර එහිදී ලේකම්වරයා පැවසුවේ සිද්ධියට අදාළව ජ්‍යෙෂ්ඨ සහකාර ලේකම්වරයාගේ සභාපතිත්වයෙන් යුතු ත්‍රිපුද්ගල කමිටුවක් පත්කර මේ වන විටත් විමර්ශන කටයුතු සිදුකරමින් පවතින බවයි. එම විමර්ශනයේ අතුරු වාර්තාවක් සලකා බලා කොතලාවල විදුහලේ විදුහල්පතිවරයා 2014.02.21 දින සිට වහාම ක්‍රියාත්මක වන පරිදි කුරුණෑගල අධ්‍යාපන කාර්යාලයට අනුයුක්ත කළ බව ලේකම්වරයා පැවසීය. මෙම විමර්ශන කටයුතු කඩිනමින් සිදුකර වාර්තාව හැකි ඉක්මනින් වයඹ ප්‍රධාන අමාත්‍යවරයාට බාරදීමට කටයුතු කරන බවද පැවසූ ලේකම්වරයා නිදහස්ව, සාධාරණව හා විනිවිද බාවයෙන් යුතුව මෙම විමර්ශන කටයුතු සිදුකරන බවද කීවේය.", "URL": "https://sinhala.adaderana.lk/news.php?nid=41274", "Category": null, "Parent URL": null}