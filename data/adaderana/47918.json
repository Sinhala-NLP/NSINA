{"Source": "Adaderana", "Timestamp": "December 10, 2014 03:07 pm", "Headline": "එප්පාවලදී වීදි නාටකයට පහරදීම - සන්ධාන මන්ත්‍රී ඇතුළු 3ක් රිමාන්ඩ්", "News Content": "ප්‍රවීණ සංගිත‍වේදී ජයතිලක බණ්ඩාර, සිවිල් සමාජ ක්‍රියාකාරිකයෙකු වන සමන්ත ඈපා ඇතුළු වීදි නාට්‍ය කණ්ඩායම විසින් එප්පාවල නගරයේදී සංවිධානය කළ \"වීදියේ විරෝ්ධය\" නම් වැඩසටහනට පහරදීමේ සිද්ධිය සම්බන්ධයෙන් තිදෙනෙකු අත්අඩංගුවට ගෙන තිබේ. මෙම පහරදීමේදී මාධ්‍යවේදියෙකු ද තුවාල ලැබූ බව වාර්තා විය. මෙම සිද්ධියට අදාළව ඒ අනූව තලාව ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රීවරයෙකු ඇතුළු පුද්ගලයින් තිදෙනෙකු අත්අඩංගුවට ගෙන තිබේ. පසුගිය 05 වනදා මහජනයා දැනුවත් කිරීමේ අරමුණින් මෙම වීදි නාට්‍ය සංවිධානය කර තිබුණි. එහිදී අදාළ පහරදීම සිදුකර ඇති බවට එප්පාවල පොලිසියට පැමිණිල්ලක් ලැබී ඇති බව සඳහන්ය. ඒ අනුව සිදුකළ විමර්ශනයකදී ඊයේ දිනයේ එක් සැකකරුවෙකු අත්අඩංගුවට ගත් බව පොලිසිය පැවසුවේය. ඉන් අනතුරුව අද පෙරවරුවේ තලාව ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රීවරයෙකු ඇතුළු පුද්ගලයින් තිදෙනෙකු ද පොලිසියට ඉදිරිපත් වීමෙන් පසු අත්අඩංගුවට ගෙන ඇති බව සඳහන්ය. සැකකරුවන් තඹුත්තේගම මහේස්ත්‍රාත් අධිකරණයට ඉදිරිපත් කිරීමෙන් අනතුරුව හෙට දිනය දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=47918", "Category": null, "Parent URL": null}