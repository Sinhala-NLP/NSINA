{"Source": "Adaderana", "Timestamp": "March 1, 2018 09:18 am", "Headline": "ශ්‍රී ලංකා-තායිලන්ත දේශපාලන උපදේශන සාකච්ඡා කොළඹ දී ", "News Content": "ශ්‍රී ලංකා තායිලන්ත ද්වීපාර්ශ්වික දේශපාලන උපදේශන ක්‍රියාදාමයේ සිව් වැනි සාකච්ඡා වටය කොළඹදී පවත්වා තිබේ. පසුගිය 27 සහ 28 යන දින වලදී මෙම සාකච්ඡා පැවති බව විදේශ කටයුතු අමාත්‍යාංශය සඳහන් කළේය. මෙම සාකච්ඡාවල ශ්‍රී ලංකා නියෝජිත පිරිසෙහි නායකත්වය විදේශ කටයුතු අමාත්‍යාංශයේ ලේකම් ප්‍රසාද් කාරියවසම් මහතා විසින් දරනු ලැබූ අතර තායිලන්ත විදේශ කටයුතු අමාත්‍යාංශයේ ස්ථීර ලේකම් බූසායා මතෙලීන් මහත්මිය තායිලන්ත නියෝජිත පිරිසෙහි නායකත්වය දරනු ලැබීය. ද්වී පාර්ශ්වික දේශපාලනික හා ආර්ථික සහයෝගීතාව තවදුරටත් ශක්තිමත් කිරීමට සහ වැඩිදියුණු කිරීමට කැපවන බවට මෙහිදී දෙරටේ නියෝජිතයින් ප්‍රතිඥා ලබාදී තිබේ. දෙරට අන්නෝන්‍ය වශයෙන් සහයෝගය දක්වන ක්ෂේත්‍රවල පුළුල් පරාසයකට අයත් කරුණු මෙන්ම කෘෂිකර්මාන්තය, ධීවර කර්මාන්තය, විද්‍යාව හා තාක්ෂණය, වෙළඳාම හා ආයොජනය, සංස්කෘතික හා සංචාරක කර්මාන්තය යනාදි ක්ෂේත්‍රවල දැනට ක්‍රියාත්මකවෙමින් පවතින වැඩසටහන්වල සමාලෝචනය කිරීම ද මෙම සාකච්ඡාවලදී සිදුවූ බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=85012", "Category": null, "Parent URL": null}