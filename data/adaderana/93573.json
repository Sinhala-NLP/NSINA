{"Source": "Adaderana", "Timestamp": "July 31, 2018 10:44 pm", "Headline": "අවේනික මත්ස්‍ය විශේෂ 12 ක් සංරක්ෂණයට පියවර", "News Content": "ශ්‍රී ලංකාවට ආවේනික එහෙත් වඳ වී යාමේ තර්ජනයට ලක්ව සිටින මත්ස්‍ය විශේෂ හදුනාගෙන එම මත්ස්‍ය විශේෂ ආරක්ෂා කිරීමේ වැඩපිළිවෙලක් මේ වන විට ආරම්භ කර ඇත. ඒ අනුව මෙම වඳවීමේ තර්ජනයට ලක්ව සිටින මත්ස්‍ය විශේෂ හදුනාගැනීම සහ එම මත්ස්‍යයින් රැකගැනීම වෙනුවෙන් ජාතික ජලජිවි වගා සංවර්ධන අධිකාරිය විසින් විශේෂ වැඩපිළිවෙලක් ක්‍රියාත්මක කර තිබේ. මෙම වැඩපිළිවෙල යටතේ ජාතික ජලජිවි වගා සංවර්ධන අධිකාරියේ මත්ස්‍ය ජාන සංරක්‍ෂණ සහ අභිජනන ක්‍රියාවලිය ආරම්භ කර ඇත. ලංකාවේ විවිධ පළාත් ආශ්‍රිතව සිදුකරන ලද සමීක්‍ෂණ අනුව වඳවියාමේ තර්ජනයට ලක්ව සිටින ලංකාවට අවේනික මත්ස්‍ය විශේෂ 12 ක් සංරක්ෂණය කිරීමේ කටයුතු මේ වනවිටත් ආරම්භ කර අවසන් ව‍ෙ. ඒ අතර , මැඩියා , ගුරාමි , ගල්පාඩ්, කාවයියා , ලුලා , වලපොත්තා , වළයා , පෙතියා ඇතුළු දේශීය මත්ස්‍ය විශේෂ අයත් වේ. මෙලෙස හදුනාගත් මත්ස්‍යයින් අභිජනනය කිරීමද ජාතික ජලජිවි වගා සංවර්ධන අධිකාරිය විසින් ආරම්භ කර ඇත. මෙම ඇතැම් මත්ස්‍ය විශේෂ හදුනාගැනීමට හැකි වී ඇත්තේ මහවැලි ජලාශ ආශ්‍රිතව පමණක් වන අතර එහි වළයා යන මත්ස්‍යයා කිලෝ 40 ක් තරම් විශාල වන මත්ස්‍යයෙකි. ඊට අමතරව ගඩයා නම් දැඩිව වඳ වීමේ තර්ජනයට ලක්ව සිටින මත්ස්‍යයා නාවලපිටිය සහ කොත්මලේ ප්‍රදේශවලට පමණක් ආවේනික මත්ස්‍ය විශේෂයකි . මෙම මත්ස්‍ය විශේෂ අභිජනනය කර ප්‍රධාන ජලාශ වෙත මුදාහැරීමට අවශ්‍ය කටයුතුද රාජ්‍ය අමාත්‍ය දිලිප් වෙදආරච්චි මැතිතුමාගේ උපදෙස් පරිදි ජාතික ජලජිවි වගා සංවර්ධන අධිකාරිය විසින් සැලසුම් කර තිබේ .", "URL": "https://sinhala.adaderana.lk/news.php?nid=93573", "Category": null, "Parent URL": null}