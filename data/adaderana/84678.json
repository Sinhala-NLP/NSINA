{"Source": "Adaderana", "Timestamp": "February 22, 2018 01:14 pm", "Headline": "කොතල හිඹුටු කෝප්ප ගෙනියන්න හදපු චීන ජාතිකයා  ගුවන්තොටේ දී පොලීසියට මාට්ටු", "News Content": "කොතල හිඹුටුවලින් නිශ්පාදනය කරන ලද කෝප්ප තොගයක් නීතිවිරෝධී ලෙස හොංකොං බලා රැගෙන යෑමට තැත් කළ 45 හැවිරිදි චීන ජාතික ගුවන් මගියෙකු අද(22) අලුයම කටුනායක ගුවන් තොටුපොළේදී රේගුවේ ජෛව විවිධත්ව ආරක්ෂණ ඒකකයේ නිලධාරීන් විසින් අත්අඩංගුවට ගෙන තිබේ. මෙම චීන ජාතිකයා මෙම කෝප්ප එකක් රුපියල් 13,000 බැගින් ගෙවා බේරුවල ප්‍රදේශයේ සාප්පුවකින් මිලදී ගෙන තිබූ අතර ඒවායේ මුළු වටිනාකම රුපියල් 104,000 ක් බව රේගුව පවසයි. මෙම පුද්ගලයා අද අලුයම 12.50 ට හොංකොං බලා පිටත්ව ගිය කැතේ ෆැසිපික් ගුවන් සේවයේ සී.එක්ස්. - 610 දරන ගුවන් යානයට කටුනායක ගුවන් තොටුපොළ වෙත පැමිණ සිටියදී ඔහුගේ ගමන් මල්ලේ සඟවා තිබූ මෙම කොතළ හිඹුටු කෝප්ප 08 රේගු නිලධාරීන් විසින් අත් අඩංගුවට ගෙන තිබේ. ශ්‍රී ලංකාව පුරා පිහිටි විවිධ සාප්පු මගින් , විදේශීය සංචාරකයන් නොමග යවා මේ ආකාරයට ශ්‍රී ලංකාවට ආවේනික භාණ්ඩ මෙන්ම පුරාවිද්‍යාත්මක වටිනාකමකින් යුතු භාණ්ඩ ද අලෙවි කිරීම මේ වනවිට ඉහළ ගොස් ඇති බව පවසන මාධ්‍ය ප්‍රකාශකවරයා මෙවැනි කටයුතු මගින් රේගු නිලධාරීන් අපහසුතාවට පත් වීම මෙන්ම රට පිළිබඳව වැරදි ආකල්ප විදේශීය සංචාරකයන් තුළ ඇති වන බවද ප්‍රකාශ කර ඇත. එහිදී මෙම කොතළ හිඹුටු කෝප්ප තොගය රාජසන්තක කර, මෙම චීන ජාතික ගුවන් මගියාට අවවාද කර නිදහස් කර ඇත.", "URL": "https://sinhala.adaderana.lk/news.php?nid=84678", "Category": null, "Parent URL": null}