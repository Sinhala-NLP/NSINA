{"Source": "Adaderana", "Timestamp": "July 12, 2019 10:25 am", "Headline": "මී ගවයින් සමඟ දිවීමේ තරගයකින් 7කට තුවාල", "News Content": "ස්පාඤ්ඤ්යේ වාර්ෂිකව පැවැත්වෙන සැන් ෆර්මින් උත්සවය අතරතුර පුද්ගලයින් 7 දෙනෙකු තුවාල ලබා ඇත. සැණකෙළියට සහභාගී වූ බොහෝ දෙනෙකු ප්‍රකාශ කළේ මෙවර එහි සංවිධානය සම්බන්ධයෙන් කිසිසේත්ම සෑහීමට පත් විය නොහැකි බවයි. ස්පාඤ්ඤ්යේ පැවැත්වෙන රාජ්‍ය උත්සවයක් බඳු මී ගවයන් සමඟ දිවීම\" (Running of the Bulls) ලෝකයේ ඉතා ප්‍රසිද්ධ සාම්ප්‍රදායිකව මෙන්ම ආගමික මූලයක් සහිත උළෙලකි. මෙහිදී බැලූ බැල්මට පෙනීයන්නේ මිනිසුන් කණ්ඩායමක් දුවන අතර, මී ගවයින් හොඳින් කිපී ඔවුන් පසුපස පන්නාගෙන පැමිණීමයි. මාර්ගය දෙපස ජනතාව කෑකෝ ගසමින් මෙදෙස බලා ප්‍රීතිවන අයුරුදු මෙහිදී දක්නට පුලුවන්. මේ ඉසව්ව සංවිධානය වන්නේ ස් පාඤ්ඥයේ, පැම්ප්ලෝනා (pamplona)නගරයේයි. එහිදී දින 07ක් පුරාවට සංවිධාන කරන ආගමික උත්සවයක් ඇත. ක්‍රිස්තියානි මූලයක් ඇති එමඟින් \"ෆර්මින් සාන්තුවරයාට (Saint Fermin) ගෞරවය කිරීම කරනු ලබයි. මේ උත්සවය \"සැන් ෆර්මින්\" (Saint Fermin)ලෙස හඳුන්වන අතර, සෑම වර්ෂයකම මෙන් ඉකුත් ජුලි 06 වැනිදා මෙය ආරම්භ වුණි. මෙහි විවිධ ඉසව් රැසක් තිබුණත් බොහෝ දෙනා දැඩි ආශාවක් දක්වන්නේ ජුලි 07 වැනිදා සිට ආරම්භ වූ මී ගවයන් සමඟ දිවීමේ අවස්ථාවටයි. මෙය මේ අයුරින් සතියක් පුරාවටම ක්‍රියාත්මක වෙයි. මේ අවස්ථාවට ලක්ෂ සංඛ්‍යාත පිරිසක් දැඩි කැමැත්තකින් සම්බන්ධ වන බවට සඳහන්ය. මේ උත්සවයේ ඉතිහාසය පිරික්සා බලන විට මෙය මධ්‍යතන යුගයේ සිට පැවත එන එකිනෙකට වෙනත් උත්සව දෙකක එකතුවක් බවයි පිරිස් ප්‍රකාශ කරයි. ශ්‍රීෂ්ම සෘතුව (Summer)ආරම්භයත් සමඟම වෙළෙඳුන් පැමිණෙන, වාණිජමය මුහුණුවරක් ගත් වෙළඳ භූමියක මෙය සිදු කෙරෙයි. ඊට ගවයන් විකුණන ගව වෙළෙඳුන් ද තම සතුන් අලෙවිකර ගැනීමට පැමිණි බව සඳහන්ය. මේ පැමිණීමත් සමඟම \"ගවපොර\" ඉසව්ව ආරම්භ වී ඇති අතර එහි ආරම්භ 14 වැනි ශත වර්ෂයට විහිදෙයි. ආගමික මුහුණුවර ඇති උත්සවය එකල පැවැත්වූයේ ඔක් තෝබර් 10 වැනිදාය. නමුත් 1951 වර්ෂයේ පටන් මෙය ජුලි 07 වැනිදාට මාරු කරනු ලැබුවේය. මුලදි මෙය දින දෙකක් පමණක් ක්‍රියාත්මක වුවද දැන් එය ඉහතදී සඳහන් කළ ආකාරයට සතියක් පුරාවට ක්‍රියාත්මකයි. කෙසේ වෙතත් සෑම වර්ෂයකම විශාල පිරිසක් මෙයට එක් වී තුවාල ලබයි. එමෙන්ම 1924 වර්ෂයේ පටන් මේ දක්වා කාලය තුළ පුද්ගලයන් 15 දෙනෙක් මරුමුවට පත්වුණි. මෙහිදී වැඩිමනක් පිරිස මියගොස් තිබෙන්නේ \"ගවකොටුව\" තුළදීය. මේ සතියේ සෑම සන්ධ්‍යාවකදීම එනම් සවස 6.30 ට මී ගවයන් හයදෙනෙක් ගව පොර සඳහාද යොදවන අතර මෙහිදී එම සතුන්ගේ ජීවිතද අහිමි වීම දැඩි අවධානයට ලක් වූ කරුණකි. මේ සිදුවීම් නිසාම ලෝකයේ සත්ත්ව අයිතිවාසිකම් සුරකින විවිධ සංවිධාන මෙය නවත්වා දමන ලෙසට ඉල්ලීම් කරයි. සත්ත්වයින් මිනිසාගේ පහත් විනෝදයට යොදා නොගන්නා ලෙසට ඔවුන් තරයේ ප්‍රකාශ කරන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113972", "Category": null, "Parent URL": null}