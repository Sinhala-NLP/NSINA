{"Source": "Adaderana", "Timestamp": "August 21, 2018 04:32 pm", "Headline": "උසස් පෙළ සිසුන්ට මාවා වික්ක පුද්ගලයෙකු පොලිස් බාරයට ", "News Content": "උසස් පෙළ විභාගය සඳහා පෙනී සිටීමට පැමිණි සිසුන් හට ගංජා මිශ්‍ර \" මාවා\" නමින් හඳුන්වන මත්ද්‍රව්‍ය ත්‍රීරෝද රථයකින් දඹුල්ල ජාතික පාසල ඉදිරිපිට අලෙවි කරමින් සිටි පුද්ගලයෙකු සැකපිට දඹුල්ල පොලීසිය අත්අඩංගුවට ගෙන තිබේ. මෙම සැකකරු ඉතා සූක්ෂම ලෙස ත්‍රීරෝද රථයක \" මාවා\" විශාල ප්‍රමාණයක් සඟවා ගෙන විභාගය සඳහා විරාමයන් ලද අවස්ථාවන්හිදී උසස් පෙළ සිසුන්ට මේවා අලෙවි කිරීම සිදුකරන බව පොලීසියට තොරතුරු ලැබී තිබිණි. ඒ අනුව වෙස්වලා ගත් පොලිස් නිලධාරීන් කීප දෙනෙකු දඹුල්ල ජාතික පාසල ඉදිරිපිට රැඳී සිටිමින් පාසල් සිසුන් කීප දෙනෙකටම මත්ද්‍රව්‍ය අලෙවි කරනවාත් සමඟ ඊයේ(20) සවස අත්අඩංගුවට ගෙන තිබේ. පසුව මේවා මිලදී ගැනීමට පැමිණි පාසල් සිසුන් විභාගය ලිවීමට අවශ්යි නිසා විභාග ශාලාධිපතිට දැනුම් දී ඔවුන් විභාග ශාලාවට පිටත් කොට \"මාවා\" නමින් හඳුන්වන මත්ද්‍රව්‍ය අලෙවි කළ පුද්ගලයා පොලිස් බාරයට ගෙන තිබේ. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා කියා සිටියේ උසස් පෙළ විභාගය සඳහා පෙනී සිටින්න දරුවන්ගේ අධ්‍යාපනයට බාධාවක් නොවන ආකාරයට මෙම ජාවාරම් පිළිබඳව පරීක්ෂණ පවත්වන බවත් කෙසේ වෙතත් දෙමාපියන්ගේ සහ ගුරුවරුන්ගේ මේ පිළිබඳව දැඩි අවධානය යොමු විය යුතු බව ය. අත්අඩංගුවට ගත් සැකකරු \" මාවා \" නැමැති මත්ද්‍රව්‍ය සමඟ දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව හෙතෙම සඳහන් කළේ ය. මෙසේ \"මාවා\" නමින් හඳුන්වන මත්ද්‍රව්‍ය විශේෂය ගංජා මිශ්‍ර පුවක් කැබලි උපයෝගී කරගෙන පාසල් සිසුන්ට අලෙවි කිරීම කාලයක් තිස්සේ අත්අඩංගු ගත් පුද්ගලයා විසින් සිදුකරනු ඇතැයි පොලිස් පරීක්ෂණවලදී හෙළිවී තිබේ.", "URL": "https://sinhala.adaderana.lk/news.php?nid=94774", "Category": null, "Parent URL": null}