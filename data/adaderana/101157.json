{"Source": "Adaderana", "Timestamp": "December 22, 2018 05:09 pm", "Headline": "ශ්‍රී පාද වන්දනා සමය ආරම්භ වෙයි", "News Content": "2018-2019 වර්ෂය සඳහා ශ්‍රී පාද වන්දනා සමය උදුවප් පුර පසලොස්වක පොහෝ දින අද(22) අලුයම යෙදුණු සුභ නැකතින් ආරම්භ කෙරුනි. පැල්මඩුල්ල ගල්පොත්තාවෙල රජ මහ විහාරස්ථානයේ සිට මාර්ග තුනක් ඔස්සේ ශ්‍රී පාද මළුව දක්වා වැඩම කර වු සාධාතුක කරඩුව සමන් දේව ප්‍රතිමාව සහ දේවාභරණ ශ්‍රී පාද මළුව දක්වා අද අලුයම වැඩම කර ශ්‍රී පාද පත්මය සුවද පැනින් දෝවනය කර ආගමික වතාවන් මධ්‍යයේ වැඩම කර වු සධාතුක කරඩුව සමන්දේව ප්‍රතිමාව සහ දේවාභරණ ශ්‍රී පාද මළුවේ තැන්පත් කිරීමෙන් අනතුරුව ශ්‍රී පාද වන්දනා සමය ආරම්භ කෙරුණි. ශ්‍රී පාදස්ථානාධිපති සබරගමු පලාතේ ප්‍රධාන සංඝ නායක පැල්මඩුල්ල රජමහ විහාරස්ථානයේ විහාරාධිපති ඌව වෙල්ලස්ස විශ්ව විද්‍යාලයේ කුලපති බෙන්ගමුවේ ධම්මදින්න නායක ස්වාමින් වහන්සේගේ ප්‍රධානත්වයෙන් මෙවර ශ්‍රී පාද වන්දනා සමය ආරම්භ කෙරුණි. ශ්‍රී පාද වන්දනා සමය ආරම්භ කල පළමු දිනයේම දිවයිනේ විවිධ ප්‍රදේශවල සිට සිල් සමාදම් විම සඳහා සහ ශ්‍රී පාදය කරුණා කිරීමට හැටන් මාර්ගය ඔස්සේත්, රත්නපුර පලාබද්දල මාර්ගය ඔස්සේත් ශ්‍රී පාදය කරුණා කිරීමට විශාල වන්දනාකරුවන් පිරිසක් පැමිණ සිටියහ. ශ්‍රී පාද පත්මය පිහිටුවා වසර 2600 ක් සපිරිම නිමිත්තෙන් ශ්‍රී පාද වන්දනා සමය අවසන් වන තෙක්ම විශේෂ ආශිර්වාද පුජාවන් ගණනාවක් ශ්‍රී පාද උඩු මළුවේ පවත්වන බව ශ්‍රී පාදස්ථානාධිපති හිමියන් කියා සිටියේය. පැල්මඩුල්ල ගල්පොත්තාවෙල රජමහ විහාරස්ථානයේ සිට හැටන් මාර්ගය ඔස්සේ වැඩම කර වු සමන් දේව ප්‍රතිමාව සහ දේවාභරණ රැගත් රිය පෙරහැරට හැටන් නගරයේදි පුෂ්ප උපහාර දැක්විම සඳහා ප්‍රදේශයේ ජනතාව විශාල වශයෙන් රැස්ව සිටියහ. 2018-2019 ශ්‍රී පාද වන්දනා සමයේදි හැටන් මාර්ගය ඔස්සේත් රත්නපුර පලබද්දල මාර්ගය ඔස්සේත් පැමිණෙන වන්දනාකරුවන් වෙනුවෙන් පොදු පහසුකම් රැසක් සලසා ඇති අතර, එසේ පැමිණෙන වන්දනාකරුවන් වෙනුවෙන් විශේෂ ආරක්ෂිත වැඩපිලිවෙලක්ද පොලීසිය මඟින් දියත් කර ඇත. පොලිතින් සහ ප්ලාස්ටික් ඝන අපද්‍රව්‍ය වලින් තොරව ශ්‍රී පාදස්ථානය පුජනීය ස්ථානයක් සේ සලකා පරිසර හිතකාමි ලෙස ශ්‍රී පාදය කරුණා කරන ලෙස ශ්‍රී පාදස්ථානාධිපති හිමියන් සියළුම වන්දනාකරුවන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=101157", "Category": null, "Parent URL": null}