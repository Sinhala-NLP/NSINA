{"Source": "Adaderana", "Timestamp": "July 20, 2016 11:08 am", "Headline": "මනුෂ්‍ය ඝාතනයකට මරණ දඬුවම්", "News Content": "මනුෂ්‍ය ඝාතනයකට වරදකරු වූ පුද්ගලයෙකුට අනුරාධපුර මහාධිකරණය මරණ දඬුවම නියම කර තිබේ.ගල්නෑව ප්‍රදේශයේ පදිංචි පුද්ගලයෙකුට මෙලෙස මරණ දඬුවම නියම වී ඇති බව සඳහන්ය.2013 වසරේ දෙසැම්බර් මස 12 වන දින ගල්නෑව ප්‍රදේශයේ දී මුගුරකින් පහර දී පුද්ගලයෙකු ඝාතනය කළ බවට විත්තිකරුට එරෙහිව නීතිපතිවරයා විසින් අනුරාධපුර මහාධිකරණය හමුවේ අධි චෝදනා ගොනුකර තිබුණි. අදාළ නඩුවේ තීන්දුව ප්‍රකාශයට පත් කරමින් මහාධිකරණ විනිසුරු ධම්මික ගනේපොල මහතා සඳහන් කර ඇත්තේ විත්තිකරුට එරෙහි චෝදනා සාධාරණ සැකයකින් තොරව ඔප්පුවීම හේතුවෙන් ඔහුට මරණ දඬුවම නියම කරන බවයි.මේ අතර හෙරොයින් ළඟ තබා ගැනීමේ චෝදනාවකට වරදකරු වූ පුද්ගලයෙකුට ද අනුරාධපුර මහාධිකරණය විසින් ජීවිතාන්තය දක්වා බරපතළ වැඩ සහිත සිරදඬුවමක් නියම කර තිබේ.හෙරොයින් ග්‍රෑම් තුනයි මිලිග්‍රෑම් 83ක් ළග තබා ගැනීමේ චෝදනාවකට වරදකරු වූ පුබ්බෝගම, කටුකැලියාව ප්‍රදේශයේ පදිංචිකරුවෙකුට මෙම දඬුවම නියම වී ඇති බව සඳහන්ය.", "URL": "https://sinhala.adaderana.lk/news.php?nid=62251", "Category": null, "Parent URL": null}