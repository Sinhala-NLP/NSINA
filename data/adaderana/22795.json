{"Source": "Adaderana", "Timestamp": "March 14, 2012 02:41 pm", "Headline": "ඉන්දීය තීරණය නිසි වෙලාවට ගන්නවා-විදේශ කටයුතු ඇමතිගෙන් විශේෂ ප්‍රකාශයක්", "News Content": "ශ්‍රී ලංකාව සම්බන්ධයෙන් අමෙරිකාව විසින් ජගත් මානව හිමිකම් සමුළුවේ මෙවර සැසි වාරයට ගෙන ඒමට නියමිත යයි කියනු ලබන යෝජනාව සම්බන්ධයෙන් නිසි වේලාවට තීරණයක් ගන්නා බව ඉන්දීය විදේශ කටයුතු අමාත්‍ය එස්.එම් ක්‍රිෂ්ණ මහතා පවසයි. ඒ සම්බන්ධයෙන් එකී නිශ්චිත මොහොතේ පාර්ලිමේන්තුව දැනුවත් කිරීමට පියවර ගන්නා බව හෙතෙම අද ඉන්දීය පාර්ලිමේන්තුව රැස් වූ අවස්ථාවේදී සඳහන් කළේය. එසේම ශ්‍රී ලංකාව සම්බන්ධයෙන් මෙතෙක් ජිනීවාහි මානව හිමිකම් සමුළුවේදී කිසිදු යෝජනාවක් සාකච්ඡා කෙරී නොමැති බව ඔහු සිහිපත් කළේය. ශ්‍රී ලංකාවේ ද්‍රවිඩ ජනතාවගේ දුක්ගැනවිල්ල ට ආමන්ත්‍රණය කළ හැකි ප්‍රතිසන්ධාන වැඩපිළිවෙළකට එළඹිය යුතු බව ඉන්දීය රජය විසින් ශ්‍රී ලංකා රජයට පෙන්වාදී ඇතැයි ඉන්දීය විදේශ කටයුතු අමාත්‍යවරයා අවධාරණය කළේය. එසේම දේශපාලන විසඳුමක් සඳහා ද්‍රවිඩ දේශපාලන පක්ෂ සමග සාකච්ඡා කළ යුතු බවත්,විශේෂයෙන්ම ද්‍රවිඩ ජාතික සන්ධානය සමග සාකච්ඡා ඉදිරියට ගත යුතු බවත් ඉන්දීය රජයේ අපේක්ෂාව බව ක්‍රිෂ්ණා මහතා පෙන්වා දුන්නේය. අනෙක් අතට සැබෑ ප්‍රතිසන්ධාන ක්‍රියා මාර්ගයක් සඳහා උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ වාර්තාවේ නිර්දේශ සම්පූර්ණයෙන්ම ක්‍රියාත්මක කළ යුතු බවට ශ්‍රී ලංකා රජයට කරුණු දක්වා ඇතැයි ඔහු සඳහන් කළේය. මේවන විට ශ්‍රී ලංකා රජයෙන්ද සුබවාදී ප්‍රතිචාර ලැබී ඇති බව සිහිපත් කළ ඉන්දිය විදේශ කටයුතු අමාත්‍යවරයා ද්‍රවිඩ ජාතික දේශපාලන පක්ෂ සමග ශ්‍රී ලංකා රජය සාකච්ඡා පවත්වමින් සිටින බවත්,එකී සාකච්ඡාවල ප්‍රතිඵලයක් ලෙස 13 වන ආණ්ඩුක්‍රම ව්‍යවස්ථා සංශෝධනය මුළුමනින්ම ක්‍රියාත්මක කිරීමට හැකිවෙනු ඇතැයි තමන් විශ්වාසය පළකරන බවට ශ්‍රී ලංකා රජය ඉන්දියාවට පොරොන්දු වී ඇති බව ක්‍රිෂ්ණා මහතා කියා සිටියේය. එසේම දේශපාලන විසඳුමක් සඳහා සාකච්ඡාමය ක්‍රියාමාර්ගයක් ගැනීමට ශ්‍රී ලංකාවේ දේශපාලන පක්ෂවල සහයෝගයෙන් සර්ව පාක්ෂික කමිටවුක් කැඳවීම වෙනුවෙන් ඉන්දියාවටද ආරාධනා කර ඇති බවද ඔහු අවධාරණය කළේය. කරුණු එසේ වුවද ඉන්දීය විදේශ කටයුතු අමාත්‍යවරයාගේ ප්‍රකාශය එරට පාර්ලිමේන්තුව තුළ විවේචනයට ලක්කරමින් ඉන්දීය කොමියුනිස්ට් පක්ෂ නායක, ඩී.රාජා මහතා අදහස් දක්වමින් පවසා සිටියේ ක්‍රිෂ්ණා මහතාගේ අදහස් දැක්වීම අවංකත්වයෙන් තොර බවයි. යුද අපරාධ සම්බන්ධයෙන් ශ්‍රී ලංකාව පවත්නා තැන සම්බන්ධයෙන් ඉන්දීය විදේශ කටයුතු අමාත්‍යවරයා නොදැනුවත් බවත්,උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ නිර්දේශ ක්‍රියාත්ම කර ඇත්තේ කොතැනකදැයි ඩී.රාජා මහතා ප්‍රශ්න කළේය. මෙම චෝදනාවට සහයදෙමින් පාර්ලිමේන්තුවේ අදහස් දැක්වූ සමස්ත ඉන්දීය අන්න ද්‍රවිඩ මුන්නේත්‍ර කසාගම් පක්ෂයේ තිරුච්චි ශිවා මහතා කියා සිටියේ තම විදේශ කටයුතු අමාත්‍යවරයාගේ කතාව ශ්‍රී ලංකා රජයේ කතාවක ෆොටෝ කොපියක් පමණක් බවයි. මේ අයුරින් ඉන්දීය විදේශ කටයුතු අමාත්‍ය එස්.එම් ක්‍රිෂ්ණා මහතාගේ කතාව දැඩිව විවේචනය කළ තිරුච්චි ශිවා මහතා, ක්‍රිෂ්ණා මහතාගේ දේශන පිටපත ඉරාදමා විරෝධය පළ කොට පාර්ලිමේන්තු සභා ගර්භයෙන් නික්ම ගියේය.", "URL": "https://sinhala.adaderana.lk/news.php?nid=22795", "Category": null, "Parent URL": null}