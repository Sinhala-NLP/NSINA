{"Source": "Adaderana", "Timestamp": "September 25, 2011 04:07 pm", "Headline": " ජනපතිගේ දේශනය ලෝකයටම අදාළයි", "News Content": "එක්සත් ජාතීන්ගේ සංවිධානයේ 66 වන මහා මණ්ඩල සැසිවාරය අමතමින් ජනාධිපති මහින්ද රාජපක්ෂ මහතා කළ දේශනය ලොව පුරා නායකයින්ගේ ප්‍රසාදයට ලක් වූ බව විදෙස් කටයුතු අමාත්‍ය,මහාචාර්ය ජී.එල් පීරිස් මහතා පවසයි. විශේෂයෙන්ම ආසියානු,අප්‍රිකානු හා ලතින් අමෙරිකානු රටවල නායකයින් ඒ පිළිබඳ ප්‍රශංසා කළ බව ඔහු කියා සිටියි. බොහෝ දෙනෙකු ජනාධිපතිවරයාගෙන් ද්වේශ සහගත දේශනයක් බලාපොරොත්තු වුවද එය එසේ නොවී ඉතා සංයමයකින් යුතුව මනාව කරුණු දක්වන්නට ජනාධිපතිවරයා සමත් වූ බව අමාත්‍යවරයා සඳහන් කරයි. ජනාධිපතිවරයා විසින් ශ්‍රී ලංකාවට අදාළව පමණක් නොව පොදුවේ ලෝකයටම බලපවත්නා ප්‍රශ්න පිළිබඳව ප්‍රයෝජනවත්ව හා ආකාර්ශනීය ලෙස විග්‍රහයක් කළ බව විදෙස් කටයුතු අමාත්‍යවරයා පෙන්වාදෙයි. ජනාධිපතිවරයා සමග නිව්යෝර්ක් නුවර සංචාරයට එක්වී සිටින විදේශ කටයුතු අමාත්‍ය,මහාචාර්ය ජී.එල් පීරිස් මහතා එහි සිටින අද දෙරණ විශේෂ නියෝජිත ශෙහාන් බරණගේ මහතා සමග සම්මුඛ සාකච්ඡාවකට එක්වෙමින් මෙසේ අදහස් දැක්වීය. පසුව ජනාධිපතිවරයා අමෙරිකානු ‍කොංග්‍රස් මණ්ඩල සභිකයින් හමුවී රටේ වත්මන් ස්වරූපය ,අද්‍යතන දේශපාලන වාතාවරණය පිළිබඳ දීර්ඝ වශයෙන් කරුණු පෙන්වා දුන් බව ජී.එල් පීරිස් මහතා පවසයි. මෙම සාකච්ඡාවේ ප්‍රතිඵලයක් ලෙස ඔවුන්ට රටේ ප්‍රශ්න, ඒවා විසඳීම සඳහා රජය විසින් ගෙන ඇති ක්‍රියා මාර්ග මෙන්ම ඒවායේ ප්‍රතිඵල පිළිබඳවද මනා වැටහීමක් ඇති වූ බව පෙනෙන්නට තිබුණු බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18961", "Category": null, "Parent URL": null}