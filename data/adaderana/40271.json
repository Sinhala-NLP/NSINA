{"Source": "Adaderana", "Timestamp": "January 11, 2014 03:35 pm", "Headline": "දෙදරු පියා ඉල්ලා බූ‍ස්සේ අදත් විරෝධතා", "News Content": "යතුරුපැදි පුහුණුකරු අනුර ප්‍රසන්න ද සොයිසා නැමැති 43 හැවිරිදි දෙදරු පියා බූස්ස ප්‍රදේශයේදී කිසියම් පිරිසක් විසින් ඉකුත් 4 වැනිදා පැහැරගෙන ගිය බවත් ඔහු වහාම සොයාදෙන ලෙසත් ඉල්ලමින් ප්‍රදේශවාසීන් පිරිසක් කළු කොඩි ඔසවාගෙන අදත් විරෝධතාවයක් ආරම්භ කර තිබේ. ගාල්ල - කොළඹ ප්‍රධාන මාර්ගයේ බූස්ස, පන්සල හන්දියේ මෙම විරෝධතාවය පැවැත්වෙන බව අප වාර්තාකරු පැවසීය. පසුගිය 07 වැනිදා ද ප්‍රදේශවාසීන් ගාල්ල, බූස්ස හන්දියේ මෙලෙස විරෝධතාවයක නිරත විය. පැහැර ගැනීමට ලක්වූ පුද්ගලයා රියදුරු පුහුණු ආයතනයක යතුරුපැදි පුහුණුකරුවෙකි. 32-5374 අංක තහඩු සහිත පැජරෝ රථයකින් පැමිණි පිරිසක් විසින් ඔහුව පැහැරගෙන ගිය බව උද්ඝෝෂණයේ නිරතවන පිරිස එදින ප්‍රකාශ කළේය. සිද්ධිය සම්බන්ධයෙන් ප්‍රදේශවාසීන් රත්ගම පොලීසියට පැමිණිල්ලක් ද කර තිබේ.", "URL": "https://sinhala.adaderana.lk/news.php?nid=40271", "Category": null, "Parent URL": null}