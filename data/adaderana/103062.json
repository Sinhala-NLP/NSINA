{"Source": "Adaderana", "Timestamp": "January 25, 2019 02:59 pm", "Headline": "මැසිඩෝනියාවේ නම වෙනස් කිරීම ගැන ග්‍රීසියේ විරෝධතා ", "News Content": "මැසිඩෝනියාවේ නාමය වෙනස් කිරීම සඳහා ග්‍රීක පාර්ලිමේන්තුව හමුවේ පැවැත්වීමට නියමිත ඡන්ද විමසීම ඉලක්ක කර විරෝධතා මාලාවක් සංවිධානය වී ඇත. එහි එක් විරෝධතාවක් එරට පාර්ලිමේන්තුව අභියස පැවැත්වුණු අතර එය ප්‍රචණ්ඩකාරී මුහුණුවරක් ගෙන තිබේ. අසල්වැසි මැසිඩෝනියා රාජ්‍යයේ නම වෙනස් කිරීම සම්බන්ධයෙන් ග්‍රීක පාර්ලිමේන්තුව ඇති කරගත් එකඟතාවට විරෝධය පළකරමින් දැවැන්ත ජනතා රැළියක් යළිත් පැවැත්වුණි. ඇතෑන්ස්හි පාර්ලිමේන්තු ගොඩනැගිල්ල ඉදිරිපිට ක්‍රියාත්මක වූ විරෝධතා අතරතුර නොසන්සුන් තත්ත්වයක් උද්ගත වූ අතර පිරිස විසුරුවාහැරීමට පොලීසිය යෙදවීමටද සිදුව ඇත. එහිදී විරෝධතාකරුවන් පොලීසිය වෙත පෙට්‍රල් බෝම්බ, ගල්මුල්, ගිනි කෙළිවලින් ප්‍රහාර එල්ල කිරීමත් සමඟින් දෙපාර්ශ්වය අතරට ගැටුම් හටගෙන ඇත. අනතුරුව කලහකාරී පිරිස විසුරුවා හැරීමට කඳුළු ගෑස් ප්‍රහාර එල්ල කිරීමට පොලීසිය කටයුතු කර ඇති අතර එහිදී විරෝධතාකරුවන් කිහිපදෙනෙක් අත්අඩංගුවට පත්ව ඇති බවත් විදෙස් වාර්තාවල සදහන් වුණි. පැරැණි යුගෝස්ලෝවියාවෙන් වෙන්වූ රාජ්‍යයක් වන මැසඩෝනියාව, සිය නම වෙනස් කිරීම වෙනුවෙන් වසර 27ක් තිස්සේ උත්සාහයන් රැසක් ක්‍රියාත්මක කළේය. මේ සදහා මැසඩෝනියාවේ ජනමත විචාරණ පවා පැවැත්වුණත්, සුදුසු එකඟතාවකට පැමිණීමට නොහැකිවීම හේතුවෙන් ඒ සම්බන්ධයෙන් වන අවසාන තීරණ ගැනීමේ අවස්ථාව ග්‍රීසිය වෙත පැවරී තිබේ. ඒ අනුව වර්තමානයේදී මැසඩෝනියාව ලෙසින් හැඳින්වෙන රාජ්‍යය ඉදිරියේදී උතුරු මැසිඩෝනියානු ජනරජය ලෙසින් නම් කිරීමට නියමිතය. කෙසේ වෙතත් ග්‍රීක ජනතාව ඊට එරෙහිවීමත් සමඟ මෙම විරෝධතා ව්‍යාප්ත වූ බවට සඳහන් වෙයි. ඒ වෙනුවෙන් ග්‍රීක පාර්ලිමේන්තුවේ ඡන්දයක් පැවැත්වීමට සූදානම්ව පවතින අතර ලබන සඳුදාට නියමිත එම ඡන්දය ඉලක්ක කර තවත් විරෝධතා පැවැත්වීම විරෝධතාකරුවන්ගේ අපේක්ෂාව වී ඇත.", "URL": "https://sinhala.adaderana.lk/news.php?nid=103062", "Category": null, "Parent URL": null}