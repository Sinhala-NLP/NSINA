{"Source": "Adaderana", "Timestamp": "April 24, 2012 01:30 pm", "Headline": "ගෝලීය සම්භාෂණයට විදෙස් ඇමතිවරු 500 ක් ශ්‍රී ලංකාවට", "News Content": "ජාත්‍යන්තර විදුලි සංදේශ සංගමයේ නියාමකයන් සඳහා වන ගෝලීය සම්භාෂණයෙහි සහ ගෝලීය කර්මාන්ත ප්‍රමුඛයන්ගේ සංසදයෙහි සත්කාරක රට වශයෙන් ශ්‍රී ලංකාව තෝරාගෙන තිබේ. මේ සඳහා ජනාධිපති මහින්ද රාජපක්ෂ මහතා ‍කළ යෝජනාවකට අනුව රුපියල් මිලියන 70 ක මුදලක් වෙන්කිරීමට කැබිනට් අනුමැතිය ලැබුණු බව ශ්‍රී ලංකා විදුලි සංදේශ නියාමන කොමිසන් සභාවේ අධ්‍යක්ෂ ‍ජනරාල් අනූෂ පැල්පිට මහතා සඳහන් කරයි. මේ වසරේ ඔක්තෝම්බර් මස 03 වැනිදා සිට 05 වැනිදා දක්වා මෙම සමුළුව පැවැත්වීමට කටයුතු යොදා ඇත. ඒ සඳහා ජාත්‍යන්තර විදුලි සංදේශ සංගමයේ රටවල් 192 ක් නියෝජනය කරමින් විදුලි සංදේශ අමාත්‍යවරු 500 ට අධික පිරිසක් සහභාගීවීමට නියමිතය. මෙහිදි පසුගිය වසරේ දෙසැම්බර් මස අත්සන් කරන ලද සත්කාරක දේශ ගිවිසුමේ අන්තර්ගත නිගමනයන් හා කොන්දේසි පිළිබඳ සාකච්ඡා කර ගිවිසුමකට එළඹීම සඳහා ශ්‍රී ලංකා විදුලි සංදේශ නියාමන කොමිසන් සභාවට බලය පැවරීමට ද කටයුතු යොදා තිබේ.", "URL": "https://sinhala.adaderana.lk/news.php?nid=23769", "Category": null, "Parent URL": null}