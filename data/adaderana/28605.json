{"Source": "Adaderana", "Timestamp": "October 25, 2012 10:17 am", "Headline": "වැඩිහිටියන්ට වෙනම රෝහල් ඉදිකෙරෙයි", "News Content": "වැඩිහිටි රෝගී සත්කාර සේවා පුළුල් කිරීමට සෞඛ්‍ය අමාත්‍යංශය තීරණය කර තිබේ. මේ වන විට මෙරට වැඩිහිටි ජනගහණය 8% - 10% ත් අතර වුව ද 2025 වසර ‍වන විට එය 22% දක්වා ඉහළ යා හැකි බව සෞඛ්‍ය අමාතයංශය පෙන්වාදෙයි. ආසියානු රටවලින් වැඩිහිටි ජනගහනය සීග්‍ර වැඩිවීමක් පෙන්වන රට ශ්‍රී ලංකාව වන අතර දකුණු ආසියාවේ වැඩිම වැඩිහිටි ජනගහනයක් සිටින රට වන්නේ ද ශ්‍රී ලංකාවයි. මෙරට සෞඛ්‍ය ක්ෂේත්‍රයේ පවතින වර්ධනයත් සමඟ ආයු අපේක්ෂාව ඉහළයාම වැඩිහිටි ජනගහනය වැඩීවීමට හේතුවී ඇත. එම නිසා වැඩිවන වැඩිහිටි ජනගහනයට අවශ්‍ය සෞඛ්‍ය සේවා සැපයීමට විශේෂ වැඩ පිළිවෙලක් ක්‍රියාත්මක කිරීමට බලාපොරොත්තු වන බව සෞඛ්‍ය අමාත්‍යංශය සඳහන් කළේය. ඒ යටතේ වැඩිහිටියන් සඳහා ඉදිරියේ දී වෙනම ‍රෝහල් ඉදිකිරීමට සැලසුම් කර ඇති බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=28605", "Category": null, "Parent URL": null}