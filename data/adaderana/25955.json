{"Source": "Adaderana", "Timestamp": "July 21, 2012 08:34 pm", "Headline": "චක්‍රලේඛ වෙනසට එරෙහිව ගුරු සංගමයෙන් විරෝධතාවක්", "News Content": "අධ්‍යාපන අමාත්‍යාංශයේ චක්‍රලේඛ වෙනස් කිරීමට ගෙන ඇති තීරණය පිළිබඳ ලංකා ගුරු සංගමය සිය විරෝධය පළ කරයි. ගුරු හා විදුහල්පති සංගම්වල විමසීමකින් තොරව මෙම වෙනස් කිරීම් සිදුකිරීමට පියවර ගෙන ඇති බව එම සංගමයේ ලේකම් ජෝශප් ස්ටාලින් මහතා ප්‍රකාශ කරයි. මෙම තත්ත්වයට විරෝධය පළ කරමින් ලබන 25 වැනි දින අධ්‍යාපන අමාත්‍යාංශය ඉදිරිපිට දී විරෝධතාවක් ද දියත් කිරීමට කටයුතු කරන බව ජෝශප් ස්ටාලින් මහතා සඳහන් කළේය. අධ්‍යාපන අමාත්‍යාංශයේ සියලුම චක්‍රලේඛ යාවත්කාලීන කිරීමට පියවර ගන්නා බව පසුගියදා අධ්‍යාපන බලධාරීන් මාධ්‍ය වෙත අදහස් දක්වමින් පවසා සිටියේය.", "URL": "https://sinhala.adaderana.lk/news.php?nid=25955", "Category": null, "Parent URL": null}