{"Source": "Adaderana", "Timestamp": "September 14, 2010 04:27 pm", "Headline": "සිසුන් ගැටෙයි-වයඹ පීඨ දෙකක් වැසෙයි", "News Content": "වයඹ විශ්ව විද්‍යාලයේ අධ්‍යයන පීඨ දෙකක් තාවකාලිකව වසා දමා තිබේ. ශිෂ්‍ය‍යින් දෙපිරිසක් අතර ඇති වූ ගැටුමක්‍ හේතුවෙන් අධ්‍යයන පීඨ දෙකක් මෙසේ ‍වසා දැමීමට කටයුතු කළ බව එම විශ්ව විද්‍යාලයේ ලේඛකාධිකාරී ගාමිණී ඒකනායක මහතා සඳහන් කරයි. ඒ අනුව ව්‍යවහාර විද්‍යා පීඨයත් ව්‍යාපාර අධ්‍යයන හා මූල්‍ය පීඨයත් මෙසේ තාවකාලිකව වසා දමා තිබේ. එම පීඨ දෙකේ සිසුන් බස්රථ මගින් ආරක්ෂිතව විශ්ව විද්‍යාල භූමියෙන් ඉවත් කිරීමට කටයුතු කළ බව ගාමිණී ඒකනායක මහතා කියා සිටියේය. කෙසේවෙතත් විශ්ව විද්‍යාලයේ සෙසු අධ්‍යයන පීඨවල කටයුතු සුපුරුදු පරිදි සිදුකෙරෙන බව ද ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=10857", "Category": null, "Parent URL": null}