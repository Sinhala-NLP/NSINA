{"Source": "Adaderana", "Timestamp": "June 24, 2013 01:36 pm", "Headline": "එදා අගමැතිතුමාගේ පුතාට විදුහල්පතිතුමා වේවැලෙන් ගැසුවා ඒත් අද!", "News Content": "අපි පාසල් ගිය කාලයේ විදුහල්පතිතුමා අගමැතිතුමාගේ පුතාට වේවැලෙන් ගැසූ බවත් අද ප්‍රාදේශීය සභාවේ සභාපතිතුමාගේ පුතා විදුහල්පතිතුමාට ගසන බවත් එජාප නායක රනිල් වික්‍රමසිංහ මහතා පවසයි. රාජපක්ෂ රෙජිමය අවුරුදු 40ක, 50ක, 100ක, 200ක, 300ක තිබුණ සම්ප්‍රදාය සම්පූර්ණයෙන් වෙනස් කර රටේ නීතිය, අධ්‍යාපනය කඩා දමා ඇති බව හෙතෙම පෙන්වාදෙයි. තමන් රාජකීය විද්‍යාලයේ ප්‍රාථමික පන්තියේ අධ්‍යාපනය ලබන විට අනුර බණ්ඩාරනායකත් එහි සිටි බවත් එකල විදුහල්පතිවරයා අපට වේවැලෙන් ගැසූ බවත් රනිල් වික්‍රමසිංහ මහතා කියයි. එවකට අනුර බණ්ඩාරනායකගේ පියා අගමැති එස්.ඩබ්ලිව්.ආර්.ඩී. බණ්ඩාරනායක මහතා බවද එතුමා මේ ගැන විදුහල්පතිවරයාගෙන් ඇසුවේවත්, කතා කළේවත් නැති බවද ඔහු පවසයි. සාමාන්‍යයෙන් මාස 6ට වරක් විදුහල්පතිවරයාට කතා කර පුතාගේ ප්‍රගතිය ගැන පමණක් බණ්ඩාරනායක අගමැතිවරයා විමසන බවද ඒ හැර වෙන දෙයක් නොකළ බවද විපක්ෂනායක රනිල් වික්‍රමසිංහ මහතා සිහිපත් කරයි. ඒ කාලේ විදුහල්පතිවරයා නැති නම් ගුරුවරයා වේවැලෙන් ගැසූ බව කියන්න අපි බය වී සිටි බවත්, ඊට හේතුව වේවැලෙන් ගෑසීමට හේතුව පියා දැනගත් විට ගෙදර ගියාම තවත් දඬුවම් විඳීමට සිදුවන බව යැයි වික්‍රමසිංහ මහතා කියයි. ඒ වේලාවට හොඳම දේ කට වහගෙන මොකක්වත් සිදුනූනා වගේ ඉඳලා වේවැල්පාරෙන් හැදෙන එක බව රනිල් වික්‍රමසිංහ මහතා පවසයි. එහෙත් අද, මිහින්තලේ ප්‍රාදේශීය සභාවේ සභාපතිවරයාගේ පුතා විදුහල්පතිවරයාට ගැසූ බව කියුවත් ඊට එරෙහිව කිසිදු ක්‍රියාමාර්ගයක් නැතැයි හෙතෙම පෙන්වාදෙයි. විදුහල්පතිවරයාට ගැසීම අපරාධයක් බවත් ඊට එරෙහිව නඩු දමා වගකිව යුත්තන්ට එරෙහිව කිසිදු ක්‍රියාමාර්ගයක් නැති බවත් රනිල් වික්‍රමසිංහ මහතා පවසයි. සිදුව ඇති එකම දෙය ප්‍රාදේශිය සභා සභාපතිවරයා පැමිණ එම ළමයාව පාසලෙන් ඉවත් කරගෙන යාම බව විපක්ෂනායකවරයා පෙන්වාදෙයි. කෙසේ වුවද මෙවැනි සිද්ධියක් වූණාම දඬුවම් දෙන ක්‍රමවේද 2ක් ඇති බවත් එකක් පාසලෙන් දෙන දඬුවම අනෙක නීතියෙන් දෙන දඬුවම බව හෙතෙම කියයි. මෙම සිද්ධියේදී පාසලෙන් දඬුවම් දී ඇති නමුත් නීතියෙන් දඬුවම් දී නැත්තේ මන්දැයි විපක්ෂනායකවරයා ප්‍රශ්න කරයි. ඉන් පෙනී යන්නේ අධ්‍යාපනය සම්පූර්ණයෙන් පිරිහීම බවත් එක් පැත්තකින් අධ්‍යාපනයට මුදල් කප්පාදු කරන අතරම අනෙක් පැත්තෙන් විනයක් නැතිව පාසලක් පවත්වාගෙන යාමට නොහැකි කාරණය ඉස්මතු වන බවත් හෙතෙම පෙන්වාදෙයි. 17 වැනි සංශෝධනය නැති කර දේශපාලනීකරණය ඇති කර ඇති බවත් මේ නිසා විදුල්පතිතුමා, ගුරුවරු අපට ගැසුවොත් ගුටි කා ඉන්නවාද නැති නම් රැකියාව නැති කර ගන්නවාද යන බියෙන් සිටින බවත් ඔහු පවසයි. එසේම නඩු දැම්මොත් හිරේ දමාවිද යන තත්ත්වයට අද වන විට රට පත්ව ඇති බව විපක්ෂනායකවරයා පෙන්වාදෙයි. පොලීසියට විරුද්ධව දැන් විභාග සිදුවෙන බවත් නියෝජ්‍ය පොලිස්පතිවරු රැගෙන ගිහින් මිනිස්සු මැරුවා යැයි කියා චෝදනා විභාග කරන බවත් මෙවැනි තත්ත්වයකට රට පත්වුණේ ස්වාධීන පොලිස් කොමිසම නැති නිසා බව ඔහු පවසයි. මේ නිසා එක්සත් ජාතික පක්ෂය අද දේශපාලන කතිකාවක් ඇති කර මේ රටේ අනාගත ව්‍යවස්ථාව ගැන සාකච්ඡා කරන බව හෙතෙම කියයි. ඒ අනුව ස්වාධීන රාජ්‍ය සේවා කොමිසමක්, ස්වාධීන පොලිස් කොමිසමක්, ස්වාධීන අධිකරණයක් ගොඩනැගීමට කටයුතු කළ යුතු බවත් එසේ කරන්නේ නම් නැවත අධ්‍යාපන ක්‍රමය ගොඩනැගෙන බවත් විපක්ෂනායකවරයා පැවසීය. එජාපයට අලුතින් සංවිධායකයින් 8 දෙනෙකු දකුණ, උතුරුමැද, මධ්‍යම හා වයඹ පළාත්වලට පත් කිරීම නිමිත්තෙන් අද (24) සිරිකොත පක්ෂ මූලස්ථානයේදී පැවැති උත්සවයකදී විපක්ෂනායකවරයා මේ අදහස් පළ කළේය. මේ අතර අභාවප්‍රාප්ත වූ දොස්තර ජයලත් ජයවර්ධන මහතාගෙන් පුරප්පාඩු වූ එජාපයේ මානව හිමිකම් කටයුතු පිළිබඳ ලේකම් ධූරය ජනාධිපති නීතිඥ ශ්‍රීනාත් පෙරේරා මහතාට ලබාදීම ද එහිදී සිදුවිය.", "URL": "https://sinhala.adaderana.lk/news.php?nid=35205", "Category": null, "Parent URL": null}