{"Source": "Adaderana", "Timestamp": "May 30, 2017 01:26 pm", "Headline": "දෙරණ පවුලේ සහෘදයෙක් දිවියෙන් සමුගනියි!", "News Content": "දෙරණ මාධ්‍ය ජාලයේ නිෂ්පාදකවරයකු ලෙස කටයුතු කළ අමිල හේමාල් මහතා අද අළුයම හදිසි රෝගී තත්ත්වයක් හේතුවෙන් අභාවප්‍රාප්තවිය.ඊයේ මධ්‍යම රාත්‍රීයේ රෝගාතුරුවීමෙන් පසු හෝමාගම රෝහලට ඇතුළත් කරන ලදුව ඔහු පසුව කොළඹ මහ රෝහලට මාරුකර එවා තිබිණි.ඔහු කොළඹ තර්සටන් විදුහලෙන් අධ්‍යාපනය හදාරා මාධ්‍ය ක්ෂේත්‍රයට පිවිසුණද, ඔහුගේ නිසඟ කලා කුඩා කල සිටම ප්‍රදර්ශනය කර තිබේ.ජාතික රූපවාහිනියේ අතුරු මිතුරු වැඩසටහනින් රූපවාහිනි අත් පොත් තබන ඔහු 2012 වසරේ අගෝස්තු මස දෙරණ පවුල සමග එක්වන්නේ සහකාර නිෂ්පාදකවරයකුගේ භූමිකාව ආරම්භ කරමිනි.එතැන් පටන් විවිධ දේශපාලනික මෙන්ම කාලීන වැඩසටහන්, වාර්තා වැඩසටහන් , කලා විචාර වැනි වැඩසටහන් රැසකට සක්‍රිය දායකත්වය සැපයූ ඔහු දෙරණ අරුණ, ලෝකය සහ ලෝකයෝ, වාදපිටිය, මෙන්ම නීතියට ඉඩක්, වැනි වැඩසටහන් සඳහා නිෂ්පාදන දායකත්වය ලබා දුන්නේය. ඉන් අනතුරුව අමිල හේමාල් ‘ආර්ට් වීක් “ වැඩසටහින් නිවේදකයෙකු ලෙස ප්‍රෙක්ෂකයාට සමීපවිය.ඔහු නිමකළ සුනාමි වර්ෂ පූර්ණය සහ නැදුන්ගමුවේ රාජා වාර්තා වැඩසටහන් ගුණාත්මක නිර්මාණ භාවිතය සම්බන්ධයෙන් ඔහු සතු සුවිශේෂී හැකියාව විදහා පාන්නකි.මෙම සුවිශේෂී දක්ෂතා හේතුවෙන් ගිය වසරේ දෙරණ ප්‍රවෘත්ති අංශයේ විශිෂ්ඨතම සේවකයින් උදෙසා පිදෙන රන් සම්මානයද තමන් සතු කරගැනීමට අමිල හේමාල් සමත්විය.මෙවර ගංවතුර උවදුරේදීත් විපතට පත්වූවන් වෙනුවෙන් යුහුසුළු වූ ඔහු ඒ වෙනුවෙන්ම තම අදහස් කැටිකොට නිර්මාණය කළ ගීතයේ සංස්කරණ කටයුතු අවසන් කරනු ලැබුවේ ඊයේ දිනයේදීය.අමිල හේමාල් සහෘදයානෙණි.......ඔබට නිවන් සුව........!!!!!!!!!!!", "URL": "https://sinhala.adaderana.lk/news.php?nid=73744", "Category": null, "Parent URL": null}