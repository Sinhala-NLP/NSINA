{"Source": "Adaderana", "Timestamp": "July 11, 2013 02:56 pm", "Headline": "මාතෘ හා ළමා ජාතික ප්‍රතිපත්තිය ජනපතිට පිළිගන්වයි", "News Content": "මාතෘ හා ළමා ජාතික ප්‍රතිපත්තිය ජනාධිපති මහින්ද රාජපක්ෂ මහතා වෙත පිළිගන්වා තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් එම ප්‍රතිපත්තිය ජනාධිපතිවරයා වෙත පිළිගැන්වූ බව ජනාධිපති මාධ්‍ය අංශය සඳහන් කරයි. අරමුණු 12 කින් සහ ක්‍රමෝපායන්වලින් සමන්විත මෙම ජාතික ප්‍රතිපත්තිය මගින් මාතෘ හා ළමා සෞඛ්‍ය සේවාව තුළ වර්තමානයේ පවතින ඵලදායී යාන්ත්‍රණය ශක්තිමත් කිරීම අරමුණු කෙරෙන බව සඳහන් වෙයි. කාලානුරූපව මාතෘ , ළමා හා නව යොවුන් යන සෞඛ්‍ය ක්ෂේත්‍රයන්හි සිදුවන වෙනස්කම්වලට සහ නව අභියෝගයන්ට මුහුණ දීම සඳහා මාතෘ හා ළමා සෞඛ්‍ය සඳහාම වෙන්වූ සෞඛ්‍ය ප්‍රතිපත්තියක් සම්පාදනය කිරීමේ අවශ්‍යතාව මත මෙම ප්‍රතිපත්තිය සකස් කර තිබේ. මෙම ප්‍රතිපත්තිය මගින් අදාළ ක්ෂේත්‍රයන් තුළ පැන නැගී ඇති සියලු ගැටළු කෙරෙහි අවධානය යොමු කර ඇති බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=35691", "Category": null, "Parent URL": null}