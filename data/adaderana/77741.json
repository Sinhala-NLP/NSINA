{"Source": "Adaderana", "Timestamp": "September 19, 2017 12:21 pm", "Headline": "අනතුරු 6යි-මරණ 6යි-3කට තුවාලයි", "News Content": "ප්‍රදේශ කිහිපයක සිදුවූ රිය අනතුරුවලින් කාන්තාවක ඇතුළු පුද්ගලයින් 05 දෙනෙකු මියගොස් තිබේ.බලංගොඩ ප්‍රදේශයේදී මෝටර් රථයක් මාර්ගයෙන් ඉවතට පැන පෙරළීමෙන් මාර්ගය අයිනේ ගමන් කළ කාන්තාවන් දෙදෙනෙකුගේ ගැටී ඇති අතර ඔවුන් බලංගොඩ රෝහලට ඇතුළත් කිරීමේදී ඉන් එක් කාන්තාවක මියගොස් ඇති බව පොලීසිය සඳහන් කළේය.අක්කරෙයිපත්තුව ප්‍රදේශයේදී යතුරුපැදියක් තවත් යතුරුපැදි දෙකක ගැටීමෙන් සිදුවූ අනතුරකින් එක් පැදිකරුවෙකු මියගොස් අනෙක් පැදිකරුවන් දෙදෙනා තුවාල ලබා තිබේ.තෙඹුවන ප්‍රදේශයේදී ත්‍රී රෝද රථයක් බස් රථයක පිටුපස ගැටීමෙන් ත්‍රීරෝද රථයේ ගමන් කළ පුද්ගලයෙකු මියගොස් ඇති බව පොලීසිය සඳහන් කරයි.ත්‍රී රෝද රථයක් ලංගම බස් රථයක ගැටීමෙන් වැලිකන්ද ප්‍රදේශයේදී සිදුවූ අනතුරකින්ද ත්‍රීරෝද රථ රියදුරු මියගොස් ඇති බව පොලීසිය පැවසුවේය.ආරච්චිකට්ටුව ප්‍රදේශයේදී ලොරි රථයක් යතුරුපැදියක ගැටීමෙන් පැදිකරු මියගොස් ඇති බව සඳහන්ය.මේ අතර අනුරාධපුර සින්නික්කුලම් අනාරක්ෂිත දුම්රිය හරස් මාර්ගයේදී ත්‍රීරෝද රථයක් දුම්රියක එන්ජිමේ ගැටීමෙන් අනතුරක් සිදුව තිබේ.එහිදී බරපතළ තුවාල ලැබූ ත්‍රීරෝද රථයේ රියදුරු අනුරාධපුර රෝහලට ඇතුළත් කිරීමේදී මියගොස් ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=77741", "Category": null, "Parent URL": null}