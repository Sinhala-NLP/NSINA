{"Source": "Adaderana", "Timestamp": "July 20, 2014 05:54 pm", "Headline": "හලාවත නොවිසඳුණු අපරාධ අංශයේ නිලධාරීන්ට ස්ථාන මාරුවීම් ", "News Content": "හලාවත කොට්ඨාශ නොවිසඳුණු අපරාධ අංශයට අනුයුක්තව සේවය කළ සියලු නිලධාරින්ට වහාම ක්‍රියාත්මක වන පරිදි ස්ථාන මාරුවීම් ලබා දී තිබේ. වයඹ පළාත භාර ජ්‍යෙෂ්ඨ නියෝජ්‍ය පොලිස්පති ජගත් අබේසිරි ගුණවර්ධන මහතාගේ උපදෙස් පරිදි මෙම ස්ථාන මාරුවීම් ලබා දි ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. අත්අඩංගුවට ගත් තරුණයෙකුට පහරදීමේ සිද්ධියක් සම්බන්ධයෙන් හලාවත කොට්ඨාශ නොවිසඳුණු අපරාධ අංශයට චෝදනා එල්ල වී තිබුණි. අදාළ සිද්ධිය සම්බන්දයෙන් විශේෂ පරික්ෂණයක් ආරම්භ කර ඇති අතර එම පරීක්ෂණ අවසන් වන තුරු එම ඒකකයේ පොලිස් සැරයන්වරයෙකු සහ පොලිස් කොස්තාපල්වරුන් 06 දෙනෙකු මෙලෙස මාරු කර යවා ඇති බව සඳහන් වෙයි. ප්‍රදේශයේ වෙනත් පොලිස් ස්ථාන වෙත එම නිලධාරින් මාරු කර යවා ඇති අතර පුරප්පාඩු සඳහා නව නිලධාරින් පත්කිරිමට පියවර ගෙන ඇති බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=44802", "Category": null, "Parent URL": null}