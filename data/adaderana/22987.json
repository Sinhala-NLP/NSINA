{"Source": "Adaderana", "Timestamp": "March 22, 2012 10:48 pm", "Headline": "ඉන්දියාවේ සහය ලැබුණා නම් ආසන්න තරගයක් දෙන්න තිබුණා", "News Content": "එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව සම්බන්ධ යෝජනාවේ දී ඉන්දියාව විසින් ශ්‍රී ලංකාවට සහය දැක්වූයේ නම් මෙයට වඩා ආසන්න තරගයක් ලබාදීමට තිබූ බව නීතිඥ එම්. යූ. එම්. අලි සබ්රි මහතා පවසයි. ‍ අමෙරිකාව හැර යෝජනාවට අදාළ විවාදයේ දී අදහස් දැක්වූ සියලුම රටවල් පාහේ, ශ්‍රී ලංකාවට එරෙහිව ඡන්දය භාවිත කළ රටවල් පවා ශ්‍රී ලංකාවේ මානව හිමිකම් තත්ත්වය, ඒ සම්බන්ධව ලබා ඇති ප්‍රගතිය හා ජාත්‍යන්තර ප්‍රජාව සමග දක්වන සම්බන්ධකම් පිළිබඳව ඉහළ ප්‍රතිචාර දැක්වූ බව ද ඒ මහතා සඳහන් කරයි. ‍ ඡන්ද විමසීමෙන් පසුව පැවති සාකච්ඡාවලදී ද ශ්‍රී ලංකාවේ සියලුම ජාතීන් එකමුතුව රටක් ලෙස ඉදිරියට යන බව එම රටවල් විසින් පිළිගත් බව ද ඔහු ප්‍රකාශ කළේය. ‍ අමෙරිකානු ජනාධිපති බැරක් ඔබාමා මහතා විසින් කියුබාවේ ගුවන්ටනාමෝ සිර කඳවුරු ඉවත්කරන බවට වසර 03 ක් පුරා ප්‍රකාශ කළ ද ඒ සඳහා කිසිදු කරුණක් ඉටුකර නොමැති බව කියුබානු ජනාධිපතිවරයා විශේෂ ප්‍රකාශයක් කරමින් පෙන්වාදුන් බව අලි සබ්රි මහතා කියා සිටියේය. ‍ එසේ නම් ශ්‍රී ලංකාව වසර 30 ක් පුරා පැවති දරුණු ත්‍රස්තවායක් අවසන් කිරීමෙන් පසු වසර 03 ක් වැනි කාලයක් තුළ සියලුම ගැටලු සඳහා විසඳුම් සෙවීම බලාපොරොත්තු විය නොහැකි බව ජනාධිපතිවරයා සඳහන් කළ බව ද සබ්රි මහතා පෙන්වාදුන්නේය. ‍ කියුබානු ජනාධිපතිවරයා විසින් අමෙරිකාවේ මෙම දෙබිඩි පිළිවෙත විවේචනය කළ බව ද නීතිඥ එම්. යූ. එම්. අලි සබ්රි මහතා ප්‍රකාශ කළේය.", "URL": "https://sinhala.adaderana.lk/news.php?nid=22987", "Category": null, "Parent URL": null}