{"Source": "Adaderana", "Timestamp": "August 12, 2016 02:51 pm", "Headline": "චීන කතුන් 13ට රටින් පිටවන්නැයි නියෝග", "News Content": "නීති විරෝධීව ශ්‍රී ලංකාව තුළ රැඳී සිටිමින් රැකියා කටයුතුවල නිරත වූ බව කියන චීන ජාතික කාන්තාවන් 13 දෙනෙකුට රටින් පිටවන ලෙස කොළඹ මහේස්ත්‍රාත් අධිකරණය නියෝග කර තිබේ.සංචාරක පොලිසිය මගින් අදාළ කාන්තාවන් අධිකරණය වෙත ඉදිරිපත් කර තිබුණි.පොලිසිය අධිකරණයට කියා සිටියේ මෙම කාන්තාවන් සංචාරක වීසා මත මෙරටට පැමිණ භාෂා පරිවර්ථන රැකියාවේ නිරත වී ඇති අතර එය නීතිවිරෝධී කටයුත්තක් බවය.මෙහිදී විත්ති පාර්ශවයේ නීතිඥවරු සඳහන් කර ඇත්තේ අදාළ කාන්තාවන් පිරිස රටින් පිටවීමට සූදානම් බවයි.ඒ පිළිබඳ තහවුරු කෙරෙන ගුවන් ගමන් බලපත්‍ර ද නීතිඥවරුන් විසින් අධිකරණයට ඉදිරිපත් කර තිබේ.ඉදිරිපත් වූ කරුණු සලකා බැලූ කොළඹ මහේස්ත්‍රාත් ගිහාන් පිලපිටිය මහතා එම කාන්තාවන්ට රටින් පිටවන ලෙස නියෝග කළ අතර ඒ බව තහවුරු කෙරෙන වාර්තාවක් ලබන 16 වනදා අධිකරණයට ඉදිරිපත් කරන ලෙස ද පොලිසියට දැනුම් දුන්නේය.", "URL": "https://sinhala.adaderana.lk/news.php?nid=63001", "Category": null, "Parent URL": null}