{"Source": "Adaderana", "Timestamp": "March 29, 2018 01:11 pm", "Headline": "අවුරුදු 14 දැරියක් අපයෝජනය කළ අයෙකුට ලැබුණ අමතක නොවන දඬුවම", "News Content": "තණමල්විල පොලිස් බල ප්‍රදේශයේ පදිංචි වයස අවුරුදු දාහතරක පාසල් දැරියක් පැහැරගෙන ගොස් අපයෝජනය කල සැකකරුවකුට බරපතළ වැඩ සහිත වසර පහළොවක සිර දඩුවමක් නියම කර ඇත. මොණරාගල පළාත් බද මහ අධිකරණ විනිසුරු ඉණෝක රණසිංහ මෙනවිය මෙම නියෝගය ලබා දී ඇති අතර මෙලෙස දඩුවම් නියම වූයේ තණමල්විල ප්‍රදේශයේම වයස අවුරුදු තිස් පහක පුද්ගලයකුට බව සඳහන්ය. දෙදහස් දහය වර්ෂයේදී සැකකරු විසින් මෙම දැරිය පැහැරගෙන ගොස් එදිනම දූෂණය කර ඇති බවට තණමල්විල පොලිසියට ලැබුණු පැමිනිල්ලේ සදහන් වී තිබිණි. පසුව තණමල්විල පොලිසිය විසින් නීතිපතිවරයාගේ උපදෙස් අනුව මොනරාගල මහ අධිකරණයේ සැකකරුට විරුද්ධව අධි චෝදනා ගොනු කොට තිබූ අතර එම චෝදනා සියල්ලටම සැකකරු වැරදි කරු බව මහ අධිකරණයෙදී ඔප්පු විය. මෙම සිර දඩුවමට අමතරව රුපියල් දසදහසක දඩයක් නියම කල විනිසුරුවරිය එම දඩය නොගෙවන්නේ නම් තවත් වසර දෙකක් සිර දඩුවම් නියම කරන බවට නියෝග කර ඇත.", "URL": "https://sinhala.adaderana.lk/news.php?nid=86571", "Category": null, "Parent URL": null}