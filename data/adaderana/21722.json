{"Source": "Adaderana", "Timestamp": "January 29, 2012 11:20 am", "Headline": "එහෙව් වගක් දැනුම් දී නෑ", "News Content": "ජාතික ප්‍රශ්නයට දේශපාලන විසඳුමක් ලබාගැනීම වෙනුවෙන් ආණ්ඩු පක්ෂය හා ද්‍රවිඩ ජාතික සන්ධානය සාකච්ඡා ඉදිරියට ගෙන යාමට ජාත්‍යන්තර මැදිහත්වීමක් අපේක්ෂා කරන බවට කිසිදු දැනුම්දීමක් කර නැතැයි ආණ්ඩු පක්ෂ නියෝජිත පාර්ලිමේන්තු මන්ත්‍රී රජීව් විජේසිංහ මහතා පවසයි. දෙමළ ජාතික සන්ධානයේ මාධ්‍ය ප්‍රකාශක සුරේෂ් ප්‍රේමචන්ද්‍රන් මහතා අද දෙරණට කරන ලද ප්‍රකාශයක් පිළිබඳ රජීව් විජේසිංහ මහතා දරන ආකල්පය කුමක්දැයි විමසීමේදී හෙතෙම මේ බව සඳහන් කළේය. එවන් දැනුම්දීමක් දෙමළ ජාතික සන්ධානයෙන් සිදුකර නොමැති බවත්,එය ප්‍රේමචන්ද්‍රන් මන්ත්‍රීවරයාගේ පෞද්ගලික මතයවිය හැකි බවත් එහිදි ඔහු කියා සිටියේය. කෙසේවෙතත් පාර්ලිමේන්තු තේරීම්කාරක සභාවට නියෝජිතයින් පත් කරන මෙන් දෙමළ ජාතික සන්ධානයේ නායක ආර්.සම්බන්ධන් මහතාට ලිඛිතව දැනුම් දී ඇති බව පාර්ලිමේන්තු මන්ත්‍රී මහාචාර්ය රජිව් විජේසිංහ මහතා ප්‍රකාශ කළේය. ඒ සඳහා ඔහුගේ යහපත් ප්‍රතිචාර අපේක්ෂාවෙන් සිටින අතර ඉදිරියේ දී දෙමළ ජාතික සන්ධානය හා රජය අතර සාකච්ඡා යළි ආරම්භ කිරීමට හැකි වෙතැයි බලාපොරොත්තු වන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21722", "Category": null, "Parent URL": null}