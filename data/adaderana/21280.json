{"Source": "Adaderana", "Timestamp": "January 10, 2012 08:54 am", "Headline": "තැපැලේ ගැටලු ගැන වෘත්තීය සමිති විශේෂ සාකච්ඡාවක්", "News Content": "දෙපාර්තමේන්තුවේ උද්ගතව ඇති ගැටලුකාරී තත්ත්වය සම්බන්ධයෙන් තැපැල් වෘත්තීය සමිති අද(10) දිනයේ විශේෂ සාකච්ඡාවක් පැවැත්වීමට තීරණය කර තිබේ. තැපැල් දෙපාර්තමේන්තුවේ සියලු වෘත්තීය සමිති අද දහවල් 12 ට රැස්වීමට නියමිත බව ලංකා තැපැල් සේවා සංගමයේ සභාපති ජයන්ත විජේසිංහ මහතා ප්‍රකාශ කළේය. සිය ගැටලු සම්බන්ධයෙන් බලධාරීන් මෙතෙක් පියවර නොගැනීමට එරෙහිව ගනු ලබන ඉදිරි ක්‍රියාමාර්ග මෙහිදි තීරණය කරන බව ජයන්ත විජේසිංහ මහතා සඳහන් කළේය. අද පැවැත්වෙන සාකච්ඡාවේ දී ගැටලු සඳහා විසඳුම් ලබාගැනීම වෙනුවෙන් කළ යුත්තේ කුමක්ද යන්න පිළිබඳව වෘත්තීය සමිති ලෙස තීරණයකට එළඹීමට සිදුවන බව ඒ මහතා පෙන්වා දුන්නේය. වහා තැපැල් දෙපාර්තමේන්තුවේ ගැටලු සඳහා විසඳුම් ලබාදිය යුතු බවත්, එසේ නොවුණහොත් වෘත්තීය සමිති ලෙස ගත හැකි ක්‍රියා මාර්ග පිළිබඳව නොබෝ දිනකින් තීරණය කරන බවත් දේශපාලන අධිකාරිත්වයට දැනුම් දෙන බව හෙතෙම කියා සිටියේය.", "URL": "https://sinhala.adaderana.lk/news.php?nid=21280", "Category": null, "Parent URL": null}