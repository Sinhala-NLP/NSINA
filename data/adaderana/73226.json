{"Source": "Adaderana", "Timestamp": "May 16, 2017 06:49 pm", "Headline": "ජූනි 1 සිට ඩෙංගු මර්දන කාල සීමාවක්", "News Content": "ජුනි මස පළමු වැනිදා සිට මාස තුනක කාලයක් ඩෙංගු මර්දන කාලසීමාවක් ලෙස ප්‍රකාශයට පත් කිරීමට ජනාධිපති මෛත්‍රීපාල සිරිසේන මහතා උපදෙස් ලබා දී තිබේ. මේ වන විට ශීඝ්‍රයෙන් පැතිර යන ඩෙංගු රෝගය මර්දනය සදහා තම සමාජ වගකීම ඉටුකිරීමට එක් වන ලෙස ජනාධිපතිවරයා රාජ්‍ය හා පෞද්ගලික අංශයෙන් මෙන්ම දේශපාලනඥයන්ගෙන් ද ඉල්ලීමක් කරයි. ඩෙංගු මර්දනය සදහා දීපව්‍යාප්තව ක්‍රියාවට නංවා ඇති වැඩසටහන්වලට අවශ්‍ය පහසුකම් සපුරා දෙමින් සිය සක්‍රීය දායකත්වය ඒ වෙනුවෙන් ලබාදෙන ලෙස ද ජනාධිපතිවරයා සියලු දේශපාලන නියෝජිතයන්ගෙන් ඉල්ලා සිටි බව ජනාධිපති මාධ්‍ය අංශය පවසයි. ඩෙංගු කාර්ය සාධන බලකාය සමග අද පෙරවරුවේ ජනාධිපති කාර්යාලයේ පැවති විශේෂ සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ.ඩෙංගු රෝගය ශීඝ්‍රයෙන් ව්‍යාප්තවීම සම්බන්ධයෙන් සහ එම තත්ත්වය පාලනය කිරීමට ගත යුතු කඩිනම් ක්‍රියාමාර්ග පිළිබඳ සාකච්ඡා කිරීම සඳහා ජනාධිපතිවරයා විසින් මෙම ඩෙංගු මර්දන කාර්යය සාදන බලකාය කැඳවා තිබුණි. ඩෙංගු මර්දනයට අදාළව දැනට ක්‍රියාත්මක කෙරෙන වැඩසටහන්වලදී මතුව ඇති ගැටළු පිළිබද ලිඛිත වාර්තාවක් කඩිනමින් තමා වෙත ලබාදෙන ලෙස ද ජනාධිපතිවරයා මෙහිදි නිලධාරීන්ට උපදෙස් ලබා දී තිබේ.ඩෙංගු මර්දනය සඳහා රාජ්‍ය අංශයේ ආයතනික වශයෙන් ගත යුතු ක්‍රියාමාර්ග පිළිබද චක්‍රලේඛ කිහිපයක් ඉදිරියේ දී නිකුත් කරන අතර ඒ පිළිබද පෞද්ගලික අංශය ද දැනුවත් කිරීමට කටයුතු කරන බව ජනාධිපතිවරයා සඳහන් කළේය.එමෙන්ම සියලු රාජ්‍ය හා පෞද්ගලික ආයතනවල මෙන්ම පාසල් වල ද සෑම සතියකම තෝරා ගත් දිනකදී පැයක කාලයක් පරිසරය පිරිසිදු කිරීමේ කටයුතු සහ ඩෙංගු මර්දනය පිළිබද දැනුවත් කිරීමේ වැඩසටහන් ක්‍රියාවට නැංවීමට ද ජනාධිපතිවරයා මෙහිදි උපදෙස් ලබා දී තිබේ.ඩෙංගු මර්දනය සදහා අවශ්‍ය බැක්ටීරියාව නිපදවීමේ කටයුතු මෙරට අදාළ සමාගම් හරහා නැවත ක්‍රියාත්මක කිරීමට අවශ්‍ය කටයුතු යොදන ලෙස ද ජනාධිපතිවරයා අදාළ අංශ වෙත උපදෙස් ලබාදුන් බව ජනාධිපති මාධ්‍ය අංශය පවසයි.මේ අතර එක්සත් ජාතීන්ගේ 14 වන වෙසක් දින උළෙල සාර්ථක කරගැනීමට සහය දුන්සැමට ජනාධිපති මෛත්‍රීපාල සිරිසේන මහතා සිය විශේෂ ස්තූතිය පිරිනමා තිබේ.නිවේදනයක් නිකුත් කරමින් ජනාධිපතිවරයා සිය ස්තූතිය පල කර ඇති බව ජනාධිපති මාධ්‍ය අංශය සඳහන් කරයි.මෙවර මෙරට පැවති වෙසක් දින උළෙල මගින් සියලුම බෞද්ධ රටවල් ඇතුළුව බෞද්ධ ජනතාව වෙසෙන ලොව පුරා සියලු රටවල් සමග පවත්නා මිත්‍රශීලි සබඳතා තහවුරු කරගැනීමට හැකියාව ලැබුණු බව ද ජනාධිපතිවරයා ප්‍රකාශ කර තිබේ.බුදුරජාණන් වහන්සේගේ ඉගැන්වීම් පදනම් කරගත් බෞද්ධ දර්ශනය තුළින් මනුෂ්‍ය ප්‍රජාව වෙත උරුම කරදුන් නිරාමිස සුවය හා ශික්ෂණය ප්‍රචලිත කිරීමේ භාග්‍ය මෙම උත්සවය මගින් උදාකෙරුණු බව ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=73226", "Category": null, "Parent URL": null}