{"Source": "Adaderana", "Timestamp": "October 30, 2010 09:03 am", "Headline": "මෙරට සංක්‍රමණිකයින් 100 ක් තායිලන්තයේදී අත්අඩංගුවට ", "News Content": "කැනඩාව වෙත අනවසරයෙන් ළඟාවීමට උත්සාහ දැරූ ශ්‍රී ලාංකික සංක්‍රමණිකයින් 100 ට වැඩි පිරිසක් තායිලන්ත බලධාරීන් විසින් අත්අඩංගුවට ගෙන ඇති බව වාර්තා වේ. මෙම සංක්‍රමණිකයින් පිරිස අත්අඩංගුවට ගැනීම තුළින් එසේ අනවසරයෙන් කැනඩාව වෙත ළඟාවීමට උත්සාහ දරන අනෙකුත් සංක්‍රමණිකයින් අධෛර්යට පත්වනු ඇති බව කැනඩාවේ ආගමන විගමන කටයුතු පිළිබඳ අමාත්‍ය ජේසන් කෙනී මහතා පවසයි. දැනට රැඳවුම්භාරයේ සිටින අත්අඩංගුවට පත් නීති විරෝධී සංක්‍රමණියන් පිරිස එසේ කැනඩාව වෙත ළඟාවීමට සැලසුම් කර ඇත්තේ කිසියම් නීති විරෝධී පුද්ගල ජාවාරමක ප්‍රතිඵලයක් ලෙස වන්නට ඇති බවද ඔහු පෙන්වාදෙයි. එමෙන්ම මෙම නීති විරෝධී පුද්ගල ජාවාරම් වැලැක්වීම සඳහා ගිනිකොණදිග ආසියාතික රටවල් සමග සහයෝගයෙන් කටයුතු කරන බව ද අමාත්‍යවරයා අවධාරණය කරයි. පසුගිය අගෝස්තු මාසයේද ශ්‍රී ලාංකික ද්‍රවිඩ සරණාගතයින් 492 දෙනෙකු රැගත් තායිලන්ත නෞකාවක් කැනඩාව වෙත ළඟාවිය. මෙම නීතිවිරෝධී සංක්‍රමණියන් ලෙස එල්. ටී. ටී. ඊ ත්‍රස්තවාදී කණ්ඩායම සමග සබඳතා පවත්වන පිරිස් පැමි‍ණීම පිළිබඳව කැනඩා රජය සිය ප්‍රබල අවධානය යොමුකර ඇත. 2006 දී කැනඩාව එල්. ටී. ටී. ඊ සංවිධානය ත්‍රස්තවාදී කණ්ඩායමක් ලෙස නම් කරනු ලැබීය.", "URL": "https://sinhala.adaderana.lk/news.php?nid=11823", "Category": null, "Parent URL": null}