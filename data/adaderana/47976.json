{"Source": "Adaderana", "Timestamp": "December 12, 2014 10:47 pm", "Headline": "දිවි බේරාගත් එකම සෙබළාගේ දෙපා හා අතක් කපා ඉවත් කරයි", "News Content": "අද උදෑසනම හෝකන්දර සිදුවූ ගුවන් අනතුරෙන් තුවාල ලබා ගම්වාසීන්ගේ ආධාරයෙන් දිවිබේරාගත් එකම ගුවන් හමුදා සෙබළාගේද දෙපා සහ අතක් කපා ඉවත් කිරීමට කොළඹ ජාතික රෝහලේ වෛද්‍යවරුන්ට සිදුව තිබේ. ඒ එම ගුවන් සෙබළාට සිදුව තිබූ දැඩි පිළිස්සුම් තුවාල නිසාය. ඒ අනූව එම සෙබළාගේ දෙපා, දණ හිසෙන් පහල සහ එක් අතක වැලමිටෙන් පහල කොටස කපා ඉවත් කර තිබේ. මෙලෙස තුවාල ලබා කොළඹ ජාතික රෝහලේ ප්‍රතිකාර ලබන්නේ ගාල්ල, බද්දේගම ප‍්‍රදේශයේ පදිංචිකරුවෙකු වන නායක ගුවන්භට ජී.කේ.එන් චතුරංග යන අයයි. චතුරංග එම සැත්කමින් පසු මේවන විට දැඩි සත්කාරයේ ප්‍රතිකාර ලබමින් සිටියි. අද උදෑසන සිදුවු එකි ගුවන් අනතුරෙන් යානයේ නියමුවා ඇතුළු සිව්දෙනෙකු මියගිය අතර අනතුරට හේතුව බවට සැක කෙරුණේ අධික මීදුමය. කෙසේ වුවද ඊට නිශ්චිතම හේතුව එයදැයි තවදුරටත් විශේෂ පරීක්ෂණයක් ගුවන් හමුදාපතිවරයාගේ උපදෙස් මත ආරම්භ කර ඇත.", "URL": "https://sinhala.adaderana.lk/news.php?nid=47976", "Category": null, "Parent URL": null}