{"Source": "Adaderana", "Timestamp": "August 28, 2018 06:13 pm", "Headline": "දරුවෙකු මිය යෑමෙන් ගලහ තවමත් උණුසුම්-වෛද්‍යවරයා ඉල්ලමින් ජනතාව විරෝධතාවයේ", "News Content": "ගලහ රෝහලට ඇතුළත් කළ කුඩා දරුවෙකු මිය යෑමේ සිදුවීමක් මුල් කර ගනිමින් රෝහල් භූමියේ නොසන්සුන් තත්ත්වයක් ඇතිවූ අතර එම තත්ත්වය පාලනය කිරීමට පොලිස් විශේෂ කාර්ය බලකාය ගෙන්වා තිබේ. අවුරුදු එකහමාරක් වයසැති සංකර් සජීවරන් නැමති පිරිමි දරුවෙකු සෙම තත්ත්වය උත්සන්න වීම හේතුවෙන් අද(28) උදෑසන ගලහ ප්‍රාදේශීය රෝහලට ඇතුළත් කිරීමට ඔහුගේ දෙමව්පියන් විසින් රැගෙනවිත් තිබේ. කෙසේ වෙතත් දරුවාව පැය දෙකක පමණ කාලයක් යනතුරු වෛද්‍යවරුන් නිසි ලෙස පාරීක්ෂා නොකිරීම හේතුවෙන් සිය දරුවාව ත්‍රීරෝද රථයකින් පේරාදෙණිය රෝහලට රැගෙන යාමට ඔහුගේ දෙමව්පියන් උත්සහ කර ඇති බව වාර්තා වෙයි. එහෙත් වෛද්‍යවරුන් ඒ සඳහා අවසර ලබා නොදී ඇත්තේ එම අවස්ථාවේදී රෝහල තුළ ගිලන් රථයක් නොමැතිවීම හේතුවෙනි. එහිදී දරුවාට ප්‍රතිකාර කරමින් සිටින අතරතුරදී ඔහු මිය ගිය බව රෝහලේ හෙද නිලධාරිණියක අද දෙරණට කරුණු පැහැදිලි කරමින් පැවසීය. එම අවස්ථාවේදී ප්‍රකෝපකාරීව හැසිරුණු ප්‍රදේශවාසීන් රෝහලේ ගොඩනැගිල්වලට සහ වෛද්‍යවරු දෙදෙනකුගේ මොටර් රථවලට පහරදී තිබෙනවා. අනතුරුව තත්ත්වය පාලනය කිරීම සඳහා පොලීසිය මෙන්ම පොලිස් විශේෂ කාර්ය බලකායද පැමිණියේය. කෙසේ වෙතත් ප්‍රදේශවාසීන් පවසන්නේ රෝහල තුළදී දරුවාට වෛද්‍යවරුන් විසින් නිසි ප්‍රතිකාර සිදුකර නොමැති බවයි. එහිදී පොලිස් නිලධාරියෙකු පැමිණ විරෝධතාකරුන්ට ලිපියක් පෙන්වමින් කියා සිටියේ මෙම වෛද්‍යවරයා මහනුවර පළාත් සෞඛ්‍ය අධ්‍යක්ෂ කාර්යාලයට මාරුකර ඇති බවයි. නමුත් අදාල ලිපිය පිළිගත නොහැකි බවත් රෝහලේ සිටින වෛද්‍යවරුන් අත්අඩංගුවට ගන්නා ලෙසත් විරෝධතාකරුවන් පොලීසියට බලකර තිබේ. මේ වන විටත් විරෝධතාකරුවන් රෝහල් භූමියේ රැඳීසිටින බව අද දෙරණ වාර්තාකරු පැවසුවේය. ඔවුන් දිගින් දිගටම රෝහලේ වෛද්‍යවරයා ඉල්ලමින් කලහකාරී ලෙස හැසිරීමට උත්සහ ගන්නා බව ද අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=95155", "Category": null, "Parent URL": null}