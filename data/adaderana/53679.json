{"Source": "Adaderana", "Timestamp": "September 5, 2015 10:34 pm", "Headline": " අම්පාරේ වී ප්‍රශ්නය විසඳන්න  මම මැදිහත් වෙනවා", "News Content": "අම්පාර දිස්ත්‍රික්කයේ ගොවීන් වී අලෙවි කිරීමේ දී මුහුණ පා ඇති ගැටලූවට කඩිනම් විසඳුම් ලබා දීමට පියවර ගන්නා බව ප්‍රාථමික කර්මාන්ත අමාත්‍ය දයා ගමගේ මහතා පවසයි.අද (05) දහවල් අම්පාර ගොනාගොල්ල සහ වීරගොඩ ප්‍රදේශවල පිහිටි වී මිල දී ගැනීමේ මධ්‍යස්ථාන වල හදිසි නිරීක්ෂණ චාරිකාවක නිරත වීමෙන් පසු මාධ්‍යයට අදහස් දක්වමින් හෙතෙම මේ බව පැවසීය.රජය විසින් ගොවීන්ගේ වී සඳහා ඉහළ මිළක් ලබාදීමට පියවර ගැනීමත් සමඟ මින් පෙර වසර වලට සාපේක්ෂව වැඩි අස්වැන්නක් කඩිනමින් අළෙවි කිරීමට ගොවීන් යොමු වීමත් නිසා දිස්ත්‍රික්කයේ වී මිල දී ගැනීමේ මධ්‍යස්ථාන ආශ්‍රිතව යම් තදබදයක් නිර්මාණය වී තිබේ. මෙම තත්ත්වය නිරීක්ෂණය කළ අමාත්‍ය දයා ගමගේ මහතා කියා සිටියේ අලූතින් වී මිල දී ගැනීමට හැකිවන පරිදි වහාම දැනට ගබඩා තුළ ඇති වී තොග වෙනත් ස්ථාන කරා නිදහස් කිරීමට පියවර ගන්නා බවයි.එසේම වී ගබඩා අසළ ගොවීන්ගේ පෝළිම් ඇති වීම වැළැක්වීම සඳහා ජංගම රථ මඟින් වී මිළ දී ගැනීමට කටයුතු කරන ලෙස ද එතුමා නිලධාරීන්ට උපදෙස් ලබා දුන්නේය. මෙහිදී තවදුරටත් අදහස් දැක්වූ දයා ගමගේ මහතා කියා සිටියේ ඒ සඳහා රජයේ ප්‍රවාහන පහසුකම් ප්‍රමාණවත් නොවන්නේ නම් පුද්ගලික ලොරි රථ මගින් හෝ එම කටයුතු සිදු කිරීමට පියවර ගන්නා ලෙයසි.මෙම නිරීක්ෂණ චාරිකාව සඳහා වී අලෙවි මණ්ඩලයේ සභාපති එම්. බී. දිසානායක මහතා ද සහභාගී විය.", "URL": "https://sinhala.adaderana.lk/news.php?nid=53679", "Category": null, "Parent URL": null}