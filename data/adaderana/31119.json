{"Source": "Adaderana", "Timestamp": "January 27, 2013 01:36 pm", "Headline": "පරා මාළු බලපිටියේ ධීවරයින් අද ගොඩදායි", "News Content": "බලපිටිය වතුරේගම ධීවරයින් පිරිසක් අද (27) උදෑසන දැමු මාදැල් 3ට පරා මාළු 5100ට අධික සංඛ්‍යාවක් දළ වශයෙන් කිලෝ ග්‍රෑම් 50,000ට වැඩි ප්‍රමාණයක් අසුවී ඇතැයි අප වාර්තාකරු පවසයි. වරුවක් වැනි කාලයක් තුළදී මෙතරම් මත්ස්‍ය අස්වැන්නක් ‍නෙළා ගැනීමට හැකිවීමත් ඉන් අතමිට සරු කර ගැනීමට හැකිවීමත් නිසා ඔවුන් දැඩි සතුටින් පසුවන අප වාර්තාකරු කියයි. මේවන විට ඔවුන් අල්ලාගත් පරා මාළු කි‍ලෝවක් රුපියල් 800.00ට පමණ අලෙවි කරන බවත් මාදැල් දැමූ ධීවරයින් 250 දෙනෙකුට ඒ සඳහා රුපියල් 5000.00ක්වත් වියදම් වී නැතැයිද හෙතෙම පවසයි. එක පරාමාළුවෙක් කිලෝ ග්‍රෑම් 8ටත් වඩා වැඩි බවද ඔහු කියයි. එසේම මාදැල් ඇදීමට සහභාගි වූ කුඩා ළමයෙකුට පවා අවම වශයෙන් රුපියල් 2000ක්වත් ලැබෙනු ඇතැයි පවසන අප වාර්තාකරු මුහුදේ මසුන් අල්ලන බෝට්ටුවකට පවා කෙටි කලකින් මෙපමණ මසුන් ප්‍රමාණයක් අල්ලාගත නොහැකි බව කියයි. එසේම මසුන් ඇල්ලීමේ තහනම් ක්‍රම අත්හිටුවීම නිසා කුඩා මාළු ආහාරයට ගැනීමට උඩට පැමිණෙන ලොකු මාළු ධීවරයින්ට මෙසේ පහසුවෙන් අල්ලා ගැනීමට හැකිවීම මෙවැනි මත්ස්‍ය අස්වැන්නක් නෙළාගැනීමට හේතුව බව ඔහු පෙන්වාදෙයි. මාදැල් ක්‍රමයට මසුන් ඇල්ලීම සාමාන්‍යයෙන් අප්‍රේල් මාසයේ සිට ඔක්තෝබර් අතර කාලයේදී ක්‍රියාත්මක වන අතර ගෙවුණු කාලය තුළ මෙතරම් විශාල මසුන් සංඛ්‍යාවක් අල්ලාගත් පළමු අවස්ථාව මෙ‍ය බවද අප වාර්තාකරු වැඩිදුරටත් කියයි.", "URL": "https://sinhala.adaderana.lk/news.php?nid=31119", "Category": null, "Parent URL": null}