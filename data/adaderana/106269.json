{"Source": "Adaderana", "Timestamp": "March 18, 2019 11:37 am", "Headline": "යතුරුපැදි හොරෙක් අතටම හසු වෙයි", "News Content": "දඹුල්ල නගරයේ නවතා තිබෙන යතුරුපැදි සොරාගන්නා ගුවන් හමුදා සැරයන්වරයෙකු යතුරුපැදියක් සොරා ගෙන යන අවස්ථාවේදී අත්අඩංගුවට ගෙන ඇත. මෙසේ අත්අඩංගුවට ගෙන ඇත්තේ සීගිරිය ගුවන් හමුදා කඳවුරට අනියුක්තව සේවය කරන ගුවන් හමුදා සැරයන්වරයෙක් බව දඹුල්ල පොලිසිය පවසයි. කාලයක් තිස්සේ දඹුල්ල නගර මධ්‍යයේ ව්‍යාපාරිකයන්ගේ සහ නගරයට පැමිණෙන බොහෝ දෙනාගේ යතුරුපැදි සොරා ගැනීමේ සිද්ධීන් රැසක් වාර්තා වී තිබූ බවත් අලුත් අවුරුදු සමය නිසා නගරයේ සිවිල් ජනතාව ව්‍යාපාරිකයන් දැනුවත් කොට මෙවැනි වාහන සොරකම සහ ගැට කපන්නන් පිළිබඳව තොරතුරු ලබා දෙන ලෙස පොලිසිය ඉල්ලා තිබීනි. ඒ අනුව දඹුල්ල නගර මධ්‍යයේ පිහිටි ව්‍යාපාරිකයකුට අයත් යතුරුපැදියක් පුද්ගලයෙකු සොරාගෙන ගොස් විනාඩි කිහිපයක් ඇතුළත එම ව්‍යාපාරිකයා දඹුල්ල පොලිසියට ඇමතුමක් ලබා දීමත් සමඟ විශේෂ පොලිස් කණ්ඩායමක් දඹුල්ල නගරයේ සෝදිසි මෙහෙයුමක් දියත් කොට ඇත. ඒ අනුව පුද්ගලයෙකු යතුරුපැදියක් සඟවා ගෙන එය පණ ගැන්වීමට උත්සහ කරන බවට පොලිසිය ලද තොරතුරක්මත අදාල සැකකරු කොටුකර ගත් බව පොලිසිය පවසයි. මෙම පුද්ගලයා මාවනැල්ල ප්‍රදේශයේ පදිංචිකරුවෙකු බවත් කාලයක් තිස්සේ මෙම යතුරුපැදි ජාවාරම් සිදුකර ගෙන ගොස් ඇති බවට පොලිසිය විශ්වාසය පල කරයි. සැකකරුගෙන් පොලිසිය ප්‍රශ්න කිරීමේදී ඔහු කිසිදු තොරතුරක් හෙළි නොකර සිටීමට වගබලා ගත් බවත් කෙසේ වෙතත් තවදුරටත් මෙම සැකකරු පිළිබඳව ‍ප්‍රරශ්න කිරීමෙන් අනතුරුව දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බවත් පොලිසිය සඳහන් කළේය. සිද්ධිය සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි අපරාධ අංශයේ නිලධාරීහු පවත්වති.", "URL": "https://sinhala.adaderana.lk/news.php?nid=106269", "Category": null, "Parent URL": null}