{"Source": "Adaderana", "Timestamp": "April 23, 2012 12:44 pm", "Headline": " අත්අඩංගුවට ගත් සැකකරුවන් පොලීසිය 25 ට බස්සයි-නීතිඥයින් 33 ට උස්සයි", "News Content": "බොරැල්ල , ටී විස්ස ප්‍රදේශයේ දී අත්අඩංගුවට ගෙන තිබූ සැකකරුවන් 21 දෙනෙකු ඇප මත මුදා හැර තිබේ. කොළඹ අතිරේක මහේස්ත්‍රාත් ප්‍රහර්ෂා රණසිංහ මහත්මිය අද නියෝග කරනු ලැබුවේ සැකකරුවන් රුපියල් 25 , 000 බැගින් වු පුද්ගලික ඇප මත මුදා හරින ලෙසයි. කොළඹ අපරාධ කොට්ඨාසය විසින් පසුගිය 21 වැනිදා අත්අඩංගුවට ගෙන තිබූ අදාළ සැකකරුවන් අද අධිකරණයට ඉදිරිපත් කර තිබුණි. මීට ඉහත දී වරෙන්තු නිකුත් කර තිබූ සැකකරුවන් දෙදෙනෙකුට ඇප ලබා දීම ප්‍රතික්ෂේප විය. සැකකරුවන් වෙනුවෙන් පෙනී සිටි නීතීඥවරුන් අධිකරණය හමුවේ කියා සිටියේ බොරැල්ල සහ දෙමටගොඩ පොලිස් නිලධාරීන් බීමතින් පැමිණ අදාළ සැකකරුවන් අයුතු සහගත ලෙස පරික්ෂා කරමින් අත්අඩංගුවට ගෙන ඇති බවයි. එවැනි ආකාරයකට අත්අඩංගුවට ගැනීම් සිදු කළේ නම් ඒ පිළිබඳ පොලිසියේ ඉහළ නිලධාරීන්ට දැනුම් දෙන ලෙස අතිරේක මහේස්ත්‍රාත්වරිය නීතීඥවරුන්ට නියෝග කළාය. කොළඹ අපරාධ කොට්ඨාසය වෙනුවෙන් පෙනී සිටි පොලිස් පරීක්ෂකවරයා කියා සිටියේ සිද්ධිය සම්බන්ධයෙන් සැකකරුවන් 25 දෙනෙකු අපරාධ කොට්ඨාසය මඟින් අත්අඩංගුවට ගත් බවයි. එයින් වයස්ගතව සිටි සැකකරුවන් දෙදෙනෙකු මීට පෙර පොලිස් ඇප මත මුදා හැරි බව ද ඔහු සඳහන් කළේය. කෙසේ වුවද සැකකරුවන්ගේ නීතීඥවරුන් පෙන්වා දුන්නේ පසුගිය දා පුද්ගලයින් 33 දෙනෙකු අත්අඩංගුවට ගෙන තිබූ බවයි. ඒ පිළිබඳව පොලිස් මාධ්‍ය ප්‍රකාශකවරයා ද තහවුරු කර තිබූ බව නීතීඥවරුන් පෙන්වා දුන්නේය. එවැනි සිද්ධියක් තමන් නොදන්නා බව සඳහන් කළ කොළඹ අපරාධ කොට්ඨාසයේ පොලිස් පරීක්ෂකවරයා කියා සිටියේ තමන් අත්අඩංගුවට ගත්තේ සැකකරුවන් 25 දෙනෙකු පමණක් වන බවයි.", "URL": "https://sinhala.adaderana.lk/news.php?nid=23740", "Category": null, "Parent URL": null}