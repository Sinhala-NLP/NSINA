{"Source": "Adaderana", "Timestamp": "June 29, 2019 10:20 am", "Headline": "මධුෂ් රැගෙන ගොස් කළ සෝදිසියකදී T 56ක් හමුවෙයි", "News Content": "මීගමුව දළුපොත ඇළ ප්‍රදේශයේදී සංවිධානාත්මක අපරාධ කල්ලි නායක මාකඳුරේ මධූෂ් රැගෙන ගොස් සිදු කරනු ලැබූ සෝදිසි මෙහෙයුමකදී ටී 56 ගිනි අවියක් සොයා ගැනීමට පොලිස් විශේෂ කාර්ය බලකාය සමත් වී ඇත. ප්‍රබල අපරාධ කල්ලි සාමාජික මාකඳුරේ මදුෂ් විසින් පෙන්වන ලද ස්ථානයක තිබී ගිනි අවියක් සොයාගෙන ඇත. අපරාධ පරීක්ෂණ දෙපාර්තමේන්තුව සහ පොලිස් විශේෂ කාර්යය බලකායේ මූලස්ථාන කඳවුරේ මෙහෙයුම් අංශයේ නිලධාරීන් කණ්ඩායමක් විසින් අදාළ මෙහෙයුම සිදුකර ඇති බව සඳහන්ය. මෙහිදී දැනට අත්අඩංගුවේ පසුවන ප්‍රබල අපරාධ කල්ලි සාමාජික මාකදුරේ මදුෂ් අදාළ ස්ථානයට රැගෙන ගොස් ඇති අතර එහිදී ඔහු විසින් පෙන්වන ලද ස්ථානයක තිබී ටි 56 ගිනි අවියක් සහ උණ්ඩ රහිත එම මැගසිනයක් සොයාගෙන ඇත. සිද්ධියට අදාළව කිසිදු සැකකරුවෙකු අත්අඩංගුවට ගෙන නොමැති අතර ගිනි අවිය වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත බාරදුන් බව පොලිස් විශේෂ කාර්යය බලකාය සඳහන් කළේය. ඩුබායිහි සිට මෙරට පිටුවහල් කළ අපරාධ රැසක් සම්බන්ධයෙන් අවශ්‍යව සිටි පාතාල කල්ලි නායක මාකඳුරේ මධූෂ් මේ වන විටත් අපරාධ පරික්ෂණ දෙපාර්තමේන්තුවේ අත්අඩංගුවේ පසුවෙයි. ඉකුත් පෙබරවාරි 5 වැනිදා ඩුබායිහි සංවිධාන කළ සාදයක් අතරතුර මාකඳුරේ මධූෂ් ඇතුලු 31 දෙනෙකු ඩුබායි පොලිස් අත්අඩංගුවට ගැනුණි. මාස තුනකට ආසන්න කාලයක් සිරගත කර සිටි ප්‍රබල අපරාධ කල්ලි නායක මාකඳුරේ මධූෂ් ඩුබායි සිට පිටුවහල් කිරිමෙන් පසු මෙරටට පැමිණියේය.", "URL": "https://sinhala.adaderana.lk/news.php?nid=112989", "Category": null, "Parent URL": null}