{"Source": "Adaderana", "Timestamp": "February 21, 2014 09:37 am", "Headline": "පොලිතින් මාරයාට අලියා බිලි?", "News Content": "ඡායා රූ - මංගලනාත් ලියනාරච්චි ත්‍රීකුණාමලය, විල්ගම් වෙහෙර ප්‍රදේශයේ අතහැර දමන ලද හේනක අසනීප තත්ත්වයකින් පෙළෙමින් සිටි වනඅලියෙකු මියගොස් තිබේ. ඊයේ පෙරවරුවේ මෙම වන අලියා මියගොස් ඇත. ගම්වාසීන් විසින් 119 හදිසි ඇමතුම් ඒකකයට දෙන ලද තොරතුරක් මත මෙම අසනීප තත්ත්වයෙන් පෙළෙමින් සිටි වන අලියා පොලිසිය විසින් සොයාගෙන තිබුණි. පොලීසිය මෙම අලියා සම්බන්ධයෙන් ත්‍රීකුණාමලය වනජීවි නිලධාරීන් දැනුවත් කිරීමෙන් අනතුරුව එම නිලධාරීන් දින තුනක් මුළුල්ලේ වන අලියාට ප්‍රතිකාර කළ බව ත්‍රීකුණාමලය වනජීවි ඒකකයේ අඩවි සහකාර ඒ.ජයවර්ධන මහතා කියා සිටී. අලියා වැටී සිටින ස්ථානයට ආසන්න ප්‍රදේශයක ත්‍රීකුණාමලය නගර සභාව විසින් අපද්‍රව්‍ය බැහැර කරන ස්ථානයක් පිහිටා ඇති අතර,මෙම අලියා එම ස්ථානයේ අපද්‍රව්‍ය ආහාරයට ගැනීමෙන් රෝගි වන්නට ඇති බව ප්‍රදේශවාසින්ගේ අදහසයි. අලියා වැටී සිටි ස්ථානය අවට තිබු අලි වසුරු තුළ පොලිතින් වැනි අපද්‍රව්‍ය රැසක් දක්නට ඇත. මෙම අලියාට අමතරව මෙවැනි අසනීප තත්ත්වයන්ගෙන් පෙළෙන තවත් වන අලි කිහිප දෙනෙකුම විල්ගම් වෙහෙර හා කින්නියා යන ප්‍රදේශ වල සැරිසරන බවත්,ඊට හේතුව මෙම කුණු වලේ අපද්‍රව්‍ය ආහාරයට ගැනීම විය හැකි බවත් ප්‍රදේශවාසීන්ගේ අදහසයි.", "URL": "https://sinhala.adaderana.lk/news.php?nid=41265", "Category": null, "Parent URL": null}