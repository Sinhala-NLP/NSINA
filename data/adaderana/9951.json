{"Source": "Adaderana", "Timestamp": "August 1, 2010 08:32 am", "Headline": "මාස 4 ක් ගාල්ල -මාතර දුම්රිය නෑ", "News Content": "ගාල්ල සහ මාතර අතර දුම්රිය මාර්ගයේ සිදු වන අලුත්වැඩියා කටයුතු හේතුවෙන් අද සිට මාස 4 කාලයක් එම දුම්රිය මාර්ගයේ දුම්රිය ධාවනය තාවකාලිකව නතර කරන බව දුම්රිය දෙපාර්තමේන්තුව පවසයි. එම කාලය තුළ ලංකා ගමනා ගමන මණ්ඩලයේ බස්රථ යොදා ගනිමින් මගී ජනතාවට අවශ්‍ය පහසුකම් සපයන බව දුම්රිය වාණිජ අධිකාරි විජය සමරසිංහ මහතා සඳහන්කළේය. ඉන්දීය ණය යෝජනා ක්‍රමය යටතේ ශ්‍රී ලංකාවට ලැබෙන ආධාරයක් වශයෙන් මෙම දුම්රිය මාර්ගය අධිවේගී දුම්රිය මාර්ගයක් බවට පත්කිරීම මෙසේ දුම්රිය ධාවනය තාවකාලිකව නැවතීමට හේතු වී ඇති බව සමරසිංහ මහතා පෙන්වාදුන්නේය. මෙම අධිවේගී දුම්රිය මාර්ග ව්‍යාපෘතිය යටතේ පළමු ව්‍යාපෘතිය ගාල්ල හා මාතර දුම්රිය මාර්ගය බවත් ඒ මහතා ප්‍රකාශ කළේය. ඒ අනුව එහි දෙවන ව්‍යාපෘතිය ලෙස ගාල්ල හා කළුතර දුම්රිය මාර්ගය ද, තුන්වන ව්‍යාපෘතිය ලෙස තළුතර හා මරදාන අතර දුම්රිය මාර්ගය ද නිමකිරීමට නියමිතය.", "URL": "https://sinhala.adaderana.lk/news.php?nid=9951", "Category": null, "Parent URL": null}