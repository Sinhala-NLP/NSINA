{"Source": "Adaderana", "Timestamp": "March 2, 2019 07:20 pm", "Headline": "අවාසනාවන්ත ලෙස දුම්රියට බිලි වු තරුණ ජීවිත 2ක්", "News Content": "නාවලපිටිය ජයසුන්දර ප්‍රදේශයේදී අද (02) පෙරවරුවේ සීඝ්‍රගාමි දුම්රියක ගැටී 16 හැවිරිදි තරුණයෙකු සහ 15 හැවිරිදි තරුණියක ජීවිතක්ෂයට පත් විය. දුම්රියේ ගැටීමට ගිය තරුණිය බේරා ගැනීමට තරුණයා උත්සහ කළ අවස්ථාවේදී දෙදෙනාම දුම්රියේ ගැටී ඇති බව පොලිසිය සඳහන් කළේය. මහනුවර සිට ඇල්ල බලා ගමන් ආරම්භ කළ සීඝ්‍රගාමී දුම්රිය අදත් සුපුරුදු ලෙස උදෑසන 9.10ට පමණ වන විට නාවලපිටිය ජයසුන්දර ප්‍රදේශයට ලඟා වෙමින් තිබුණි. ඒ වන විටත් ලලංග හර්ෂ කුමාර තරුණියන් දෙදෙනෙකු සමඟින් ගමන් කරමින් සිටියේ නාවලපිටියේ දුම්රිය ස්ථානයේ සිට ඉඟුරුඔය දුම්රිය ස්ථානය දෙසටයි. ඉන් එක් තරුණියක් ලලංගගේ අතින් අල්ලා ගෙන දුම්රිය මාර්ගයේ ඉදිරියටම ගමන් කරද්දි ඔවුන්ට පසුපසින් පැමිණි දුම්රිය දුටු තරුණයා ඇයව බේරා ගැනීම සඳහා දුම්රිය මාර්ගයෙන් ඉවතට තල්ලු කර තිබුණි. එන් නොනැවතුණු ලලංග ඔවුන්ට ඉදිරියෙන් ජංගම දුරකථනයෙන් කතා කරමින් ගමන් කළ අනෙක් තරුණිය බේරා ගැනිමට උත්සහ කිරීමත් සමඟ ඔවුන් දෙදෙනාම මෙලෙස දුම්රියේ ගැටී ඇත. අනතුරින් දිවි අහිමි වූ තරුණියගේ සිරුර කඳින් වෙන්වී තිබුණු අතර තරුණයාගේ වම් පාදයක් සිරුරින් වෙන්වී ගොස් තිබේ. අනතුරින් මියගිය 16හැවිරිදි ලලංග හර්ෂ කුමාර නාවලපිටිය දෙකිඳ අලුත්ගම ප්‍රදේශයේ පදිංචි අයෙක්. මියගිය 15 හැවිරිදි පියුමි භාග්‍යා සෙව්වන්දි පදිංචිව සිටියේ නාවලපිටිය ඉඹුල්පේ ප්‍රදේශයේයී. මියගිය දෙදෙනා සහ අනතුරින් දිවි බේරා ගත් තරුණිය උපකාරක පංතියකට සහභාගී වන බව පවසා නිවෙස් වලින් පැමිණි නමුත් පංති වලට සහභාගී නොවී දුම්රිය මාර්ගයේ ඇවිදිමින් සිටියදී අනතුර සිදුව ඇති බව පොලිසිය සඳහන් කළේය. මෘත ශරීර නාවලපිටිය රෝහලේ තැන්පත් කර ඇති අතර නාවලපිටිය පොලිසියෙන් වැඩිදුර විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=105359", "Category": null, "Parent URL": null}