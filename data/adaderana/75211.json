{"Source": "Adaderana", "Timestamp": "July 13, 2017 02:24 pm", "Headline": "වැලිකඩ සිද්ධිය ගැන සී.අයි.ඩී පරීක්ෂණ අරඹයි", "News Content": "2012 වසරේදී වැලිකඩ රැඳවියන් පිරිසක් ඝාතනයට ලක්වීමේ සිදුවීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් පරීක්ෂණයක් ආරම්භ කර තිබේ.පොලිස්පති පූජිත ජයසුන්දර මහතාගේ උපදෙස් පරිදි මෙම පරීක්ෂණය ආරම්භ කර ඇති බව සඳහන්ය.2012 වසරේ නොවැම්බර් මාසයේදී වැලිකඩ බන්ධනාගාරය තුළ පොලිස් විශේෂ කාර්ය බලකාය විසින් සිදුකළ හදිසි මෙහෙයුමක් අතරවාරයේ රැඳවියන් හා පොලීසිය අතර ගැටුමක් නිර්මාණය වූ අතර එයින් රැඳවියන් 27 දෙනෙකු ඝාතනයට ලක්විය.මෙම සිදුවීම හුදෙක් අහඹු සිදුවීමක් ලෙස එවක වාර්තාවූ නමුදු ඝාතනයට ලක්වූයේ ලැයිස්තු අනුව සොයාගිය පුද්ගලයින් බවටත්, එය සංවිධානාත්මකව සිදුකළ ඝාතනයක් බවටත් චෝදනා එල්ල විය.කෙසේ වෙතත් 2012 වසරේ නොවැම්බර් මාසයේ වැලිකඩ බන්ධනාගාරයේ හටගත් ගැටුමක දී සිරකරුවන් විසිහත් දෙනෙකු මරණයට පත්වීමේ සිද්ධිය පිළිබඳව පරීක්ෂණයක් පවත්වන ලෙස ඉල්ලමින් සිද්ධිය ඇසින් දුටු එම අවස්ථාවේ රැඳවියකුව සිටි සුදේශ් නන්දිමාල් ද සිල්වා රහස් පොලිසියට පැමිණිල්ලක් ඉදිරිපත් කර තිබේ. බන්ධනාගාර කැරැල්ල මැඩ පැවැත්වීමේ මුවාවෙන් තමන්ට අවශ්‍ය වූ රැඳවියන් පමණක් තෝරා ගෙන මරා දැමූ බවට රජයේ ආරක්ෂක අංශවලට චෝදනා කළ හෙතෙම මේ පිළිබඳව සාධාරණ පරීක්ෂණයක් පැවැත්වීම අවශ්‍ය බවත්, ඇතැම් මාධ්‍ය විසින් මෙම ඝාතන සාධාරණීකරණය කිරීමට උත්සාහ කරන බවත් පවසයි.කෙසේ වෙතත් වැලිකඩ සිදුවීම සම්බන්ධයෙන් මේවන විට අපරාධ පරීක්ෂණ දෙපාර්තමේන්තුව විසින් පරීක්ෂණයක් ආරම්භ කර තිබේ.", "URL": "https://sinhala.adaderana.lk/news.php?nid=75211", "Category": null, "Parent URL": null}