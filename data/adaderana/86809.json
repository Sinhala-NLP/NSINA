{"Source": "Adaderana", "Timestamp": "April 3, 2018 09:44 am", "Headline": " අගමැති හදිසියේ ජනපති හමුවෙයි", "News Content": "ජනාධිපතිවරයා සමඟ සාකච්ඡාවක් සඳහා අග්‍රාමාත්‍ය රනිල් වික්‍රමසිංහ මහතා මීට ස්වල්ප මොහොතකට පෙර (03) ජනාධිපති නිල නිවස වෙත පැමිණ තිබේ. ඒ විජයරාම මාවතේ පිහිටි ජනාධිපති නිල නිවසේදීය. උදෑසන 08.30ට පමණ ආරම්භ වූ මෙම සාකච්ඡාව පැයකට අධික කාලයක් පැවතුණු බව සඳහන් අතර මෙම සාකච්ඡාව සඳහා එක්සත් ජාතික පක්ෂය නියෝජනය කරන ජ්‍යෙෂ්ඨ අමාත්‍යවරුන් කිහිප දෙනෙකුද සහභාගී වු බව වාර්තා වෙයි. මෙම සාකච්ඡාවෙන් අනතුරුව ජනාධිපතිවරයා සහ අග්‍රාමාත්‍යවරයා අමාත්‍ය මණ්ඩල රැස්වීමට සහභාගී වීම සඳහා ජනාධිපති ලේකම් කාර්යාලය වෙත පිටත්ව ගොස් තිබේ. ඒ අනුව පෙරවරු 10.00 ට පමණ අමාත්‍ය මණ්ඩල රැස්වීම ආරම්භ වු අතර එය පැය එක හමාරකට ආසන්න කාලයක් පැවතිය. මේ අතර අග්‍රාමාත්‍යවරයාට එරෙහි විශ්වාසභංග යෝජනාව සම්බන්ධයෙන් ශ්‍රී ලංකා මුස්ලිම් කොංග්‍රසයේ සාකච්ඡාවක් අද(03) රාත්‍රියේ පැවැත්වීමට නියමිතය. අද රාත්‍රී 07.00 ට පක්ෂ මූලස්ථානයේදී එම සාකච්ඡාව පැවැත්වෙන බව ශ්‍රී ලංකා මුස්ලිම් කොංග්‍රසයේ මහ ලේකම් නිසාම් කාරියප්පර් මහතා පවසයි. විශ්වාසභංග යෝජනාව පිළිබඳ පක්ෂයක් ලෙස එහිදී තීරණයක් ගැනීමට නියමිත බව සඳහන්ය. මීට අමතරව දෙමල ජාතික සන්ධානයේද සාකච්ඡාවක් අද(03) පස්වරුවේ පැවැත්වීමට නියමිතයි. විශ්වාසභංග යෝජනාව පිළිබඳ තීරණයක් ගැනීම සඳහා අද පස්වරු 03.00ට පක්ෂ නියෝජිතයින් රැස්වීමට නියමිත බව පාර්ලිමේන්තු මන්ත්‍රී එම්.ඒ. සුමන්තිරන් මහතා පවසයි. මේ අතර විශ්වාසභංගයෙන් අනතුරුව පක්ෂය තුළ වෙනස්කම් සිදු කරමින් නව දේශපාලන ගමනක් ආරම්භ කිරීමට සැලසුම් කර ඇති බව එක්සත් ජාතික පක්ෂයේ ඒ.එච්.එම්.හලීම් අමාත්‍යවරයා මහනුවරදී අදහස් දක්වමින් පැවසීය. මේ අතර අග්‍රමාත්‍යවරයාට එරෙහි විශ්වාසභංග යෝජනාව ඒකාබද්ධ විපක්ෂය විසින් වෙනත් අරමුණකින් ගෙන එන ලද්දක් බව එක්සත් ජාතික පක්ෂ පාර්ලිමේන්තු මන්ත්‍රී හර්ෂණ රාජකරුණා මහතා පවසයි. එහි අරමුණ කුමක් වුවද එම විශ්වාසභංග යෝජනාව පරාජය කිරීමට කටයුතු කරන බව ගම්පහ ප්‍රදේශයේ දී මාධ්‍ය වෙත අදහස් දක්වමින් මන්ත්‍රීවරයා සඳහන් කළේය. මේ අතර ආණ්ඩුව විවේචනය කරන ඇමතිවරුන් ආණ්ඩුව තුළ තවදුරටත් සිටින්නේද නැද්ද යන්න පිළිබඳ තීරණයක් ගත යුතු බව අජිත් පී.පෙරේරා රාජ්‍ය අමාත්‍යවරයා පැවසුවේය.", "URL": "https://sinhala.adaderana.lk/news.php?nid=86809", "Category": null, "Parent URL": null}