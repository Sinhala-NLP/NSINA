{"Source": "Adaderana", "Timestamp": "July 8, 2019 05:59 pm", "Headline": "පූජිත්ට සහ හේමසිරි ප්‍රනාන්දුට එරෙහි පෙත්සම් විභාගයට සත් පුද්ගල ශ්‍රේෂ්ඨාධිකරණ විනිසුරු මඩුල්ලක්", "News Content": "පාස්කු ඉරු දින එල්ල වූ ත්‍රස්ත ප්‍රහාරය වළක්වා ගැනීමට කටයුතු නොකිරීම තුළින් මූලික අයිතීන් කඩ කර ඇතැයි චෝදනා කරමින් පොලිස්පති පූජිත් ජයසුන්දර, හිටපු ආරක්ෂක ලේකම් හේමසිරි ප්‍රනාන්දු යන මහත්වරුන්ට එරෙහිව ගොනුකර තිබෙන මූලික අයිතිවාසිකම් පෙත්සම් විභාග කරන්න සත් පුද්ගල ශ්‍රේෂ්ඨාධිකරණ විනිසුරු මඩුල්ල නම් කර ඇත. අග විනිසුරු ජයන්ත ජයසූරිය මහතා මෙම විනිසුරු මඬුල්ලේ ප්‍රධානියා ලෙස කටයුතු කරයි. මීට අමතරව සිසිර ද ආබෲ, බුවනෙක අලුවිහාරේ , ප්‍රියන්ත ජයවර්ධන, ප්‍රසන්න ජයවර්ධන, එල්.ටී.බී.දෙහිදෙනිය සහ මුර්දු ප්‍රනාන්දු යන විනිසුරුවරුන් එහි සෙසු සාමාජිකයන් ලෙස කටයුතු කරති. මෙම විනිසුරු මඩුල්ල හමුවේ පාස්කු ප්‍රහාරය අදාළව ඉදිරිපත් කර තිබෙන මූලික අයිතිවාසිකම් පෙත්සම් ලබන 12 වනදා සලකා බැලීමට නියමිතව තිබේ.", "URL": "https://sinhala.adaderana.lk/news.php?nid=113669", "Category": null, "Parent URL": null}