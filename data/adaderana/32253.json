{"Source": "Adaderana", "Timestamp": "March 9, 2013 02:22 pm", "Headline": "සියලු වරායවල සංවර්ධන කටයුතු කඩිනම් කරන්නැයි ජනපතිගෙන් උපදෙස්", "News Content": "සියලුම වරායවල සංවර්ධන කටයුතු කඩිනම් කරන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබා දී තිබේ. ඒ අනුව දැනට සංවර්ධන කටයුතු අරඹා ඇති කොළඹ, හම්බන්තොට, ගාල්ල, ඔළුවිල්, කන්කසන්තුරේ යන වරායවල සංවර්ධන කටයුතු කඩිනමින් ක්‍රියාවට නංවන ලෙස ජනාධිපතිවරයා උපදෙස් ලබා දී ඇත. වරාය සංවර්ධන කටයුතු පිළිබඳ අදාළ බලධාරීන් සමග අරලියගහ මන්දිරයේ පැවති විශේෂ සාකච්ජාවක දී ජනාධිපති මහින්ද රාජපක්ෂ මහතා මෙම උපදෙස් ලබා දුන් බව ජනාධිපති මාධ්‍ය අංශය පැවසීය. එක් එක් වරායවල සංවර්ධන කටයුතුවල ප්‍රගතිය පිළිබඳව එහිදී නිලධාරීන් ජනාධිපතිවරයා වෙත කරුණු ඉදිරිපත් කර ඇත. සංවර්ධන ව්‍යාපෘති ක්‍රියාවට නැංවීමේ දි පැන නගින ගැටලු ප්‍රමාදයකින් තොරව ඉදිරිපත් කිරීම මගින් සංවර්ධන ක්‍රියාවලියේ ප්‍රමාදය සහ නාස්තිය අවම කර ගත හැකි බව ද ජනාධිපති මහින්ද රාජපක්ෂ මහතා නිලධාරීන්ට පෙන්වා දුන් බව ජනාධිපති මාධ්‍ය අංශය වැඩිදුරටත් පැවසීය.", "URL": "https://sinhala.adaderana.lk/news.php?nid=32253", "Category": null, "Parent URL": null}