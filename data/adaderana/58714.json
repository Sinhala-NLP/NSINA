{"Source": "Adaderana", "Timestamp": "March 29, 2016 01:35 pm", "Headline": "  හසන් අලිගේ තනතුරේ වෙනසක් නෑ", "News Content": "මුස්ලිම් කොංග්‍රසයේ මහලේකම් ධුරයේ කිසිදු වෙනසක් සිදුකර නොමැති බව පාර්ලිමේන්තු මන්ත්‍රී එම්.එච්.එම්.සල්මාන් මහතා පවසයි.ඔහු සඳහන් කළේ පක්ෂයේ මහලේකම් ධුරයේ තවදුරටත් දරන්නේ හසන් අලී මහතා බවයි. පක්ෂයේ උත්තරීතර මණ්ඩලයේ සහ නියෝජිත මහ සම්මේලනයේ එකඟතාව මත පසුගිය 2015 වසරේ නොවැම්බර් මස 07 වැනිදා මුස්ලිම් කොංග්‍රසයේ පක්ෂ ව්‍යවස්ථාව සංශෝධනය කර තිබේ. එම සංශෝධනයට අනුව මහලේකම් තනතුරට අමතරව පක්ෂ ලේකම් ධුරයක් ද ස්ථාපිත කළ බව එම්.එච්.එම්.සල්මාන් මහතා සඳහන් කළේය.ඒ අනුව පක්ෂ ලේකම් ධුරය සඳහා ඒ.සී.ඒ.මොහොමඩ් මංසූර් මහතා පත් කර ඇත.එමෙන්ම නව පක්ෂ ව්‍යවස්ථා සංශෝධනයට අනුව පක්ෂයේ ලේකම්වරයාට දේශපාලන තනතුරු ලබාගැනීම තහනම් කර ඇති අතර මෙතෙක් පක්ෂ මහලේකම්වරයා විසින් සිදුකරනු ලැබු පක්ෂයේ පරිපාලන කටයුතු නව පක්ෂ ලේකම්වරයාට පවරා ඇත.පාර්ලිමේන්තු මන්ත්‍රී එම්.එච්.එම්.සල්මාන් මහතා පවසන්නේ මෙම නව පත් කිරීම් පිළිබඳ පසුගිය මාස හතරක කාලය තුළ පක්ෂය තුළ හෝ ඉන් පිටත කිසිදු මත පළකිරීමක් සිදුනොකළ ඇතැම් අය වර්තමානයේ විවිධ මත පළ කරන බවයි.", "URL": "https://sinhala.adaderana.lk/news.php?nid=58714", "Category": null, "Parent URL": null}