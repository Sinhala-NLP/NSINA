{"Source": "Adaderana", "Timestamp": "February 22, 2011 10:32 am", "Headline": "මුහුදු සීමා උල්ලංඝණය නොකිරීමේ ඉන්දීය ධීවර තීරණයක්", "News Content": "ජාත්‍යන්තර මුහුදු සීමාව උල්ලංඝණය නොකිරීමටත්, එම නීතිය කඩකරන පුද්ගලයින්ට එරෙහිව මසක කාලයක් සඳහා සීමා තහනමක් පැනවීමටත් ඉන්දියාවේ නාගපට්ටිනම් ප්‍රදේශයේ ධීවරයින් තීරණය කර තිබේ. පසුගියදා ඉරිදා දිනයෙහි පැවති රැස්වීමක් අතරතුර මෙම ධීවරයින් පිරිස මෙම තීරණයට එළඹ ඇති අතර, මෙම තීරණය පිළිබඳව ධීවරයින් මිශ්‍ර ප්‍රතිචාර දක්වා ඇත. මෙම තීරණය ක්‍රියාත්මක කිරීමේදී ප්‍රායෝගික වශයෙන් ගැටලු ඇතිවිය හැකි බව නාගපට්ටිනම් ධීවරයින් අදහස් දක්වමින් ප්‍රකාශ කර ඇති බව විදෙස් මාධ්‍ය වාර්තා කරයි. ශ්‍රී ලාංකික ධීවරයින්ගේ සුබ සිද්ධියට බලපෑමක් සිදුනොකිරීමට ධීවරයින්ගේ එකඟතාවය පළ වූ බව ද තමිල්නාඩු ධීවර කම්කරු එකමුතුවේ දිස්ත්‍රික් සභාපති ආර්. එම්. පී. රාජේන්ද්‍ර නට්ටර් පවසයි. මසුන් ඇල්ලීම සඳහා යාන්ත්‍රික යාත්‍රා 600 න් ඉන්දියාවේ රාමේෂ්වරන් සිට මුහුද බලා පිටත්ව ගිය ධීවරයින් 2400 ක් පමණ පිරිසක් ශ්‍රී ලංකා නාවික හමුදා නිලධාරීන් විසින් මුහුද මධ්‍යයේදී ආපසු හරවා යවා ඇති බවට ද පසුගියදා විදෙස් මාධ්‍ය පුවතක් වාර්තා කර තිබිණි.", "URL": "https://sinhala.adaderana.lk/news.php?nid=14401", "Category": null, "Parent URL": null}