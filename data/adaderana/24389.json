{"Source": "Adaderana", "Timestamp": "May 20, 2012 02:13 pm", "Headline": "29 දා විදුලි ‍සේවක වැඩ වර්ජනයක්", "News Content": "ලංකා විදුලිබල මණ්ඩලයේ සේවකයින්ගේ වැටුප් විෂමතා ඉවත් නොකිරීම සම්බන්ධයෙන් තම සංගමයේ උතුරු පළාතේ සාමාජිකයින් දැනුවත් කිරීමේ වැඩසටහනක් ක්‍රියාත්මක කිරීමට ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය තීරණය කර තිබේ. හෙට(21) දිනයේ අදාළ දැනුවත් කිරීමේ වැඩසටහන යාපනය දිස්ත්‍රික්කයේ දී පැවැත්වීමට කටයුතු යොදා ඇති බව එම සන්ධානයේ මෙහෙයුම් කමිටු සාමාජික රන්ජන් ජයලාල් මහතා සඳහන් කළේය. සිය වැටුප් විෂමතාව ඉවත් නොකිරීම සම්බන්ධයෙන් ලබන 29 වැනි දින දිවයින පුරා විදුලි ‍සේවකයින් වරුවක වැඩ වර්ජනයක නිරතවීමට ද තීරණය කර ඇති බව රන්ජන් ජයලාල් මහතා ප්‍රකාශ කළේය. එමෙන්ම මෙසේ වැටුප් විෂමතා ඉවත් නොකර ආණ්ඩුව තවදුරටත් කල්මැරීමට එරෙහිව එළඹෙන 25 වන දින සියලුම විදුලිබල මණ්ඩල සේවකයින් කොළඹ ප්‍රධාන කාර්යාලය ඉදිරිපිටට රැස්කර උද්ඝෝෂණ ව්‍යාපාරයක් පවත්වන බව ද අද දෙරණ වෙත අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=24389", "Category": null, "Parent URL": null}