{"Source": "Adaderana", "Timestamp": "December 8, 2015 02:30 pm", "Headline": "එක්නැලිගොඩ නඩුව බාධාවකින් තොරව ගෙනියන්නැයි නියෝග", "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් හෝමාගම මහේස්ත්‍රාත් අධිකරණය හමුවේ පවත්වන නඩු විභාගය බාධාවකින් තොරව ඉදිරියටත් සිදුකරගෙන යන ලෙස අභියාචනාධිකරණය නියෝග කර තිබේ.ප්‍රගීත් එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මිය වෙනුවෙන් පෙනී සිටි නීතීඥවරයා සිදුකරන ලද කරුණු දැක්වීමක් සැලකිල්ලට ගත් අභියාචනාධිකරණ සභාපති විනිසුරු විජිත් මළල්ගොඩ මහතා මෙම නියෝගය ලබා දී ඇති බව සඳහන්ය.මේ අතර දෙමළ ජාතික සන්ධාන පාර්ලිමේන්තු මන්ත්‍රී නඩරාජා රවිරාජ් ඝාතන නඩුව විත්තිකරුවන් තිදෙනෙකු නොමැතිව විභාගයට ගැනීමට කොළඹ මහේස්ත්‍රාත් අධිකරණය අවසර ලබා දී තිබේ.රජයේ නිතීඥවරයා සිදු කළ කරුණු දැක්වීමක් සැලකිල්ලට ගනිමින් කොළඹ අතිරේක මහේස්ත්‍රාත් නිරෝෂා ප්‍රනාන්දු මහත්මිය එම අවසරය ලබා දුන් බව අද දෙරණ වාර්තාකරු සඳහන් කළේය.අදාළ ඝාතනය සම්බන්ධයෙන් චෝදනා ලබා සිටින විත්තිකරුවන් තිදෙනෙකු අධිකරණය මඟ හරිමින් සිටින අතර ඔවුන් අත්අඩංගුවට ගැනීම සඳහා වරෙන්තු ද නිකුත් කර ඇති බව රජයේ නීතිඥවරයා පැවසීය.එබැවින් එම විත්තිකරුවක් තිදෙනා නොමැතිව නඩුව විභාග කිරීමට අවසර ලබා දෙන ලෙස ඔහු අධිකරණයෙන් ඉල්ලා සිටියේය. කරුණු සැලකිල්ලට ගත් අතිරේක මහේස්ත්‍රාත්වරිය අදාළ නඩුව එම විත්තිකරුවන් තිදෙනා නොමැතිව ඉදිරියට විභාග කිරීම සඳහා අවසර ලබා දුන් අතර ඒ අනුව නඩුව ජනවාරි මස 04වනදා විභාගයට ගැනීමට නියමිතය.දෙමළ ජාතික සන්ධාන පාර්ලිමේන්තු මන්ත්‍රී නඩරාජා රවිරාජ් ඝාතන සිද්ධිය සම්බන්ධයෙන් විත්තිකරුවන් 06 දෙනෙකුට එරෙහිව නීතිපතිවරයා විසින් එම නඩුව පවරා තිබුණි.", "URL": "https://sinhala.adaderana.lk/news.php?nid=55597", "Category": null, "Parent URL": null}