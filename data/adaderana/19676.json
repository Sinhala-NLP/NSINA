{"Source": "Adaderana", "Timestamp": "October 30, 2011 03:49 pm", "Headline": "බඹර ප්‍රහාරයකින් අයෙක් මරුට-14 ට තුවාලයි", "News Content": "නල්ලතන්නිය ,නොතැස් කොටස-මරේවත්ත,මස්කෙලිය ප්‍රදේශයේදී බඹරුන් දෂ්ඨ කිරීමක් හේතුවෙන් තේදලූ නෙලමින් සිටි 15 දෙනෙකු මස්කෙලිය රෝහලට ඇතුළත් කළ බව පොලීසිය පවසයි. අද පෙරවරුවේ මෙසේ රෝහලට ඇතුළත් කළ පිරිසෙන් එක් අයෙකු පසුව මිය ගිය බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කරයි. මෙසේ මරණයට පත්ව ඇත්තේ වයස අවුරුදු 38 ක් වූ වීරයියා ජුන්මායි නැමැති නොනැස් කොටස-මරේවත්ත,මස්කෙළිය ලිපිනයේ පදිංචිකාරියෙක බව සඳහන් වේ. දැනට මස්කෙලිය රෝහලේ පිරිමි අයෙකු සහ කාන්තාවකද, ග්ලැන්කන් රෝහලේ පිරිමි අයකු සහ කාන්තාවකද ප‍්‍රතිකාර ලබන අතර අනෙක් තුවාලකරුවන් ප‍්‍රතිකාර ලබා ගෙන රෝහලෙන් පිටව ගොස් ඇති බව පොලීසිය කියා සිටියි. නල්ලතන්නිය පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=19676", "Category": null, "Parent URL": null}