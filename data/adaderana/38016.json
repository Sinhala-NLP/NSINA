{"Source": "Adaderana", "Timestamp": "October 9, 2013 11:25 am", "Headline": "පුපුරැස්ස පොලිස් ස්ථානාධිපතිවරයාට ප්‍රහාරයක්", "News Content": "ගලහ - පුපුරැස්ස පොලිස් මුරපොළේ ස්ථානාධිපතිවරයා ඇතුළු පොලිස් නිලධාරීන් තිදෙනෙකු පහරකෑමකට ලක්ව රෝහල් ගත කර තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ඊයේ(08) රාත්‍රී රජතලාව ප්‍රදේශයේදී මෙම පහර දීම සිදුව ඇති බවයි. ඊයේ රාත්‍රී පුපුරැස්ස පොලිස් මුරපොළේ නිලධාරීන් කණ්ඩායමක් ජංගම මුර සංචාරයේ යෙදී සිටියදී රජතලාව ප්‍රදේශයේ ගම්වාසීන් පිරිසක් පොලිස් නිලධාරීන් ගමන් ගත් ජීප් රථයට පහර දී අලාභහානි සිදු කර තිබේ. අනතුරුව එම ප්‍රදේශයට ගිය පුපුරැස්ස පොලිස් මුරපොළේ ස්ථානාධිපතිවරයාට සහ සැරයන්වරුන් දෙදෙනෙකුටද තියුණු ආයුධ වලින් පහර දී ඇති බව පොලීසිය පවසයි. එහිදී තුවාල ලැබූ පොලිස් නිලධාරීන් තිදෙනා ප්‍රතිකාර සඳහා ගම්පොළ රෝහල වෙත ඇතුළත් කර තිබේ. ගැටුමෙන් තුවාල ලැබූ ගම්වාසියෙකු පොලීසිය යටතේ ගම්පොළ රෝහලේ ප්‍රතිකාර ලබන බව ද සඳහන් වෙයි. ගැටුමට සම්බන්ධ සෙසු සැකකරුවන් ප්‍රදේශයෙන් පළාගොස් ඇති අතර ඔවුන් අත්අඩංගුවට ගැනීම සඳහා ගලහ පොලීසිය විමර්ශන පවත්වයි.", "URL": "https://sinhala.adaderana.lk/news.php?nid=38016", "Category": null, "Parent URL": null}