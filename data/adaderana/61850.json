{"Source": "Adaderana", "Timestamp": "July 7, 2016 08:49 am", "Headline": " ශ්‍රීලනිපයේ ජ්‍යේෂ්ඨයින් රැස්වෙයි", "News Content": "ශ්‍රී ලංකා නිදහස් පක්ෂයේ ජ්‍යේෂ්ඨ සාමාජිකයින් පිරිසකගේ සහභාගීත්වයෙන් විශේෂ සාකච්ඡාවක් පවත්වා තිබේ.අහුංගල්ල ප්‍රදේශයේ පිහිටි හෝටලයකදී මෙම සාකච්ඡාව පවත්වා ඇති බව වාර්තා වෙයි.ශ්‍රී ලංකා නිදහස් පක්ෂ ප්‍රතිසන්ධාන කමිටුවේ සාමාජිකයින් මෙම සාකච්ඡාව සඳහා සහභාගී වී ඇති බව සඳහන්ය.හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය එම කමිටුවේ සභාපති ධූරය දරණ අතර සන්ධානයේ මහලේකම්වරයා මෙන්ම ශ්‍රී ලංකා නිදහස් පක්ෂයේ මහලේකම්වරයා ද කමිටුවේ සෙසු සාමාජිකයින් වෙයි.21 දෙනෙකුගෙන් සමන්විත ප්‍රතිසන්ධාන කමිටුව ඊයේ(06) දිනයේ රැස් වී පක්ෂයේ ඉදිරි කටයුතු පිළිබඳව දීර්ඝ වශයෙන් සාකච්ඡා කර ඇති බව වාර්තා වෙයි.චන්ද්‍රිකා බණ්ඩාරනායක කුමාරතුංග මහත්මියගේ ප්‍රධානත්වයෙන් පැවති එම සාකච්ඡාව සඳහා අමාත්‍යවරුන් වන මහින්ද අමරවීර, දුමින්ද දිසානායක යන අය සහ උතුරු පළාත් ආණ්ඩුකාර රෙජිනෝලිඩ් කුරේ මහතා ද සහභාගී වී තිබේ.ඊට අමතරව පළාත් කිහිපයක ප්‍රධාන අමාත්‍යවරුන් සහ ශ්‍රී ලංකා නිදහස් පක්ෂයේ ජ්‍යේෂ්ඨ සාමාජිකයින් පිරිසක්ද මෙම සාකච්ඡාවට සහභාගී වී සිට ඇති බව වාර්තා වෙයි.පක්ෂය ප්‍රතිසන්ධානය කිරීම සඳහා ක්‍රියාත්මක කළ යුතු නව ක්‍රමවේද පිළිබඳව මෙන්ම පක්ෂයේ පවතින වත්මන් අර්බුදකාරී තත්ත්වය පිළිබඳව ද මෙම සාකච්ඡාවේදී අවධානය යොමු වී තිබේ.ශ්‍රී ලංකා නිදහස් පක්ෂයේ ප්‍රතිසන්ධාන කමිටුව විසින් සාකච්ඡා වූ කරුණු පිළිබඳව ඉදිරියේදී ජනාධිපති මෛත්‍රිපාල සිරිසේන මහතා දැනුවත් කිරීමට පියවර ගන්නා බව එම කමිටුවේ සාමාජිකයෙකු වන හිටපු පාර්ලිමේන්තු මන්ත්‍රී නන්දිමිත්‍ර ඒකනායක මහතා සඳහන් කළේය.", "URL": "https://sinhala.adaderana.lk/news.php?nid=61850", "Category": null, "Parent URL": null}