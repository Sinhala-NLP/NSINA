{"Source": "Adaderana", "Timestamp": "February 3, 2011 12:04 pm", "Headline": "නිල ඡන්ද දැන්වීම් පත්‍රිකා බෙදීම මාර්තු 03 ඇරඹෙයි", "News Content": "ඉදිරි පළාත් පාලන මැතිවරණය සඳහා නිල ඡන්ද දැන්වීම් පත්‍රිකා බෙදා හැරීමේ කටයුතු මාර්තු මස තුන් වැනි දින ආරම්භ කරන බව තැපැල් දෙපාර්තමේන්තුව පවසයි. මාර්තු මස 11 වැනි දින දක්වා නිල ඡන්ද දැන්වීම් පත්‍රිකා බෙදා හැරීමේ කටයුතු සිදුකරන බව නියෝජ්‍ය තැපැල්පති ආර් ඩී පී ගාමිණි මහතා ප්‍රකාශ ක‍ළේය. මේ අතර තැපැල් ඡන්ද අඩංගු රක්ෂණ පැකට් මේ මස 25 වන දින තැපැල් දෙපාර්තමේන්තුවට ලබාදීම මැතිවරණ මහලේකම් කාර්යාලය තීරණය කර තිබේ. එම තැපැල් ඡන්ද අඩංගු රක්ෂණ පැකට් ලැබුණු වහාම අදාළ ආයතන වෙත ලබාදීමට තීරණය කර ඇති බව තැපැල් දෙපාර්තමේන්තුව ප්‍රකාශ කරනු ලැබීය. පළාත් පාලන මැතිවරණයට අදාළ තැපැල් ඡන්ද ප්‍රකාශ කිරීම මාර්තු මස 8 සහ 9 යන දෙදින සිදුකිරීමට නියමිතය.", "URL": "https://sinhala.adaderana.lk/news.php?nid=13951", "Category": null, "Parent URL": null}