{"Source": "Adaderana", "Timestamp": "July 9, 2018 02:04 pm", "Headline": "උතුරු පළාත් ධීවර හා ප්‍රවාහන අමාත්‍යවරයා ධූරයෙන් ඉවත් කිරීම වැළැක් වු තහනම් නියෝගය දිගුවෙයි", "News Content": "ඉකුත් වසරේ උතුරු පළාත් සභාවේ ධීවර හා ප්‍රවාහන අමාත්‍යවරයා ලෙස කටයුතු කළ පී. ඩෙනීෂ්වරන් මහතා එම තනතුරෙන් ඉවත් කිරීමට පළාත් ප්‍රධාන අමාත්‍ය සී.වී. විග්නේශ්වරන් මහතා ගත් තීරණය ක්‍රියාත්මක කිරීම වළක්වාලමින් නිකුත් කර ඇති තහනම් නියෝගය ලබන 24 වනදා දක්වා තවදුරටත් දීර්ඝ කිරීමට අභියාචනාධිකරණය අද(09) නියම කළේය. තමන්ව අමාත්‍යධූරයෙන් නෙරපීම නීති විරෝධී යැයි ප්‍රකාශ කරන මෙන් ඉල්ලා ඩෙනීෂ්වරන් හිටපු අමාත්‍යවරයා ගොනු කළ පෙත්සමක් අද යළි කැඳවූ අවස්ථාවේදී කුමුදුනී වික්‍රමසිංහ මහත්මිය සහ ජනක් ද සිල්වා මහතා ගෙන් සමන්විත අභියාචනාධිකරණ විනිසුරු මඬුල්ලක් විසින් තහනම් නියෝගය දීර්ඝ කරනු ලැබුවා. නඩුවට අදාළ විරෝධතා තිබේනම් ඒවා ලබන 23 වනදා හෝ ඊට පෙර ඉදිරිපත් කිරීමට පියවර ගන්නා මෙන් ද පෙත්සමේ වගඋත්තරකරුවන් ලෙස නම්කර තිබූ උතුරු පළාත් ප්‍රධාන අමාත්‍ය සී.වී .විග්නේශ්වරන්, උතුරු පළාත් ආණ්ඩුකාර රෙජිනෝල්ඩ් කුරේ ඇතුළු පාර්ශව කිහිපයකට ද අධිකරණය දැනුම් දුන්නේය. හිටපු ඇමතිවරයා අධිකරණය හමුවේ සඳහන් කර සිටින්නේ දූෂණ චෝදනා එල්ල කරමින් තමන්ව අමාත්‍යධූරයෙන් ඉවත් කිරීමට පළාත් ප්‍රධාන අමාත්‍ය විග්නේෂ්වරන් මහතා ඉකුත් වසරේ අගෝස්තු මාසයේ දී තීන්දු කළ බවයි. ආණ්ඩුක්‍රම ව්‍යවස්ථාවට අනුව පළාත් සභාවක අමාත්‍යවරයකු නෙරපීමේ බලය එම පළාතේ ආණ්ඩුකාර වරයාට පමණක් සතු වී තිබෙන බව පෙන්වා දෙන පෙත්සම්කරු ප්‍රධාන අමාත්‍යවරයාට අමාත්‍යවරුන් ඉවත් කිරීමේ බලතල පැවරී නොමැති බව ද පෙන්වා දී තිබේ.", "URL": "https://sinhala.adaderana.lk/news.php?nid=92240", "Category": null, "Parent URL": null}