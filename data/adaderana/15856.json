{"Source": "Adaderana", "Timestamp": "May 3, 2011 12:13 pm", "Headline": " ලේකම්ගෙන්  ෆොන්සේකා හමුවෙන්න ඉල්ලීමක්..!", "News Content": "පසුගිය ජනාධිපතිවරණ සමයෙහි යුද හමුදාවෙන් පලා ගිය සෙබළුන් දසදෙනෙකු සේවයේ යොදවා වැටුප් ගෙවීමේ චෝදනා ලබා සිටින හිටපු යුද හමුදාපති සරත් ෆොන්සේකා සහ ඔහුගේ ලේකම් සේනක ද සිල්වාට එරෙහිව පවරා ඇති නඩුව විභාග කිරීම කල්දැමීමට කොළඹ මහාධිකරණය තීන්දු කර ඇත. අදාළ නඩුව අද(03) කැඳවූ අවස්ථාවේදී බන්ධනාගාරගතව සිටින හිටපු යුද හමුදාපති සරත් ෆොන්සේකා මහතා මෙන්ම ඇප මත මුදාහැර සිටින ඔහුගේ ලේකම් සේනක ද සිල්වා යන අය අධිකරණය හමුවෙහි පෙනී සිටියහ. දෙවන විත්තිකරු තවදුරටත් ෆොන්සේකා මහතාගේ ලේකම්වරයා වශයෙන් කටයුතු කරන නිසා ඔහුගේ දේශපාලන කටයුතු පිළිබඳව සාකච්ඡා කිරීම සඳහා රිමාන්ඩ් භාරයේ පසුවන සරත් ෆොන්සේකා මහතා හමුවීමට අවස්ථාවක් ලබාදෙන මෙන් ලෙස එම අවස්ථාවේදී දෙවන විත්තිකාර සේනක ද සිල්වා වෙනුවෙන් කරුණු දැක්වූ නීතිඥවරයා අධිකරණයෙන් ඉල්ලීමක් කළේය. එම අවස්ථාවේදී රජයේ නීතිඥවරයා මෙම ඉල්ලීමට විරුද්ධ වන බව කියා සිටියේය. මන්ද මෙම නඩුවේ දෙවන විත්තිකාර සේනක ද සිල්වාට ඇප ලබා දී ඇත්තේ අභියාචනාධිකරණයෙන් නිසා මෙම ඉල්ලීම සලකාබැලීමට මහාධිකරණයට හැකියාවක් නොමැති බව ඔහු පෙන්වාදුන්නේය. එම කරුණු සලකා බැලූ කොළඹ මහාධිකරණ විනිසුරු දීපාලි විජේසුන්දර මහත්මිය එම ඉල්ලීම අභියාචනාධිකරණයෙන් වෙත ඉදිරිපත් කරන ලෙස නියෝග කරනු ලැබීය. අනතුරුව නඩු විභාගය ජූලි මස 12 වනදා දක්වා කල්දැමීමට අධිකරණය තීන්දු කර තිබේ. එදිනට සාක්ෂිකරුවන්ට අධිකරණය හමුවෙහි පෙනීසිටින මෙන්ද විනිසුරුවරිය නියෝග කළාය.", "URL": "https://sinhala.adaderana.lk/news.php?nid=15856", "Category": null, "Parent URL": null}