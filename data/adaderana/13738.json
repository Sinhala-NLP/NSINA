{"Source": "Adaderana", "Timestamp": "January 25, 2011 12:04 pm", "Headline": "ඉන්දීය ධීවරයින් පිරිසක් මෙරට සරණාගතබව පතයි", "News Content": "ඉන්දියාවේ නාගපට්නම් දිස්ත්‍රික්කයේ වෙඩරන්යම් අසල පිහිටි පුෂ්පවනම් ගම්මානයේ වෙසෙන 500 ට ආසන්න ධීවරයින් පිරිසක් සිය ආරක්ෂාව වෙනුවෙන් ශ්‍රී ලංකා රජයෙන් මෙරට සරණාගතභාවය ලබාගැනීමට සැලසුම් කර ඇති බව ඉන්දීය මාධ්‍ය වාර්තා කරයි. ධීවර කටයුතු වලදී විවිධ රටවල නාවික හමුදාවන්ගෙන් හා වෙරළාරක්ෂක නිලධාරීන්ගෙන් එල්ලවන විරෝධතා තිබියදී ඉන්දියාවේ මධ්‍යම රජය ධීවරයින්ට අවශ්‍ය ආරක්ෂාව සැපයීමට ඉතා අවාසනාවන්ත ලෙස අසමත්ව ඇති බව පන්චයාට් ගම්මානයේ සභාපති එම් කතිර්වෙල් පවසයි. එවැනි තත්ත්වයක් තුළ සිය ජීවිත ආරක්ෂාව පතා අසල්වැසි රාජ්‍යයකින් සරණාගතභාවය ඉල්ලා සිටීමට අපේක්ෂා කළ බව ද ඔහු පෙන්වාදෙයි. තවත් සතියක කාලයකින් මෙම ධීවරයින් පිරිස ඔවුන්ගේ පැරණි ධීවර යාත්‍රා 100 ක් උපයෝගී කරගනිමින් ශ්‍රී ලංකාවේ වෙරළ සීමාවට පැමිණ මෙරට සරණාගතභාවය ඉල්ලා සිටීමට කටයුතු කරන බව කතිර්වෙල් ඉන්දීය මාධ්‍ය වෙත ප්‍රකාශ කර ඇත.", "URL": "https://sinhala.adaderana.lk/news.php?nid=13738", "Category": null, "Parent URL": null}