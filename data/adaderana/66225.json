{"Source": "Adaderana", "Timestamp": "November 20, 2016 05:25 pm", "Headline": "සහන කාලය දීර්ඝ කරන්නේ නෑ", "News Content": "තම නමට පවරා නොගත් වාහනවල නෛතික අයිතිය තහවුරු කරගැනීම සඳහා ලබාදුන් සහන කාලය කිසිදු හේතුවක් මත දීර්ඝ නොකරන බව මෝටර් රථ ප්‍රවාහන කොමසාරිස් ජනරාල් ජගත් චන්ද්‍රසිරි මහතා පවසයි.අමාත්‍ය මණ්ඩලය ගනු ලැබූ තීරණයක් අනුව දඩ මුදල් ගෙවීමකින් තොරව වාහන පවරා ගැනීම සඳහා මාස තුනක සහන කාලයක් ලබාදුන් බව ඔහු පෙන්වා දෙනු ලබයි.එම සහන කාලය මේ මස 30 වැනිදායින් අවසන් වීමට නියමිතය.සහන කාලය ප්‍රකාශයට පත් කිරීමත් සමඟ මෙතෙක් තම නමට පවරා නොගත් යතුරුපැදි, ත්‍රිරෝද රථ ඇතුළු වාහනවල නෛතික අයිතිය තහවුරු කරගැනීම සඳහා වන ලේඛන රැසක් මෝටර් රථ ප්‍රවාහන කොමසාරිස් කාර්යාලය වෙත ලැබී ඇති බව වාර්තා වේ. මෝටර් රථ පනත අනුව වාහනයක් මිලදී ගැනීමේ දී දින 14ක් තුළ අදාළ වාහනය තම නමට නෛතිකව පවරා ගත යුතු බවට විධිවිධාන පවතින බව ජගත් චන්ද්‍රසිරි මහතා පැවසීය.එසේ පවරා නොගන්නා වාහන සඳහා දිනකට රුපියල් 100 බැගින් දඩ මුදල් අය කෙරෙන බවද මෝටර් රථ ප්‍රවාහන කොමසාරිස් ජනරාල්වරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=66225", "Category": null, "Parent URL": null}