{"Source": "Adaderana", "Timestamp": "August 5, 2015 10:46 pm", "Headline": "ඩිලාන් පෙරේරා මහ සඟරුවනෙන් ප්‍රසිද්ධියේ සමාව ගත යුතුයි", "News Content": "අනුනට වස පෙවීමට උත්සාහ කරන ඩිලාන් පෙරේරා මහතා සොයා බැලිය යුත්තේ සත්තකින්ම වස පානය කළ යුත්තේ කවුරුන්ද යන වග බව සමාජ සේවා, සුභ සාධන හා පශු සම්පත් සංවර්ධන අමාත්‍ය පී. හැරිසන් මහතා පවසයි.ඒ සඳහා ඩිලාන් පෙරේරා කළ යුත්තේ තමා අමාත්‍ය ධූරය දැරූ විදේශ රැකියා ප්‍රවර්ධන අමාත්‍යාංශය පිළිබඳව විගණකාධිපති නිකුත් කළ වාර්තාව කියවීම යැයි ඒ මහතා නිවේදනයක් නිකුත් කරමින් පෙන්වාදෙයි.අමාත්‍යවරයා විසින් එවන ලද එම ලිපියේ වැඩිදුරටත් මෙසේද සඳහන්ය.සමාජ සේවා, සුභ සාධන හා පශු සම්පත් සංවර්ධන අමාත්‍ය පී. හැරිසන් මහතා නිකුත් කළ නිවේදනයනිසැක පරාජය හමුවේ වියරු වැටී ඇති සන්ධාන නායකයින්ගේ විසුළු සහගත ප්‍රකාශක ඩිලාන් පෙරේරා අවසානයේදි රටම පිළිගත් අති පූජනීය මාදුළුවාවේ සෝභිත හිමිපාණන්ට වස බෝතල් පූජා කිරිමට දරණ ප්‍රයත්නය තුළින් ඔහු කිසිදු ආගමක් ගැන අවබෝධයක් නොමැති අයෙකු බව පැහැදිලිවම පෙන්වා දී ඇත. බුදුදහම අනුව මහ සඟරුවන විසින් යමෙකුට ජීවිතය හානිකර ගැනීමට මග පෙන්වන්නේ නම් හෝ පොළඹවන්නේ නම් එය පාරාජිකාවකි. ඩිලාන්ට අවශ්‍ය නම් සතර පාරාජිකාව කියවා බලා එහි තුන්වන පාරාජිකාව කුමක්දැයි දැන ගැනීමට පුළුවන. ඩිලාන්ට උවමනා වී ඇත්තේ රටම ගරු කරන මහතෙර නමක් පාරාජිකා කිරීමටය. සිය දේශපාලනය සඳහා ආගම දහම තමන්ට රිසි පරිදි භාවිතා කිරීම, අර්ථකතනය, කිරීම කුරුණෑගල දිස්ත්‍රික් අපේක්‍ෂක මහින්ද රාජපක්‍ෂ ඇතුළු කල්ලියේ ස්වභාවයයි. ලක්‍ෂ 62ක ජනතාව තමා ප්‍රතික්ෂේප කළ පසු පන්සලෙන් පන්සලට යමින්, බෝධි පූජා පවත්වමින්, පූජනීය පන්සල දේශපාලනයෙන් අපවිත්‍ර කළ නඩයේ සාමාජිකයෙකු ලෙස ඩිලාන් පෙරේරා කරනු ලබන මෙම ප්‍රකාශ පහසුවෙන් බැහැර කළ යුත්තක් නොවේ. මේ රටේ මහ සඟරුවන යනු ජාතියේ මුර දේවතාවුන් බව එදා සිට අද දක්වාම ජනතා පිළිගැනීමය. අර්ථයෙන්, ධර්මයෙන් ජනතාවට අනුශාසනා කරන සමස්ථ මහ සඟරුවනට ඩිලාන් පෙරේරා කළ මෙම නිග්‍රහය පිළිබඳව ඔහු ප්‍රසිද්ධියේ සමාව ගත යුතුය.මේ රටේ යහපත් සාධාරණ සමාජයක් බිහිකිරිම සඳහා අති පූජ්‍ය මාදුළුවාවේ සෝභිත හිමිපාණන් පෙරමුණ ගත් බවත්, උන්වහන්සේගේ කැපවීම කුරුණෑගල දිස්ත්‍රික් අපේක්‍ෂක මහින්ද රාජපක්‍ෂ ඇතුළු නඩයට මහත් අභියෝගයක් බවත් අපි දනිමු. ඩිලාන් පෙරේරා උත්සාහ කරනුයේ එක්සත් ජාතික පක්‍ෂ නායකයින්ට වස පොවන යෝජනාව තුළින් මාදුළුවාවේ හිමිපාණන් ප්‍රමුඛ මේ රටේ යහපාලනය අපේක්‍ෂා කරන අයගේ මතවාදය විනාශ කර දැමීමටය. ඩිලාන්ගේ අජාසත්ත භූමිකාවට නිසි පිළිතුරු අගෝස්තු 17 දින මේ රටේ ජනතාව විසින් ලබාදිය යුතුය. එය මල්වතු අස්ගිරි, අමරපුර, රාමඤ්ඤ ත්‍රෛනිකායික මහනාහිමිවරුන් ඇතුළු සමස්ථ සඟපරපුරට කළ අවමානයට දියහැකි හොඳම පිළිතුරයි.අනුනට වස පෙවීමට උත්සාහ කරන ඩිලාන් සොයා බැලිය යුත්තේ සත්තකින්ම වස පානය කළ යුත්තේ කවුරුන්ද යන්නය. වස පානය කළ යුත්තේ දූෂිතයින් නම් ඔහුගේ අතෙහි ඇති වස කුප්පිය හලාගත යුත්තේ කොතනටදැයි අපට නිදසුන් සහිතව කරුණු පෙන්වා දිය හැක. ඒ සඳහා ඩිලාන් කළ යුත්තේ තමා අමාත්‍ය ධූරය දැරූ විදේශ රැකියා ප්‍රවර්ධන අමාත්‍යාංශය පිළිබඳව විගණකාධිපති නිකුත් කළ වාර්තාව කියවීමය. එම වාර්තාවේ දානමය පිංකම්, අවුරුදු උත්සව, රණවිරු සැමරුම්, මැයි දින පෙළපාලි, කිරි අම්මාවරුන්ට දන්දීම, පොසොන් කලාප ආදී විවිධ උත්සව රැසක් පිළිබඳව කරුණු සදහන් කර ඇත. මෙම පිංකම් හා උත්සව පවත්වා ඇත්තේ බදුල්ලේ හාලිඇල ප්‍රදේශයේය. එහෙත් හාලිඇල ජනතාව මෙම උත්සව හෝ පිංකම් වලට සහභාගි වී නැත. එයට හේතුව මෙම උත්සව හෝ පිංකම් කිසිවක් හාලිඇල ප්‍රදේශයේ හෝ මුළු ශ්‍රී ලංකා භුමිය තුළ හෝ ප්‍රායෝගිකව පැවැත්වූ ඒවා නොවන නිසාය. එනමුදු විගණන වාර්තාව කියන්නේ මෙවැනි උත්සව හා පිංකම් සඳහා ඩිලාන් පෙරේරා මහජන බදු මුදලින් ලබාගෙන ඇති මුදල රුපියල් කෝටි 25කට අධික බවය. මෙවැනි උත්සව හා පිංකම් කිහිපයක් පිළිබඳව තොරතුරු හා වියදම් පිළිබඳව ඩිලාන්ගේ මතකය අලූත් කර ගැනීම සඳහා සටහන් කරනු කැමැත්තෙමි. ගම්පහ, හම්බන්තොට, කොළඹ කේන්ද්‍ර කොටගෙන විදේශ රැකියා ප්‍රවර්ධනය සඳහා සංවිධානය කළ එහෙත් කිසි දිනෙක නොපැවැත්වූ පාගමනකට වියදම් කළා යැයි ලබාගෙන ඇති මුදල රුපියල් 91,19,999 කි. එයින් කෑම වියදම ලෙස ලබාගෙන ඇති මුදල රුපියල් ලක්‍ෂ 54,000 කි. එම මුදල ලබා දී ඇත්තේ එවැනි කෑමක් කිසි දිනෙක නොසැපයූ හාලි ඇල ප්‍රදේශයේ අවන්හලකටය. නමුත් අවන්හල සඳහා රුපියල් 7,50,000 ක මුදලක් ගෙවා ඇති අතර එසේ ගෙවා ඇත්තේ මැයි දින පෙළපාලියකට ලබාගත් ආහාර පාන සඳහාය. විදේශ සේවා නියුක්තිකයන් සඳහා සංවිධානය කළ එහෙත් කිසි දිනෙක නොපැවැත්වූ රක්‍ෂණ වැඩමුළුවක් සඳහා ලබා ගෙන ඇති මුදල රුපියල් 16,93,600 කි. රටවිරු පවුල්වලට ආශිර්වාද කිරීම සඳහා හාලිඇල පැවැත්වූවා යැයි කියන ආශිර්වාද පිංකමකට, එහෙත් නොපැවැත් වූ එම පිංකමට වැය කළා යැයි කියන විගණකාධිපති වාර්තාවෙන් පෙන්වා දෙන මුදල රුපියල් ලක්‍ෂ 35 කි. එයින් පිරිකර සඳහා වැය කළා යැයි ප්‍රකාශ කර ඇති මුදල රුපියල් ලක්‍ෂ 20 කි. එසේ ලබා දුන් පිරිකර මොනවාද, එසේ ලබාගත් යම් භික්‍ෂුවක් සිටින්නේද, එවැනි ස්වාමීන් වහන්සේ කෙනෙකුගේ නමක් හෙළි කරන්නේ නම් ඩිලාන් පෙරේරාට ඉක්මනින් නිවනට යා හැක. බදුල්ල ප්‍රදේශයේ 2014 සිදු වූ නායයාමේ ඛේදවාචකයෙන් ඩිලාන් උපයා ගෙන ඇති මුදල රුපියල් 39,62,710 කි. ඒ රටවිරු පවුල් සඳහා ආහාර පාන ලබාදීම සඳහා ය. එම ආහාරපාන මේ වනතෙක් එම පවුල්වලට ලැබී නැති බව විගණකාධිපති වාර්තාව පෙන්වා දේ. තම පෞද්ගලික ප්‍රතිරූපය ඉස්මතු කර ගැනීම සඳහා තම අමාත්‍යංශයේ මුදලින් කටවුට් හා බැනර් ප්‍රදර්ශනය කිරීමට ඩිලාන් ලබාගෙන ඇති මුදල රුපියල් 22,65,000 කි. 2014 වසරේ හාලිඇල පැවැත්වූවා යැයි කියන බක්මහ උළෙලෙහි කටවුට් හා දැන්වීම් සඳහා ලබාගෙන ඇති මුදල රුපියල් 24,48,400 කි. 2014 ජුලි 25 දින කුරුණෑගල දිස්ත්‍රික් අපේක්‍ෂක මහින්ද රාජපක්‍ෂ ජනාධිපතිවරයා පැමිණි උත්සවයකට පිළිගැනීම් වියදම් ලෙස ලබාගෙන ඇති මුදල රුපියල් 10,35000 කි. තවත් ඩිලාන්ට අමතක වී ඇති තොරතුරු ඇත්නම් විගණකාධිපති වාර්තාවේ පිටපතක් එවීමට අපට පුළුවන. අද ඩිලාන් පෙරේරා මැතිවරණයට තරඟ නොකොට ජාතික ලැයිස්තුවට පැනගෙන ඇත්තේ බදුල්ලේ ජනතාව විකුණා ගනිමින් ගසා කෑ ආකාරය එම ජනතාව මැනවින් දන්නා බැවිනි. පසුගිය ජනාධිපතිවරණයේදී හාලිඇල ජනතාව මැතිවරණ කොට්ඨාශයෙන් සන්ධානය පරාජය කරමින් පෙන්නුම් කළේ ද ඩිලාන්ගේ දූෂිත ක්‍රියාකාරකම් මැනවින් හඳුනාගෙන ඇති බවය. මහින්ද රාජපක්‍ෂ වැනි අයෙකු යලිත් බලයට රැගෙනවිත් නායකත්වයට පත්කර ගැනීමට ඩිලාන් පෙරේරා ඇතුළු හොර නඩය උත්සාහ කරනුයේ මෙවැනි වංචා පිළිබදව ආරම්භ කර ඇති විමර්ශන යටපත් කොට නතර කිරිමටය. මෙම වංචනික ක්‍රියාවන් පිළිබදව දැනටමත් රහස් පොලිසිය විමර්ශන ආරම්භ කොට ඇත. ඩිලාන් පෙරේරා එක් දෙයක් අවබෝධ කරගත යුතුය. එනම් ඔහු ඇඳගෙන සිටින්නේ සීතාම්බර පටසළුවක් බවය. ඔහු කරන සෑම ප්‍රකාශයකින්ම ඔහු පෙන්නුම් කරනුයේ සීතාම්බර පටසළුවේ දුහුල්ම රෙදි පටකින් සකස් කර ඇති ඇඳුමකින් ඔහු විලිවසා ගෙන ඇති බවයි. ඒ බැව් අවසාන වශයෙන් අවධාරණය කරමි. 2015 අගෝස්තු 05", "URL": "https://sinhala.adaderana.lk/news.php?nid=53065", "Category": null, "Parent URL": null}