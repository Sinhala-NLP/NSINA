{"Source": "Adaderana", "Timestamp": "September 25, 2013 11:03 am", "Headline": " කෝටියක කොල්ලයේ තිදෙනෙකුට ඇප ලැබෙයි", "News Content": "ඉකුත් පෙබරවාරි මාසයේදී කොම්පඤ්ඤවීදිය ප්‍රදේශයේදී රුපියල් මිලියන 10 මුදල් කොල්ලකෑමේ සිදුවීමකට අදාළව රක්ෂිත බන්ධනාගාර ගත කර සිටි සැකකරුවන් අතරින් පොලිස් නිලධාරියෙකු ඇතුළු තිදෙනකු ඇපමත නිදහස් කර තිබේ. පෙබරවාරි මස 12 වන දින කොම්පඤ්ඤවීදිය ප්‍රදේශයේ පෞද්ගලික බැංකුවකින් ලක්ෂ සියයක් වටිනා ඩොලර් නෝට්ටු මාරු කර නැවත පැමිණෙමින් සිටි පුද්ගලයින් දෙදෙනෙකු සතු මිලියන 10ක මුදලක් කිසියම් සංවිධානාත්මක කොල්ලකරුවන් පිරිසක් විසින් පැහැර ගන්නා ලදී. එහිදී කොල්ලකරුවන් මුදල් මෙන්ම එම පුද්ගලයින් දෙදෙනා සමග ඔවුන්ගේ වාහනයද කොල්ලකා පලාගොස් තිබු අතර එකී පුද්ගලයින් දෙදෙනා පිටකෝට්ටේ ප්‍රදේශයේ ද, වාහනය දෙමටගොඩ ප්‍රදේශයේත් තිබියදී පසුව සොයා ගැනිණ. ‍‍ මෙම අපරාධයට අදාළව සැක පිට පොලිස් නිලධාරීන් සිව්දෙනකු ඇතුළු 11 දෙනකු අත්අංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබිණි. කෙසේ වෙතත් මෙම සැකකරුවන් අද (25) දින කොටුව මහේස්ත්‍රාත් තිළිණ ගමගේ මහතා හමුව‍ට ඉදිරිපත් කිරීමෙන් පසු එක් පොලිස් නිලධාරියෙකු ඇතුළු තිදෙනකුට රු.50,000 බැගින් මුදල් ඇප හා ලක්ෂ 10 බැගින්වන ශරීර ඇප දෙකක් මත මුදාහැරීමට නියෝග කර ඇත. සෙසු සැකකරුවන් අට දෙනා තව දුරටත් රක්ෂිත බන්ධනාගාර ගත කර ඇති අතර නඩුව එළඹෙන 09 වන දින යළි කැඳවීමට නියමිත බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=37677", "Category": null, "Parent URL": null}