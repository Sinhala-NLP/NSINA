{"Source": "Adaderana", "Timestamp": "March 24, 2019 08:54 pm", "Headline": "වැවිලි ප්‍රජාවට අභිමානවත් ලෙස ජීවත්විය හැකියි-මංගල", "News Content": "ඉන්දීය රජයේ ආධාර යටතේ සහ කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍යාංශය එක්ව කොත්මලේ හැල්බොඩ වතුයායේ ඉදිකරන ලද නිවාස 98 කින් යුතු බගත් සිං පුරම් නව ගම්මානය මුදල් අමාත්‍ය මංගල සමරවීර මහතා ඇතුළු මැති ඇමතිවරුන්ගේ ප්‍රධානත්වයෙන් අද (24) ජනතා අයිතියට පත් කෙරිණි. පර්චස් 07 ක, වර්ග අඩි 550 ක, මනරම් නිවසක් මෙලෙස ලබා දෙන අතර ඒ සඳහා නිරවුල් ඔප්පු ප්‍රධානය කිරීමද මෙහිදී සිදු කිරීමට නියමිත අතර මෙම නිවාස සඳහා අභ්‍යන්තර මාර්ග, ජලය සහ විදුලියද ලබා දී ඇත. මේ සඳහා වැයකර ඇති සම්පූර්ණ මුදල රුපියල් මිලියන 113 කි. ඉන් රුපියල් මිලියන 98 ක් ඉන්දීය රජයෙන් ලබා දී ඇති අතර අමාත්‍යාංශය මඟින් රුපියල් මිලියන 15 ක් වියදම් කර තිබේ. මෙම අවස්ථාවට මුදල් අමාත්‍ය මංගල සමරවීර මහතා, මෙරට ඉන්දීය මහකොමසාරිස් තරංජිත් සිං සන්ධු මහතා, ඉඩම් සහ පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා, කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍ය පලනි තිගාම්බරම් මහතා, විශේෂ ප්‍රදේශ සංවර්ධන අමාත්‍ය වී රාධක්‍රිෂ්ණන් මහතා, පාර්ලිමේන්තු මන්ත්‍රී එම් තිලකරාජ් මහතා, පළාත් සභා මන්ත්‍රීවරුන් සහ පළාත් පාලන ආයතන නියෝජිතයින්, අමාත්‍යාංශ ලේකම් ඉන්ජිනේරු අචාර්ය පී සුරේෂ් මහතා, නුවර එළිය දිස්ත්‍රික් ලේකම්වරයා, රාජ්‍ය නිළධාරීන්, ඇතුළු රැසක් එක්විය. මෙහිදී අදහස් දැක්වූ මුදල් අමාත්‍ය මංගල සමරවීර මහතා කියා සිටියේ වැවිලි ප්‍රජාවට අභිමානවත් ලෙස ජීවත්වීමට හැකි පරිසරයක් මේ වන විට රජය විසින් උදාකර දී ඇති බවයි. ඒම අභිමානවත් ජීවිතයක් වැවිලි ප්‍රජාවට උරුම කර දීම සඳහා අමාත්‍ය පලනි තිගාම්බරම් මහතා කැපවී කටයුතු කරන බව තමන් හොදහැටි දන්නා බව අමාත්‍යවරයා මෙහිදී කියා සිටියා. රටපුරා වැවිලි ප්‍රජාව ජීවත්වන ප්‍රදේශ වල අමාත්‍ය පලනි තිගාම්බරම් මහතා නිවාස ඉදිකරමින් සිටින බව පෙන්වා දුන් අමාත්‍යවරයා කියා සිටියේ මැයි මාසයේදී මාතර ප්‍රදේශයේද වැවිලි ප්‍රජාවට ගම්මානයක් ඉදිකිරීම සඳහා මුල් ගල් තබන බවයි. ඒන්ටර් ප්‍රයිසස් ශ්‍රී ලංකා වැඩසටහන යට‌තේ වැවිලි කරයේ ජීවත්වන තරුණ තරුණයින්ට ද ණය පහසුකම් ලබා දෙන ස්වයං රැකියා ආරම්භ කිරීමට අවස්ථාව සලසා දෙන බව අමාත්‍යවරයා මෙහිදී කියා සිටියා. තිගාම්බරම් අමාත්‍යවරයා ශ්‍රේෂ්ඨ නායකයෙකු බවට අද දවසේද ඔප්පු කර පෙන්වා අවසන් බව අමාත්‍ය මංගල සමරවීර මෙහිදී පෙන්වා දුන්නා. ඒ පක්ෂ පාට බේදයකින් තොරව නිවාස අවශ්‍ය පුද්ලයින්ට නිවාස ලබා දෙමින් බවයි මංගල අමාත්‍යවරයා කියා සිටියේය. අද ලබා දුන් නිවාස 98 න්ද වැඩි පිරිසක් පලනි තිගාම්බරම් මහතාගේ පාක්ෂකයින් නොවන බවද මංගල සමරවීර අමාත්‍යවරයා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=106691", "Category": null, "Parent URL": null}