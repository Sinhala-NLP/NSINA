{"Source": "Adaderana", "Timestamp": "July 31, 2017 10:28 am", "Headline": " අනතුරින් 1ක් මරුට-1ක් රෝහලට", "News Content": "මදුරන්කුලිය - කොත්තන්තිව් මාර්ගයේ දී අධික වේගයෙන් ගමන් කර ඇති ත්‍රී රෝද රථයක් පෙරළී ගොස් නවතා තිබූ ලොරියක ගැටීමෙන් එක් අයෙකු මිය ගොස් තවත් අයෙකු තුවාල ලබා ඇති බව මුන්දලම පොලීසිය පවසයි. 30 වැනිදා රාත්‍රී 7.30 ට පමණ මෙම අනතුර සිදුවී ඇත. අනතුරින් මිය ගොස් ඇත්තේ ත්‍රී රෝද රථයේ රියදුරු ලෙස කටයුතු කළ තොඩුවාව - කජුවත්ත පදිංචිකරුවෙකු වන වෑවලගේ සුනිල ලක්ෂාන් (අවු:19) නම් අයෙකි. ත්‍රී රෝද රථයේ ගමන් කරමින් සිටි බව කියන මදුරන්කුලිය - කොතතන්තිව් පදිංචි සංඛ ලලිත් ප්‍රසන්න යන අය ප්‍රතිකාර සඳහා පුත්තලම මූලික රෝහලට ඇතුළත් කර ඇත. ත්‍රී රෝද රථය පැදවූ අයට එය පාලනය කර ගැනීමට නොහැකි වීම අනතුරට හේතුව වී ඇති බව පොලීසිය කියයි. අනතුරට සම්බන්ධ ලොරිය පොලිස් බාරයට ගෙන ඇති අතර,එය පැදවූ අයවද පොලීසිය විසින් අත්අඩංගුවට ගෙන ඇත. මුන්දලම පොලිසියේ ස්ථානාධිපති පොලිස් පරීක්ෂක සමන් ඒකනායක මහතා ඇතුළු නිලධාරීන් වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=75800", "Category": null, "Parent URL": null}