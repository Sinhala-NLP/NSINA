{"Source": "Adaderana", "Timestamp": "November 16, 2014 05:42 pm", "Headline": "ශ්‍රී.මු.කො සහ එ.ජ.නි.ස අතර සාකච්ඡාවක් ", "News Content": "ශ්‍රී ලංකා මුස්ලිම් කොංග්‍රසයේ මහ ලේකම්වරයා සහ එක්සත් ජනතා නිදහස් සන්ධානයේ මහ ලේකම්වරයා අතර සාකච්ඡාවක් පවත්වා තිබේ. මුස්ලිම් කොංග්‍රසයේ ප්‍රකාශකයෙකු සඳහන් කළේ නැගෙනහිර පළාත් සභාවේ ඉදිරි කටයුතු සම්බන්ධයෙන් මෙහිදි සන්ධාන මහ ලේකම්වරයා දැනුවත් කර ඇති බවයි. ශ්‍රී ලංකා මුස්ලිම් කොංග්‍රසයේ මහ ලේකම් හසන්අලී මහතා සහ එක්සත් ජනතා නිදහස් සන්ධානයේ මහලේකම් අමාත්‍ය සුසිල් ප්‍රේම ජයන්ත මහතා අතර මෙම සාකච්ඡාව ඊයේ(15) පාර්ලිමේන්තු සංකීර්ණයේ දී පවත්වා ඇති බව සඳහන් වෙයි. නැගෙනහිර පළාත් සභාව සඳහා ශ්‍රී ලංකා මුස්ලිම් කොංග්‍රසය සහ එක්සත් ජනතා නිදහස් සන්ධානය වෙන වෙනම තරඟ කොට පසුව එක්ව බලය පිහිටුවනු ලැබුණි. කෙසේ වෙතත් එහිදී තම පක්ෂයට ලබාදුන් පොරොන්දු මෙතෙක් සන්ධානය ඉටුකර නොමැති බව ශ්‍රී ලංකා මුස්ලිම් කොංග්‍රසයේ මහලේකම්වරයා අදාළ සාකච්ඡාවේ දි දැනුම් දී ඇත. ඒ පිළිබඳව සන්ධානයේ සාමාජිකයින් සමඟ සාකච්ඡා කර පිළිතුරක් ලබාදෙන බව අමාත්‍ය සුසිල් ප්‍රේම ජයන්ත මහතා ශ්‍රී ලංකා මුස්ලිම් කොංග්‍රසයට දැනුම් දී තිබේ.", "URL": "https://sinhala.adaderana.lk/news.php?nid=47426", "Category": null, "Parent URL": null}