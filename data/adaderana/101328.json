{"Source": "Adaderana", "Timestamp": "December 26, 2018 07:26 pm", "Headline": "උතුරේ අවතැන් වුවන්ට සහන දෙන්න TNA ආවේ නෑ", "News Content": "උතුරු - නැගෙනහිර පළාත් සභා මැතිවරණය නොපැවැත්වීම ප්‍රජාතන්ත්‍ර විරෝධී ක්‍රියාවක් බව ශ්‍රී ලංකා පොදුජන පෙරමුණ පවසයි. මහින්ද රාජපක්ෂ මහතා ජනාධිපති ධුරය දැරූ කාලයේදී උතුරු සහ නැගෙනහිර පළාත්වල මැතිවරණ පවත්වමින් එම ජනතාවට ප්‍රජාතන්ත්‍රවාදී අයිතිය ලබාදුන් බව ඔවුන් සඳහන් කළේය. ශ්‍රී ලංකා පොදුජන පෙරමුණ අද (26) කොළඹ කැඳවා තිබූ මාධ්‍ය හමුවකට එක්වෙමින් පාර්ලිමේන්තු මන්ත්‍රී විමලවීර දිසානායක මහතා මේ සම්බන්ධයෙන් අදහස් දැක්වීය. මේ අතර ගංවතුර හේතුවෙන් පීඩාවට පත්ව සිටින උතුරේ ජනතාවට සහන ලබාදීම සඳහා දෙමළ ජාතික සන්ධානය ඉදිරිපත් නොවීම හෙලා දකින බව එම මාධ්‍ය හමුවට එක්වූ පාර්ලිමේන්තු මන්ත්‍රී මහින්ද යාපා අබේවර්ධන මහතා සඳහන් කළේය. දෙමළ ජනතාව වෙනුවෙන් පෙනීසිටින බව දෙමළ ජාතික සන්ධානය ප්‍රකාශ කළද ආපදා තත්ත්වයකදී ඔවුන් වෙනුවෙන් පෙනී සිටීමට සිදුවූයේ යුද හමුදාවට බව ඒ මහතා එහිදි පැවසීය.", "URL": "https://sinhala.adaderana.lk/news.php?nid=101328", "Category": null, "Parent URL": null}