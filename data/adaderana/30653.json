{"Source": "Adaderana", "Timestamp": "January 10, 2013 05:02 pm", "Headline": "රිසානාගේ මරණය ගැන යුරෝපා සංගමයේ දැඩි කනස්සල්ල", "News Content": "සෞදියේ ගෘහ සේවයේ යෙදී සිටි ශ්‍රී ලාංකික රිසානා නෆීක්ට මරණ දඬුවම ක්‍රියාත්මකවීම පිළිබඳ තමන් දැඩි කනස්සල්ලට පත්වන බව යුරෝපා සංගමය පවසයි. \"ශ්‍රී ලංකා ගෘහ සේවිකාවට මරණ දඬුවම හිමිවීම පිළිබඳ වන තොරතුරින් මා ඉතාමත් කනගාටුවට පත්වුණා\" යුරෝපා සංගමයේ විදේශ සබඳතා පිළිබඳ ප්‍රධානී කැතරීන් ඈස්ටන්ගේ අත්සනින් යුතුව නිකුත් කර ඇති නිවේදනයක දැක්වෙයි. යුරෝපා සංගමය විසින් මරණීය දණ්ඩනය ක්‍රියාත්මක නොකරන ලෙස අවස්ථා කිහිපයකදීම සෞදි බලධාරීන්ගෙන් ඉල්ලීම් කර තිබුණු බව ඇය සිහිපත් කරයි. රිසානා අතින් බිළිඳු දරුවෙකු ජීවිතක්ෂයට පත්වූ කාලය වන විට ඇය බාලවයස්කාරියකව සිටින්නට ඉඩතිබුණු බව කැතරීන් ඈස්ටන් පෙන්වාදෙයි. එසේ වුවද ඇය අතින් වැරැද්දක් සිදුවූ බව තමන්ද පිළිගන්නා බව ඈස්ටන් කියා සිටියි. රිසානා අතින් ජීවිත්ක්ෂයට පත් දරුවාගේ මව්පියන්ට ස්වකීය දරුවා නැතිවූ ශෝකය කිසිසේත්ම පිරිමසාලිය නොහැක්කක් බව ඇය සඳහන් කරයි. එහෙත් රිසානා මරණයට පත් කිරිමෙන් එකී මව්පියන්ට සහනයක් අත්නොවන බව යුරෝපා සංගමයේ විදේශ සබඳතා පිළිබඳ ප්‍රධානී කැතරීන් ඈස්ටන් වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=30653", "Category": null, "Parent URL": null}