{"Source": "Adaderana", "Timestamp": "May 28, 2019 06:26 pm", "Headline": "ජනතාවගේ කුකුස නැති කරේ නැතිනම් අනාගතයේ සෑම වෛද්‍යවරයෙක් ගැනම සැක ඇති වෙයි", "News Content": "වෛද්‍ය ෂාෆි සම්බන්ධයෙන් එල්ලවී ඇති චෝදනා විමර්ශනය කිරීම සඳහා වෛද්‍ය සභාවට භාරදිය යුතු බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අද(28) කොළඹ පැවති වැඩසටහනකින් අනතුරුව මාධ්‍යෙව්දීන් යොමුකළ ප්‍රශ්නයකට පිළිතුරු දෙමින් අමාත්‍යවරයා මෙම අදහස් ප්‍රකාශ කළේය. මෙය පැති කීපයකින් බැලිය යුතු ප්‍රශ්නයක් බවත් ඒ පිළිබඳ වු පැමිණිලි සොයා බලා විද්‍යාත්මක පරීක්ෂණයක් සිදු කල යුතු බව ද අමාත්‍යවරයා මෙහිදී කියා සිටියේය. ඒ සඳහා වෛද්‍ය සභාව සුදුසු බවත්, එය ස්වාධීන ආයතනයක් බවත් පැවසු අමාත්‍යවරයා වෛද්‍ය සභාව විසින් පත් කරනු ලබන පරීක්ෂණ සභාවක් විසින් වෛද්‍යවරයාගේ කටයුතු පරීක්ෂා කර බැලිය හැකි බව ද පැවසීය. කෙසේ වෙතත් වෛද්‍යවරයෙක් තනිවම සැත්කමක් සිදු කරන්නේ නැති බවත් පැවසු අමාත්‍යවරයා, සහයට සිටි අයගේ ද සාක්ෂි ලබා ගෙන ඔහු එවැනි වරදක් කර ඇත්නම් බරපතළ දඬුවමක් ලබා දිය යුතු බය ද අමාත්‍යවරයා වැඩිදුරටත් කියා සිටියේය. එනිසා මෙය නිරාකරණය කර ගත්තේ නැතිනම් අනාගතයේ දී සෑම වෛද්‍යවරයෙක් ගැනම සැක ඇති විය හැකි බව ද පැවසු අමාත්‍යවරයා සැකය දුරු කිරීම අනිවාර්ය බව ද කියා සිටියේය.", "URL": "https://sinhala.adaderana.lk/news.php?nid=110861", "Category": null, "Parent URL": null}