{"Source": "Adaderana", "Timestamp": "August 2, 2017 07:24 pm", "Headline": "දැනගෙන හිටියේ නෑ- මතක නෑ -ජනාධිපති කොමිසමට රවී පිළිතුරු දුන්න හැටි", "News Content": "ප්‍රශ්න ගත බැඳුම්කර ගනුදෙනුව සම්බන්ධයෙන් සොයා බලන ජනාධිපති කොමිෂන් සභාව හමුවේ අද අමාත්‍ය රවී කරුණානායක මහතා පැය 5 කට ආසන්න කාලයක් සාක්ෂි ලබාදී තිබේ.මෙහිදී කොළඹ සුපිරි නිවාස සංකීර්ණයක් මිලදී ගැනීම සම්බන්ධයෙන් ද කොමිසම විසින් අමාත්‍යවරයාගෙන් ප්‍රශ්න කරනු ලැබිණි. තමා සම්බන්ධයෙන් මාධ්‍ය වාර්තා කළ ආකාරය හේතුවෙන් සිය දේශපාලන අනාගතය මේ වන විට අවදානමකට ලක්ව ඇති බව සාක්ෂි ලාබාදීමට පෙර අමාත්‍යවරයා කොමිසමට ප්‍රකාශ කළේය.අනතුරුව ජ්‍යෙෂ්ඨ අතිරේක සොලිසිටර් ජෙනරාල් දප්පුල ද ලිවේරා මහතා කරුණානායක මහතාගෙන් ප්‍රශ්න විමසීම ආරම්භ කරමින් විමසුවේ ඔහු පදිංචි වී සිටින්නේ කුමන ලිපිනයකද යන්නයි.අනතුරුව කොළඹ නගරයේ සුඛෝපභෝගි නිවාස සංකීර්ණයක ලිපිනයක් ඉදිරිපත් කළ අමාත්‍යවරායා පැවසුවේ තමන් එහි පදිංචිවී සිටින බවයි.අමාත්‍යවරයා සහ අර්ජුන් ඇලෝෂියස් අතර පවතින සම්බන්ධතාවය කුමක් දැයි අනතුරුව අතිරේක සොලිසිටර් ජනරාල්වරයා ප්‍රශ්න කරන ලදී.එහිදී අමාත්‍යවරයා පැවසුවේ දිගු කලක පටන් පවුල් අතර පැවති සම්බන්ධතාව හේතුවෙන් තමන් අර්ජුන් ඇලෝෂියස් නමැති පුද්ගලයාව හැඳින සිටියද එය සමීප මිතුදමක් හෝ සම්බන්ධයක් නොවු බවයි. කෙසේ වෙතත් කොමිසම භාරයේ පවතින අර්ජුන් ඇලෝෂියස් මහතාගේ ජංගම දුරකථනය විමර්ශනය කිරීමෙන් පසු තාක්ෂණික විශේඥයන් ලබාදී ඇති ඔහුගේ දුරකථන ඇමතුම් දත්ත ඇතුළත් වාර්තාවක් ඇසුරෙන් අමාත්‍යවරයාගෙන් නීතිපති දෙපාර්තමේන්තුව ප්‍රශ්න කරන ලදී.එම දුරකථන දත්ත අතර අර්ජුන් ඇලෝෂියස් මහතාගේ දුරකථන අංකයට පැමිණි කෙටි පණිවිඩ මෙන්ම ඔහු වෙනත් ජංගම දුරකථනවලට යොමුකරන ලද කෙටි පණිවිඩද අවධානයට යොමු කෙරුණි.එහිදී යම් මූල්‍යමය ගනුදෙනු සම්බන්ධයෙන් ඔහුට ලැබී තිබුණු කෙටි පණිවිඩ කිහිපයක පිටපත් RK නමැති පුද්ගලයෙකුට අවස්ථා කිහිපයකදීම යොමුවී ඇති බව නීතිපති දෙපාර්තමේන්තුව කොමිසමට ‍පෙන්වා දෙන ලදී.එම කෙටි පණිවිඩ සම්බන්ධයෙන් තමන් කිසිවක් නොදන්නා අතර RK යනුවෙන් හඳුන්වන්නේ කුමන පුද්ගලයෙක්ද යන්න පිළිබඳව කිසිදු අදහසක් නොමැති බවද අමාත්‍යවරයා කොමිසමට ප්‍රකාශ කළේය.ඉන් අනතුරුව අර්ජුන් ඇලෝෂියස් මහතාගේ සහ රවී කරුණානායක මහතාගේ විදෙස් ගමන් පිළිබඳ ලැයිස්තුවක් නීතිපති දෙපාර්තමේන්තුව කොමිසමට ඉදිරිපත්කළ අතර ඔවුන් පෙන්වා දුන්නේ ඇලෝෂියස් මහතා සහ අමාත්‍යවරයා අවස්ථා 13කදී එකම කාල වකවානුවක සිංගප්පුරුවේ සංචාරය කර ඇති බවයි.අමාත්‍යවරයෙකු ලෙස තමා විවිධ රටවල් වලට සංචාරය කරන බවත්, අවස්ථා දෙක තුනකදී හැර අර්ජුන් ඇලෝෂියස් මහතාව සිංගප්පුරුවේදී ඔහුට හමුවී නොමැති බවත් අමාත්‍යවරයා කොමිසමේ ප්‍රශ්නවලට පිළිතුරු ලබාදෙමින් පැවසීය.කෙසේ වෙතත් නීතිපති දෙපාර්තමේන්තුව පෙන්වා දුන්නේ ඇලෝෂියස් මහතා සහ අමාත්‍යවරයා එක් අවස්ථාවක එකම ගුවන් යානයකද ගමන් කර ඇති බවයි.ඉන් අනතුරුව කොමිසම අමාත්‍යවරයාගෙන් ප්‍රශ්න කරනු ලැබුවේ 2016 වර්ෂයේදී කොළඹ නගරයේ සුපිරි නිවාස සංකීර්ණයක් කූලි පදනම මත ලබාගැනීම සඳහා ඔහුගේ බිරිඳ අර්ජුන් ඇලෝෂියස් මහතා සමඟ එම නිවාස සංකීර්ණය පරීක්ෂා කිරීමට ගොස් තිබුණේද යන්නයි.ඊට පිළිතුරු දුන් රවී කරුණානායක මහතා පැවසුවේ අදාළ නිවස පරීක්ෂා කිරීමට සිය බිරිඳ ගොස් තිබුණද ඒ සඳහා අර්ජුන් ඇලෝෂියස් මහතා සහභාගී වුවේද යන්න තමන් නොදන්නා බවයි.කෙසේ වෙතත් අමාත්‍යවරයා 2016 පෙබරවාරි මස පදිංචියට ගිය එම නිවාස සංකිර්ණය සඳහා අර්ජුන් ඇලෝෂියස් මහතා ප්‍රධානත්වය දරණ සමාගමක් විසින් මසකට රුපියල් මිලියන 1.45ක මුදල් කුලිය ලෙස ගෙවු බව නොදන්නේ දැයි කොමිසම අමාත්‍යවරයාගෙන් ප්‍රශ්න කළා.අමාත්‍යවරයා පැවසුවේ තමා එම අවස්ථාව වන විට ඒ සම්බන්ධයෙන් කිසිවක් නොදැන සිටි අතර 2016 වර්ෂයේ පාර්ලිමේන්තුවේදී මහින්දානන්ද අලුත්ගමගේ මන්ත්‍රීවරයා විසින් ඇසු ප්‍රශ්නයකින් අනතුරුව මේ සම්බන්ධයෙන් තමන් සිය පවුලේ සාමාජිකයන්ගේ විමසු බවයි.නිවසේ හිමිකාරිය වන අනිකා විජේසුරිය මහත්මිය දේශපාලඥයෙකුට නිවස කුලියට ලබාදීමට අකමැත්ත පළ කිරීම හේතුවෙන් වෙනත් පාර්ශ්වයක් විසින් එම මුදල කූලී පදනම මත ලබා ගෙන ඇති බව තමා පසුව දැනගත් බව අමාත්‍යවරයා වැඩි දුරටත් ප්‍රකාශ කළේය.කෙසේ වෙතත් මින් පෙර බැඳුම්කර කොමිසමට සාක්ෂි ලබාදුන් අනිකා විජේසුරිය මහත්මිය පැවසුවේ රවී කරුණානායක මහතා දේශපාලනඥයෙකු වීම යන හේතුව මත මෙම නිවස ඍජුව ඔහුට කූලී පදනම මත ලබාදීමේ කිසිදු ගැටළුවක් තමන්ට නොතිබුණු බවයි.එවිට කොමිසමේ සාමාජික ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා විමසා සිටියේ අර්ජුන් ඇලෝෂියස් මහතා නිවසේ කුලිය ගෙවු බව සාක්ෂිකරු රවී කරුණානායක මහතා නොදැන සිටි බවට වන ප්‍රකාශය පිළිගන්නා ලෙස කොමිසමට පවසන්නේද යන්නයි .තමන් කොමිසමට ප්‍රකාශ කරන්නේ සත්‍යය පමණක් බවත්, අර්ජුන් ඇලෝෂියස් මහතාට සිය පවුලේ සාමාජිකයින් එම මුදල නැවත ගෙවා ඇති බවට වන රිසිට්පත්ද තමා සතු වන බවත් අමාත්‍යවරයා ඊට පිළිතුරු දෙමින් පැවසුවේය.මිලියන 1.45 ක් වැනි විශාල මුදල් ගෙවීමට මුදල් සොයාගත්තේ කේසේදැයි සිදුකළ විමසීමකදී අමාත්‍යවරයා පැවසුවේ සිය බිරිඳ සහ දියණිය ව්‍යාපාර කටයුතු වල නිරත වී සිටින හෙයින් ඔවුන් විසින් මෙම ගෙවීම් සිදුකර ඇති බවයි.කෙසේ වෙතත් පසුව රුපියල් මිලියන 165ක මුදලකට එම සුපිරි නිවාස සංකීර්ණය අමාත්‍යවරයාගේ බිරිඳ සහ දියණිය අධ්‍යක්ෂ ධූර දරණ ආයතනයක් විසින් මිලදී ගත් බවට දැනුවත් දැයි ඔහුගෙන් ප්‍රශ්න කළ විට ඔහු පැවසුවේ ඔවුන් මිලදී ගත් මිල ගණන් සම්බන්ධයෙන් ප්‍රශ්න කිරීමට තමාට අවශ්‍යතාවයක් නොතිබු බවයි.ඔවුන් අධ්‍යක්ෂ ධුර දරණ GLOBAL LOGISTIC සමාගමේ සභාපති ධුරය දරණ ලක්ෂ්මි කාන්තන් නැමැත්තා නිවස මිලදී ගැනීම සඳහා මුදල් ලබාදී ඇති බවද ඔහු කොමිසමට ප්‍රකාශ කළේය.එවිට කොමිසමමේ සාමාජිකයන් ප්‍රශ්න කළේ එංගලන්තයේ වෙසෙන ලක්ෂ්මි කාන්තන් නැමැත්තා මෙරටට පැමිණෙන විට රුපියල් මිලියන 145ක් වටිනා මුදල් නෝට්ටු සේප්පුවක තැන්පත් කර ඇති බවට කොමිසමට සාක්ෂි ලැබී ඇති බවයි.එවැනි විශාල මුදල් කිසිදු ලේඛනගත කිරීමකින් තොරව සේප්පුවක තැන්පත් කිරීම සම්බන්ධයෙන් මුදල් විශුද්ධිකරණ වැළැක්වීමේ රේගුලාසි පිළිබඳව දැනුවත්පුද්ගලයෙකු ලෙස කුමක් පවසන්නේ දැයි කොමිසම වැඩිදුරටත් අමාත්‍යවරයාගෙන් ප්‍රශ්න කරන ලදී. අමාත්‍යවරයා එහිදී කියා සිටියේ එම මුදල් ලක්ෂ්මි කාන්තන් නැමැත්තා විසින් විදේශ රටක සිට රැගෙන පැමිණ නොමැති අතර ඔහු දේශිය ආයතන සඳහා ව්‍යාපාර උපදෙස් සපයන ධනවත් පුද්ගලයෙකු බවයි.කෙසේ වෙතත් රටේ මුදල් අමාත්‍යවරයා ලෙස පර්පෙචුවල් ට්‍රෙෂරිස් සමාගමේ ප්‍රධානියා විසින් මුදල් ගෙවන නිවසක පදිංචි වී සිටීම කිසිසේත්ම නුසුදුසු කරුණක් බවට තමන් පිළිගන්නේ දැයි කොමිසම අමාත්‍යවරයාගේ ප්‍රශ්න කරන ලදී.අමාත්‍යවරයා පැවසුවේ තමා ඒ සම්බන්ධයෙන් කිසිවක් නොදැන සිටි අතර තමන් දැන සිටියේ නම් එලෙස එහි පදිංචියට‍ නොයන බවයි.අමාත්‍යවරයාගේ බිරිඳ හෝ දියණිය පර්පෙචුවල් ට්‍රෙෂරිස් සමාගමට එල්ල වී ඇති චෝදනා සම්බන්ධයෙන් දැන නොසිටියේ දැයි ‍කොමිසම අමාත්‍යවරයාගෙන් වැඩිදුරටත් විමසන ලදී.ඊට පිළිතුරු දුන් අමාත්‍යවරයා පැවසුවේ ඔවුන් දේශපාලන ක්ෂේත්‍රය තුළ සිදුවන දේ සම්බන්ධයෙන් දැනුවත් නොමැති බවයි.එමෙන්ම විපක්ෂයේ සිටියදීද තමන්ට විවිධ හිරිහැරවලට ලක්වීමට සිදුවු බවත් ආණ්ඩුවට පැමිණිමෙන් අනතුරුව නීතිපති දෙපාර්තමේන්තුව සිය චරිතය ඝාතනය කිරීමට උත්සහ කරන බවත් ඔහු මෙහිදී වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=75904", "Category": null, "Parent URL": null}