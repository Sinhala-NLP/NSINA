{"Source": "Adaderana", "Timestamp": "April 6, 2017 08:59 am", "Headline": "ඉන්දු - ලංකා ධීවර සාකච්ඡා හෙට", "News Content": "ඉන්දු - ලංකා ධීවර ගැටලුව සම්බන්ධයෙන් තවත් සාකච්ඡා වටයක් හෙට (07) දිනයේ කොළඹදී පැවැත්වීමට නියමිතව තිබේ. ධීවර හා ජලජ සම්පත් සංවර්ධන අමාත්‍යාංශය සඳහන් කළේ දෙරටේ ධීවර අමාත්‍යාංශ නිළධාරීන් අතර මෙම සාකච්ඡාව පැවැත්වීමට සැළසුම් කර ඇති බවයි. ඒ සඳහා සහභාගී වන ඉන්දීය රජයේ නියෝජිතයින් පිරිස අද (06) දිනයේ දිවයිනට පැමිණීමට නියමිතව ඇත. කෙසේ වෙතත් ඉන්දු - ලංකා ධීවර ගැටළුව සම්බන්ධයෙන් මීට පෙර අවස්ථා කිහිපයකදී ඉන්දියාවේදී සහ මෙරටදී සාකච්ඡා පවත්වනු ලැබීය. එම සාකච්ඡාවල තවත් එක් අදිරක් ලෙස මෙම සාකච්ඡාව පැවැත්වෙන බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය. මේ අතර මෙරට අත්අඩංගුවේ ඇති ඉන්දීය ධීවර යාත්‍රා නිදහස් කිරීම උතුරේ ධීවරයින්ගේ කැමැත්තට අනුව සිදුකරන බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි. ඔහු පෙන්වා දෙන්නේ මෙතෙක් කිසිදු ඉන්දීය ධීවර යාත්‍රාවක් නිදහස් කර නොමැති අතර ඒ සඳහා උතුරේ ධීවරයින්ට යෝජනා ඉදිරිපත් කරන ලෙස දැනුම් දී ඇති බවයි.", "URL": "https://sinhala.adaderana.lk/news.php?nid=71777", "Category": null, "Parent URL": null}