{"Source": "Adaderana", "Timestamp": "October 22, 2013 05:57 am", "Headline": "සූදු පනත තාවකාලිකව හකුළාගනියි !", "News Content": "ක්‍රමෝපාය සංවර්ධන ව්‍යාපෘති පනතේ සංශෝධන යටතේ ඉදිරිපත් කර තිබු නව පනත් කෙටුම්පත් දෙක තාවකාලිකව ඉවත් කර ගැනීමට රජය තීරණය කර තිබේ. 1988 අංක 40 දරණ ඔට්ටු ඇල්ලීම සහ සූදු බදු පනතට අදාළව කැසිනෝ ව්‍යාපාරය සඳහා බදු සහන ලබාදීමට ඉදිරිපත් වී තිබු පනත් දෙක මෙලෙස ඉවත් කරගැනීමට තීරණය වී ඇති බව වාර්තා වේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් එක්සත් ජනතා නිදහස් සන්ධානයේ පක්ෂ නායක රැස්වීමක් ඊයේ පස්වරුවේ පැවැත්විණි. එහිදි මෙම පනත් දෙකට පක්ෂ කිහිපයකින් දැඩි විරෝධයක් එල්ල වු බව රජයේ ප්‍රකාශකයෙක් අද දෙරණට සඳහන් කළේය. ඒ අනුව අදාළ පනත් කෙටුම්පත් විවාදයට නොගැනීමට තීරණය කර ඇති අතර ඒ සම්බන්ධයෙන් ඉදිරිපත් කර ඇති ගැසට් නිවේදනය ද ඉවත් කරගැනීමට යෝජනා වී තිබේ. එසේම පක්ෂ නායක රැස්වීමේ දී ගත් අදාළ තීරණය පාර්ලිමේන්තු මන්ත්‍රී කණ්ඩායම් රැස්වීමට ද දැනුම් දී ඇති බව සඳහන්ය. ඔස්ට්‍රේලියානු ව්‍යාපාරික ජේම්ස් පැකර් විසින් මෙරට ආරම්භ කිරීමට යෝජිත නව ව්‍යාපාරයක් සඳහා බදු සහන ලබාදීම මෙම පනත් දෙක මගින් යෝජනා වී තිබුණි. අදාළ පනත් දෙක පිළිබඳ පාර්ලිමේන්තු විවාදය ලබන 24 සහ 25 සිදුකිරීමට මීට පෙර සැලසුම් කර තිබූ බව ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා සඳහන් කළේය. කෙසේ වෙතත් ඉදිරියේ දී මෙම පනත් කෙටුම්පත සම්බන්ධයෙන් නව යෝජනාවක් ඉදිරිපත් කිරීමට එකඟතාව පළවී තිබේ.", "URL": "https://sinhala.adaderana.lk/news.php?nid=38291", "Category": null, "Parent URL": null}