{"Source": "Adaderana", "Timestamp": "August 16, 2017 10:57 am", "Headline": "ඝාතන 2ක් ගැන විමර්ශන අරඹයි!", "News Content": "කෑගල්ල හා අහංගම ප්‍රදේශවල සිදුවූ පුද්ගල ඝාතන දෙකක් සම්බන්ධයෙන් පොලීසිය විමර්ශන ආරම්භ කර තිබේ.කෑගල්ල, පල්ලේගම ප්‍රදේශයේ දී 17 හැවිරිදි තරුණියක තියුණු ආයුධයකින් පහර දී ඝාතනය කර තිබේ.එම තරුණියගේ 24 හැවිරිදි පෙම්වතා විසින් මෙම ඝාතනය සිදුකර ඇති අතර ඔහු ද වස පානය කර ඇති බව පොලීසිය සඳහන් කළේය.තරණිය 15 හැවිරිදි වියේ දී දෙදෙනා ප්‍රේම සම්බන්ධතාව ආරම්භ වී ඇති අතර බාල වයස්කාරියකවීම හේතුවෙන් තරුණිය විවාහ කර ගැනීමට නොහැකිව තරුණයා විදෙස් රැකියාවකට ගොස් ඇති බව සඳහන්ය.යළි මෙරටට පැමිණීමෙන් අනතුරුව ද දෙදෙනා අතර සම්බන්ධතාව පවත්වාගෙන ගොස් තිබේ.කෙසේවෙතත් දෙදෙනාගේ පවුල් අතර පැවති ආරවුලක් හේතුවෙන් ඊයේ රාත්‍රියේ පෙම්වතියගේ නිවසට පැමිණි පෙම්වතා තියුණු ආයුධයකින් පහර දී ඇය ඝාතනය කර ඇති බවට පොලීසියට තොරතුරු ලැබී ඇත.ඝාතනය සිදුකළ සැකකරු වස පානය කළ බව පවසා මාවනැල්ල රෝහලට ඇතුළත් වී ඇති අතර මේ වන විට ඔහු පොලිස් ආරක්ෂාව යටතේ එම රෝහලේ ප්‍රතිකාර ලබයි.සිද්ධිය සම්බන්ධයෙන් මාවනැල්ල පොලීසිය වැඩිදුර විමර්ශන සිදු කරයි. මේ අතර අහංගම, තිත්තගල්ල ප්‍රදේශයේ නිවසක පැවති ශාන්තිකර්මයක් අතරතුර ඇති වූ ආරවුලක් දුරදිග යාමෙන් සිදුවූ පහර දීමකින් 24 හැවිරිදි තරුණයෙකු මියගොස් තිබේ.තවත් පුද්ගලයෙකු බරපතළ තුවාල ලබා ප්‍රතිකාර සඳහා කළුගල රෝහලට ඇතුළත් කර ඇති බව පොලීසිය සඳහන් කළේය. ඝාතනය සිදුකළ සැකකරු හඳුනාගෙන ඇති අතර ඔහු අත්අඩංගුවට ගැනීම සඳහා අහංගම පොලීසිය විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=76351", "Category": null, "Parent URL": null}