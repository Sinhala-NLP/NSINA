{"Source": "Adaderana", "Timestamp": "July 24, 2019 03:56 pm", "Headline": "කාලයක් පුරා හිස් වුණ පුටුවක්", "News Content": "කාලයක් තිස්සේ හිස්ව පැවැති අමෙරිකානු ආරක්ෂක ලේකම් තනතුර සඳහා මාර්ක් ඇස්පර් පත්ව තිබේ. ඒ අදාළ ධුරය මාස 8කට වැඩි කාලයක් තිස්සේ පුරප්පාඩුව පැවැතීමෙන් අනතුරුවයි. අමෙරිකාවේ නව ආරක්ෂක ලේකම්වරයා ලෙසින් මාර්ක් ඇස්පර් පත්කර තිබේ. ඒ ජනාධිපති ඩොනල්ඩ් ට්‍රම්ප්ගේ ප්‍රධානත්වයෙන් වොෂින්ටන් අගනුවර ධවල මන්දිරයේදී පැවැති විශේෂ උත්සවයක් අතරතුරයි. මේ සමගින් හිටපු ආරක්ෂක ලේකම් ජිම් මැටිස් පසුගිය වසරේ දෙසැම්බර් මාසයේදී ඉල්ලා අස්වීමෙන් අනතුරුව හිස්ව පැවැති පුරප්පාඩුව සම්පූර්ණ වෙයි. හිටපු හමුදා සෙබලෙක් මෙන්ම ආරක්ෂක සමාගමක උපදේශකවරයෙකු ලෙසින්ද සේවය සපුරා ඇති ඇස්පර්ට අමෙරිකානු සෙනෙට් සභාවේ පූර්ණ සහාය ලැබී ඇති බවද සඳහන් වෙයි. 55 හැවිරිදි වියේ පසුවන නව ආරක්ෂක ලේකම්වරයා සදහා පොදු කාරක සභාවේ ඡන්ද 90ට 08ක් ලෙසින් අතිශය බහුතර සහාය හිමිවිය. හිටපු ලේකම් ජිම් මැටිස්ගේ ඉල්ලා අස්වීමෙන් අනතුරුව දිගුකාලයක් පුරා හිස්ව පැවැති ආරක්ෂක ලේකම් ධුරය සම්පූර්ණ කරන ලෙසින් බොහෝ පාර්ශ්ව ජනාධිපතිවරයාගෙන් ඉල්ලා සිටියේය. ඇස්පර් පත්කර ඇත්තේ එම ඉල්ලීම්වලට ප්‍රතිචාර ලෙසයි.", "URL": "https://sinhala.adaderana.lk/news.php?nid=114906", "Category": null, "Parent URL": null}