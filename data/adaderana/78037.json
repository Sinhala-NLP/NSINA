{"Source": "Adaderana", "Timestamp": "September 26, 2017 04:17 pm", "Headline": "අත්‍යාවශ්‍ය භාණ්ඩ මිල නූල කැඩුන සරුංගලය වගෙයි", "News Content": "අත්‍යාවශ්‍ය පරිභෝජන භාණ්ඩ මිල අද වන විට නූල කැඩුන සරුංගලය මෙන් ඉහළ ගොස් ඇති බව ඒකාබද්ධ විපක්ෂය පවසයි. අද(26) පැවති ආර්ථික පර්යේෂණ ඒකකයේ මාධ්‍ය හමුවට එක් වෙමින් පාර්ලිමේන්තු මන්ත්‍රී බන්දුල ගුණවර්ධන මහතා මෙම අදහස් පළ කළේය. පොදු ජනතාවට අත්‍යාවශ්‍ය ද්‍රව්‍ය දෙකක් වන සහල් හා පොල් මිල ඉතිහාසයේ පළමු වරට රුපියල් 100 ඉක්මවා ඇතැයි මන්ත්‍රීවරයා මෙහිදි කියා සිටියේය. කෙසේ වෙතත් පසුගිය දා පොල් අලෙවි මණ්ඩලය විසින් පොල් ගෙඩියක් සඳහා රුපියල් 75 ක උපරිම මිලක් නියම කරනු ලැබූ නමුත් එය නිතීවිරෝධී ක්‍රියාවක් බව බන්දුල ගුණවර්ධන මහතා වැඩිදුරටත් පැවසීය. පොල් ගෙඩියක් සඳහා සම්මත ප්‍රමාණයක් නොමැති නිසා මුලික වශයෙන් උපරිම මිලක් නියම කළ නොහැකි බවත්, එසේ යම් අවස්ථාවක එවැනි මිල නියම සිදු කිරීමක් සිදු කළ හැක්කේ පාරිභෝගික කටයුතු පිළිබඳ අධිකාරියට පමණක් බවත් මන්ත්‍රිවරයා මෙහිදී කියා සිටියේය. කෙසේ වෙතත් එවැනි මිල ගණන් වෙනස් වීමක් වලංගු වීමට නම් වෙළඳ විෂය බාර අමාත්‍යවරයා විසින් ගැසට් නිවේදනයක් මඟින් මෙය සිදු කළ යුතු බව ද බන්දුල ගුණවර්ධන මහතා පැවසීය.", "URL": "https://sinhala.adaderana.lk/news.php?nid=78037", "Category": null, "Parent URL": null}