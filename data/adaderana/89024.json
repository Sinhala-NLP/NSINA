{"Source": "Adaderana", "Timestamp": "May 13, 2018 01:08 pm", "Headline": "මිත්තනියගේ මළ ගෙදර ගිහින් එද්දී මුණුබුරාත් ළිඳට වැටී අවසන් ගමන් යයි", "News Content": "තම මිත්තනියගේ මළ ගෙදර ගොස් පැමිණෙමින් සිටි 16 හැවිරිදි පාසැල් ශිෂ්‍යයෙක් අනාරක්ෂිත ළිඳකට වැටී මිය යාමේ ශෝචනීය සිදුවීමක් පූජාපිටිය පොලිස් බල ප්‍රදේශයේ සිදුව ඇති අතර එම මරණය පිළිබඳව වූ පශ්චාත් මරණ පරීක්ෂණය අද 13 වනදා පැවැත්වීමට නියමිතව තිබේ. මෙසේ අවාසානාවන්ත ලෙස මිය ගොස් ඇත්තේ පූජාපිටිය පොලිස් බල ප්‍රදේශයට අයත් මැදවල ප්‍රදේශයේ පදිංචි අරත්තන ගෙදර මලික් සඳරුවන් නැමැති සිසුවෙකු වන අතර ඔහු ගෝනිගොඩ මහා විද්‍යාලයේ 11 වන වසරේ ඉගෙනුම ලබමින් සිටි සිසුවෙකි. 11 වනදා රාත්‍රියේ සිය මිතුරන් සමඟ මළ ගෙදර ගොස් පැමිණෙමින් සිටියදී මෙම සිසුවා මෙම අනාරක්ෂිත ළිඳට වැටී අවාසනාවන්ත ලෙස මිය ගොස් තිබේ. මෙම මරණය පිළිබඳව වූ මහේස්ත්‍රාත් පරීක්ෂණය ගලගෙදර මහේස්ත්‍රාත්තුමා විසින් පවත්වනු ලැබූ අතර මෙම මරණය පිළිබඳව වූ පශ්චාත් මරණ පරීක්ෂණය අද 13 වනදා මහනුවර මහ රෝහලේදී පැවැත්වීමට නියමිතව තිබිණ. පූජාපිටිය පොලිස් ස්ථානාධිපති පොලිස් පරීක්ෂක කුලරත්න මහතාගේ උපදෙස් මත උප පොලිස් පරීක්ෂක මහින්ද රාජපක්ෂ මහතා ඇතුළු නිලධාරී මහත්වරුන් මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=89024", "Category": null, "Parent URL": null}