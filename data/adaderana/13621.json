{"Source": "Adaderana", "Timestamp": "January 20, 2011 10:45 am", "Headline": "පළාත් සභා මන්ත්‍රීට එරෙහිව උද්ඝෝෂණයක්", "News Content": "නැගෙනහිර පළාත් සභා මන්ත්‍රී පී. ප්‍රශාන්තන් මහතා අත්අඩංගුවට ගන්නැයි ඉල්ලා අද(20) මඩකළපුව ආරියම්පති ප්‍රදේශයේදී උද්ඝෝෂණයක් පැවැත්වෙන බව අද දෙරණ වාර්තාකරු සඳහන් කරයි. මෙම උද්ඝෝෂණය පැවැත්වෙන අතරතුර ක්‍රියාත්මක වූ පොලීසිය පී. ප්‍රශාන්තන් මහතා අත්අඩංගුවට ගැනීමට කටයුතු කර තිබේ. ජල ගැලීම් වලින් පීඩාවට පත් වූ මඩකළපු දිස්ත්‍රීක්කයේ ජනතාවට ලබාදුන් සහනාධාර වංචා කළ බව සඳහන් කරමින් ප්‍රශාන්තන් ඇතුළු පිරිසක් අරියම්පදි ප්‍රදේශීය ලේකම් ධනපාල සුන්දරම් මහතාට පහරදුන් බව කියන සිද්ධියක් සම්බන්ධව ප්‍රශාන්තන් මහතා අත්අඩංගුවට ගන්නා ලෙසට ඉල්ලමින් මෙසේ උද්ඝෝෂණයක් සංවිධානය කර ඇත. පසුගිය 18 වන දින පෙරවරුවේ නැගෙනහිර පළාත් සභා මන්ත්‍රී ප්‍රශාන්තන් ඇතුළු පිරිසක් ප්‍රාදේශීය ලේකම් කාර්යාලයට පැමිණ තමන්ගේ කාර්යාල කාමරයට කඩාවැදී එතැන කලබැගෑනියක් ඇති කළ බව අරියම්පදි ප්‍රදේශීය ලේකම් ධනපාල සුන්දරම් මහතා අද දෙරණට කියා සිටියේය. ප්‍රසාන්දන් ඇතුළු ඔහුගේ හිතවතුන් පිරිසක් පැමිණ ජල ගැලීම් වලින් පීඩාවට පත් වූ අයට ලබා දෙන සහනාධාර කඩිනම්න් ලබා දිය යුතු බවට තමන්ට තර්ජනය කළ බවත්,පසුව කාර්යාල සේවකයින් හා පැමිණි පිරිස් අතර සිදුවූ බහින්බස්වීමක් දුරදිග යාමෙන් ගැටුම්කාරී තත්ත්වයක් නිර්මාණය වූ බවද හෙතෙම සඳහන් කළේය.", "URL": "https://sinhala.adaderana.lk/news.php?nid=13621", "Category": null, "Parent URL": null}