{"Source": "Adaderana", "Timestamp": "May 28, 2014 05:21 pm", "Headline": "ඊනියා ආශ්චර්යය නිසා වෙල්ලස්සේ ගම් 39ක ජනයාට  උන්හිටිතැන් අහිමිවෙනවා", "News Content": "ඇතැම් දේශපාලනඥයින් “වෙල්ලස්සේ ආශ්චර්යය“ ලෙස හඳුන්වන කුඹුක්කන් ඔය වාරි ව්‍යාපාරය දැනට සැලසුම්කර ඇති පරිදි ආරම්භ කළහොත් වෙල්ලස්සේ ගම්මාන 39ක ජනතාවට උන්හිටිතැන් අහිමි වන බව ජාතික නිදහස් පෙරමුණේ දේශපාලන මණ්ඩල සභික, හිටපු පාර්ලිමේන්තු මන්ත‍්‍රී පද්ම උදයශාන්ත ගුණසේකර මහතා අවධාරණය කරයි. එසේම අක්කර දහස් ගණනක වගා බිම් සහිත දේපළ හානියක් මේ නිසා සිදු වන බවත් එබැවින් මෙම වාරි ව්‍යාපාරය සඳහා විකල්ප ස්ථානයක් යොදා ගත යුතු බවත් අද(28) කොළඹදී පැවැති මාධ්‍ය හමුවකදී හෙතෙම අවධාරණය කළේය. එහිදී වැඩිදුරටත් අදහස් දැක්වූ පද්ම උදයශාන්ත ගුණසේකර මහතා මෙසේද පැවසීය. ‘‘ලෝකයේ සියලූ ශිෂ්ටාචාර ගොඩනැඟී ඇත්තේ ගංගා ආශ‍්‍රිතවයි. නමුත් ලෝකයේ කුඩා වැව් මත ශිෂ්ටාචාරයක් ගොඩනැගූ එකම රට ශ‍්‍රී ලංකාවයි. එදා මෙන්ම අදත් අපි ඒ වාරි තාක්‍ෂණය මත පදනම්ව කෘෂිකර්මාන්තයේ නියැලෙනවා. රටට බත සපයනවා. වෙල්ලස්ස රටට බත සපයන ඓතිහාසික භූමියක්. ඉපැරණි වාරි තාක්‍ෂණය එපරිද්දෙන්ම යොදා ගැනීමට මෑත කාලයේ පාලකයන්ට නොහැකි වුවත්, එක්සත් ජනතා නිදහස් සන්ධාන ආණ්ඩුව මෙරට වාරි මාර්ග සංවර්ධනය සඳහා විශාල මැදිහත්වීමක් සිදු කර තිබෙනවා. වෙල්ලස්සේ ගොවි ජනතාවගේ ජල ප‍්‍රශ්නය විසඳා ඔවුන්ගේ ජීවිත සරු කරන ව්‍යාපෘතියක් ලෙසයි කුඹුක්කන් ඔය වාරි ව්‍යාපෘතිය හඳුන්වා දී ඇත්තේ. අප එය ප‍්‍රතික්ෂේප කරන්නේ නැහැ. නමුත් මොනරාගල දිස්ත‍්‍රික්කයට ආශ්චර්ය රැගෙන එන බව පවසමින් ආරම්භ කිරීමට යන කුඹුක්කන් ඔය වාරි ව්‍යාපාරය පිළිබඳව මේ මොහොතේ රට හමුවේ තැබිය යුතු කරුණු ගණනාවක් තිබෙනවා. ඇතැම් දේශපාලනඥයන් මෙම වාරි ව්‍යාපාරය හඳුන්වන්නේ, “වෙල්ලස්සේ ආශ්චර්ය“ නමින්. දහස් සංඛ්‍යාත පිරිසකට උන්හිටිතැන් අහිමි කරවන මේ ඊනියා ආශ්චර්යය හමුවේ ජාතික නිදහස් පෙරමුණේ මොනරාගල දිස්ත‍්‍රික් නායකයා ලෙස නිහඬව සිටීමට මට හැකියාවක් නැහැ. මෙම වාරි ව්‍යාපාරය ආරම්භ කර ඇත්තේ බොහෝ දෙනෙකුගේ ඇස් වහලා. පසුගිය පෙබරවාරි මාසයේදී මේ වාරි ව්‍යාපාරය ආරම්භ කරන ප‍්‍රදේශයේ මිනුම් කටයුතු සඳහා මිනින්දෝරු මහත්වරුන් පැමිණි පසුවයි, ජනතාව ඒ පිළිබඳව ප‍්‍රථමයෙන් දැන ගත්තේ. එතෙක් බඩල්කුඹුර ප‍්‍රදේශවාසීන් මේ පිළිබඳ කිසිවක් දැන සිටියේ නැහැ. මේ වන විට ආවරණය වී ඇත්තේ පල්ලේගම, ඇල්ල, තලාවගම, මයිලගස්තැන්න, කරවිල, රත්තනදෙණිය, පොල්ගහපිටිය, ටැම්වත්ත, කැන්දවින්න, 6 කණුව යන ග‍්‍රාම නිලධාරී වසම්වල ජීවත්වන ජනතාවට උන්හිටිතැන් අහිමි වන බවයි. මේ ග‍්‍රාම සේවා වසම් 10ට අයත් ගම්මාන 39ක පවුල් 2716කට නිවාස 2233ක්, රබර් අක්කර 2744ක්, ගම්මිරිස් අක්කර 1443ක්, පොල් අක්කර 748ක් මේ ඊනියා ආශ්චර්යය නිසා අහිමි වෙනවා. මෙසේ අසරණ වූ ඒ ජනතාවට ප‍්‍රදේශයේ දේශපාලන අධිකාරිය පවසා ඇත්තේ මෙම සංවර්ධන ව්‍යාපෘතිය ඉටු කළ යුතුම එකක් බවයි. මේ තත්ත්වය හමුවේ, හෙට දිනයේ උන්හිටිතැන් අහිමි වන වෙල්ලස්සේ ජනතාව නිහඬව සිටීමට සූදානම් නැහැ. ඔවුන් මේ වන විට “කුඹුක්කන් ඔය වාරි ව්‍යාපෘතියෙන් දේපළ අහිමි වන්නන්ගේ ජනතා ව්‍යාපාරය“ ලෙස අත්වැල් බැඳගෙන තිබෙනවා. තමන් මහ මගට බස්සන, තමන්ගේ ගොවි බිම් අහිමි කරවන මේ ඊනියා ආශ්චර්යට එරෙහිව පාරට බහින්න ඔවුන් සූදානම්. ඒ සඳහා නායකත්වය ලබා දෙන්න අපි සූදානම්. ඒ වගේම අප පෙන්වා දෙන්න කැමතියි, මේ ජනතාවගේ දේපළවලට හානියක් නොකර, ඔවුනට උන්හිටිතැන් අහිමි නොකොට කුඹුක්කන් ඔය වාරි ව්‍යාපාරය විකල්ප ස්ථානයක ඉදි කළ හැකි බව. 1986 දී කරන ලද මිනින්දෝරු මැනුම් අනුව බඩල්කුඹුර නිදිකුම්භ ප‍්‍රදේශයේ වෙනත් විකල්ප ස්ථානයක් තිබෙනවා. අප විශ්වාස කරනවා, එම ස්ථානයේ ඉදිකිරීම් සිදු කළහොත් මෙමගින් ජනතාවට සිදු වන හානිය අවම කර ගත හැකියි කියලා. ජනතාව පාරට ඇද නොදමා, වෙල්ලස්සට ආශ්චර්යය රැගෙන එන්න. මේ තත්ත්වය හමුවේ කඩිනම් විසඳුමකට මග පාදා දෙන ලෙස අපි ජනාධිපතිතුමන්ගෙන් ඉල්ලා සිටිනවා’’", "URL": "https://sinhala.adaderana.lk/news.php?nid=43552", "Category": null, "Parent URL": null}