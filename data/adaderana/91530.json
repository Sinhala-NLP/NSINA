{"Source": "Adaderana", "Timestamp": "June 26, 2018 02:29 pm", "Headline": "ධනංජය සිල්වාගේ පියා ඝාතනයට ඔත්තු දුන් ජංගම දුරකථනය ඇළකින් හමුවෙයි", "News Content": "ක්‍රිකට් ක්‍රීඩක ධනංජය ද සිල්වාගේ පියා වන නාගරික මන්ත්‍රී රංජන් ද සිල්වා මහතාගේ ඝාතනයට ඔත්තු සැපයීම සඳහා භාවිත කළ බවට සැක කෙරෙන ජංගම දුරකතනය රත්මලාන ප්‍රදේශයේ ඇළක තිබී සොයාගෙන තිබේ. අපරාධ පරීක්ෂණ දෙපාර්තමේන්තුව සහ නාවික හමුදා කිමිඳුම්කරුවන් එක්ව සිදුකළ සෝදිසියකදී රත්මලාන දුම්රියපොළ මාර්ගයේ සිල්වෙස්ටර් ඇලේ තිබී එම ජංගම දුරකතනය සොයාගෙන ඇති බව පොලීසිය සඳහන් කළේය. අදාළ ඝාතනයට ඔත්තු බැලූ බවට සැකපිට අත්අඩංගුවට ගෙන සිටින සැකකරුවෙකුගෙන් අපරාධ පරීක්ෂණ දෙපාර්තමේන්තුව සිදුකළ ප්‍රශ්න කිරීම්වලදී එම ඔත්තුව ලබාදීම සඳහා භාවිත කළ ජංගම දුරකතනය විසි කිරීම සඳහා මිතුරෙකුට ලබාදුන් බව ඔහු ප්‍රකාශ කර තිබේ. ඒ අනුව සැකකරු නම් සඳහන් කළ මිතුරා අපරාධ පරීක්ෂණ දෙපාර්තමේන්තුවේ ප්‍රශ්න කිරීමට ලක්ව ඇති අතර ජංගම දුරකතනය සිල්වෙස්ටර් ඇළට විසි කළ බවට ඔහු ප්‍රකාශ කර ඇති බව සඳහන්ය. ඒ අනුව අද(26) පෙරවරුවේ සිදුකළ සෝදිසි මෙහෙයුම්වලදී අදාළ ජංගම දුරකතනය සොයාගෙන ඇති අතර සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=91530", "Category": null, "Parent URL": null}