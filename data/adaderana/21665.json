{"Source": "Adaderana", "Timestamp": "January 26, 2012 01:52 pm", "Headline": "  නැව්වලට තෙල් නොදුන්නු සමාගම් 6 ක බලපත්‍ර අහෝසි කිරීමට යයි", "News Content": "නැව්වලට තෙල් සැපැයීම සඳහා බලපත‍්‍ර ලබාගත්ත ද පසුගිය කාලසිමාව තුළ නැව්වලට තෙල් සැපැයීමේ කාර්ය නිසිලෙස ක‍්‍රියාත්මක නොකළ සමාගම් 6 ක බලපත‍්‍ර අත්හිටුවීමට ඛනිජ තෙල් කර්මාන්ත අමාත්‍යාංශයේ අවධානය යොමු වී තිබේ. නැව්වලට ඉන්ධන සැපැයීම සඳහා පෞද්ගලික සමාගම් 10 ට 2010.04.21 දිනට පෙර ඛනිජ තෙල් කර්මාන්ත අමාත්‍යාංශය විසින් බලපත‍්‍ර නිකුත් කර ඇත. පසුගිය කාලසීමාව තුළ නැව්වලට ඉන්ධන සැපැයීමේ කාර්ය නිසිලෙස ඉටුකර ඇත්තේ එයින් සමාගම් 4ක් පමණක් බව ඛනිජ තෙල් කර්මාන්ත අමාත්‍යාංශය විසින් නිකුත් කර ඇති නිවේදනයක දැක්වෙයි. මේ අතර 2008 දී ඛනිජ තෙල් සංස්ථාවෙන් ගිළිහුණු නැව්වලට ඉන්ධන සැපයීමේ ව්‍යාපාර කටයුතු නැවත ඇරඹීම සම්බන්ධයෙන් ශ‍්‍රී ලංකා වරාය අධිකාරියේ බලධාරීන් සමඟ දැනටමත් සාකච්ඡා පවත්වා ඇති බව සඳහන් වේ. ඉදිරි කාලයේ දී ඒ සම්බන්ධව අවශ්‍ය තීරණයක් ගැනීමට නියමිත බව අමාත්‍යංශය විසින් නිකුත් කළ නිවේදනයේ වැඩිදුරටත් කියැවෙයි.", "URL": "https://sinhala.adaderana.lk/news.php?nid=21665", "Category": null, "Parent URL": null}