{"Source": "Adaderana", "Timestamp": "March 29, 2017 09:58 pm", "Headline": "වරාය විකුණුවහොත් එහි බලය ජාත්‍යන්තර නීතියට - ජවිපෙ කියයි", "News Content": "හම්බන්තොට වරාය චීන සමාගමකට විකුණුවහොත් වරාය පරිශ‍්‍රය හා එහි කටයුතු යටත් වන්නේ මෙරට නීතියට නොව ජාත්‍යන්තර නීතියට බවට තොරතුරු ලැබී ඇතැයි ජනතා විමුක්ති පෙරමුණ පවසයි. අද (29) පැවති මාධ්‍ය හමුවකට එක් වෙමින් එහි නායක පාර්ලිමේන්තු මන්ත‍්‍රී අනුර කුමාර දිසානායක මහතා මෙම අදහස් පළ කළේය. දැනට ආණ්ඩුව විසින් වරාය විකිණීම ඉක්මන් කරමින් සිටින බවත් ඒත් සමඟ ගැටළු ගණනාවක් මතුව ඇති බවත් අනුර කුමාර මහතා පැවසීය. කෙසේ වෙතත් 2017 මාර්තු මස 20 වන දින හම්බන්තොට ගිවිසුම සම්බන්ධයෙන් ජනාධිපතිවරයා විසින් කැබිනට් මණ්ඩලය හමුවට ඉදිරිපත් කළ නිර්දේශයන්ට අනුව මුලික කරුණු 3ක් මත වරාය විකිණිමට කටයුතු කරන බව ඉතා පැහැදිලිව සඳහන් වන බව ද දිසානායක මහතා වැඩි දුරටත් කියා සිටියේ ය. වරාය ඉදිකිරීම සඳහා අමෙරිකානු ඩොලර් 1150 ක් වියදම්ව ඇති බවත් එය විකිණීමට යන්නේ අමෙරිකානු ඩොලර් මිලියන 1100 කට බවත් ඒ අනුව අඩුම තරමේ ලබා ගන්නා ලද ණය මුදලවත් පියවා ගැනීමට ඒ තුළින් නොහැකි ලෙස ඇස්තමේන්තු සකස් කර ඇති බව ද මන්ත‍්‍රීවරයා පැවසීය.", "URL": "https://sinhala.adaderana.lk/news.php?nid=71518", "Category": null, "Parent URL": null}