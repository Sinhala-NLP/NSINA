{"Source": "Adaderana", "Timestamp": "June 11, 2012 08:55 am", "Headline": "ප්ලාස්ටික් කූඩ භාවිත නීතීය කිරීමේ අද සිට යළි ක්‍රියාත්මකයි", "News Content": "එළවළු සහ පළතුරු ප්‍රවාහනයේ දී ප්ලාස්ටික් කූඩ භාවිත කිරීමේ නීතීය අද (11) සිට යළි ක්‍රියාත්මක කිරීමට තීරණය කර තිබේ. එළවළු සහ පළතුරු ප්‍රවාහනයේ දී කූඩ භාවිත නොකරන වෙළඳුන්ට එරෙහිව අද සිට යළි නීතීය ක්‍රියාත්මක කරන බව සමූපකාර හා අභ්‍යන්තර වෙළඳ කටයුතු අමාත්‍යාංශය සඳහන් කරයි. පළතුරු සහ එළවළු ප්‍රවාහනයේ දී 30% ට වැඩි ප්‍රමාණයක් විනාශ වන බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. කූඩ භාවිතය පිළිබඳ නීතීය පසුගිය වසරේ අග භාගයේ දී ක්‍රියාත්මක කිරීමට උත්සහ කළ ද වෙළඳුන් ඊට විරෝධය පළ කිරීම හේතුවෙන් තාවකාලිකව කල් දැමීමට තීරණය කෙරුණි. පසුව මේ වසරේ ජනවාරී මාසයේ දී යළි එම නීතීය ක්‍රියාත්මක කිරීමට පියවර ගත්ත ද ගොවීන් සහ වෙළඳුන් ඊට අනුගතව කටයුතු කරනු දක්නට නොලැබිණි. කෙසේ වුවද මෙම නීතීය ක්‍රියාත්මක කිරීම සම්බන්ධයෙන් සියලු වෙළඳුන් දැනුවත් කර ඇති බව අමාත්‍යාංශ ලේකම් සුනිල් එස් සිරිසේන මහතා සඳහන් කරයි. කෙසේ වෙතත් මෙම නීතීය ක්‍රියාත්මක කිරීමෙන් විශේෂ වාසියක් නොලැබෙන බව මැනිං පොදු වෙළඳ සංගමයේ සභාපති ලාල් හෙට්ටිගේ මහතා පෙන්වා දෙයි. කුමන තත්ත්වයන් පැවතිය ද ප්ලාස්ටික් කූඩ භාවිත කිරීමේ නීතීය ක්‍රියාත්මක කරන බව අමාත්‍ය ජොන්ස්ටන් ප්‍රනාන්දු මහතා අවධාරණය කරයි.", "URL": "https://sinhala.adaderana.lk/news.php?nid=24921", "Category": null, "Parent URL": null}