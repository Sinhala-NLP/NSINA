{"Source": "Adaderana", "Timestamp": "March 23, 2012 12:41 pm", "Headline": "ශ්‍රී ලංකාව සම්බන්ධ යෝජනාවට ඉන්දියාවෙන් වෙනස්කම් 02 ක් ", "News Content": "ජිනීවා මානව හිමිකම් සමුළුවේ දී ශ්‍රී ලංකාව සම්බන්ධව ඉදිරිපත් වූ යෝජනාවෙහි බලපෑම් සහගත බව අවමකර, එම යෝජනාව තුළින් රටකට සිදුකෙරෙන මැදිහත්වීම අඩු කිරීමට ඉන්දියාව තිරය පිටුපස සිට කාර්යයභාරයක් ඉටුකර ඇති බව එරට මාධ්‍ය වාර්තා කරයි. ශ්‍රී ලංකාව ස්වෛරීත්වයෙන් යුත් රටක් වන බැවින් අදාළ යෝජනාව සඳහා ඉන්දියාවේ සහයෝගය ලබාදීමට නම් එහි ඇතුළත් ඉහළ බලපෑම් සහගත කරුණු 02 ක් ඉවත් කළ යුතු බවට ඉන්දියාව විසින් අමෙරිකාවට දැනුම් දී ඇති බව ඉන්දීය ආරංචි මාර්ග සඳහන් කර ඇති බව ද මාධ්‍ය වාර්තා පෙන්වාදෙයි. ඒ අනුව මාර්තු 07 වන දින නිකුත් කෙරුණු යෝජිත කෙටුම්පතෙහි සංශෝධනයන් 02 ක් සිදුකර ඇති බව ද වාර්තා වේ. ඒ අනුව අදාළ කෙටුම්පතට එක් නව කරුණක් ඇතුළත් කර ඇති අතර ඊට අමතරව කෙටුම්පතෙහි අවසන් ජේදයෙහි සංශෝධනයක් සිදුකර ඇති බව ද සඳහන්ය. කෙටුම්පතෙහි මුල්වරට එම ඡේදයෙහි සඳහන්ව තිබී ඇත්තේ \"ඉහත සඳහන් පියවර ක්‍රියාත්මක කිරීමට අවශ්‍ය තාක්ෂණික උපදෙස් සැපයිය යුතු බවත්, එම තාක්ෂණික උපදෙස් ශ්‍රී ලංකා රජය විසින් පිළිගත යුතුය\" යනුවෙනි. කෙසේවෙතත් සම්මත වූ යෝජනාවෙහි එම කරුණ ඇතුළත්ව ඇත්තේ \"ඉහත සඳහන් පියවර ක්‍රියාත්මක කිරීමට අවශ්‍ය උපදෙස් හා තාක්ෂණික සහය ලබාදීමට ශ්‍රී ලංකා රජය සමග කතිකාකරමින් හා සමගාමීව මානව හිමිකම් කවුන්සිලය හා අදාළ විශේෂ ක්‍රියාමාර්ග සැපයීමත්, ඉහත සඳහන් සහය ලබාදීම පිළිබඳ වාර්තාවක් කවුන්සිලයේ 22 වන සැසිවාරයට ඉදිරිපත් ක‍රන ලෙස මානව හිමිකම් කවුන්සිලයෙන් ඉල්ලා සිටියි\" යනුවෙනි. අද දෙරණ විසින් මීට ප්‍රථමව දක්වන ලද සම්මත වූ යෝජනාව හා ඉහතින් දක්වා ඇති සංශෝධනය නොවූ යෝජනාව සසඳා බැලීමෙන් මෙම කරුණ හඳුනාගත හැකිය.", "URL": "https://sinhala.adaderana.lk/news.php?nid=23000", "Category": null, "Parent URL": null}