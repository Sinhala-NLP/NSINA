{"Source": "Adaderana", "Timestamp": "July 3, 2019 11:11 am", "Headline": "සූර්යයා වෙනුවෙන් නෑමක්", "News Content": "ඊයේ (02) සිදුවූ සූර්යග්‍රහණය වෙනුවෙන් ශුද්ධ වූ ජලය ස්නානය කරමින් වතාවත්හි නිරතවූ හින්දු බැතිමතුන් පිරිසක් පිළිබඳ පුවතක් ඉන්දියාවෙන් වාර්තා වෙයි. සූර්යග්‍රහණය යනු ස්වභාවික සංසිද්ධියක් වුවත්, එය ඉතාමත් ශුද්ධ වූ දෙයක් ලෙසින් සැලකීමට ඉන්දියානුවන් කටයුතු කරන්නේ අනාදිමත් කාලයක සිටයි. මෙවර පූර්ණ සූර්යග්‍රහණය වෙනුවෙන් හින්දු බැතිමතුන් පූජනීය ගංගා, යමුනා සහ සරස්වතී නදී ඉවුරු වෙත රැස්ව වන්දනාමානවල නිරත විය. ඊයේ සිදුවූ සූර්යග්‍රහණය ඉන්දියාවට දිස්වූයේ නැත. කෙසේ නමුත් මෙවන් සුර්යග්‍රහණවල හිතකර සහ අහිතකර බලපෑම මුළුමහත් පෘථිවි තළයට සහ සමස්ත ලෝකවාසීන්ටම බලපාන බව ඔවුන්ගේ විශ්වාසයයි. ගංගා නදී වන්දනාවට පැමිණි හින්දු පූජකවරුන් ගංගා නදියේ ගිලෙමින්, හිරු දෙවියන් වෙනුවෙන් වන්දනාමානවල නිරතවුණි. ඔවුන්ගේ ආගමික විශ්වාසයන්ට අනුව සූර්යග්‍රහණය සිදුවන දිනයේදී ගංගා නදියේ ස්නානය කිරීමෙන් පසුව ජලය තැවරුණු සිරුරෙන් යුතුව දානමාන ආදිය පුදකිරීමෙන් සුබ ඵල හිමිවෙයි. ඔවුන් මෙසේ ගංගා නදී වන්දනාවේ නිරතවන්නේ ඒ අනුවයි. මෙවර සූර්යග්‍රහණයේ පූර්ණ අත්දැකීම චිලීහි වැසියන්ට හිමිවිය. එය සියැසින් නැරඹීමේ අවස්ථාව හිමිකරගැනීමට ලොව වටා තාරකා විද්‍යාඥයන් චිලීහි කොකියුම්බෝ කලාපයේ විකුනා ප්‍රදේශයටත්, එහි ලා සිලියා නිරීක්ෂණ මධ්‍යස්ථානය වෙතත් එක්රොක් වුණි. පූර්ණ සූර්යග්‍රහණ සංසිද්ධියකදී දිස්වන සුදු පැහැ ආලෝක වළල්ල එනම් කොරෝනාව සමීපව පරික්ෂා කිරීම විද්‍යාඥයන්ගේ අපේක්ෂාවයි. මෙම කොරෝනාව නිරීක්ෂණය මඟින් සූර්යා වෙතින් පෘථිවිය දෙසට ගලාඑන චුම්භක ක්ෂේත්‍රය නිරූපණය වීම ඊට හේතුවෙයි.", "URL": "https://sinhala.adaderana.lk/news.php?nid=113262", "Category": null, "Parent URL": null}