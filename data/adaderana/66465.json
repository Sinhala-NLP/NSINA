{"Source": "Adaderana", "Timestamp": "November 27, 2016 04:10 pm", "Headline": "  බලය සදාකාලිකයි කියලා හිතන්න හොඳ නෑ  ", "News Content": "අයහපත් මූල්‍ය කළමනාකරණය හේතුවෙන් තවත් මාස තුන හතරකින් අමෙරිකානු ඩොලරය රුපියල් 160 දක්වා වැඩිවිය හැකි බව පා.ම බන්දුල ගුණවර්ධන මහතා පවසයි.අද පැවැති මාධ්‍ය හමුවකදී මන්ත්‍රීවරයා කියා සිටියේ ඩොලරය රුපියල් 130 දක්වා සතියක් ඇතුළත ගෙනඑන බවට මුදල් ඇමතිවරයා වරක් ප්‍රකාශ කළ බවයි.කෙසේ වුවද අද වන විට ඩොලරය රුපියල් 151ක් බව පැවසූ මන්ත්‍රීවරයා ඉදිරි මාස 3 හතර ඇතුළත එය රුපියල් 160 දක්වා වැඩිවිය හැකි බව පෙන්වාදුන්නේය.ඩොලරය පහත දැමීම සඳහා රුපියල් බිලියන 8.2ක්ව තිබූ සංචිතවලින් බිලියන 3.2ක් ගිය අවුරුද්දේදී වෙළඳපොළට මුදාහැරි බවද හෙතෙම කීවේය.මේ අතර පවත්නා මූල්‍ය අර්බුදය ගැන පාර්ලිමේන්තු භෝජනාගාරයේදී පසුගියදා වූ සංවාදයක් ගැනද මන්ත්‍රීවරයා එම මාධ්‍ය හමුවේදී අනාවරණය කළේය.පාර්ලිමේන්තු භෝජනාගාරයේදී තමන් ඒ ගැන ජනපති මෛත්‍රිපාල සිරිසේන මහතා දැනුවත් කරමින් සිටින විට එම ස්ථානයට පැමිණි මුදල් ඇමති රවී කරුණානායක මහතා තමන් කියන්නේ බොරු යැයි පවසා සිටි බවද එම මාධ්‍ය හමුවේදී මන්ත්‍රීවරයා කියා සිටියේය.තමා මෙන්ම හිටපු ජනාධිපතිවරයා, අජිත් නිවාඩ් කබ්රාල් හිටපු මහබැංකු අධිපතිවරයා රට ආර්ථික අර්බුදයකට ඇද දැමූ බවට රවී කරුණානායක මහතා එහිදී චෝදනා කළ බවත්, රටේ ආර්ථිකය කෑවා නම් එය තමන් පමණක් තනිව නොකළ බවත්, තමන් එහිදී කියා සිටි බව මන්ත්‍රීවරයා පැවසීය.එම කතා බහ සිදුවන අවස්ථාවේ ජනාධිපතිතුමාට අමතරව, නිමල් සිරිපාල ද සිල්වා මහතා, මහින්ද සමරසිංහ මහතා පවා එම ස්ථානයේ සිටි බවත්, මේ නිසා රට කෑවේ තමා පමණක් යැයි කියමින් චෝදනා කිරීම අසාධාරණ බවත්, එහි සිටි අනෙක් අයද ගිය ආණ්ඩුවේ සාමාජිකයින් බැවින් එසේ නම් තමා ඇතුළු එම ස්ථානයේ සිටි සියළුදෙනා ඊට වගකිව යුතු යැයි පෙන්වාදුන් බවද මන්ත්‍රීවරයා ප්‍රකාශ කළේය.කෙසේ හෝ මෙම කතා බහ තවදුරටත් වර්ධනය වීම නිසා ජනාධිපතිවරයා මේ ගැන සොයාබලන බවට පොරොන්දු වූ බවත්, කියා එම විවාදය අවසන් කිරීමට මැදිහත් වූ බවත්, මන්ත්‍රීවරයා පැවසුවේය.බලය සදාකාලිකයි කියා නොසිතිය යුතු බවද එහිදී සිහිපත් කළ බන්දුල ගුණවර්ධන මන්ත්‍රීවරයා හිටපු ජනපති මහින්ද රාජපක්ෂ මහතා ගැටළුවලට විසඳුම් ලබාදුන් බවත්, බොහෝ අවස්ථාවල එක් එක් පාර්ශව අරලියගහ මන්දිරයට කැඳවා එලෙස විසඳුම් ලබාදුන් බවත්, හෙතෙම එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=66465", "Category": null, "Parent URL": null}