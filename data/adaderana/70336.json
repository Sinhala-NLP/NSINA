{"Source": "Adaderana", "Timestamp": "March 2, 2017 10:01 pm", "Headline": " SAITM වෙඩි තැබීම් නාටකයේ සැලසුම්කරු ඇතුළු දූෂිතයින් වහා අත්තඩංගුවට ගන්න!", "News Content": "මාලඹේ සයිටම් වෛද්‍ය උපාධි කඩය මේ වන විට වංචාකරී දූෂිතයින්ගේ තිප්පොළක් බව තහවුරු වෙමින් පවතින බව වෛද්‍ය ජයන්ත බණ්ඩාර මහතා පවසයි. නිවේදනයක් නිකුත් කරමින් පෞද්ගලික වෛද්‍ය විද්‍යාල විරෝධී මධ්‍යස්ථානය පෙන්වා දෙන්නේ මෑතකදී හෙළිදරව් වූ අලුත්ම සිද්ධිය වන්නේ තමන්ටම තමන් විසින් වෙඩි තබා ගැනීමට සයිටම් බලධාරීන් කටයුතු කර ඇති බවයි.එම නිවේදනය වැඩිදුරටත් පහත පරිදිවෙයි,මාලඹේ සයිටම් වෛද්‍ය උපාධි කඩය මේ වන විට වංචාකරී දූෂිතයින්ගේ තිප්පොළක් බව තහවුරු වෙමින් පවතියි. මෑතකදී හෙළිදරව් වූ සිද්ධිය වන්නේ තමන්ටම තමන් විසින් වෙඩි තබා ගැනීමේ සිද්ධියයි. මෙම නාටකය සයිටම් ආයතනයට එරෙහිව ක‍්‍රියා කරන පෞද්ගලික වෛද්‍ය විද්‍යාල විරෝධී මධ්‍යස්ථානය වන අප සංවිධානය ඇතුළු සංවිධානවලට, වෘත්තීය සමිති, දේශපාලන පක්ෂ හා ශිෂ්‍ය ක‍්‍රියාකාරීන්ට එරෙහිව චෝදනා හා අවලාද නැගීමටත්, මර්දනය කැඳවීමටත්, එම මර්දනය සාධාරණීකරණය කර මහජන අනුකම්පාව ලබා ගැනීමටත් සිදු කරන ලද කුමන්ත‍්‍රණයක් බවට දැන් කරුණු අනාවරණය වෙමින් පවතී. මේ සිද්ධියට සම්බන්ධ ප‍්‍රධාන සැකකරු වන සමීර සේනාරත්ත නැමැත්තා වහා අත්තඩංගුවට ගතයුතයි. මෙයට සම්බන්ධ දේශපාලකයන් හා සයිටම් අයිතිකරු නෙවිල් ප‍්‍රනාන්දු ඇතුළු පිරිස වහා නීතිය හමුවට ගෙන ආ යුතුය. මන්ද මෙම සැලසුම සමීර සේනාරත්න ගේ තනි සැලසුමක් නොව සයිටම් කළමනාකාරීත්වයේම සැලසුමක් විය හැකි බවට සාධාරණ සැකයක් ඇති නිසාය. මෙම ආයතනය විසින් 2008 වර්ෂයේ සිට සිදු කළ නීතිය නිසිපරිදි ක‍්‍රියාත්මත නොවූ දූෂිත ක‍්‍රියා, රැවටීම් රාශියකි.ඒ අතර 1. ශ‍්‍රී ලංකා වෛද්‍ය සභාව මගින් නොපිළිගත් සයිටම් ආයතනයේ වෛද්‍ය උපාධිය පිළිගන්නා බව වංචනික චේතනාවෙන් පවසමින් පුවත් පත් දැන්වීමි පළ කරමින් 2009 වර්ෂයේ සිට සිසුන් බඳවා ගනිමින් එක් ශිෂ්‍යයෙකුගෙන් රුපියල් ලක්ෂ 120 ක් ගනිමින් දැවැන්ත මුදල් වංචාවක් සිදු කිරීම. 2. සෞඛ්‍ය අමාත්‍යාංශයේ නිසි අවසරය ලබා නොගත් සයිටම් ආයතනය එම අවසරය ලබා ගත් බවට ව්‍යාජ ලේඛණ ඉදිරිපත් කරමින් ශී‍්‍ර ලංකා ආයෝජන මණ්ඩලය හා අධිකරණය නොමග යැවීම. 3. සයිටම් ආයතනයේ රෝහල ශික්ෂණ රෝහලක් ලෙස ව්‍යාජව ප‍්‍රචාරණය කිරීම. මේ පිළිබඳව සමස්ත ලංකා වෛද්‍ය නිලධාරීන්ගේ සංගමය 2015 අගෝස්තු 07 දින පොලිස්පතිට ලිඛිතව පැම්ණිලි කළමුත් නීතිය ක‍්‍රියාත්මක නොවූ අතර අදටත් එම රෝහල ශික්ෂණ රෝහලක් ලෙස හඳුන්වා ගනී. 4. මරා දැමූ වසීම් තාජුඞීන් මහතාගේ අස්ථි කොටස් සන්තකයේ තිබූ මෙම ආයතනයේ හිමිකරු වූ නෙවිල් ප‍්‍රනාන්දු හෝ එම අස්ථි කොටස් සයිටම් ආයතනයට නීති විරෝධීව ලබා දුන් ආනන්ද සමරසේකරට එරෙහිව නීතිය ක‍්‍රියාත්මත නොවීම. 5. වෛද්‍යවරයෙක් ලෙස ශී‍්‍ර ලංකා වෛද්‍ය සභාවේ ලියාපදිංචි නොවී ප‍්‍රසිද්ධියේ වෛද්‍යවරයෙක් ලෙස පෙනී සිටින දකුනු ආසියානු තාක්ෂණ හා වෛද්‍ය ආයතනයේ (SaITM) ප‍්‍රධාන විධායක නිලධාරියා ලෙස හා එහි වෛද්‍ය පීඨයේ අධ්‍යක්ෂක ලෙස කටයුතු කරන සමීර රේනුක සේනාරත්න නැමැත්තා ට එරෙහිව නීත්‍යානුකූල පියවර ගන්නා ලෙස ඉල්ලමින්‍ සමස්ත ලංකා වෛද්‍ය නිළධාරීන්ගේ සංගමය 2017 පෙබරවාරි 22 දින සී.අයි.බී 1125/69 නැමති යොමුව යටතේ පොලිස්පතිට පැමිණිලි කිරීම සිදු කරන ලදී. 6. එමෙන්ම මෙම ආයතනය සතුව පවතින මෘත ශරීර වල අනන්‍යතාවය හා ඒවා ලබා ගත් ආකාරය සැක සහිතය. ඒ පිළිබඳව නිසි පරීක්ෂණයක් කළ යුතුය. රනිල්- මෛත‍්‍රී ආණ්ඩුවේ මෙන්ම පසුගිය මහින්ද රාජපක්ෂ ආණ්ඩුවේද සම්පූර්ණ ආශිර්වාදය සහිතව ක‍්‍රියාත්මක වන සයිටම් ආයතනයේ දූෂිත ක‍්‍රියා පිළිබඳව නිසි පරිදි නීතිය ක‍්‍රියාත්මක නොවූ බව අපි දනිමු. වෙඩි තැබීමේ සිද්ධිය පිළිබඳව ගන්නා නීතිමය ක‍්‍රියාමාර්ග දෙස දැඩි විමසිල්ලෙන් බලා සිටින අප සංවිධානය දූෂිතයන්ට උපරිම දඩුවම් ලබා දෙන ලෙසත් සයිටම් වෛද්‍ය උපාධි කඩය වසා දමන ලෙසත් ආණ්ඩුවට බලකර සිටිමු.වෛද්‍ය ජයන්ත බණ්ඩාර කැඳවුම්කරු පෞද්ගලික වෛද්‍ය විද්‍යාල විරෝධී මධ්‍යස්ථානය.", "URL": "https://sinhala.adaderana.lk/news.php?nid=70336", "Category": null, "Parent URL": null}