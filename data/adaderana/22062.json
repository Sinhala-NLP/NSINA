{"Source": "Adaderana", "Timestamp": "February 13, 2012 09:12 am", "Headline": "යුද අපරාධ චෝදනා ගැන යුරෝපා පාර්ලිමේන්තුවට යෝජනාවක්", "News Content": "ශ්‍රී ලංකාවේ යුද්ධය පැවති සමයේ දී සිදු වූ බව කියන යුද අපරාධ සම්බන්ධයෙන් යුරෝපා පාර්ලිමේන්තුවට යෝජනාවක් ඉදිරිපත් වී තිබේ. ඒ පිළිබඳ පරීක්ෂණයක් පැවැත්වීම සඳහා එක්සත් ජාතීන්ගේ සංවිධානයට බලකල යුතු බව එම යෝජනාවෙන් ඉදිරිපත් කර ඇත. යුරෝපා පාර්ලිමේන්තුවේ සාමාජිකයන් කිහිපදෙනෙකු විසින් ඒකාබද්ධ යෝජනාවක් ලෙස මෙම යෝජනාව ඉදිරිපත් කර ඇති බව බී.බී.සී ලෝක සේවය ප්‍රකාශ කරයි. යුරෝපා පාර්ලිමේන්තුවේ සභාපති ඇතුළු බලධාරීන් විසින් ජිනිවා හී දී ආරම්භ වීමට නියමිත මානව හිමිකම් සමුළුවේ දී යුද අපරාධ සම්බන්ධයෙන් පරීක්ෂණයක් පැවැත්වීම පිළිබඳ අවධානය යොමු කළ යුතු බවට යෝජනාව ඉදිරිපත් කළ කණ්ඩායම සඳහන් කරයි. එක්සත් ජාතීන්ගේ මහලේකම් බැන්කී මූන් මහතා සහ ඔහුගේ ඉල්ලීම මත පත්කළ විශේෂඥ කමිටු වාර්තාවල නිර්දේශ ක්‍රියාවට නැංවීම සඳහා බලකළ යුතු බවට ද අදාළ ‍යෝජනාවෙන් ඉදිරිපත් කර තිබේ.", "URL": "https://sinhala.adaderana.lk/news.php?nid=22062", "Category": null, "Parent URL": null}