{"Source": "Adaderana", "Timestamp": "January 26, 2016 09:14 am", "Headline": "  ලෝක රේගු දිනය අදයි - ඇත් දල තොගය නිමයි", "News Content": "අදට යෙදී ඇති ලෝක රේගු දිනය නිමිත්තෙන් විශේෂ වැඩසටහන් රැසක් ක්‍රියාත්මක කිරීමට සැලසුම් කර ඇති බව රේගු දෙපාර්තමේන්තුව සඳහන් කරයි.අද දිනය තුළ රේගු භාරයට ගෙන රාජසන්තක කර ඇති ඇත් දළ තොගයක් ප්‍රසිද්ධියේ විනාශ කිරීමට සැලසුම් කර තිබේ.පසුගිය 2012 වසරේ සිදුකළ වැටලීමකදී කෙන්යාවේ සිට ශ්‍රී ලංකාව හරහා ඩුබායි වෙත රැගෙන යාමට උත්සාහ කළ ඇත් දළ 359ක් රේගු භාරයට ගනු ලැබිණි.ඇත් දළ තොගය ගාලුමුවදොර පිටියේ දී විනාශ කිරීමට නියමිත බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය.මෙම අවස්ථාව සඳහා ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ මහතා මෙන්ම ලෝක සයිටිස් සංගමයේ මහලේකම් ජෝන් කැනලන් මහතා ද සහභාගී වීමට නියමිතය.ඇත් දළ තොගය විනාශ කිරීමේ අරමුණ පිළිබඳව පැහැදිලි කරන රේගු මාධ්‍ය ප්‍රකාශක ලෙස්ලි ගාමිණි මහතා කියා සිටියේ රේගු ආඥා පනතේ 37 වන වගන්තිය යටතේ මෙම ඇත් දල තොගය අත්අඩංගුවට ගෙන අධිකරණ නියෝග මත රාජ සන්තක කර ඇති බවයි.සයිටීස් අන්තර්ජාතිකප වෙළඳ ගිවිසුමට අනුව නීති විරෝධී ලෙස මෙවන් වඳවී යන සත්ව කෝටඨාසයකට අයත් භාණ්ඩ නීති විරෝධී ලෙස අපනයනය කොට අත්අඩංගුවට ගෙන රාජසන්තක කරනු ලැබූ අවස්ථාවක ඒවා මුළුමනින්ම විනාශ කිරීම, ආනයනය කර ඇති රටට බාරදීම හෝ පරීක්ෂණ සඳහා තබා ගැනීම කළ හැකි බව ඔහු පෙන්වා දෙයි.එහෙත් මේවා ආනයනය කළ රටකට යළි බාරදීමක් සිදුනොවන බවත්, තබාගෙන පරීක්ෂණ කිරීමේ අවශ්‍යතාවක් නොවන බවත්, ඒ නිසාම ඒවා විනාශ කිරීමට තීරණය කෙරුණු බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=56652", "Category": null, "Parent URL": null}