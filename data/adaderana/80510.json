{"Source": "Adaderana", "Timestamp": "November 25, 2017 01:31 pm", "Headline": "අක්කයි නංගීයි දූෂණය කළ අඹ යාළුවන්ට වැඩ වරදී", "News Content": "බාලවයස්කාර නිවුන් සහෝදරියන් දෙදෙනකු රඳවාගෙන දුෂණය කළ බවට චෝදනා ලැබූ අත්අඩංගුවට ගෙන සිටි තරුණයින් දෙදෙනෙකු රක්ෂිත බන්ධනාගාර ගත කර තිබේ. ලබන 30 දින දක්වා ඔවුන් බන්ධනාගාර ගතකිරීමට අධිකරණය නියෝග කර තිබේ. වයස අවුරුදු 15ක නිවුන් සහෝදරියන් දෙදෙනෙකු පසුගිය 10වන දින ඥාතී නිවසකට යන බව පවසා නිවසින් පිටව ගොස් ඇති බව වාර්තා විය. මොවුන් නාවලපිටිය ප්‍රදේශයේ පදංචිකාරියන් බව සඳහන්ය. ඔවුන් දින කිහිපයක් යනතෙක් නැවත නිවසට නොපැමිණීම හේතුවෙන් ඔවුන්ගේ දෙමව්පියන් විසින් පසුගිය 14 වනදා ඒ සම්බන්ධයෙන් පොලීසියට පැමිණිල්ලක් සිදුකර තිබුණි. පසුව කොල්ලුපිටිය දුම්රිය ස්ථානයේ දැරියන් දෙදෙනෙකු සමඟ තරුණයින් දෙදෙනෙකු සැකකටයුතු ලෙස ගැවසෙන බවට කොල්ලුපිටිය දුම්රිය ස්ථානයෙන් ලැබුණු තොරතුරකට අනුව කොල්ලුපිටිය පොලීසිය විසින් මොවුන් අත්අඩංගුවට ගෙන තිබුණි. සිදුකරන ලද විමර්ශන වලදී අනාවරණය වී ඇත්තේ නිවුන් සහෝදරියන් දෙදෙනාගෙන් වැඩිමල් දැරියගේ පෙම්වතා සමඟ මෙම දැරියන් දෙදෙනා නිවසින් පලා විත් ඇති බවයි. අනතුරුව මොවුන් තරුණයාගේ නවාතැන්පොළේ රැඳී සිට තිබේ. ඒ අතර මෙම නිවුන් සොහොයුරියන් දෙදෙනා අදාළ තරුණයා සහ ඔහුගේ මිතුරෙකු විසින් දුෂණය කර ඇති බව වාර්තා වෙයි. පසුව අදාළ දැරියන් දෙදෙනා වෛද්‍ය පරීක්ෂණයකට ඉදිරිපත් කර ඇත. පසුව ඔවුන් දෙමව්පියන් වෙත බාරදුන් බව නාවලපිටිය පොලීසිය පවසයි. සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා වයස අවුරුදු 20 සහ 25 යන වයස් සීමාවල පසුවන්නන් බව වාර්තා වෙයි.", "URL": "https://sinhala.adaderana.lk/news.php?nid=80510", "Category": null, "Parent URL": null}