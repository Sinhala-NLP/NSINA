{"Source": "Adaderana", "Timestamp": "September 1, 2011 04:30 pm", "Headline": "බීමතින් පොලිස් නිලධාරියෙකුට පහරදුන් යුද හමුදා නිලධාරියා රිමාන්ඩ්", "News Content": "බීමතින් පොලිස් නිලධාරියෙකුට පහරදුන් බවට සැකපිට අත්අඩංගුවට ගත් යුද හමුදා බලලත් නිලධාරියෙකු මේ මස 12 වැනිදා තෙක් රක්ෂිත බන්ධනාගාර ගත කිරීමට අනුරාධපුර මහේස්ත්‍රාත් අධිකරණය නියෝග කර තිබේ. රජයේ නිලධාරීන්‍ට හෝ සාමාන්‍ය ජනතාවට පහරදීමට හමුදා නිලධාරීන්ට නීතියෙන් ඉඩක් නොමැති බව අනුරාධපුර ප්‍රධාන මහේස්ත්‍රාත් අතිරේක දිසා විනිසුරු දර්ශිකා විමලසිරි මෙනවිය මෙම නියෝගය ලබාදෙමින් ප්‍රකාශ කළාය. අනුරාධපුර මූලස්ථාන පොලිසියේ සේවය කළ පොලිස් නිලධාරියෙකුට අනුරාධපුර, යාපනය හන්දිය ප්‍රදේශයේ දී මෙම බලලත් හමුදා නිලධාරියා පහරදුන් බවට ලැබුණු පැමිණිල්ලකට අනුව අනුරාධපුර පොලිසිය විසින් මොහු අත්අඩංගුවට ගනු ලැබීය. ඊයේ(31) රාත්‍රී සිය රාජකාරී නිමකර නිවසට යමින් සිටි අදාළ පොලිස් නිලධාරීවරයා මාර්ගයේ පැවති තදබදය අවම කිරීමට උත්සාහ කර ඇති බව සැකකරු අධිකරණයට ඉදිරිපත් කරමින් පොලිසිය ප්‍රකාශ කර සිටියේය. එහිදී බීමතින් පැමිණි අදාළ හමුදා නිලධාරියා මෙම පොලිස් නිලධාරියාට පහරදී ඇති බව අනුරාධපුර මූලස්ථාන පොලිසිය අධිකරණයට දැනුම් දී තිබේ. ඉදිරිපත් වූ කරුණු සලකා බැලූ අනුරාධපුර ප්‍රධාන මහේස්ත්‍රාත් අතිරේක දිසා විනිසුරු දර්ශිකා විමලසිරි මෙනවිය අදාළ හමුදා නිලධාරි‍යා රක්ෂිත බන්ධනාගාර ගතකිරීමට නියෝග කළාය.", "URL": "https://sinhala.adaderana.lk/news.php?nid=18456", "Category": null, "Parent URL": null}