{"Source": "Adaderana", "Timestamp": "May 8, 2017 11:25 am", "Headline": "මහින්දගේ ආරක්ෂාව ගැන හිටපු ජනපතිගෙන් නිවේදනයක් ", "News Content": "හිටපු ජනාධිපතිනි චන්ද්‍රකා බණ්ඩාරනායක කුමාරතුංග මහත්මිය විසින් මහින්ද රාජපක්ෂ මහතාගේ ආරක්ෂාව අඩු කිරීම සම්බන්ධයෙන් නිවේදනයක් නිකුත් කරමින් කරුණු දක්වා තිබේ. ඒ අනුව පෙන්වා දී ඇත්තේ වර්තමානය වන විට ශ්‍රී ලංකාව තුළ යහපත් ආරක්ෂක තත්ත්වයක් පවතින බැවින් තමාට වඩා ආරක්ෂාවක් මහින්ද රාජපක්ෂ මහතාට අවශ්‍ය වන්නේ මන්දැයි තමාට නොවැටහෙන බවයි. කෙසේ වෙතත් 2007 වසරේ සැප්තැම්බර් මාසයේ දී තමාට ලබා දී තිබු ආරක්ෂාව මාස 2 ක් පුරා සම්පූර්ණයෙන්ම එවකට රජය පාලනය කළ මහින්ද රාජපක්ෂ ආණ්ඩුව කටයුතු කළ බවත් එම කාල සීමාව තුළ රට තුළ දැඩි ලෙස එල්.ටී.ටී.ඊ සංවිධානයේ ක්‍රියාකාරකම් පැවති බවත් හිටපු ජනාධිපතිනිය සිය නිවේදනයේ වැඩි දුරටත් දක්වා තිබේ. එමෙන්ම ඒ සම්බන්ධයෙන් එක්සත් ජාතික පක්ෂයෙන් නැඟී එන ලද දැඩි විරෝධතාවය හා විදේශීය රටවල බලපෑම හේතුවෙන් පසුව තමාට සාමාන්‍ය ආරක්ෂක නිලධාරීන් 40 ක් පමණ හා අයහපත් තත්ත්වයේ පැවති ආරක්ෂක රථ 5 ක් ලබා දීමට මහින්ද රාජපක්ෂ ආණ්ඩුව කටයුතු කළ බව ද හිටපු ජනපතිනිය විසින් අවධාරණය කර තිබේ. එනිසා අද වන විට පවතින සාමකාමී පරිසරය හමුවේ ආරක්ෂාව මද බව කියමින් මහින්ද රාජපක්ෂ මහතාගේ හිතවාදීන් හැසිරෙන්නේ කුමන හේතුවක් නිසා ද යන්න තමාට නොතේරෙන බව ද හිටපු ජනාධිපතිනි චන්ද්‍රිකා බණ්ඩාරනායක මහත්මිය තම නිවේදනයේ දක්වා ඇත.", "URL": "https://sinhala.adaderana.lk/news.php?nid=72947", "Category": null, "Parent URL": null}