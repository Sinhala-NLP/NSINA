{"Source": "Adaderana", "Timestamp": "February 28, 2017 07:59 pm", "Headline": "බන්ධනාගාර බස් රථයට එල්ලවූ ප්‍රහාරයේ වගකීම සාමූහිකයි", "News Content": "පසුගිය 27 වන දින බන්ධනාගාර බස් රථයට එල්ලවූ ප්‍රහාරය සම්බන්ධයෙන් බන්ධනාගාර දෙපාර්තමේන්තුව බාර අමාත්‍යවරයා මෙම සිදුවීමේ වගකීම ශ්‍රී ලංකා පොලීසිය වෙත පවරා තම වගකීමෙන් විතැන්ව කටයුතු කරන බව නීතිය, සාමය හා දක්ෂිණ සංවර්ධන අමාත්‍ය සාගල රත්නායක මහතා පවසයි.ඒ වෙනුවට ප්‍රධාන ආයතනවල කාර්ය භාර්ය සහ අඩුපාඩු හඳුනාගෙන එවැනි අවස්ථාවන් සඳහා සාර්ථකව මුහුණදීමට කටයුතු කරනු දැකීම මහජනයාගේ අපේක්ෂිත යථාර්ථය බවත්, ඒ අනුව එහි වගකීම සියලු පාර්ශවයන් විසින් ගත යුතු බවත් අමාත්‍යවරයා කියා සිටියි.මෙම ප්‍රහාරයට සාර්ථකව මුහුණදීමට හෝ එය වැළැක්වීමට අවශ්‍ය කටයුතු නොකිරීම සම්බන්ධයෙන් බන්ධනාගාර දෙපාර්තමේන්තුවේ සහ පොලීසියේ අදාළ නිලධාරීන් පිළිබඳ පියවර ගැනීමට හා ප්‍රහාරයට වගකිව යුතු සැකකරුවන් කඩිනමින් නීතියේ රැහැනට හසුකර ගැනීම සඳහා අවශ්‍ය සියලු පියවර ගැනීමට රජය බැඳී සිටින බව අමාත්‍යවරයාගේ අත්සනින් නිකුත් කළ නිවේදනයක දැක්වෙයි.ව්‍යවස්ථාපිත නීතිමය රාමුව යටතේ බන්ධනාගාර සැකකරුවන්ගේ භාරය හා ආරක්ෂාවේ සම්පූර්ණ වගකීම බන්ධනාගාර දෙපාර්තමේන්තුව වෙත පැවරෙන අතර දරුණු ගණයේ සැකකරුවන් ප්‍රවාහනයේ දී ඔවුන්ගේ ආරක්ෂාව සඳහා පොලිස් නිලධාරීන්ගේ සහය ලබාගන්නා ලෙස උපදෙස් ලබාදී ඇති බව අමාත්‍යවරයා එකී නිවේදනයෙන් පෙන්වාදෙයි.මෙවැනි සැකකරුවන් ප්‍රවාහනය කිරීමේදී පිළිපැදිය යුතු ආරක්ෂක ක්‍රම , විධිවිධානයන් පිළිබඳව පොලිස් නිලධාරීන් සහ බන්ධනාගාර නිලධාරීන් වෙත අවශ්‍ය පුහුණුව මෙන්ම ස්වයංක්‍රීය ගිනි අවි ලබාදී තිබියදී මෙවැනි අවාසනාවන්ත සිද්ධීන් පිළිබඳව ශ්‍රී ලංකා පොලීසියට හා බන්ධනාගාර දෙපාර්තමේන්තුවට තම සාමූහික වගකීමෙන් මිදීමට නොහැකි වනු ඇති බව එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=70238", "Category": null, "Parent URL": null}