{"Source": "Adaderana", "Timestamp": "September 17, 2013 05:20 pm", "Headline": "මාස 6ට සැරයක් මැතිවරණ පවත්වන වෙන රටක් කොහේවත් නෑ", "News Content": "“මේ ලොකේ කිසිම රටක් නෑ ලංකාව හැර මාස 6ට සැරයක් මැතිවරණ පවත්වන” යැයි විදේශ කටයුතු අමාත්‍ය මහාචාර්ය ජී.එල්. පීරිස් මහතා පවසයි. ලොව අන් රටවලට ස‍ාපේක්ෂව මෙරට ජනතාවට ප්‍රජාතන්ත්‍රවාදය උරගා බැලීමට එමගින් අවස්ථාවක් ලැබී ඇතැයි අමාත්‍යවරයා අද (17) කොළඹදී පැවැති එක්සත් ජනතා නිදහස් සන්ධානයේ මාධ්‍ය හමුවේදී පැවසීය. බ්‍රිතාන්‍යයේ ජනතාවට ප්‍රජාතන්ත්‍රවාදය උරගා බැලීමට අවස්ථාව ලැබෙන්නේ අවුරුදු 5ට වරක් බවට ගත්කතුවරයෙකු පවා පෙන්වාදී ඇති බව පැවසු අමාත්‍යවරයා මේ රටේ ජනතාවට එවැනි තත්ත්වයක් උද්ගතව නැතැයි කීවේය. මේ නිසා ප්‍රාදේශීය සභා, පළාත් සභා වැනි නොයෙකුත් මැතිවරණ මගින් ජනතාවට වත්මන් රජය ගැන මාස 6ට වරක් ප්‍රජාතන්ත්‍රවාදය උරගා බැලීමට ඉඩ දී ඇති බව හෙතෙම පෙන්වාදුන්නේය. එහිදී අමාත්‍යවරයාගෙන් මාධ්‍යවේදියෙකු විමසා සිටියේ මාස 6ට වරක් මැතිවරණ පැවැත්වීම ප්‍රජාතන්ත්‍රවාදය ලෙස නිර්වචනය කළ හැකිද යන ලෙසයි. පැවැත්වූ සෑම මැතිවරණයකින්ම රජයට ලැබුණු ප්‍රතිඵල අනූව එහි වරදක් දක්නට ‍නැති බව ඇමතිවරයා පෙන්වාදුන්නේය. එසේම වයඹ පළාතේ ඇතැම් අපේක්ෂකයින් තෑගි බෝග දී මැතිවරණ ප්‍රචාරක ව්‍යාපාරයේ නිරතවීම තුළින් තානාපති කාර්යාල මගින් මෙරට පිළිබඳව ජාත්‍යන්තරයට වැරදී පණිවිඩයක් යන බවද තවත් මාධ්‍යවේදියෙකු අමාත්‍යවරයාගෙන් විමසීය. මැතිවරණ නිරීක්ෂණයට මැතිවරණ කොමසාරිස්වරයාගේ ආරාධනයෙන් නියෝජිතයින් පිරිසක් පැමිණ ඇති බැවින් ඔවුන්ට එවැනි තත්ත්වයක් නිරීක්ෂණය කළ හැකි බවද විදේශ ඇමති ජී.එල්. පීරිස් මහතා පැවසීය. තවද කුරුණෑගල ඊයේ පැවැති මාධ්‍ය හමුවකදී සන්ධානයේ අපේක්ෂක දයාසිරි ජයසේකර මහතා කොම්පියුටර් ජිල්මාට් දමා ප්‍රතිඵල වෙනස් කිරීමක් ගැන පවසා ඇතැයි ද මාධ්‍යවේදින් පෙන්වාදෙන ලදී. එහිදී විදේශ ඇමති කීවේ මනාප ප්‍රතිඵලවලින් පළමුවැනියා 5 වැනියා කිරීමත් තුන්වැන්නා 2 වැනියා කිරීමත් භෞතිකව කළ නොහැක්කක් බවයි.", "URL": "https://sinhala.adaderana.lk/news.php?nid=37481", "Category": null, "Parent URL": null}