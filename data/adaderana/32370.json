{"Source": "Adaderana", "Timestamp": "March 13, 2013 07:56 am", "Headline": "හොරෙන් රට සැප හොයන්න හැදූ පිරිසක් මාට්ටු", "News Content": "නීති විරෝධී ලෙස ඔස්ට්‍රේලියාව බලා යාමට සූදානම්ව සිටි තවත් පිරිසක් මාරවිල ප්‍රදේශයේ දී අත්අඩංගුවට ගෙන තිබේ. මාරවිල පොලීසිය ලද තොරතුරක් අනුව ඊයේ (12) රාත්‍රි මෙම පිරිස මාරවිල, තුඩුවාව, කුඩාමඩුල්ල ප්‍රදේශයේ දී අත්අඩංගුවට ගෙන ඇති බව සඳහන්ය. පුද්ගලයින් 45 දෙනෙකු මෙලෙස අත්අඩංගුවට ගත් බව පොලීසිය ප්‍රකාශ කළේය. අත්අඩංගුවට ගත් අය අතර පිරිමි 34 දෙනෙකු, කාන්තාවන් 05 දෙනෙකු සහ ළමයි 06 දෙනෙකු සිටින බව පොලීසිය පැවසීය. ප්‍රධාන ජාවාරම්කරු ද අදාළ පිරිස අතර සිටින බව පොලීසිය ප්‍රකාශ කළේය. මොවුන් යාපනය, කිලිනොච්චිය, අම්පාර සහ කල්මුණේ යන ප්‍රදේශවල පදිංචිකරුවන් බව සඳහන්ය. මෙම වැටලීමේ දී මොවුන් පැමිණි බව කියන බස් රථයක් සහ වෑන් රථයක් ද පොලීසිය භාරයට ගෙන තිබේ. සැකකරුවන් අද දින මාරවිල මහේස්ත්‍රාත් අධිකරණයට ඉදිරිපත් කිරිමට නියමිත අතර මාරවිල පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=32370", "Category": null, "Parent URL": null}