{"Source": "Adaderana", "Timestamp": "May 26, 2010 08:46 am", "Headline": "ඉංග්‍රීසි මාධ්‍යය ගුරු පුරප්පාඩු ලබන මාසයේ අවසන්", "News Content": "උසස් පෙළ ඉංග්‍රීසි මාධ්‍යයෙන් ඉගැන්වීමේ ඇති ගුරු පුරප්පාඩු ලබන මාසය වන විට අවසන් කරන බව අධ්‍යාපන අමාත්‍ය බන්දුල ගුණවර්ධන මහතා පවසයි. ඒ සඳහා ඉංග්‍රීසි මාධ්‍ය ගුරුවරුන් 554 දෙනෙකු බඳවා ගැනීමට ජනාධිපතිවරයාගේ අනුමැතිය ලැබී ඇති බව හෙතෙම කියා සිටියි. පසුගිය කාලයේ සිදුකළ විවිධ අත්හදාබැලීම් සහ තීන්දු හේතුවෙන් අධ්‍යාපන ක්ෂේත්‍රයේ ඇතැම් අහිතකර ප්‍රතිඵල නිර්මාණය වී ඇති බව බන්දුල ගුණවර්ධන අමාත්‍යවරයා පෙන්වා‍දෙයි. ඉදිරියේ දී පාසල් අතර ඇති විෂමතාවය හා පරතරය අඩු කිරීමට පියවර ගන්නා බව ද ඔහු සඳහන් කළේය. මෙරට ඉංග්‍රීසි ගුරුවරුන්ට කොරියාවේ ගුරුවරුන් ලෙස සේවය කිරීමට අවස්ථාව උදාවී ඇතැයි ද කොරියානු තානාපතිවරයා සමග පැවති සාකච්ඡාවකදී මෙම එකඟතාවයට පැමිණි බව ද ඇමතිවරයා කියා සිටියේය. මේ අතර පළමු ශ්‍රේණියට ළමුන් ඇතුළත් කිරීමට නොහැකි වූ දෙමාපියන් 1500 ක් පමණ අභියාචනා ඉදිරිපත් කර ඇති බව අධ්‍යාපන අමාත්‍යාංශය පවසයි.. පාසලක් නොලැබුණු දරුවන්ට ලබන වසරේ පාසලක් ලබාදීමට පියවර ගන්නා බව අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=8623", "Category": null, "Parent URL": null}