{"Source": "Adaderana", "Timestamp": "May 26, 2016 02:34 pm", "Headline": "කොරියා විභාගය කොම්පියුටරයෙන්", "News Content": "දකුණු කොරියාවේ රැකියා සඳහා ශ්‍රමිකයින් බඳවාගැනීම සඳහා පවත්වන කොරියානු භාෂා ප්‍රවීණතා ලිඛිත විභාගය මෙම වසරේ සිට නොපවත්වන බව විදේශ සේවා නියුක්ති කාර්යංශය පවසයි.එම කාර්යංශය සඳහන් කළේ ඒ වෙනුවට අන්තර්ජාලය හරහා එම විභාගය පැවැත්වීමට කටයුතු කරන බවයි. මෙම වසරේ සිට ශ්‍රී ලංකාව ඇතුළු රටවල් 04ක මෙලෙස අන්තර්ජාලය හරහා එම විභාගය පවත්වන බව වාර්තා වෙයි.පැරණි ලිඛිත ක්‍රමයේ අඩුපාඩු මඟහරවා ගනිමින් නව ක්‍රමය යටතේ වඩාත් කාර්යක්ෂමව සහ වඩාත් සාධාරණිය අයුරින් විභාග පැවැත්වීමට කටයුතු කරන බව විදේශ සේවා නියුක්ති කාර්යංශය පැවසුවේය.අන්තර්ජාලය හරහා සිදුකෙරෙන මෙම විභාගය හරහා අපේක්ෂකයින්ගේ වැඩ කිරීමේ හැකියාව, කාලය, ශාරීරික යෝග්‍යතාවය ඇතුළු කරුණු ගණනාවක් සම්බන්ධයෙන් අවධානය යොමු කරනු ඇති බව සඳහන්ය.ශාරීරික හැකියාව නොමැති සහ වර්ණ හඳුනාගැනීමේ අපහසුතාවය ඇති අපේක්ෂකයින් මෙම නව විභාග ක්‍රමයේදී සමත් නොකෙරෙන බව එම කාර්යංශය පැවසුවේය.අන්තර්ජාලය හරහා සිදුකරන මෙම විභාගය සඳහා එකවර අපේක්ෂකයින් 35ත් 40ත් අතර පිරිසකට පෙනී සිටිය හැකි බවද විදේශ සේවා නියුක්ති කාර්යංශය සඳහන් කළේය.කොරියානු රැකියා සඳහා වන භාෂා ප්‍රවීණතා ලිඛිත විභාගය 2004 වසරේ ආරම්භ වී ඇති අතර එය අඛණ්ඩව වසර 11ක් පවත්වා ඇත.", "URL": "https://sinhala.adaderana.lk/news.php?nid=60506", "Category": null, "Parent URL": null}