{"Source": "Adaderana", "Timestamp": "January 28, 2011 01:43 pm", "Headline": "ධීවර ඝාතන චෝදනා ගැන සාකච්ඡාවට නිරූපමා රාඕ පැමිණෙයි", "News Content": "ශ්‍රී ලංකා නාවික හමුදාව මගින් ඉන්දීය ධීවරයින් පිරිසක් ඝාතනය කළ බවට වන චෝදනා සම්බන්ධව ශ්‍රී ලංකා රජය සමග සාකච්ඡා කිරීමේ අරමුණින් ඉන්දීය විදේශ ලේකම් නිරූපමා රාඕ මහත්මිය හෙට(29) ශ්‍රී ලංකාවට පැමිණීමට නියමිතව ඇත. අදාළ චෝදනා සම්බන්ධව ශ්‍රී ලංකාවට පැමිණ රජය සමග සාකච්ඡා කරන ලෙස ඉන්දීය විදේශ කටයුතු අමාත්‍ය එස් එම් ක්‍රිෂ්ණා මහතා නිරූපමා රාඕ මහත්මියට දැනුම් දී ඇති බව ආරංචි මාර්ග සඳහන් කරයි. ශ්‍රී ලංකා නාවික හමුදාව විසින් ඉන්දීය ධීවරයින් දෙදෙනෙකු ඝාතනය කළ බව කියන චෝදනා සම්බන්ධව දේශපාලනමය වශයෙන් තමිල්නාඩුවෙන් එල්ල වූ දැඩි බලපෑම් මත ඉන්දීය රජය ඒ සම්බන්ධව දැඩි අවධානය යොමුකර තිබේ. කෙසේවෙතත් අදාළ සිද්ධියට ශ්‍රී ලංකා නාවික හමුදාවේ කිසිදු සම්බන්ධතාවයක් නොමැති බවට ශ්‍රී ලංකා රජය අවධාරණය කර ඇත.", "URL": "https://sinhala.adaderana.lk/news.php?nid=13813", "Category": null, "Parent URL": null}