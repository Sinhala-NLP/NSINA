{"Source": "Adaderana", "Timestamp": "June 15, 2016 05:12 pm", "Headline": "ජෝර්දාන ජාතිකයාට මරණ දඬුවම්", "News Content": "මත්කුඩු ළඟ තබාගැනීමේ චෝදනාවකට වරදකරු වූ විදෙස් ජාතිකයෙකුට කොළඹ මහාධිකරණය මරණ දඬුවම නියම කර තිබේ. ජෝර්දාන ජාතිකයෙකුට මෙලෙස මරණ දඞුවම නියම වී ඇති බව අද දෙරණ අධිකරණ වාර්තාකරු සඳහන් කළේය. 2012 වසරේ නොවැම්බර් මස 12 වැනිදා කොළඹ කොස්ගස්හංදිය ප්‍රදේශයේ දී මත්ද්‍රව්‍ය නාශක කාර්යාංශය විසින් හෙරොයින් ග්‍රෑම් 16යි මිලිග්‍රෑම් 190ක් සමග සැකකරු අත්අඩංගුවට ගෙන තිබුණි. ඒ අනුව ඔහුට එරෙහිව නීතිපතිවරයා විසින් කොළඹ මහාධිකරණය හමුවේ නඩු පවරා තිබූ බව සඳහන්ය. දීර්ඝ නඩු විභාගයකින් අනතුරුව එහි තීන්දුව ප්‍රකාශයට පත් කළ කොළඹ මහාධිකරණ විනිසුරු මනිලාල් වෛද්‍යතිලක මහතා විත්තිකරුට එරෙහි චෝදනා සාධාරණ සැකයකින් තොරව ඔප්පුවීම හේතුවෙන් ඔහුට මරණ දඞුවම ලබාදෙන බව ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=61133", "Category": null, "Parent URL": null}