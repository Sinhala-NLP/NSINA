{"Source": "Adaderana", "Timestamp": "December 14, 2018 05:36 pm", "Headline": "අතුරු තහනම් නියෝගයට එරෙහි අභියාචනය සලකා බැලීම අවසන්", "News Content": "මහින්ද රාජපක්ෂ මහතා අග්‍රාමාත්‍ය ධුරයේ කටයුතු කිරීම වළක්වමින් අබියාචනාධිකරණය ලබාදුන් අතුරු තහනම් නියෝගයට එරෙහිව ශ්‍රේෂ්ඨාධිකරණයට ඉදිරිපත් කළ අභියාචනය සලකා බැලීම මේ වනවිට අවසන් කර තිබේ. අප අධිකරණ වාර්තාකරු පැවසුවේ මේ වනවිට අධිකරණයේ කටයුතු විනාඩි 10 ක කාලයක් සඳහා කල් දමා ඇති බවයි. මහින්ද රාජපක්ෂ මහතා ඇතුළු අමාත්‍ය මණ්ඩලයේ සාමාජිකයින් 49 දෙනෙකුට එම තනතුරු දැරීම වළක්වාලමින් අභියාචනාධිකරණය විසින් පසුගිය 03 වැනිදා අතුරු තහනම් නියෝගයක් නිකුත් කරනු ලැබීය. එම නියෝගයට එරෙහිව ශ්‍රේෂ්ඨාධිකරණය හමුවේ අභියාචනයක් ඉදිරිපත් වූ අතර ත්‍රිපුද්ගල විනිසුරු මඩුල්ලක් හමුවේ පසුගිය 12 වැනිදා එය කැඳවා තිබුණි. ඒ අනුව අභියාචනය අද දිනයේ සලකා බැලිමට තීරණය කෙරුනු අතර එය පංච පුද්ගල විනිසුරු මඩුල්ලක් හමුවේ සලකා බලන ලෙස ඊයේ දිනයේ අධිකරණය මෝසමක් ඉදිරිපත් කෙරුණි. රනිල් වික්‍රමසිංහ මහතා වෙනුවෙන් පෙනී සිටින නීතිඥවරයා අදාල මෝසම ඉදිරිපත් කළ අතර අද පෙරවුරවේ ඊවා වනසුන්දර,බුවනෙක අලුවිහාරේ සහ විජිත් මළල්ගොඩ යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ එම මෝසම සලකා බැලීය. එහිදී පංච පුද්ගල විනිසුරු මඩුල්ලක් ඉදිරියේ විභාගයට ගන්නා ලෙසට ඉදිරිපත් කෙරුණු මෝසම ශ්‍රේෂ්ඨාධිකරණය විසින් ප්‍රතික්ශේප කළ අතර එම අභියාචන ත්‍රි පුද්ගල විනිසුරු මඩුල්ල හමුවේ සලකා බැලීමට තීරණය කළේය.", "URL": "https://sinhala.adaderana.lk/news.php?nid=100764", "Category": null, "Parent URL": null}