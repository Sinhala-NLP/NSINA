{"Source": "Adaderana", "Timestamp": "October 1, 2015 05:13 pm", "Headline": "පීඩාවට පත්වූවන්ට කඩිනම් සහන සලසන්නැයි අගමැතිගෙන් උපදෙස්", "News Content": "ගංවතුරෙන් හා නායයෑම් හේතුවෙන් අවතැන්ව සිටින පිරිස් සඳහා කඩිනමින් සහන ලබාදීමේ වැඩපිළිවෙළක් ක්‍රියාත්මක කරන ලෙස අග්‍රාමාත්‍ය රනිල් වික්‍රමසිංහ මහතා නිලධාරීන්ට උපදෙස් ලබාදී තිබේ.නුවරඑළිය, වෙදමුල්ල වත්තේ සිදුවූ නායයෑමෙන් ජීවිත හානි 07ක් වාර්තා වූ අතර පවුල් 19ක පුද්ගලයින් අවතැන් වුණි.ගාල්ල දිස්ත්‍රික්කයේ පැවති ගංවතුර තත්වයෙන් පවුල් 3400ක පුද්ගලයින් 13,057 දෙනෙකු පීඩාවට පත්වූ අතර නිවාස 14ක් පූර්ණ වශයෙන් ද තවත් නිවාස 52ක් අර්ධ වශයෙන්ද හානියට පත්වූ බව සඳහන්ය.මාතර දිස්ත්‍රික්කයේ පවුල් 1519ක පුද්ගලයින් 5860 දෙනෙකු පීඩාවට පත්ව ඇති බව අග්‍රාමාත්‍ය කාර්යාලය පැවසුවේය.එමෙන්ම දිස්ත්‍රික්කයේ නිවාස 59ක් පූර්ණ වශයෙන් ද , තවත් නිවාස 107ක් අර්ධ වශයෙන්ද හානියට පත්ව තිබේ.අවතැන් වූ පිරිස් තාවකාලික කඳවුරු වල රඳවා ඇති අතර ඔවුන්ට අවශ්‍ය ආහාර පාන සහ සෞඛ්‍ය පහසුකම් ලබාදීමේ කටයුතු අඛණ්ඩව ක්‍රීයාත්මක කරන ලෙස අග්‍රාමාත්‍ය රනිල් වික්‍රමසිංහ මහතා නිලධාරීන්ට දැනුම් දී ඇත.පීඩාවට පත් ජනතාවට පහසුකම් සළසාදීම සඳහා ආපදා කළමනාකරණ අමාත්‍යංශය විසින් ගාල්ල සහ මාතර දිස්ත්‍රික්කවලට රුපියල් මිලියන 02ක මුදලක්ද, නුවරඑළිය දිස්ත්‍රික්කයට රුපියල් මිලියන 02ක් ද ලබාදී ඇති බව සඳහන්ය.මේ අතර ගංවතුරෙන් හානියට පත් නිවාස පිළිබඳව නිශ්චිතවම මේ වන තෙක් ඇස්තමේන්තු ගතකර නොමැති බැවින් ගංවතුර තත්ත්වය පහවීමෙන් අනතුරුව ඒ පිළිබඳව සොයාබලා නව නිවාස ඉදිකරගැනීමට පහසුකම් ලබාදීමට පියවර ගන්නා ලෙස අග්‍රාමාත්‍යවරයා උපදෙස් ලබාදී ඇත.", "URL": "https://sinhala.adaderana.lk/news.php?nid=54205", "Category": null, "Parent URL": null}