{"Source": "Adaderana", "Timestamp": "August 5, 2019 07:32 pm", "Headline": "මනුසත් දෙරණ සහ ශ්‍රී ලංකා යුද්ධ හමුදාව එකතුව කළ තවත් සත් ක්‍රියාවක්", "News Content": "විල්පත්තු රක්ෂිතයේ වන වගාව ව්‍යාප්ත කිරීමේ වැඩසටහනට සමගාමීව සංවිධාන කළ පාගමනක් ඊයේ (04) පැවැත් විය. ඉන් එක්රැස්කර ගැනුණු අරමුදල් එම වැඩසටහන වෙනුවෙන් ශ්‍රී ලංකා යුද හමුදාව වෙත පිරිනමනු ලැබුවේය. ශ්‍රී ලංකා යුද්ධ හමුදාව සහ මනුසත් දෙරණ එක්ව විල්පත්තු ප්‍රදේශයේ රුක් රෝපණ වැඩසටහනක් ආරම්භ කළේ වන වගාව සඳහා ජනතාව තුළ අභිප්‍රේරණයක් ඇතිකිරීමේ අරමුණින්. ඒ අනුව එහි තවත් පියවරක් ලෙස විල්පත්තුහි මරිච්චිකඩ්ඩි ප්‍රදේශය ආවරණය වන ලෙස රුක් රෝපණ වැඩසටහනක් ඊයේ පැවැත් විය. ඊට සමගාමීව කෝට්ටේදී පාගමනක් පැවැත්වුණේ කෝට්ටේ ආනන්ද ශාස්ත්‍රාලයේ විදුහල්පතිවරයා, ගුරුවරුවන් , දරුවන් සහ ආදි සිසුන්ගේ සහභාගීත්වයෙන්. ඒ විල්පත්තු වන ආවරණ වැඩසටහන පිළිබඳව ජනතාව දැනුවත් කිරීමේ සහ ඊට අරමුදල් රැස්කිරීමේ අරමුණ ඇතිවයි. මෙම හරිත පාගමනින් එක් රැස්කරගන්නා අරමුදල් ශ්‍රී ලංකා යුද්ධ හමුදාව වෙත පරිත්‍යාග කිරීම ද ඊයේ දිනම සිදුකෙරුණි. www.derana.lk/savewilpattu වෙබ් අඩවියට පිවිසීමෙන් ඔබටත් මෙම සත්කාරය සඳහා ඉදිරියේදී දායකවිය හැකියි.", "URL": "https://sinhala.adaderana.lk/news.php?nid=115827", "Category": null, "Parent URL": null}