{"Source": "Adaderana", "Timestamp": "April 17, 2019 06:47 pm", "Headline": "පෙම්වතිය නිසා මිතුරාගේ ගෙල කැපූ ඝාතන සිද්ධියේ තවත් දර්ශන මාධ්‍යයට නිකුත් වෙයි", "News Content": "පෙම් සබඳතාවක් මුල්කරගනිමින් ත්‍රිකුණාමලයේ ඊයේ (16) සිදුවූ ගෙල කැපීමේ සිද්ධියට අදාළ තවත් සී.සී.ටීවී දර්ශන පෙළක් අද (17) මාධ්‍යයට නිකුත් විය. එහිදී සැකකරු සිද්ධිය සැළසුම් කරන අයුරු මෙන්ම තුවාල ලබා සහාය ඉල්ලමින් දුව යන තරුණයාගේ දර්ශන ද අප වෙත ලැබී ඇත. එම දර්ශනවලට අනුව සිද්ධියෙන් මියයන තංගතුරේ ධනුෂ්ටන් හට කිසිවකුත් උදව් නොකරන අතර අවසානයේ පිහිට වන්නේ ශ්‍රී ලංකා නාවික හමුදා සාමාජිකයින්. ත්‍රිකුණාමලය නාවික හමුදා කඳවුර අසල පදිංචිව සිටි 20 හැවිරිදි තංගතුරේ ධනුෂ්ටන් නැමැති තරුණයා ඊයේ උදෑසන ගෙල කපා ඝාතනය කර තිබුණේ ඔහුගේ මිතුරෙකු විසින්. බානුඩීන් ඩැනියල් නැමැති 20 හැවිරිදි තරුණයෙක් විසින් මෙම ඝාතනය සිදු කර තිබූ අතර ඔහු අදාළ ඝාතනය සඳහා භාවිත කළ බවට සැලකෙන පිහිය මිලදීගෙන තිබුණේ අසල පිහිටි වෙළඳ සැලකින්. සී.සී.ටී.වී දර්ශනවලට අනුව පිහිය මිලදී ගැනීමෙන් පසු ඔහු ඝාතනය සිදු කිරීමට තෝරා ගත් ස්ථානය නිරීක්ෂණය කර තිබේ. පසුව ඩැනියල් විසින් තම මිතුරා එම ස්ථානයට රැගෙන එනු ඇති. ඩැනියෙල් තම මිතුරාගේ ගෙල කපා දමන ආකාරය සී.සී.ටී.වී. දර්ශනවල පැහැදිලිව සටහන්ව තිබුණත් මාධ්‍ය සදාචාරයට ගරු කරමින් එම දර්ශන විකාශනය නොකිරිමට අද දෙරණ තිරණය කළේය. ගෙලෙහි කැපුම් තුවාල සහිතව ධනුෂ්ටන් සහාය ඉල්ලා ආසන්නයේ පිහිටි ත්‍රිරෝද රථ ගාල වෙත දිව ගියේය. එහෙත් මෙහි සිටි කිසිදු ත්‍රිරෝ රථ රියැදුරෙක් ධනුෂ්ටන් රෝහල් ගත කිරීමට ඉදිරිපත් වන්නේ නැත. පසුව මේ තුවාල කරු ත්‍රිකුණාමලය නාවික හමුදා කඳවුර දෙසට දිව ගියේය. ‍ අප වාර්තාකරු සදහන් කළේ, එහිදී නාවික හමුදා නිලධාරීයෙකු තම ටී ෂර්ටයෙන් රුධිරය පිටතට ඒම වැලැක්වීම සඳහා ගෙල පෙදෙස ආවරණය කර ඇති බවයි. පසුව ඔවුන් තංගතුරේ ධනුෂ්ටන් ඉක්මනින් රෝහල වෙත රැගෙන ගියත් ඔහුගේ ජීවිතය බේරාගැනීමට හැකි වුයේ නැත.", "URL": "https://sinhala.adaderana.lk/news.php?nid=108120", "Category": null, "Parent URL": null}