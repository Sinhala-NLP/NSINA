{"Source": "Adaderana", "Timestamp": "March 16, 2018 09:54 am", "Headline": "වතුකරයේ ජනතාවගේ පෝෂණයට මත්ස්‍ය පැටවුන් ලක්ෂයක් කාසල්රි ජලාශයට මුදාහරියි", "News Content": "වතුකරයේ ජනතාවගේ පෝෂණ තත්ත්වය ඉහළ දැමිම සඳහා ජාතික ජලජිවි වගා සංවර්ධන අධිකාරි මඟින් කාසල්රි ජලාශයට මිරිදිය මත්ස්‍ය පැටවුන් ලක්‍ෂයක් මුදාහැරිම ඊයේ (15) සිදුකළහ. නුවරඑළිය ජාතික ජලජිවි වගා සංවර්ධන අධිකාරිය යටතේ පාලනය වන නුවරඑළිය මත්ස්‍ය අභිජනන මධ්‍යස්ථානයේ අභිජනනය කරන ලද ක‍්‍රාෆ් වර්ගයේ මත්ස්‍ය පැටවුන් මෙසේ එම ජලාශයේ ආරක්‍ෂිත දැල් කුඩු වලට මුදාහැර තිබේ. මෙම මත්ස්‍ය පැටවුන් දින හතලිස්පහක් එම ජලාශයේ ආරක්‍ෂිත දැල්වල වැඩිමට හැර අනතුරුව ජලාශයට මුදාහැරිමට නියමිතය. එසේ දින 45 කින් පසු ආරක්‍ෂිත දැල්වලින් ජලාශයට මුදාහරින මත්ස්‍ය ඇසිත්තන් මාස හයක් ඇතුලත කාසල්රි ජලාශයට මුදාහැරි මත්ස්‍ය පැටවුන් මෙන් විසිගුණයකින් වර්ධනය වන බවත් එම මත්ස්‍ය පැටවෙකු එම කාලය තුළ කිලෝ එකත් කිලෝ එකහාමාරත් ප‍්‍රමාණයකට වැඩෙන බව ජාතික ජලජිවි වගා සංවර්ධන අධිකාරියේ නුවරඑළිය කාර්යාලයේ ව්‍යපෘති බාර නිලධාරි බුද්ධික කුෂාන් මහතා පැවසීය.", "URL": "https://sinhala.adaderana.lk/news.php?nid=85787", "Category": null, "Parent URL": null}