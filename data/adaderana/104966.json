{"Source": "Adaderana", "Timestamp": "February 25, 2019 06:26 am", "Headline": "යතුරුපැදි අනතුරකින් තරුණයෙක් මරුට", "News Content": "යාපනය, සංගුප්පිට්ටි ප්‍රදේශයේදී සිදුවු රිය අනතුරකින් තරුණයෙකු ජිවිතක්ෂයට පත්ව තවත් තරුණයෙකු තුවාල ලබා ඇති බව යාපනය චාවකච්චේරි පොලීසිය පවසයි. ඊයේ(24) සවස මෙම අනතුර සිදුව ඇති බව පොලීසිය සඳහන් කළේය. පොලීසිය පැවසූවේ අධික‍ වේගයෙන් පැමිණි යතුරුපැදියක් වංගුවක් ගැනීමට යාමේදි වේගය පාලනය කර ගැනීමට නොහැකිවීමෙන් මාර්ගය ආසන්නයේ තිබූ ගලක ගැටීමෙන් අනතුර සිදුව ඇති බවයි. අනතුරින් යාපනය මානිප්පායි ප්‍රදේශයේ පදිංචි 22 හැවිරිදි ශිවප්‍රකාශම් දනුෂන් නමැති තරුණයෙකු ජිවිතක්ෂයට පත්ව ඇති අතර,මානිප්පායි ප්‍රදේශයේම පදිංචි වසන්තකුමාර් නිරෝෂන් නමැති 24 හැවිරිදි තරුණයෙකු බරපතළ තුවාල ලබා යාපනය රෝහලට ඇතුළත් කොට ඇති බවයි. අදාළ තරුණයින් යාපනය ප්‍රදේශයේ සිට පුනරීන් ප්‍රදේශයට ගමන් කිරීමේදී අනතුර සිදුව ඇති බවද පොලීසිය සඳහන් කළේය. සිද්ධිය සම්බන්ධයෙන් යාපනය චාවකච්චේරි පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=104966", "Category": null, "Parent URL": null}