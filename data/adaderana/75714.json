{"Source": "Adaderana", "Timestamp": "July 28, 2017 11:23 am", "Headline": "රජයට විශාල බදු මුදලක් අහිමි කළ මහමොළකරු හසුවෙයි", "News Content": "මෝටර් රථ වාහන කොටස් ජපානයෙන් ගෙන්වා නීතිවිරෝධී ලෙස එකලස් කර අලෙවි කරන කුරුණෑගල පොතුහැර ප්‍රදේශයේ ස්ථානයක් පිළිබඳව අද දෙරණ උකුස්සා මීට පෙර රටට අනාවරණ කළේය. එහිදී ජවාරම්කරු සමඟ ගනුදෙනුව පිළිබඳ සිදුකළ සාකච්ඡාව දක්වා තොරතුරු අප වාර්තාකළ අතර ඉන්පසු රහස් රැසක් හෙළි කර ගැනීමට හැකිවිය. අද දෙරණ උකුස්සා ජාවාරම සිදුකරන ජාවාරම්කරු සමඟ ගනුදෙනුව සම්බන්ධයෙන් පළමුව සාකච්ඡා කළේ එවැන්නක් සිදුවන බව සනාථ කරගැනීහේ අපේක්ෂාවෙනි. ඉන් අනතුරුව කරුණු අනාවරණ කරගත් වලාන දූෂණ මර්දන ප්‍රහාරක ඒකකයේ නිලධාරීන් ජාවාරම්කරු අත්අඩංගුවට ගනු ලැබීය. ඒ සමඟම ඔහු අලෙවි කිරීමට සූදානම්කර තිබූ සුඛෝපබෝගී මෝටර් රථ දෙක ද පොලිස්භාරයට ගැනුණි. නිලධාරීන් එම රථ දෙක පරීක්ෂා කිරීමේදී හෙළිවූයේ ඒ රථවල අංක තහඩු සහ එංජින් අංකද ව්‍යාජ බවයි. අනතුරුව අත්අඩංගුවට ගත් සැකකරුගෙන් සිදු කළ ප්‍රශ්න කිරීමේදී වැදගත් තොරතුරු රැසක් අනාවරණ විය. ඒ අනුව සැකකරු සහ පොලිස්භාරයට ගත් රථ දෙක වලාන දූෂණ මර්දන ප්‍රහාරක ඒකකයේ නිලධාරීන් විසින් පොතුහැර පොලීසියට බාරදෙනු ලැබූ අතර ජාවාරමට සම්බන්ධ සැකකරුවන් අත්අඩංගුවට ගැනීම සඳහා තවදුරටත් විමර්ශන ක්‍රියාත්මකයි. ඉදිරියේදීත් මෙවැනි ජාවාරම් රටට අනාවරණ කිරීමට අද දෙරණ උකුස්සා සීරුවෙන්.", "URL": "https://sinhala.adaderana.lk/news.php?nid=75714", "Category": null, "Parent URL": null}