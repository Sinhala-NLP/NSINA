{"Source": "Adaderana", "Timestamp": "June 19, 2018 03:01 pm", "Headline": "රිකිල්ලගස්කඩ විදුලි අධිකාරී කාර්යාලයේ ලොරියක් හා කැබ් රථයක් මුහුණට මුහුණ ගැටී 2කට තුවාල", "News Content": "වලපනේ ප්‍රදේශයේ සිදු වු අනතුරකින් පුද්ගලයින් දෙදෙනෙකු තුවාල ලබා වලපනේ දිසා රෝහලට ඇතුළත් කර තිබේ. මෙලෙස අනතුරට ලක්ව තිබුණේ ලංකා විදුලිබල මණ්ඩලයේ රිකිල්ලගස්කඩ විදුලි අධිකාරී කාර්යාලයට අයත් ලොරි රථයක්. මහනුවර රාගල මාර්ගයේ වලපනේ කුඹුල්ගමුව ප්‍රදේශයේදී ලංකා විදුලිබල මණ්ඩලයේ රිකිල්ලගස්කඩ විදුලි අධිකාරී කාර්යාලයේ ලොරි රථයක කුඩා කැබ් රථයක් මුහුණට මුහුණ ගැටී අනතුරක් සිදුවිය. අනතුරින් කුඩා කැබ් රථයේ ගමන්ගත් දෙදෙනෙකු තුවාල ලැබු අතර ඔවුන් එම අවස්ථාවේදීම වලපනේ දිසා රෝහලට ඇතුලත් කර ඇති අතර මේ වන විටත් ඔවුන් නේවාසිකව ප්‍රතිකාර ගන්නා බව අප වාර්තාකරු සඳහන් කළේය. විදුලිබල මණ්ඩලයේ කාර්මිකයින් පිරිසක් රැගත් මෙම ලොරි රථය අත්‍යවශ්‍ය නඩත්තු කටයුත්තක් සඳහා යමින් සිටියදී මෙලෙස අනතුරට ලක්ව තිබුණි. අධික වේගයෙන් මාර්ගයේ විරුද්ධ මංතීරුවේ පැමිණි කුඩා කැබ් රථය ලොරි රථයේ මුහුණට මුහුණ ගැටි ඇති අතර එම අවස්ථාවේ කැබ් රථය තුළ පුද්ගලයින් 08 දෙනෙකු සිට ඇති බව පොලිසිය සඳහන් කළේය. කැබ් රථයේ රියදුරුගේ නොසැලකිමක්කමින් මෙම අනතුර සිදුව ඇති බවපොලීසිය සිදුකල පරික්ෂණවලදි අනාවරණය වි ඇත.", "URL": "https://sinhala.adaderana.lk/news.php?nid=91127", "Category": null, "Parent URL": null}