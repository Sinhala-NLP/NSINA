{"Source": "Adaderana", "Timestamp": "January 28, 2014 10:19 am", "Headline": "ජාත්‍යන්තර පරීක්ෂණයක් ගැන ඉල්ලීමක් කරන්න අදහසක් නෑ ", "News Content": "එළඹෙන එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් වු යෝජනාවක් ඉදිරිපත් කළ ද එමගින් ජාත්‍යන්තර පරීක්ෂණයක් පැවැත්වීම පිළිබඳව ඉල්ලීමක් සිදුකිරීමේ බලාපොරොත්තුවක් නොමැති බව අමෙරිකාව පවසයි. අමෙරිකානු රාජ්‍ය දෙපාර්තමේන්තුව උපුටා දක්වමින් විදේශ මාධ්‍ය වාර්තා කරන්නේ මෙරට සාමය හා සංහිදියාව ඇති කිරීමේ අරමුණින් වු යෝජනාවක් ගෙන ඒමට බලාපොරොත්තු වන බවයි. අදාළ යෝජනාව එළඹෙන මාර්තු මාසයේ ජිනීවාහි පැවැත්වෙන මානව හිමිකම් කවුන්සිල සැසිවාරයට ඉදිරිපත් කිරීමට සැලසුම් කර ඇති බව අමෙරිකාව පවසයි. යුද්ධය අවසන් වී වසර පහකට ආසන්න කාලයක් ගත වුව ද ශ්‍රී ලංකාවේ ජනවාර්ගික ගැටලුවට නිශ්චිත විසඳුම් ලබාදීමට මෙතෙක් පියවර ගෙන නොමැති බව අමෙරිකාව සඳහන් කරයි. එම නිසා සංහිදියාව ඇති කිරීම සඳහා ශ්‍රී ලංකා රජයට බලකිරීමේ අරමුණින් මෙම යෝජනාව ගෙන එන බව අමෙරිකාව පෙන්වා දෙයි.", "URL": "https://sinhala.adaderana.lk/news.php?nid=40701", "Category": null, "Parent URL": null}