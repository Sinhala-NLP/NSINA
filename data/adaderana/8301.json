{"Source": "Adaderana", "Timestamp": "May 10, 2010 12:23 pm", "Headline": "පදිංචිකරුවන් ඉවත්කිරීම නීති විරෝධීයි", "News Content": "ආරක්ෂක ලේකම්වරයාගේ නියෝග පරිදි ආරක්ෂක හමුදාවන් සහ පොලීසිය එක්ව කොළඹ නාගරික වැසියන් උන්හිටි තැන් වලින් එළවා දමන්නට ආණ්ඩුව කටයුතු කරමින් සිටින බව එක්සත් ජාතික පෙරමුණේ බස්නාහිර පළාත්සභා මන්ත්‍රී මුජුබූර් රහුමාන් මහතා පවසයි. කොළඹ මියුවීදියේ ගෙවල් 23 ක් කඩා බිඳ දමා එහි වැසියන්ට මේ වන විට යන එන මං නැති කර ඇතැයි හෙතෙම චෝදනා කර සිටියේ අද කොළඹ පැවති මාධ්‍ය හමුවකට සහභාගි වෙමිනි. මෙම නිවාසවල විසූ උදවිය අනවසර පදිංචිකරුවන් නොව 1986 දී එවකට ජනාධිපතිවරයාව සිටි ආර්.ප්‍රේමදාස මහතා විසින් ලබාදුන් ඔප්පු ලබාගැනීම මගින් නීත්‍යනුකූලව පදිංචිය තහවුරු කර ගත් උදවිය බවද ඔහු කියා සිටියේය. ඒ අනුව මෙම ජනයා නීත්‍යනුකූල ලෙස වරිපණම් ගාස්තු ගෙවමින් සිටි බවද,මොවුන්ගේ නම් ඡන්ද දායක ලැයිස්තුවේ සඳහන්ව ඇති බවද සිහිපත් කළ ඔහු මෙම ජනයා ඉවත්කිරීම මුළුමනින්ම නීති විරෝධි බව කියා සිටියේය. එබැවින් මෙම ජනයා ඉවත් කිරීම ට එරෙහිව නීතිමය ක්‍රියා මාර්ග ගැනීමට තම පක්ෂය මේ වන විටත් නීතිඥයින් සමග සාකච්ඡා කරමින් සිටින බවද රහුමාන් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=8301", "Category": null, "Parent URL": null}