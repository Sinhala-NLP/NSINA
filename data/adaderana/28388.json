{"Source": "Adaderana", "Timestamp": "October 18, 2012 11:47 am", "Headline": "මිලියන 12 ක වංචා කළ මොසැම්බික් ජාතිකයෙකුගේ වැඩ වරදියි", "News Content": "රුපියල් මිලියන 12 ක මූල්‍ය වංචාවක් සිදු කළ මොසැම්බික් ජාතිකයෙකු බම්බලපිටිය ප්‍රදේශයේ දී අත්අඩංගුවට ගෙන ති‍බේ. අදාළ පුද්ගලයා සම්බන්ධයෙන් අපරාධ පරීක්ෂණ දෙපාර්තමේන්තුවට ලැබුණු පැමිණිල්ලක් අනුව සිදුකළ විමර්ශනයක දී සැකකරු අත්අඩංගුවට ගෙන ඇති බව සඳහන්ය. කොළ පැහැයෙන් යුත් කඩදාසි රසායන ද්‍රව්‍යක් උපයෝගී කරගෙන අමෙරිකානු ඩොලර් බවට පත් කළ හැකි බව පෙන්වා සැකකරු විසින් මෙම ජාවාරම සිදු කර තිබේ. අත්අඩංගුවට ගත් සැකකරු සතුව තිබී අමෙරිකානු ඩොලර් 100 නෝට්ටු 20 ක් අමෙරිකානු ඩොලර් එකේ නෝට්ටු 3 ක් අමෙරිකානු ඩොලර් 10 නෝට්ටු 1 ක් ඉන්දියානු රුපියල් 500 යේ නෝට්ටු 1 ක් යුරෝ 500 නෝට්ටු 3 ක් වෙනත් විදේශ නෝට්ටු 65 ක් ලැප්ටොප් පරිගණකයක් සහ ජංගම දුරකථනයක් සොයාගත් බව පොලීසිය සඳහන් කළේය. අත්අඩංගුවට ගත් මොසැම්බික් ජාතිකයා අලුත් කඩේ අංක 5 මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 24 ‍වැනිදා දක්වා රක්ෂිත බන්ධනාගාර ගතකර තිබේ.", "URL": "https://sinhala.adaderana.lk/news.php?nid=28388", "Category": null, "Parent URL": null}