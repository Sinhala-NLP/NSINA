{"Source": "Adaderana", "Timestamp": "July 14, 2010 03:17 pm", "Headline": "යාපනයේ තෙල් මිල බසී", "News Content": "අද සිට ක්‍රියාත්මක වන පරිදි යාපනය අර්ධද්වීපයේ ඉන්ධන මිල අඩුකිරීමට තීරණය කර තිබේ. අද පැවති කැබිනට් මණ්ඩල රැස්වීමේදී මේ සඳහා අනුමැතිය හිමිවු බව ඛනිජ තෙල් අමාත්‍යාංශ ලේකම් එච්. ටී. එම්. ජයවර්ධන මහතා පවසයි. ඒ අනුව යාපනය අර්ධද්වීපයේ රුපියල් 118ක්ව පැවති පෙට්ට්‍රල් ලීටරයක් රුපියල් 115 .60 දක්වා අඩු කර තිබේ. ඩීසල් ලීටරයක මිල රුපියල් 75 .50 සිට රුපියල් 73 .60 දක්වා අඩුකර ඇති බව ඛනිජ තෙල් කර්මාන්ත අමාත්‍යාංශ ලේකම්වරයා පැවසුවේය. රුපියල් 53 .50ක්ව පැවති භූමිතෙල් ලීටරයක් ද රුපියල් 51 .60 දක්වා අඩුකර ඇත. ඒ අනුව යාපනය අර්ධද්වීපයේ ඉන්ධන මිල ද දිවයිනේ සෙසු පළාත්වල ඉන්ධන මිල ගණන් සමඟ බොහෝ දුරට සමාන වන බව අමාත්‍යාංශ ලේකම්වරයා සඳහන් කරයි. මීට පෙර ප්‍රවාහනය සඳහා අමතර ගාස්තුවක් අය කිරීම හේතුවෙන් යාපනය අර්ධද්වීපයේ ඉන්ධන මිල සෙසු පළාත්වලට සාපේක්ෂව ඉහළ ‍අගයක් ගෙන තිබුණි.", "URL": "https://sinhala.adaderana.lk/news.php?nid=9604", "Category": null, "Parent URL": null}