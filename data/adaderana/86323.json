{"Source": "Adaderana", "Timestamp": "March 25, 2018 09:18 pm", "Headline": "වවුනියාව මණ්ඩපයේ ලියකියවිලි කසළ ගොඩකින් හමුවෙයි", "News Content": "යාපනය විශ්වවිද්‍යාලයේ - වවුනියාව මණ්ඩපයට අයත් ලිපි හා ලියවිලි කීපයක් වවුනියාව පුලියන්කුලම් ප්‍රදේශයේ විල්වර්කුලම් ගම්මානයේ කසළ ගොඩක තිබී ධීවරයින් දෙදෙනෙකු විසින් වවුනියාව පොලීසියට බාරදී තිබේ. මෙම ස්ථානය කසළ බැහැර කරණ ස්ථානයක් නොවන අතර 24 දා සවස පුද්ගලයින් දෙදෙනෙකු විසින් මෙම ස්ථානයට කසළ මළු කීපයක් ගෙනැවිත් දමා ගිය බව ඒ අවට වැසියෝ පවසයි. එම කසළ ගොඩවල් පුලියන්කුලම වැවේ මසුන් මරණ ධීවරයින් විසින් පරීක්ෂා කොට බැලීමේදී විවෘත නොකළ ලිපි කීපයක්ද කසළ අතර තිබී ඔවුන්ට හමු වී ඇත. එම ලිපි අතර වවුනියාව විශ්වවිද්‍යාලය වෙත එවන ලද ලිපි කීපයක් හා තවත් ලිපි කීපයක් තිබී ඇති අතර ඇතැම් ලිපි විවෘත කිරීමක් පවා සිදු කොට නොමැති බව ලිපි එකතු කල ධීවරයෝ ප්‍රකාශ කොට තිබේ. ඔවුන් දන්නා පරිදි වැදගත් යැයි සැලකෙන ලිපි එකතු කොට වවුනියාව පොලීසිය වෙත බාර දී තිබේ. වවුනියාව පොලීසිය සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=86323", "Category": null, "Parent URL": null}