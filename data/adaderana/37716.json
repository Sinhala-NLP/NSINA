{"Source": "Adaderana", "Timestamp": "September 26, 2013 03:19 pm", "Headline": " සතුටයි නිදහසයි ලැබුණේ තාත්තලාටයි පුතාලටයි", "News Content": "පසුගිය දින පුත්තලම ශාන්ත ඇන්ඩෘ විද්‍යාලයේ තිබී සොයාගන්නා ලද ඡන්ද පත්‍රිකා තොගය සම්බන්ධයෙන් විශාල සැකයක් මතුවන බව එ.ජා.ප පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. මැතිවරණය සම්බන්ධයෙන් දයාසිරි ජයසේකර මහතා කොම්පියුටර් ජිල්මාට් ගැන කියූ බවත්, එම නිසා එය සැකයට මූලික හේතුව වී ඇති බවත් අද(26) කොළඹ පැවති මාධ්‍ය හමුවකදී ඔහු සඳහන් කර සිටියේය. මේ සිද්ධිය සම්බන්ධයෙන් මැතිවරණ කොමසාරිස් මහින්ද ‍දේශප්‍රිය මහතාගේ ප්‍රකාශද තමන්ට පිළිගත නොහැකි බවද එහිදී ඒ මහතා පැවසුවේය. එසේම එ.ජා.ප. පාරාජය සම්බන්ධයෙන් හේතු සොයනවා නොව ස්වයං විවේචනයක් කර ගන්නා බවත්, තමන් පක්ෂයට කැරළි නොගසන බවත්, පක්ෂයේ අඩුපාඩු ඇති බවට තමන් සත්භාවයෙන් යුතුව පිළිගන්නා බවත් හෙතෙම එම අවස්ථාවේදී සඳහන් කර සිටියේය. පවත්වන ලද පළාත් සභා මැතිවරණය තාත්තලා සහ පුතාලගේ ඡන්දයක් බවද එහදී ඒ මහතා පවසා සිටියේය. එසේම කොන්ද කෙළින් තබාගෙන ඡනදය ප්‍රකාශ කළ පුද්ගලයින්ට තමන් ස්තූති වන්ත වන බවත්, විශේෂයෙන්ම වයඹ පළාත සඳහා තේරී පත් වූ දයාසිරි ජයසේකර මහතාට සුභ පතන බවත්, හරීන් ප්‍රනාන්දු මහතා කීවේය. තම පක්ෂයෙන් දයාසිරි ජයසේකර මහතා ගිය එක පක්ෂයට පාඩු වූ බවත්, කෙසේ හෝ ලක්ෂ 3ට ඔහුගේ ඡන්දය අඩු කිරීමට තම කණ්ඩායමට හැකි වූ බවත්, හෙතෙම සඳහන් කර සිටියේ. එසේම ජොන්ස්ටන් ප්‍රනාන්දු හා විපක්ෂයේ කැපිලි තියාගෙන දයාසිරි ජයසේකර මහතා වයඹින් ජයග්‍රහණය කිරීම පිළිබඳව තමන් සතුටු වන බවත්, ඔහු කිවේය. එ.ජා.ප ඉදිරියේදී හොඳ දැක්මක් සහ හොඳ තීන්දුවක් ලැබෙනු ඇති බව තමන් විශ්වාස කරන බවද එහිදී ඒ මහතා කියා සිටියේය. එ.ජා.ප අන්ත පාරාජයක් ලබා ඇති බව විමල් වීරවංශ මහතා පවසන බවත්, නමුත් එම පක්ෂය සඳහා කිසිඳු අපේක්ෂකයෙකුට තේරී පත්වීමට ඉඩක් නොලැබුණු බවත් හෙතෙම පැවසීය. තවද සතුටයි නිදහසයි ලැබුණේ තාත්තලාටයි පුතාලටයි බවද ඒ මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37716", "Category": null, "Parent URL": null}