{"Source": "Adaderana", "Timestamp": "June 15, 2017 04:39 pm", "Headline": "කොල්ලකරුවන් වූ පොලිස් කොස්තාපල්වරුන් හෙට තෙක් රිමාන්ඩ්", "News Content": "අකුණු සන්නායකයක්, රන් භාණ්ඩ සහ මුදල් කොල්ලකෑමේ සිද්ධියක් සම්බන්ධයෙන් අත්අඩංගුවට ගත් බොරැල්ල පොලීසියට අනියුක්තව සේවය කළ පොලිස් කොස්තාපල්වරුන් තිදෙනා රක්ෂිත බන්ධනාගාර ගත කර තිබේ.ඔවුන් හෙට දිනය දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා නියෝග කළ බව අද දෙරණ අධිකරණ වාර්තාකරු පවසයි.එම පොලිස් කොස්තාපල්වරුන් තිදෙනා හෙට දිනයේ හඳුනාගැනීමේ පෙරට්ටුවකට ඉදිරිපත් කරන ලෙස ද මහේස්ත්‍රාත්වරයා නියෝග කර තිබේ. බස්නාහිර පළාත් සභා මන්ත්‍රී රොයිස් ප්‍රනාන්දු මහතාගේ ලඝු ලේඛක සතුව තිබූ අකුණු සන්නායකයක් අළෙවි කිරීම සඳහා පසුගිය මස විසි වනදා කොළඹට රැගෙන ආ අවස්ථාවේ පොලිස් නිළධාරීන් සහ සිවිල් පුද්ගලයින් කණ්ඩායමක් විසින් මෙම කොල්ලකෑම සිදුකර ඇති බව සඳහන්ය.මේ සම්බන්ධයෙන් පරීක්ෂණ පැවැත්වූ කොළඹ - දකුණ නීතිය බලගැන්වීමේ ඒකකය විසින් බොරැල්ල පොලීසියේ රථ වාහන අංශයේ ස්ථානාධිපතිවරයා, කිරුලපන පොලීසියට අනුයුක්තව සේවය කළ උප පොලිස් පරීක්ෂකවරයෙකු සහ තවත් සිවිල් පුද්ගලයින් සිව් දෙනෙකු පසුගියදා අත්අඩංගුවට ගනු ලැබිණි.අධිකරණයට ඉදිරිපත් කළ ඔවුන් හෙට දිනය දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=74255", "Category": null, "Parent URL": null}