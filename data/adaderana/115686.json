{"Source": "Adaderana", "Timestamp": "August 4, 2019 09:17 am", "Headline": "පොලිස් නිලධාරීන්ගේ සුවය වෙනුවෙන් වැඩසටහනක්", "News Content": "ඉන්දුනීසියානු පොලිස් නිලධාරීන්ට ශරීර සුවතා ව්‍යායාම වැඩසටහනකට සහභාගී වීමේ අවස්ථාව හිමි වී ඇත. තරබාරු සිරුරු හිමි පොලිස් නිලධාරීන් රැසක් ඊට සහභාගී වී සිටින බව සඳහන්. පොලිස් නිලධාරීන් වෙනුවෙන් ආරම්භ වූ අපූරු වැඩපිළිවෙලක් පිළිබඳව ඉන්දුනීසියාවෙන් වාර්තා වුණි. නව වැඩපිළිවෙළ යටතේ ශරීර සුවතා ව්‍යායාම වැඩසටහනකට සහභාගී වීමට පොලිස් නිලධාරීන්ට අවස්ථාව සළසා ඇත. තරබාරු සිරුරු හිමි පොලිස් නිලධාරීන් වෙනුවෙන් මෙම වැඩසටහන සංවිධානය කර තිබීම මෙහි ඇති විශේෂත්වයක්. විශේෂ ව්‍යායාම මාලාවකින් සමන්විත එය පොලිස් නිලධාරීන් සෞඛ්‍ය සම්පන්න දිවියක් වෙත යොමු කිරීමේ අරමුණින් පැවැත්වෙන බව සඳහන්. පුරා සති දෙකක කාලයක් පැවැත්වෙන මේ වැඩසටහනට නැගෙනහිර ජාවාහි පොලිස් නිලධාරීන් පිරිසක් සහභාගී වී සිටියි. ඒ සඳහා පෝෂණවේදීන් ගේ සහ වෛද්‍ය විශේෂඥයින්ගේ සහය ලබාගැනීමට පියවර ගෙන ඇති බවත් පොලිස් ප්‍රකාශකයෙක් සඳහන් කළේය. මෙම වැඩසටහනෙන් සාර්ථක ප්‍රතිඵල අත්කර ගැනීමට හැකි වූ බව ඇතැමුන් පවසයි. සතියක පුහුණුවෙන් පසුව තමාගේ බර කිලෝ ග්‍රෑම් 3.5ක් අඩු වී ඇති බව ඊට සහභාගී වූ පොලිස් නිලධාරියෙක් ප්‍රකාශ කළේය. එමෙන්ම වැඩසටහනට සහභාගී වීමෙන් පසු නිරෝගී සුවයක් දැනෙන බවද ඔහු කියා සිටියේය. මෑතකාලීනව ඉන්දුනීසියාවේ තරබාරු පුද්ගලයින්ගේ වර්ධනයක් පෙන්නුම් කරන බව විදෙස් වාර්තා සඳහන් කළේය. එරට සමස්ත ජනගහනය මිලියන 250ක් පමණ වන අතර ඒ අතුරින් සියයට 28ක් තරබාරු බවට ගොදුරු වී ඇති බව 2016 වර්ෂයේදී ලෝක සෞඛ්‍යය සංවිධානය එළිදැක්වූ වාර්තාවක දැක්වෙයි. මේ අතර 2018 වර්ෂයේ පවුල් ලක්ෂ තුනක් යොදාගෙන සිදුකළ සමීක්ෂණයකින් සෑම වැඩිහිටියන් පස් දෙනෙකු අතුරින් අයෙක් තරබාරු බවට ගොදුරු වී ඇති බව අනාවරණය කෙරුණි. උදාසීන ජීවන රටාවක් මෙන්ම බොහෝ විට තෙල් හා සීනි බහුල ආහාර අනුභවය ඊට ප්‍රධානම හේතුව බව ඒ පිළිබඳව කරුනු දක්වන විශේෂඥයින් පෙන්වා දෙයි.", "URL": "https://sinhala.adaderana.lk/news.php?nid=115686", "Category": null, "Parent URL": null}