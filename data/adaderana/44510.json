{"Source": "Adaderana", "Timestamp": "July 8, 2014 12:53 pm", "Headline": "මහින්ද චින්තනේ ඒක පැහැදිලිව තියෙනවා - එහෙනම් මේක කරන්න සුදුස්සා ජනපති මහින්දයි", "News Content": "විධායක ජනාධිපති ක්‍රමය අහෝසි කිරීමට එවකට වත්මන් ජනාධිපති මහින්ද රාජපක්ෂ මහතා කොළඹ සිට කතරගමට පයින් ගිය බවත්, එය අහෝසි කිරීමට මුල්වන්නැයි ආණ්ඩුවේ කොටස්කාරයෙක් වන විමල් වීරවංශ මහතාගෙන් ද ඉල්ලීමක් කරන බවත්, සාධාරණ සමාජයක් සඳහා වූ ජාතික ව්‍යාපාරයේ නායක පූජ්‍ය මාදුළුවාවේ සෝභිත හිමියන් පවසයි. රට තුළ සිදුවිය වෙනස් කම් සම්බන්ධයෙන් සාකච්ඡාවක් පූජ්‍ය මාදුළුවාවේ සෝභිත හිමියන් හා ජාතික නිදහස් පෙරමුණේ නායක අමාත්‍ය විමල් වීරවංශ මහතා අතර අද (08) ජයන්තිපුර පිහිටි ජා.නි.පෙ ප්‍රධාන කාර්යාලයේදී පැවැත්විණ. එම සාකච්ඡාවෙන් අනතුරුව මාධ්‍ය අමතමින් මාදුළුවාවේ ‍සෝභිත හිමියන් කියා සිටියේ විධායක ජනාධිපති ක්‍රමය අහෝසි කිරීම, 17 වැනි ආණ්ඩුක්‍රම ව්‍යවස්ථා සංශෝධනය බලාත්මක කිරීම හා පවත්නා මැතිවරණ ක්‍රමය වෙනස් කිරීම ගැන මෙහිදී ප්‍රධාන වශයෙන් අවධානය යොමු වූ බවයි. 2005 ජනාධිපතිවරණයේදී මහින්ද රාජක්ෂ මහතා ජවිපෙ සමග ගිවිසුමක් අත්සන් කළ බවත්, එහි පැහැදිලිව විධායක ජනාධිපති ක්‍රමය අහෝසි කරන බව සඳහන් බවත් උන්වහන්සේ අවධාරණය කළේය. විධායක ජනාධිපති ක්‍රමය අහෝසි කිරීම අපේ යෝජනාවක් නොවන බවත්, විධායක ජනාධිපති ක්‍රමය සහිත ආණ්ඩුක්‍රම ව්‍යවස්ථාව පාර්ලිමේන්තුවට ඉදිරිපත් කළ අවස්ථාවේ එය ආඥාදායක පාලනයකට තැනූවක් කියා බලයට ආවාම වෙනස් කරන්නේ යැයි සිරිමාවෝ බණ්ඩාරනායක මහත්මිය ද පැවසූ බවත්, උන්වහන්සේ පෙන්වාදුන්නේය. එසේම සියලු වාමාංශික ව්‍යාපාර, ජනතා විමුක්ති පෙරමුණ, එන් එම් පෙරේරා, කොල්වින් පෙරේරා වැනි දේශපාලනඥයින් මෙම විධායක ජනාධිපති ක්‍රමය රටට මහ විනාශයක් අත්කරන්නක් බව කියා සිටියේ යැයිද සෝභිත හිමියන් පැවසුවේය. තවද මහින්ද රාජපක්ෂ මහතා එතැනින් නොනැවති එතුමාගේ “මහින්ද චින්තනේ” “මම විධායක ජනාධිපති ක්‍රමය අහෝසි කරනවා” යනුවෙන් සඳහන් කර ඇති බවද උන්වහන්සේ කියා සිටියේය. ඒ අනූව මෙය අපි දෙතුන්‍ දෙනෙක්ගේ අදහසක් නොවන බවත් මෙම ව්‍යවස්ථාව හැදූ එක්සත් ජාතික පක්ෂයත් විරුද්ධ බැවින් මුළු රටම විරුද්ධ ව්‍යවස්ථාවක් ඇති රටක් ලෙස එය වෙනස් කළ යුතු බැව් සෝභිත හිමියන් පෙන්වාදුන්නේය. ඒ සඳහා සුදුසුම පුද්ගලයා ජනාධිපති මහින්ද රාජපක්ෂ මහතා බවද ඊට හේතුව මෙම විධායක ජනාධිපති ක්‍රමයට විරුද්ධ පිරිසක් ඒ මහතා වටා ද එක්ව සිටීම යැයි උන්වහන්සේ සඳහන් කළේය. පාර්ලිමේන්තුවේ තුනෙන් දෙකේ බලයක් ඇති නිසා මෙය පහසු බවත්, ඊට කොටස්කාරයෙක් වී මේ කාලය තුළ එය වෙනස් කර ගැනීමට කටයුතු කරන්නැයි විමල් වීරවංශ මහතාගෙන් ඉල්ලා සිටින බවත්, සෝභිත හිමියන් කියා සිටියේය. තවද ශ්‍රී ලංකා ආණ්ඩුක්‍රම ව්‍යවස්ථාවේ දැනට සංශෝධන 18ක් සිදුව ඇති බවත්, එහි 17 වැනි සංශෝධනයෙන් ප්‍රජාතන්ත්‍රවාදී, ස්වාධින, දේශපාලනයෙන් තොර ගමනකට රට තුළ පාර විවෘත වූ නමුත් 18 වැනි සංශෝධනය පැමිණි විගස 17 අකර්මණ්‍ය වූ බවත්, සෝභිත හිමියන් සඳහන් කළේය. මේ නිසා රාජ්‍ය පරිපාලන, පොලීසිය, මැතිවරණ, අල්ලස් හා දූෂණ යන අංශවල කඩාවැටීමක් පෙන්නුම් කර ඇති බවත්, එහි බරපතළම අපරාධය අධිකරණය දේශපාලනීකරණය වීම බවත්, මේ නිසා අගවිනිසුරු, ශ්‍රේෂ්ඨාධිකරණයේ විනිසුරුවන්, අභියාචනාධිකරණයේ විනිසුරුවන් පත්කරන්නේ ජනපතිවරයා විසින් බැවින් ඒවායේ ස්වාධීනත්වය පිළිබඳ ගැටලු මතුව ඇතැයි උන්වහන්සේ පෙන්වාදුන්නේය. එසේම වත්මන් මනාප ක්‍රමයත් සමග බැඳී පවතින මැතිවරණ ක්‍රමය රටට මහා විනාශයක් අත්කර දී ඇති බවත්, එම මැතිවරණ ක්‍රමය අහෝසි කළ යුතු බවත්, අද පැවැති සාකච්ඡාවේදී අවධාරණය කෙරුණු බව උන්වහන්සේ කියා සිටියේය. මේ ආකාරයට නීතියේ ස්වාධිපත්‍ය ආරක්ෂා කිරීම, ප්‍රජාතන්ත්‍රවාදය සුරක්ෂිත කර ගැනීම ඇතුළු කාරණා ගැන තවදුරටත් දේශපාලන පක්ෂ, බහුජන සංවිධාන සමග දිගටම සාකච්ඡා කරන බවද සෝභිත හිමියන් එහිදී වැඩිදුරටත් පැවසුවේය. එහිදී මාධ්‍ය ඇමතු අමාත්‍ය විමල් වීරවංශ මහතා කියා සිටියේ මාදුළුවාවේ සෝභිත හිමියන්ගේ කරුණු පිළිබඳව තම පක්ෂයේ අදහස් ද ඉදිරිපත් කළ බවයි. රටේ සමාජ, ආර්ථික, ප්‍රතිසංස්කරණමය ‍වෙනසකට පොදු අදහසක් ඇති බවත් එම යහපත් පියවර සඳහා රට තල්ලු කළ යුතු බවත් ඇමතිවරයා කියා සිටියේය. ඒ අනූව රට තුළ යහපත් ප්‍රතිසංස්කරණමය පරිවර්ථනයක් වෙනුවෙන් ජනාධිපතිතුමා ඇතුළු ආණ්ඩුවට මැදිහත්වීමක් කරන්න බලාපොරොත්තු වෙන බවද ඒ මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=44510", "Category": null, "Parent URL": null}