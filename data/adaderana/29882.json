{"Source": "Adaderana", "Timestamp": "December 11, 2012 05:24 pm", "Headline": " අණුක තාක්ෂණය යොදා ගන්න", "News Content": "රෝග 4ක් සම්බන්ධයෙන් සිදුකෙරෙන පරීක්ෂණ සඳහා අණුක තාක්ෂණය යොදා ගැනීමට පියවර ගන්නා ලෙස සෞඛ්‍ය අමාත්‍ය මෛත්‍රීපාල සිරිසේන මහතා අදාළ නිලධාරීන්ට උපදෙස් ලබාදී තිබේ. දැනට සිදුකෙරෙන පරීක්ෂණ ක්‍රමවේදය වෙනුවට මෙම තාක්ෂණය යොදා ගන්නා ලෙස එලෙස උපදෙස් දී ඇත. මේවන විට මෙම අණුක තාක්ෂණය ලෝකයේ බොහෝ රටවල භාවිත කෙරෙන අතර එම ක්‍රමවේදය මෙරට තුළ ක්‍රියාත්මක කිරීමට ඇති හැකියාව පිළිබඳ සොයා බලන ලෙස ද සෞඛ්‍ය අමාත්‍යවරයා උපදෙස් ලබාදී තිබේ. මේ අනුව බරවා, කොකු පනු රෝගය, ලිච් මෙනාසීස් හා ලාදුරු යන රෝග සම්බන්ධයෙන් පරීක්ෂණ පැවැත්වීමට මෙම අණුක තාක්ෂණය යොදා ගැනීමට නියමිතය. බරවා රෝගය දැනට මෙරටින් තුරන් කර ඇතත් බරවා පරපෝෂිතයා සහිත මදුරුවන් තවමත් මෙරට සිටින බව සෞඛ්‍ය අමාත්‍යාංශය සඳහන් කළේය. මේ හේතුව නිසා මෙම පරපෝෂිතයන් රුධිරයේ ඇත්දැයි සෙවීමට රුධිර සාම්පල ලබාගැනීම සිදුකරනුයේ රාත්‍රී කාලයේදීය. එහෙත් මෙම නව තාක්ෂණය තුළින් රාත්‍රී කාලයේ රුධිර සාම්පල ලබාගැනීම අවශ්‍ය නොවන බව සෞඛ්‍ය අමාත්‍යාංශය සඳහන් කළේය. මෙම නව තාක්ෂණය සම්බන්ධයෙන් පරීක්ෂණ පැවැත්වීම සඳහා සෞඛ්‍ය අමාත්‍යාංශයේ ඉල්ලීම පරිදි එක්සත් රාජධානියේ ලිවර්පුල් විශ්ව විද්‍යාලයේ ඝර්ම කලාපීය රෝග පිළිබඳ අධ්‍යයන ආයතනයේ විශේෂඥයින් දෙදෙනෙක් මෙරටට පැමිණ තිබේ.", "URL": "https://sinhala.adaderana.lk/news.php?nid=29882", "Category": null, "Parent URL": null}