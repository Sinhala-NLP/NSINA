{"Source": "Adaderana", "Timestamp": "December 21, 2016 04:43 pm", "Headline": " ඒ කතා බොරු - මහින්ද ආවොත් බංකොලොත් - චීන්නු ක්‍රිකට් ගහන්නේ නෑ", "News Content": "හම්බන්තොට වරායේ කටයුතු සම්බන්ධයෙන් චීනය සමග එළඹෙන ගිවිසුම පිළිබඳව කරුණු අනාවරණය කිරීම සඳහා ජාත්‍යන්තර වෙළඳ කටයුතු අමාත්‍ය මලික් සමරවික්‍රම මහතා විසින් අද (21) මාධ්‍ය හමුවක් පවත්වන ලදී.එහිදී ඔහු කියා සිටියේ පසුගිය ආණ්ඩුව මෙම වරාය හැදීම සඳහා අමෙරිකානු ඩොලර් බිලියන 1.35ක ණයක් ලබාගෙන ඇති බවයි.එම ණය හා පොලී ගෙවීම, සේවක පඩි ගෙවීම, රක්ෂණ ගාස්තු, වරාය නඩත්තු ගාස්තු ආදි සියල්ල සලකා බැලීමේදී හම්බන්තොට වරායෙන් පාඩුවක් මිස ලාබයක් නැති බවත්, මේ නිසා කොළඹ වරායේ ලාබයෙන්ද සියයට 60ක් ඒ සඳහා ගෙවීමට සිදුව ඇති බවත්, හෙතෙම පැවසුවේය.මෙම කරුණු සලකා හම්බන්තොට වරායේ කටයුතු එය සාදනු ලැබූ චීන සමාගමකට පැවරීමට තීරණය කළ බවත්, එහිදී ලොව වරාය කටයුතු සම්බන්ධයෙන් පළපුරුද්දක් ඇති චීනයේ හොඳම සමාගම් දෙකක් වන චයිනා හාබර් හා චයිනා මර්චන්ට් සමාගම් දෙක සමග පැවැති සාකච්ඡාවල ප්‍රතිඵලයක් ලෙස චයිනා මර්චන්ට් සමාගමට එහි කටයුතු පැවරීමට තීරණය වූ බවත්, එය කැබිනට් මණ්ඩලය විසින් පවා අනුමත කළ බවත්, ඇමතිවරයා එහිදී ‍කීවේය.මීට සමගාමිව හම්බන්තොටින් අක්කර 15,000ක් චීනයට ලබාදී කර්මාන්ත ශාලා ඇති කරන බවත්, එමඟින් ලක්ෂ 4ට රැකියා ලබාදෙන බවත්, මෙරට චීන කොලණියක් කිරීමේ කතා බොරු බවත්, එම රැකියා අවස්ථාවලින් සියයට 95ක් පමණ ලාංකිකයින්ට හිමිවන බවත්, ඒ මහතා ‍පැවසුවේය.මෙම කරුණු නිවැරදිව නොදැන හම්බන්තොට වරාය සම්බන්ධයෙන් ඇතැමුන් විවිධ ප්‍රචාර ගෙන යන බවද පැවසූ අමාත්‍යවරයා එහි සම්පූර්ණ මෙහෙයුම් කටයුතු චීනය විසින් සිදුකරන නමුත් ආරක්ෂක කටයුතු සිදුකරන්නේ ශ්‍රී ලංකා නාවික හමුදාව විසින් බවත්, අවධාරණය කළේය.පොදු විපක්ෂය ජනතාව නොමඟ යවන්නේ මෙම වරාය ගිවිසුම මගින් රටේ ආර්ථිකය නිවැරදි මගට පැමිණීමත් සමග ඔවුන්ට නැවත බලය ලබා ගැනීමට අවස්ථාව නොලැබෙන නිසා බවත්, එසේම මහින්ද රාජපක්ෂ මහතා යළි බලයට පැමිණියහොත් නැවතත් රට බංකොලොත් විය හැකි බවත්, මාධ්‍යවේදියෙකු නැඟු ප්‍රශ්නයකට පිළිතුරු ලෙස හෙතෙම පෙන්වාදුන්නේය.මහින්ද රාජපක්ෂ ආණ්ඩුව සමයේ හම්බන්තොටින් අක්කර 6000ක් චීනයට ලබාදීමට ගිය නමුත් වත්මන් ආණ්ඩුව අක්කර 15,000ක් ලබාදෙන්නේ මන්දැයි ඇසූ ප්‍රශ්නයකදී අමාත්‍යවරයා පැවසුවේ එය චීනය සමග සිදුකරන සාකච්ඡාවලදී වත්මන් ආණ්ඩුව දැක්වූ දක්ෂතාවයේ ප්‍රතිඵලයක් බවයි.මහින්ද රාජපක්ෂ ආණ්ඩුවේ පාඩු ලබන ව්‍යාපෘති චීනයටම දෙනවානම් සූරියවැව ක්‍රීඩාංගණයත් චීනයටම දෙනවාදැයි මාධ්‍යවේදියෙකු නැවතත් ප්‍රශ්නයක් ඇසූ අවස්ථාවේ අමාත්‍යවරයා පැවසුවේ \"අවාසනාවට චීනේ ක්‍රිකට් ගහන්නේ නෑ\" යනුවෙනි.", "URL": "https://sinhala.adaderana.lk/news.php?nid=67232", "Category": null, "Parent URL": null}