{"Source": "Adaderana", "Timestamp": "February 12, 2014 07:16 am", "Headline": "හෙරොයින් ජාවාරම්කරුගේ දේපල තහනම්", "News Content": "මහා පරිමාණයෙන් හෙරොයින් ජාවාරමේ නිරතව සිටි රටින් පැන ගිය පුද්ගලයෙකුගේ දේපල තහනම් කිරිමට කොළඹ මහේස්ත්‍රාත් අධිකරණය නියෝග කර තිබේ. කොළඹ අපරාධ පරීක්ෂණ දෙපාර්තමේන්තුවේ මූල්‍ය අංශයේ ස්ථානාධිපතිවරයාගේ ඉල්ලීමකට අනුව කොළඹ ප්‍රධාන මහේස්ත්‍රාත් ගිහාන් පිලපිටිය මහතා දෙල්කඳ ඉඩම් ලියාපදිංචි කාර්යාලයේ ලේඛනාධිකාරිවරයාට මෙම නියෝගය කළ බව අද දෙරණ වාර්තාකරු සඳහන් කළේය. පසුගිය වසරේ නොවැම්බර් 25 වන දින ගුවන් තොටුපළේදි හෙරොයින් ග්රෑම් 30ක් සමඟ ලයිබීරියානු ජාතිකයෙකු අත්අඩංගුවට ගැනුණි. ලයිබීරියානු ජාතික පුද්ගලයාගෙන් සිදුකළ වැඩිදුර ප්‍රශ්න කිරිම් වලදී අනාවරණය වී ඇත්තේ ඔහු සැකකාර වසන්ත සමන් කුමාර නැමැත්තාගෙන් හෙරොයින් මිලට ගෙන ඇති බවයි. පසුව අපරාධ පරීක්ෂණ දෙපාර්තමේන්තුව සිද්ධිය සම්බන්ධයෙන් පරීක්ෂණ ඇරඹීමත් සමග සැකකාර පුද්ගලයා සිය පවුල සමඟ රටින් පැන ගොස් ඇති බව එම දෙපාර්තමේන්තුව අධිකරණයට දැනුම් දෙන ලදී. ඒ අනුව සැකකරු හෙරොයින් ජාවාරම මගින් උපයාගත් කෝටි ගණනක මුදලින් ඔහුගේ බිරිඳගේ සහ නැගණියගේ නමට මිලදී ගෙන ඇති දේපල රැසක් තහනම් කරන ලෙස අධිකරණය නියෝග කර තිබේ. තහනම් කිරිමට නියෝග කළ දේපල අතර මොරටුව ප්‍රදේශයේ පිහිටි රුපියල් කෝටි 5ක් වටිනා නිවසක්, කෝටි 2ක් වටිනා ඉඩමක් සහ තවත් රුපියල් කෝටියක් වටිනා ඉඩමක් මෙන්ම නිවසක් ද වන බව සඳහන්ය. එමෙන්ම පසුගිය සතියේ දි සැකකරුට අයත් ගාල්ල ප්‍රදේශයේ පිහිටි මහල් 10කින් යුත් ගොඩනැගිල්ලක්ද අධිකරණය විසින් තහනම් කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=41053", "Category": null, "Parent URL": null}