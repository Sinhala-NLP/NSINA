{"Source": "Adaderana", "Timestamp": "June 3, 2011 11:55 am", "Headline": "පානදුර බස් වර්ජනයට තවත් මාර්ග 4 ක් එක්වෙයි", "News Content": "පානදුර සිට ආරම්භ වන සියලුම පෞද්ගලික බස් රථවල සේවකයින් විසින් ආරම්භ කරන ලද බස් වර්ජනය සඳහා තවත් මාර්ග කිහිපයක ධාවනය වන පෞද්ගලික බස් රථ සේවකයින් පිරිසක් එක්ව තිබේ. ඒ අනුව වර්ජනය සඳහා මාර්ග අංක 155, 154, 163, 176 ධාවනය වන පෞද්ගලික බස් රථද එක්ව සිටින බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. මෙම වර්ජනයට මුල්වූ ගැටලුව සම්බන්ධව විසඳුමක් ලබාදෙන ලෙස ජනාධිපතිවරයා වෙත පවා දැනුම් දුන් බව අද දෙරණ වෙත අදහස් දක්වමින් විජේරත්න මහතා කියා සිටියේය. අදාළ පහරදිමට සම්බන්ධ පුද්ගලයින් අත්අඩංගුවට ගනු ලැබුවහොත් සිය සේවකයින්ට සාධාරණයක් ඉටුවනු ඇති බව විශ්වාස කරන බව ද ඔහු පෙන්වාදුන්නේය. එසේ අත්අඩංගුවට ගත් වහාම මෙම වර්ජනය නවතා නැවත බස් රථ ධාවනයේ යෙදවීමට කටයුතු කරන බව ගැමුණු විජේරත්න මහතා අවධාරණය කර සිටියේය. මේ අතර කොළඹ -මහනුවර මාර්ගයේ බස් රථ සම්බන්ධයෙන්ද ගැටලුවක් පැනනැගී ඇති බවත්, එම සේවකයින්ද මේ වනවිට බස් ධාවනයෙන් ඉවත්ව සිටින බව හෙතෙම ප්‍රකාශ කළේය. අද(03) පස්වරුව වනවිට අදාළ මාර්ගයේ නැවත බස් රථ ධාවනය සිදුවනු ඇති බව ඒ මහතා වැඩිදුරටත් පෙන්වා සිටියේය. බස්රථ සේවකයෙකුට පහරදීමට විරෝධය පළ කරමින් පානදුර සිට ගමන් ගන්නා පෞද්ගලික බස්රථ ධාවකයින් ඊයේ(02) උදෑසන සිට වර්ජනයක නිරතව සිටියි. අදාළ වර්ජනය සඳහා ඊයේ පස්වරුවේදී අලුත්ගම -කොළඹ, කළුතර -කොළඹ, මතුගම -කොළඹ සහ මොරටුව කොළඹ යන මාර්ගවල ධාවනය වන බස් රථවල සේවකයින් ද එක්විය. මෙම පහරදීමේ සිද්ධිය සම්බන්ධව ලංකා ගමනාගමන මණ්ඩලයට අයත් රත්මලාන ඩිපෝවේ සේවකයින් දෙදෙනෙකු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=16516", "Category": null, "Parent URL": null}