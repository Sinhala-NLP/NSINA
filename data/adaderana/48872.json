{"Source": "Adaderana", "Timestamp": "January 22, 2015 04:56 pm", "Headline": "ටෙලිකොම් මුල් පුටුව පුරවයි", "News Content": "ශ්‍රී ලංකා ටෙලිකොම් සමාගමේ සභාපතිවරයා ලෙස පී.ජී කුමාරසිංහ මහතා පත්කර තිබේ. අද (22) උදෑසන පැවති චාම් උත්සවයකදී ඔහු සිය රාජකාරී කටයුතු ආරම්භ කළ අතර ඔහු මීට පෙර රාජ්‍ය දැව සංස්ථාවේ සාමාන්‍යාධිකාරීවරයා ලෙස සේවය කර ඇත. කුමාරසිංහ මහතා රාජ්‍ය දැව සංස්ථාවේ 2006 වසරේ සිට ප්‍රධාන විධායක නිලධාරී සහ සමාන්‍යාධිකාරී ලෙස කටයුතු කර ඇති අතර ඉකුත් ජනාධිපතිවරණයේදී පොදු අපේක්ෂක ලෙස වත්මන් ජනාධිපති මෛත්‍රීපාල සිරිසේන මහතා සිය අපේක්ෂකත්වය ප්‍රසිද්ධ කිරීමෙන් අනතුරුව ඔහුට සිය තනතුරු අහිමි වී ඇති බවද සඳහන්ය. කෙසේ වෙතත් කුමාරසිංහ මහතා Land Reclamation & Development Company Ltd and L.R.D.C. Services (Pvt) Ltd හී සමූහ අධ්‍යක්ෂවරයෙකු මෙන්ම අරලිය සමූහ ව්‍යාපාරයේ මූල්‍ය උපදේශකවරයෙකු ලෙසද කටයුතු කර තිබේ. පරිපාලන කළමනාකරණය පිළිබඳ ශ්‍රී ජයවර්ධන පුර විශ්ව විද්‍යාලයේ මූලික උපාධිය හදාරා ඇති ඔහු ව්‍යාපාර පරිපාලනය හා මහජන කළමනාකරණය පිළිබඳ පශ්චාත් උපාධි දෙකක් සම්පූර්ණ කර තිබේ. එසේම ව්‍යාපෘති කළමනාකරණය හා ව්‍යාපාර කළමනාකරණය, මූල්‍ය පරිපාලනය ආදී ව්‍යාපාරික විෂය ක්ෂේත්‍රයේ අංශ ගණනාවක දෙස් විදෙස්හි පිළිගත් උසස් අධ්‍යාපන ආයතනවල පශ්චාත් උපාධි ඩිප්ලෝමා හදාරා ඇත. පී.ජී කුමාරසිංහ සිරිසේන මහතා ජනාධිපති මෛත්‍රීපාල සිරිසේන මහතාගේ එක් කුස උපන් සහෝදරයෙකි.", "URL": "https://sinhala.adaderana.lk/news.php?nid=48872", "Category": null, "Parent URL": null}