{"Source": "Adaderana", "Timestamp": "September 16, 2019 12:05 pm", "Headline": "අළු බඳුන ජය පරාජයෙන් තොරව අවසන්", "News Content": "එංගලන්තය සහ ඕස්ට්‍රේලියාව අතර පැවති අළු බඳුන ටෙස්ට් තරගාවලියේ පස්වන සහ අවසන් ටෙස්ට් තරගයෙන් ලකුණු 135ක ජයක් හිමිකර ගැනීමට එංගලන්තය ඊයේ සමත් වුණි. ඒ අනුව මෙවර අළුබඳුන ටෙස්ට් තරගාවලිය අවසන් වූයේ තරග 2ට 2ක් ලෙස ජය පරාජයෙන් තොරවයි. කෙසේ වෙතත් ගියවර ශූරයින් වූ ඕස්ට්‍රේලියාව තවදුරටත් අළුබඳුන ශූරතාව තමන් සතුකර ගැනීමට සමත් වුණි. තරගාවලියේ පස්වන සහ අවසන් ටෙස්ට් තරගයේ ප්‍රථමයෙන් පන්දුවට පහරදුන් එංගලන්තය සිය පළමු ඉනිමට සියළු දෙනා දැවී ලකුණු 394ක් රැස් කරගත්තේය. පන්දු යැවීමේදී මිචෙල් මාර්ෂ් ලකුණු 46කට කඩුළු 5ක් දවා ගත්තේය. පිළිතුරු ලෙස ඕස්ට්‍රේලියාව සිය පළමු ඉනිම සඳහා සියළු දෙනා දැවී රැස් කරගත්තේ ලකුණු 225ක් පමණයි. එහිදී විශිෂ්ට පන්දු යැවීමක නිරත වූ ජොෆ්රා ආචර් ලකුණු 62කට කඩුළු 6ක් දවා ගත්තේය. අනතුරුව එංගලන්තය සිය දෙවන ඉනිමට සියළු දෙනා දැවී ලකුණු 329ක් රැස් කරගත්තේ ඕස්ට්‍රේලියාවට ජයග්‍රහණය සඳහා ලකුණු 399ක ඉලක්කයක් ලබා දෙමින්. නමුත් ඕස්ට්‍රේලියාවට සිය දෙවන ඉනිමට සියළු දෙනා දැවී රැස් කරගත හැකිවූයේ ලකුණු 263ක් පමණයි. ඕස්ට්‍රේලියාව වෙනුවෙන් මැතිව් වේඩ් ලකුණු 117ක් රැස් කළේය. ඒ අනුව අළුබඳුන ටෙස්ට් තරගාවලියේ පස්වන තරගයෙන් ලකුණු 135ක ජයක් හිමිකර ගැනීමට එංගලන්තය සමත් වුණි. තරගයේ වීරයා සම්මානය ජොෆ්රා ආචර් හිමිකර ගත් අතර තරගාවලියේ වීරයා සම්මානය බෙන් ස්ටෝක්ස් සහ ස්ටීව් ස්මිත් හිමිකර ගත්තේය.", "URL": "https://sinhala.adaderana.lk/news.php?nid=119220", "Category": null, "Parent URL": null}