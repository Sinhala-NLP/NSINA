{"Source": "Adaderana", "Timestamp": "June 23, 2014 02:05 pm", "Headline": "අතාවුල්ලා දුර දකී! - ගැටුම්වලට මුල විදේශීය කුමන්ත්‍රණලු!", "News Content": "විදේශ රටවල කුමන්ත්‍රණ අලුත්ගම, බේරුවල සිද්ධීන් වලට හේතුව බවත් ජනාධිපති මහින්ද රාජපක්ෂ මහතාගේ ඡන්ද පදනම නැති කිරීම එහි අරමුණ බවත් පළාත් පාලන හා පළාත් සභා අමාත්‍ය ඒ.එල්.එම් අතාවුල්ලා මහතා පවසයි. පන්සල්, පල්ලිවලට පහරදී සිංහල - මුස්ලිම් ජනතාව අතර ගැටුම් ඇති කිරීම එම විදේශීය කුමන්ත්‍රණකරුවන්ගේ උපක්‍රමය බැව් හෙතෙම‍ පෙන්වාදෙයි. එමගින් ශ්‍රී ලංකාව තුළ ජාතිවාදී ගැටුම් ඇති බව පෙන්වාදීමත් මෙම ප්‍රශ්න ජීනිවා මානව හිමිකම් කවුන්සිලය වෙත ගෙනයාමත් මෙම උපක්‍රමවල අරමුණ යැයිද ඔහු කියයි. මීට පෙර මේ රට තුළ මෙවන් ගැටුම් නොතිබුණු බවත් අතීතයේ මුස්ලිම් ජනතාව රජවරුන්ගේ විශ්වාසය දිනාගෙන කටයුතු කළ පිරිසක් බවත් අමාත්‍යවරයා පෙන්වාදෙයි. පුරනැඟුම වැඩසටහන යටතේ පළාත් පාලන ආයතන 108ක් වෙත පරිගණක හා සන්නිවේදන උපකරණ ලබාදීම වෙනුවෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී අද (23) පෙරවරුවේ පැවැති උත්සවයකදී අමාත්‍යවරයා මේ අදහස් පළ කළේය.", "URL": "https://sinhala.adaderana.lk/news.php?nid=44168", "Category": null, "Parent URL": null}