{"Source": "Adaderana", "Timestamp": "September 29, 2018 09:57 pm", "Headline": "යෝජිත අමෙරිකානු ශ්‍රේෂ්ඨාධිකරණයේ විනිසුරුවරයෙකුට ජනතාවගේ විරෝධය", "News Content": "අමෙරිකානු ශ්‍රේෂ්ඨාධිකරණයේ විනිසුරුවරයෙකු ලෙස යෝජිත පුද්ගලයෙකු සඳහා එරට ජනතාවගේ විරෝධය පළවී තිබේ. අදාළ තනතුර සඳහා එම පුද්ගලයා නිර්දේශ කර ඇත්තේ ට්‍රම්ප් ජනාධිපතිවරයා විසින් බව සඳහන්ය. අමෙරිකානු ශ්‍රේෂ්ඨාධිකරණයේ විනිසුරුවරයෙකු ලෙස යෝජිත බ්‍රෙට් කැවනෝට එරෙහිව කාන්තාවන් පිරිසක් විරෝධතාවක් පවත්වා තිබේ. ඔහුට එල්ල වී ඇති ලිංගික අපචාර චෝදනා මත කොංග්‍රසයේ පැවති නඩු විභාගයෙන් දිනකට පසුව මෙය පැවැත්විණි. රිපබ්ලිකන් පක්ෂයේ නායකත්වයෙන් යුත් කමිටුවක මූලිකත්වයෙන් අදාළ නඩු විභාගය පැවති අතර එහිදී එරට විශ්ව විද්‍යාලයක මහාචාර්යවරියක් වන ක්‍රිස්ටීන් බ්ලැසී, බ්‍රෙට් කැවනෝ තමාට ලිංගික අතවරයක් සිදුකළ බවට කරුණු දැක්විය. කෙසේ වෙතත් ඇයගේ ප්‍රකාශ අසත්‍ය බව පවසමින් ඔහු එම චෝදනා ප්‍රතික්ෂේප කරයි. ඩිමොක්‍රටික් විරෝධතාකරුවන්ද විරෝධතාවට එක්ව සිටි අතර ඔවුන් බ්‍රෙට් කැවනෝ ශ්‍රේෂ්ඨාධිකරණයේ තනතුරක් දැරීමට නුදුස්සෙක් බව අවධාරණය කර සිටියේය. විරෝධතාව සඳහා එක් වූ අමෙරිකානු නිළියක් වන ඇලිසා මිලානෝ ලිංගික හිංසනයේ ගොදුරක් ලෙස තමා ලද අත්දැකීම් මෙහිදී විස්තර කළ අතර ඊට එරෙහිව නැඟී සිටින ලෙස ජනතාවගෙන් ඉල්ලීමක් කළේය. අමෙරිකාවේ ජනප්‍රිය ගායිකාවක් මෙන්ම සිවිල් සමාජ ක්‍රියාකාරිනියක් වන ජෝන් බාඑස් ද මේ සඳහා එක්විය. අමෙරිකානු උපරිමධිකරණයේ සේවය සඳහා ට්‍රම්ප් ජනාධිපති විසින් නිර්දේශිත නාම යෝජනාවක් වන බ්‍රෙට් කැවනෝට ට ඒ සඳහා වන කමිටුවේ අනුමැතිය හිමිවුණේ පසුගිය සිකුරාදා දිනයේයි. කෙසේ වෙතත් එහිදී ඔහුට එල්ල වී ලිංගික අපචාර චෝදනා සම්බන්ධව FBI ආයතනය මැදිහත් වී පරීක්ෂණයක් පැවැත්විය යුතු බවට රිපබ්ලිකන් සෙනෙට් සභික සාමාජික ජෙෆ් ෆ්ලේක් පැවසීය.", "URL": "https://sinhala.adaderana.lk/news.php?nid=96923", "Category": null, "Parent URL": null}