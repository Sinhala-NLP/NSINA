{"Source": "Adaderana", "Timestamp": "August 22, 2015 10:00 pm", "Headline": "තවත් පරාජිතයෙක් ජාතික ලැයිස්තුවෙන්!", "News Content": "මෙවර මහමැතිවරණයේදී අලියා ලකුණින් තරඟ කර මන්ත්‍රී ආසන 4ක් ගත් සමස්ත ලංකා මක්කල් කොංග්‍රසයට එජාපය විසින් ජාතික ලැයිස්තු මන්ත්‍රීධුරයක් දුන් අතර, ඊට ඔවුන් නම් කර ඇත්තේ පුත්තලමෙන් තරග වැද පරාජය වූ මොහොමඩ් හනීපා මොහොමඩ් නවාවිය.මනාප අංක 10 යටතේ පුත්තලමට තරග වැද පරාජය වූ මොහොමඩ් හනීපා මොහොමඩ් නවාවිට ඒ අනූව ජාතික ලැයිස්තුවෙන් මන්ත්‍රීධූරයක් හිමිව ඇත.සමස්ත ලංකා මුස්ලිම් කොංග්‍රසයේ නායකයා වන්නේ හිටපු අමාත්‍ය රිෂාඩ් බදියූදීන් මහතාය.ඒ අනූව එම පක්ෂය විසින් පරාජිත අපේක්ෂකයෙකු එජාප ජාතික ලැයිස්තුව යටතේ ජාතික ලැයිස්තු මන්ත්‍රීධූරයකට නම් කර ඇත.මේ අතර සමස්ත ලංකා මක්කල් කොංග්‍රසයේ ලේකම් වයි. එල්. එස් හමීඩ්ගේ පක්ෂ සමාජිකත්වය හා තනතුර තාවකාලිකව අහෝසි කර ඇත.පක්ෂ විනය කඩ කළ නිසා පක්ෂ සාමාජිකත්වය අත්හිටවූ බව පක්ෂ නායක රිෂාඩ් බදියුදීන් අද පැවැති මාධ්‍ය හමුවකදී පැවසීය.මේ අතර එක්සත් ජනතා නිදහස් සන්ධාන ජාතික ලැයිස්තුවෙන් මන්ත්‍රී ධුර නොලැබුණැයි කියමින් මහජන එක්සත් පෙරමුණේ සෝමවීර චන්ද්‍රසිරි හා ජාතික නිදහස් පෙරමුණේ පියසිරි විජේනායක මහත්වරු ඇතුළු පිරිසක් අද නවගමුව, පත්තිනි දේවාලයට ගොස් පොල් ගැසූ අතර පරාජිතයින් නම් කිරීමට එරෙහිව ඉදිරියේ නීතිමය පියවර ගන්නා බව ද කියා සිටියහ.", "URL": "https://sinhala.adaderana.lk/news.php?nid=53398", "Category": null, "Parent URL": null}