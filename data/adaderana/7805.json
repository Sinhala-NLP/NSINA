{"Source": "Adaderana", "Timestamp": "April 15, 2010 08:37 am", "Headline": "යළි පැමිණීමට විශේෂ ප්‍රවාහන සැලැස්මක්", "News Content": "අලුත් අවුරුදු වෙනුවෙන් ගම්බිම් බලා ගිය ජනතාවට යළි රැකියා සඳහා කොළඹට පැමිණීමට අවශ්‍ය ප්‍රවාහන පහසුකම් සැළසීමට පියවර ගෙන ඇති බව ලංකා ගමනා ගමන මණ්ඩලය පවසයි. අද දිනය තුළද කොළඹ සිට දුර පළාත් දක්වා සාමාන්‍ය පරිදි බස් සේවාවන් ක්‍රියාත්මක වන බව පිටකොටුව මධ්‍යම බස් නැවතුම් පොළේ කලමණාකරු තිලක් වික්‍රමසිංහ මහතා සඳහන් කළේය. දුර පළාත් වල සිට කොළඹට පැමිණීම සඳහා පෞද්ගලික බස් රථ හා ලංගම බස් රථ ඒකාබද්ධව විශේෂ ප්‍රවාහන සැලැස්මක් ක්‍රියාත්මක කරන බව තිලක් වික්‍රමසිංහ මහතා ප්‍රකාශ කළේය. මේ අතර අද සිට විශේෂ දුම්රිය සේවයක් ද ක්‍රියාත්මක වන බව දුම්රිය පාලක මැදිරිය සඳහන් කළේය. අවුරුදු උත්සවය වෙනුවෙන් ගම්බිම් බලා පිටත්ව ගිය පිරිස් යළි කොළඹට පැමිණිම සඳහා දිනපතා ධාවනය වන දුම්රියට අනුව විශේෂ දුම්රියන් යොදවා ඇති බව දුම්රිය පාලක මැදිරිය පවසයි.", "URL": "https://sinhala.adaderana.lk/news.php?nid=7805", "Category": null, "Parent URL": null}