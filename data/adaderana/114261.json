{"Source": "Adaderana", "Timestamp": "July 16, 2019 01:29 pm", "Headline": "දරුවන් මහ මඟ දමා යන කාලයක දරුවන් වෙනුවෙන් ජීවිතය සොයන ආදරණීය මව්පියෝ", "News Content": "අගහිඟකම් මැද දරුවන් මහ මඟ දමා යන ඇතැමුන් අතරේ ආදර්ශවත් මාපිය යුවළක් ගැන අද දෙරණට නාරම්මල පදේශයෙන් වාර්තා විය. ‍ නාරම්මල මීවැව මහගම ප්‍රදේශයේ පදිංචි කමල් තිලකසිරිත් ඔහුගේ බිරිඳත් මාපිය පදවියට පත්වන්නේ මීට වසර තුන හමාරකට පෙරයි. ඔවුන්ගේ බලාපොරොත්තු සැබෑ කරමින් මෙලොව එළිය දුටු සෙනලි නෙහන්සා සහ සෙනෙල් නෙහන්ස නම් මේ නිවුන් දරුවන් දෙදෙනා උපතින්ම ස්නායූ ආබාධයකින් පෙළෙයි. දරුවන් මහ මඟ දමා යන ඇතැමුන් අතරේ මේ මාපිය යුවළ ගතවන හැම නිමේෂයක්ම ගෙවා දමන්නේ මේ පූංචි දරුවන් දෙදෙනා කෙදිනක හෝ සුවපත් වෙතැයි අපේක්ෂාවෙන්. කොළඹ රිඡ්වේ ආර්යා ළමා රෝහලට මසකට දින කිහිපයක් සෙනලි සහ සෙනෙල් ප්‍රතිකාර සඳහා රැගෙන ආ යුතුයි. බස් රථයකින් මේ දරුවන් දෙදෙනා කොළඹට රැගෙන එන්නට නොහැකි නිසා විශාල මුදලක් වැය කර වාහනයක් වෙන්කර ගැනීමත් ස්ථිර රැකියාවක් නොමැති දරුවන්ගේ පියාට ගැටලුවක්. දරුවන්ට අවශ්‍යය ඖෂධ සදහා විශාල මුදලක් මසකට වැය කරන්නටත් මේ මව්පියන්ට සිදුවෙයි. මේ පූංචි දරුවන් දෙන්නා දෙපයින් නැගී සිටිනු ඇතැයි සිහින දකින මේ මව්පියන්ට සහය වන්නට ඔබටත් හැකිනම් එය මහගු සද්කාර්යයක් වනු ඇති. වැඩි විස්තර සඳහා අමතන්න- දුරකථන අංක - 0769159833 (කමල් තිලකසිරි මහතා)", "URL": "https://sinhala.adaderana.lk/news.php?nid=114261", "Category": null, "Parent URL": null}