{"Source": "Adaderana", "Timestamp": "June 11, 2014 09:33 am", "Headline": "ජනතාවගේ සෞඛ්‍ය ගැන හිතා දන්සැල් දෙන්න", "News Content": "පොසොන් සමය තුළ දිවයින පුරා දන්සැල් 3482 ක් පවත්වන බවට සංවිධායකයින් විසින් ඒ ඒ ප්‍රදේශ වල පිහිටි ප්‍රාදේශීය සෞඛ්‍ය සේවා අධ්‍යක්ෂක කාර්යාල වෙත දන්වා ඇතැයි ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. පොසොන් සමය තුළ පැවැත්වීමට නියමිත දන්සැල් පූර්ව ලියාපදිංචියක් කරන ලෙස මහජන සෞඛ්‍ය පරීක්ෂකවරුන්ගේ සංගමය ඉල්ලීමක් කර තිබුණි. එම ඉල්ලීමට ප්‍රතිචාර ලෙස දන්සැල් සංවිධායකයින් විසින් මෙම දැනුම්දීම සිදු කර ඇත. ඉන් දන්සැල් 134 ක් පවත්වන බව දන්වා ඇත්තේ අනුරාධපුර නගර සභා බල සීමාවේ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උප ලේකම් සී.එස්.මුතුකුඩ මහතා පැවසීය. මෙසේ දැනුම් දී ඇති සියලූම දන්සැල් සංවිධායකයින් පුර්ව දැනුවත් කිරීම මහජන සෞඛ්‍ය පරීක්ෂකවරුන් විසින් මේ වන විටත් ආරම්භ කර ඇති අතර, දන්සැල් පැවැත්වෙන අවස්ථා වලදී ඒවා පරීක්ෂා කිරීමද සිදුවන බව මුතුකුඩ මහතා පැවසීය. පසුගිය දිනවල දිවයිනට බලපෑ අයහපත් කාලගුණික තත්ත්වය හේතුවෙන් බෝ වන රෝග පැතිර යාමේ ප්‍රවණතාවයක් ඇති බැවින් සිසිල් පැන් දන්සැල් පැවැත්වීමෙන් වැළකී සිටීම යෝග්‍ය බවද මෙහිදී මහජන සෞඛ්‍ය පරීක්ෂකවරුන් දන්සැල් සංවිධායකයින් ගෙන් ඉල්ලීමක් කරන ලදී. ඊටද යහපත් ප්‍රතිචාර ලැබී ඇතැයි මහජන සෞඛ්‍ය පරීක්ෂකවරුන්ගේ සංගමය කියා සිටී. මහජන සෞඛ්‍ය පරීක්ෂකවරුන් විසින් දන්සැල් සංවිධායකයින්ගෙන් කරන ලද එම ඉල්ලීම ඉතාමත්ම කාලෝචිත වැදගත් එකක් බව ජනාධිපති ලේකම් කාර්යාලයේ ජාතික පෝෂණ ලේකම් කාර්යාලයේ ජාතික පෝෂණ සම්බන්ධීකාරක වෛද්‍ය ලලිත් චන්ද්‍රදාස මහතා සඳහන් කරයි. ජාතික අවශ්‍යතාවයකදී මෙවැනි ඉල්ලීම් සිදු කිරීම අත්‍යාවශ්‍ය බවත් පෙන්වාදෙන වෛද්‍ය ලලිත් චන්ද්‍රදාස මහතා බෝ නොවන රෝග පාලනය කිරීම සඳහා දන්සැල් වලදී සීනි සහ ලුනු මිශ්‍ර ආහාර අඩුවෙන් ලබාදීම කෙරෙහි වැඩි අවධානයක් යොමු කරන ලෙසද ඉල්ලීමක් කර ඇත. පසුගිය වෙසක් සමයේ දිවයින පුරා දන්සැල් 4648 ක් පවත්වන බවට සංවිධායකයින් විසින් දන්වා තිබූ නමුත් මහජන සෞඛ්‍ය පරීක්ෂකවරුන් විසින් දන්සැල් 7118 ක් පරීක්ෂා කර තිබුණි. ඉන් දන්සැල් 04 ක් පවත්වා ගෙන යාම අත්හිටවූ අතර දන්සැල් 148 ක අඩුපාඩු සකස් කිරීමෙන් පසුව පවත්වා ගෙන යාමට මහජන සෞඛ්‍ය පරීක්ෂකවරුන් විසින් අවසර ලබාදෙන ලදී.", "URL": "https://sinhala.adaderana.lk/news.php?nid=43884", "Category": null, "Parent URL": null}