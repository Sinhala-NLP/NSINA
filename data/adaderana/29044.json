{"Source": "Adaderana", "Timestamp": "November 9, 2012 01:08 pm", "Headline": "ණය කපා හරිනවා කියා ගොවීන් මුලාකරලා", "News Content": "මෙවර අය වැයෙන් රටේ ආදායම ඉහළ දැමීමට ස්ථීර වැඩපිළිවෙළක් ඉදිරිපත් කර නොමැති බව එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා පවසයි. අය වැය දෙවන වර කියවීමේ විවාදය අද (09) පෙරවරුවේ පාර්ලිමේන්තුවේ දී ආරම්භ වු අවස්ථාවේදී විවාදය ආරම්භ කරමින් මන්ත්‍රීවරයා මේ බව පැවසුවේය. රුපියල අවප්‍රමාණය කිරීම, වැටුප් ඉහළ නැංවීමට ක්‍රියා නොකිරීම ඇතුළු කරුණු කිහිපයක් මත මෙවර අය වැය ද ජාත්‍යන්තර මූල්‍ය අරමුදලේ අවශ්‍යතා මත සකස් කළ එකක් බව පෙනී යන්නේ යැයි මන්ත්‍රීවරයා සඳහන් කළේය. ගොවි ණය කපාහැරීම පිළිබඳ යෝජනා මගින් ගොවීන් මුලාකර ඇති බව රවී කරුණානායක මහතා ප්‍රකාශ කළ අතර එහිදී ජාත්‍යන්තර මුල්‍ය සහයෝගිතාවය පිළිබඳ ජ්‍යෙෂ්ඨ අමාත්‍ය හා මුදල් නියෝජ්‍ය අමාත්‍ය ආචාර්ය සරත් අමුණුගම මහතා ඊට මැදිහත් විය. මහකන්නයේ අස්වැන්න ලබාගන්නා තෙක් බැංකුවලින් ගොවීන් ලබාගත් ණය ආපසු අය කර නොගන්නා අතර පොලිය ද මුළුමනින්ම කපා හැරීමට යෝජනා කර ඇති බව එහිදී නියෝජ්‍ය අමාත්‍යවරයා පෙන්වාදුන්නේය. මේ අතර විශ්ව විද්‍යාල ආචාර්යවරුන්ගේ ඉල්ලීම් සම්බන්ධයෙන් අය වැය ලේඛනය මගින් සැලකිල්ලක් දක්වා නොමැති බව වාචික ප්‍රශ්නයක් යොමු කරමින් අනුර කුමාර දිසානායක මන්ත්‍රීවරයා පැවසුවේය. ඊට පිළිතුරු දෙමින් උසස් අධ්‍යාපන අමාත්‍ය එස්.බි. දිසානායක මහතා සඳහන් කළේ විශ්ව විද්‍යාල ආචාර්යවරුන්ට ලබාදී ඇති දීමනාවල සංශෝධනයක් සිදුවිය යුතු බව තමන් ද පිළිගන්නා බවයි. විවාදය තවදුරටත් පැවැත්වෙයි.", "URL": "https://sinhala.adaderana.lk/news.php?nid=29044", "Category": null, "Parent URL": null}