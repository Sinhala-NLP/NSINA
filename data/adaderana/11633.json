{"Source": "Adaderana", "Timestamp": "October 21, 2010 08:28 am", "Headline": "25 වනදා පැය 3 ක් හෙද සේවය අත්හිටුවයි", "News Content": "මුලික ඉල්ලීම් 10ක් මුල් කර ගනිමින් රජයේ හෙද නිලධාරීන්ගේ සංගමය වෘත්තීය ක්‍රියාමාර්ගයකට අවතීර්ණ වීමට තීරණය කර තිබේ. ලබන සඳුදා සිට කොළඹ ජාතික රෝහල ඇතුළු රෝහල් රැසක අදාළ වෘත්තීය ක්‍රියාමාර්ගය ගැනීමට කටයුතු කරන බව එම සංගමයේ සභාපති සමන් රත්නප්‍රිය මහතා සඳහන් කළේය. ඒ අනුව ඔක්තොම්බර් 25 වන සඳුදා දින පෙරවරු 8 සිට 11 දක්වා පැය 3 ක කාලයක් සේවාවෙන් ඉවත්වීමේ ක්‍රියා මාර්ගයක් අනුගමනය කිරීමට තීරණය කළ බව ඒ සම්බන්ධයෙන් වැඩි දුරටත් අදහස් දක්වමින් රත්නප්‍රිය මහතා ප්‍රකාශ කළේය. සෞඛ්‍ය බලධාරීන් සමග වසරක පමණ කාලයක් හෙද සේවාවට අදාළ මූලික ඉල්ලීම් 10 ක් පිළිබඳව සාකච්ඡා කළ බවත්, මේ වනතෙක් ඒ සඳහා කිසිදු අවසන් විසඳුමක් නොලැබීම මෙම ක්‍රියා මාර්ගය ගැනීමට හේතු වූ බව ද ඔහු පෙන්වා දුන්නේය. මෙම ගැටලු සම්බන්ධයෙන් මැදිහත්ව සාධාරණ විසඳුමක් ලබාදෙන ලෙස සෞඛ්‍ය අමාත්‍යවරයාගෙන් ඉල්ලා සිටින බව ද හෙතෙම අවධාරණය කළේය. එසේ නොවුනහොත් මෙම තත්ත්වයට වඩා බරපතල ක්‍රියා මාර්ගයකට යාමට සිදුවනු ඇති බව ද සමන් රත්නප්‍රිය මහතා සඳහන් කළේය.", "URL": "https://sinhala.adaderana.lk/news.php?nid=11633", "Category": null, "Parent URL": null}