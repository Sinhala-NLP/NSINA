{"Source": "Adaderana", "Timestamp": "January 12, 2012 01:12 pm", "Headline": "එක්නැලිගොඩ ගැන සොයන්න මහේස්ත්‍රාත්ට කල් ලැබෙයි", "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් විමර්ශන පැවැත්වීම සඳහා අභියාචනාධිකරණය හෝමාගම ම‍හේස්ත්‍රාත්වරයා වෙත කල් ලබා දී තිබේ. ප්‍රගීත් ‍එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මිය ඉදිරිපත් කළ පෙත්සමක් අද විභාගයට ගත් අවස්ථාවේ දී අභියාචනාධිකරණය විසින් මෙම නියෝගය ලබා දී ඇත. අදාළ පෙත්සම කැඳවූ අවස්ථාවේ රජයේ නීතිඥවරයා අද අධිකරණයට දැනුම්දී සිටියේ හෝමාගම මහේස්ත්‍රාත්වරයා විසින් නීතිපති මොහාන් පීරිස් මහතා සාක්ෂිකරුවකු ලෙස කැඳවීමට තීරණය කර ඇති බවයි. එම සාක්ෂිය අසා දැනගත් ප්‍රවාදයක් නිසා මොහාන් පීරිස් මහතා අධිකරණයට කැඳවීම නීති විරෝධී බවටයි රජයේ නීතිඥයා අභියාචනාධිකරණය හමුවේ කරුණු දක්වමින් ප්‍රකාශ කරන ලදී. එහෙත් ඊට අදාළව තීරණයකත් නොදුන් අභියාචනාධිකරණය විසින් ඒ පිළිබඳ මහේස්ත්‍රාත්වරයා ක්‍රියා කළ යුත්තේ සාක්ෂි ආඥාපනත ට අනුකූලව බැවින් ඒ පිළිබඳ යම් පැමිණිල්ලක් තිබේනම් ඉදිරියේදී අධිකරණයට දැනුම්දිය හැකි බව පෙන්වා දී තිබේ. අනතුරුව පෙත්සම් විභාගය පෙබරවාරි මස 15 දින දක්වා කල්තැබීමට අභියාචනාධිකරණය තීන්දු කර ඇති අතර එදිනයට මෙහි ප්‍රගතිය පිළිබඳ කරුණු වාර්තා කරන ලෙස හෝමාගම මහේස්ත්‍රාත්වරයාට නියෝග කරන ලදී.", "URL": "https://sinhala.adaderana.lk/news.php?nid=21335", "Category": null, "Parent URL": null}