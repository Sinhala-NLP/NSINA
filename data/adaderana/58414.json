{"Source": "Adaderana", "Timestamp": "March 20, 2016 12:53 pm", "Headline": " වකුගඩු ජාවාරමේ විමර්ශන සඳහා ජාත්‍යන්තර පොලිස් සහය", "News Content": "ශ්‍රී ලංකාව සහ ඉන්දියාව අතර සිදුව ඇති බව කියන වකුගඩු ජාවාරම සම්බන්ධයෙන් සිදුකෙරෙන විමර්ශන සඳහා ජාත්‍යන්තර පොලීසියේ සහය ලබා ගැනීමට ඉන්දීය පොලීසිය සූදානම්වෙයි.අදාළ ජාවාරම ජාත්‍යන්තරව සිදුව ඇති බැවින් ඒ සඳහා ජාත්‍යන්තර පොලීසියේ සහය ලබාගැනීමට සිද්ධිය පිළිබඳ විමර්ශන සිදුකරන ඉන්දීය ආනන්ද් දිස්ත්‍රික් පොලිසිය තීරණය කර ඇති බව සඳහන්ය.පන්දෝලී, මුම්බායි සහ දිල්ලි යන ප්‍රදේශවල සිදුව ඇති මෙම වකුගඩු ජාවාරමට සම්බන්ධ ප්‍රධාන සැකකරුවන් අත්අඩංගුවට ගැනීම ඔවුන්ගේ අරමුණ වී තිබේ.ඒ අනුව මේ පිළිබඳ මධ්‍යම රජය දැනුම්වත් කිරීමෙන් අනතුරුව ජාත්‍යන්තර පොලීසියේ සහය ලබාගැනීමට අවශ්‍ය කටයුතු සිදුකරන බව ආනන්ද් දිස්ත්‍රික් පොලීසිය පවසයි.එරට පන්දෝලි ප්‍රදේශයේ පුද්ගලයින් පිරිසක් ජාවාරම්කරුවන් මාර්ගයෙන් ශ්‍රි ලංකාවට පැමිණ මුදලට වකුගඩු අලෙවි කර ඇති බවට පසුගියදා තොරතුරු අනාවරණය වුණි.ඊට අදාළව සැකකරුවන් තිදෙනෙකු මේ වන විට ඉන්දීය පොලීසිය විසින් අත්අඩංගුවට ගෙන තිබේ.ශ්‍රී ලංකාව සහ ඉන්දියාව අතර සිදුවු බව කියන වකුගඩු ජාවාරම සම්බන්ධයෙන් මීට පෙර අවස්ථා කිහිපයකදීම තොරතුරු වාර්තා වී තිබුණි.", "URL": "https://sinhala.adaderana.lk/news.php?nid=58414", "Category": null, "Parent URL": null}