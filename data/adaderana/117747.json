{"Source": "Adaderana", "Timestamp": "August 29, 2019 10:53 am", "Headline": "මාර්ගය පිරිසිදු කරන්නියගේ සුරතලා", "News Content": "ගෘහාශ්‍රිතව වාසය කරන සත්ත්වයන්ට මිනිසාගේ නොමඳ ආදරය හිමිවන අවස්ථා බොහෝමයි. තායිලන්තයේ වෙසෙන මාර්ගය පිරිසිදු කිරීමේ නිරත කාන්තාවක් ඇයගේ සුරතලා වෙනුවෙන් දක්වන ආදරය අද වන විට කා අතරත් කතාබහට ලක්ව ඇත. සිය බලු සුරතලා ද රැගෙන රැකියාවේ නියුතු ත්‍රිට්රාත් කුවෝආ- රෑම් නම් පිරිසිදුකරන්නිය මේ වන විට ලොව කාගේත් අවධානය දිනාගෙන අවසන්. කුවෝආ ඇගේ බලු සුරතලා ද කරේ එල්ලාගෙන මාර්ග පිරිසිදු කරන දර්ශන මේ වන විට ලොව පුරා සමාජ මාධ්‍ය රැසක ප්‍රසිද්ධ මාතෘකාවක් බවට පත්ව ඇත. බරින් කිලෝ 10ක් වන ඇයගේ බලු සුරතලා පූඩල් - ෂි සු යන සුනඛ ගෝත්‍ර මිශ්‍ර වීමෙන් උපන් සත්ත්වයෙක්. තමන්ගේ තනි නොතනියට සුරතලෙක් අවැසි බවට සිය පෙම්වතාට පැවසීමෙන් පසු ඔහු ත්‍යාග කළ මේ සුරතලාට ඇය දක්වන්නේ මහත් ආදරයක්. ඇය මෙසේ මැස්ඩා නම් සිය සුනඛයාත් රැගෙන සෑම මොහොතකම එහා මෙහා යන්නේ ඒ නිසයි. සිය සුරතලා සිය කාර්යාලය හෝ සේවා ස්ථානය වෙත රැගෙන ඒම මේ වන විට තායිලන්තයේ වඩාත් සුලබ කටයුත්තක් වී ඇත. මෙසේ සිය සුරතලුන් සේවාස්ථානය වෙත රැගෙන ඒමට අවසර ලබාදීමටත් බොහෝ ආයතනය මේ වන විට සූදානමින් පසුවන බවද මේ වාර්තා වල සඳහන්. ඉන් සේවකයන්ගේ මානසික ආතතියට යම් අස්වැසිල්ලක් ලබාදෙනු ඇති බව එම සමාගම්වල මතයයි.", "URL": "https://sinhala.adaderana.lk/news.php?nid=117747", "Category": null, "Parent URL": null}