{"Source": "Adaderana", "Timestamp": "November 2, 2018 02:43 pm", "Headline": "ජවිපෙ සහය රනිල්ට-මහින්දට නෑ", "News Content": "අගමැතිවරයා පත් කිරීම හෝ ඉවත් කිරීම ආණ්ඩුක්‍රම ව්‍යවස්ථාවට අනුකූලව සිදුවිය යුතු බව ජනතා විමුක්ති පෙරමුණ පවසයි. අද(02) පාර්ලිමේන්තුවේ දී පක්ෂ නායකයින් සමඟ කරූ ජයසූරිය මහතා පැවැත් වු සාකච්ඡාවට එක්වෙමින් ජනතා විමුක්ති පෙරමුණේ නායක, පාර්ලිමේන්තු මන්ත්‍රී විජිත හේරත් මහතා මෙම අදහස් පළ කළේය. කෙසේ වෙතත් සිදුවු දේ ව්‍යවස්ථා වීරෝධි බව ද කියා සිටි හේරත් මහතා, පක්ෂයක් ලෙස මෙම ක්‍රියාදාමයට විරුද්ධ වීමට ඒකමතිකව තීරණය කළ බව ද පැවසීය. මෙම ගැටළුව නිරාකරණය කර ගැනීමට පාර්ලිමේන්තුව රැස් කළ යුතු බවත්, ජනාධිපතිවරයා එය ද උල්ලංඝනය කර ඇති බව කියා සිටියේය. කෙසේ වෙතත් පාර්ලිමේන්තුව රැස් කිරීම සම්බන්ධයෙන් මෙතෙක් ජනාධිපතිවරයා කිසිදු නිල දැනුම් දීමක් සිදු කර නොමැති බවත් අගමැතිවරයා ඒ සම්බන්ධයෙන් දැනුම් දුන්න ද ජනාධිපතිවරයාගේ දැන්වීම අවශ්‍ය වන බව ද ඔහු වැඩිදුරටත් සඳහන් කළේය. මේ අතර, ජනතා විමුක්ති පෙරමුණ කිසි විටෙකත් රනිල් වික්‍රමසිංහ මහතාට හෝ මහින්ද රාජපක්ෂ මහතාට සහය නොදෙන බව ද විජිත හේරත් මහතා පවසයි. පක්ෂ කාර්යාලයේදී මේ සම්බන්ධයෙන් අදහස් දක්වමින් ඒ මහතා කියා සිටියේ, මාධ්‍ය විසින් රනිල් වික්‍රමසිංහ මහතාට ජනතා විමුක්ති පෙරමුණේ සහය ලබා දුන් බවට පළ වු පුවත අසත්‍ය බවයි. පසුගිය කාලයේ රනිල් වික්‍රමසිංහ මහතාට විරුද්ධව පාර්ලිමේන්තුව වෙත ඉදිරිපත් කරන ලද විශ්වාසභංගයේදී එයට පක්ෂව ඡන්දය දුන් පක්ෂයක් ලෙස කිසි ලෙසක රනිල් වික්‍රමසිංහ මහතාට කිසිඳු සහයෝගයක් ලබා නොදෙන බවද ඔහු අවධාරණය කරයි. ජනාධිපතිවරයා විසින් නව අගමැතිවරයෙකු පත් කිරීම ව්‍යවස්ථා විරෝධී ක්‍රියාවක් බව වැඩිදුරටත් පෙන්වා දුන් ඒ මහතා පාර්ලිමේන්තුව කැඳවීම සඳහා පමණක් මෙහිදී සහයෝගය ලබා දෙන බව කියා සිටියේය.", "URL": "https://sinhala.adaderana.lk/news.php?nid=98596", "Category": null, "Parent URL": null}