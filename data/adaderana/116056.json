{"Source": "Adaderana", "Timestamp": "August 8, 2019 11:00 am", "Headline": "මීදුමෙන් ගමනා ගමනයට බාධා-රිය ධාවනය පරිස්සමෙන්", "News Content": "මධ්‍යම කඳුකරය පුරා අද(08) අළුයම සිට පවතින දැඩි අයහපත් කාලගුණයත් සමඟම ප්‍රදේශය පුරා ඝන මිදුම් තත්ත්වයක් පැවතිම හේතුවෙන් රථවාහන ගමනා ගමනයට දැඩි බාධා පැමිණ ඇති බව අද දෙරණ වාර්තාකරු පවසයි. අද උදෑසන සිට හැටන් නුවරඑළිය ප්‍රධාන මාර්ගයේත්, හැටන් කොළඹ ප්‍රධාන මාර්ගයේත්, හැටන් මස්කෙලිය බගවන්තලාව මාර්ගයේත් අවට අතුරු මාර්ගවලත් ගිනිගත්හේන නොටන්බ්‍රිජ් මාර්ගයේත් මෙම ඝන මිදුම් තත්ත්වය පවතින බව වාර්තා වෙයි. ඉදිරියට ධාවනය වන වාහනය නොපෙනෙන සේ මෙම ඝන මීදුම් තත්ත්වය පැවතිම නිසා එම මාර්ගවල රථවාහන ධාවනය කිරීමේදි වාහනවල ඉදිරිපස ප්‍රධාන ලාම්පුව දල්වාගෙන සෙමින් සැලකිලිමත් ලෙස ඉවසිමෙන් රිය ධාවනය කරවන ලෙස හැටන් පොලීසිය රියදුරන්ගෙන් ඉල්ලා සිටියි. මෙම ඝන මිදුම් තත්ත්වයත් සමග මධ්‍යම කදුකරයේ බටහිර බැවුම් ප්‍රදේශවල අධිත සුළං තත්ත්වයක් සහ කඩින් කඩ අධික වර්ෂාව පතිත වෙයි.", "URL": "https://sinhala.adaderana.lk/news.php?nid=116056", "Category": null, "Parent URL": null}