{"Source": "Adaderana", "Timestamp": "August 23, 2011 12:55 pm", "Headline": "ග්‍රීස් යකා දිහා බලං ඉඳිද්දි ගෑස් යකා ගෙදරට එනවා", "News Content": "විවිධ ප්‍රදේශ වලින් වාර්තා වන ජනතාව බිය වැද්දීමේ සිද්ධීන් ජනතාවගේ දැවෙන ප්‍රශ්නයක් බවට පත්ව ඇතැයි ජනතා විමුක්ති පෙරමුණ චෝදනා කරයි. එම භීතියට විසඳුම් ලබා දීම සඳහා රජය අපොහොසත් වී ඇති බව කොළඹ අද(23) පෙරවරුවේ පැවති මාධ්‍ය හමුවකට එක්වෙමින් එම පක්ෂයේ ප්‍රධාන ලේකම් ටිල්වින් සිල්වා මහතා පැවසුවේය. ග්‍රීස් යකා සංකල්පය මේ වනවිට දැවැන්ත ඛේදවාචකයක් බවට පත්ව ඇති බවත්, මෙවැනි සරල ප්‍රශ්නයක් සරල අවස්ථාවේදී විසඳාගැනීමට ආණ්ඩුවට වැඩපිළිවෙළක් නොවූ බවට ඔහු චෝදනා කළේය. ආණ්ඩුව විසින් ග්‍රීස් යකා සංකල්පය පැතිරීමට ඉඩ ලබාදුන් බවත්, ඒ අතරතුර එයින් පටු වාසි ලබාගැනීමට උත්සාහ කළ බවත් හෙතෙම පෙන්වාදුන්නේය. ආණ්ඩුව එම ගැටලුව සරලව විසඳාගැනීමට කටයුතු නොකර, ඒ තුළින් දේශපාලන වාසි ලබාගැනීමට උත්සාහ කිරීම නිසා එම ගැටලුව පාරාවළල්ලක් බවට පත්ව ආණ්ඩුව වෙත පැමිණ ඇති බව ද ටිල්වින් සිල්වා මහතා කියා සිටියේය. මේ වනවිට ද ආණ්ඩුව ජනතා අවධානය වෙනත් දෙසකට යොමුකිරීමට උත්සාහ කරන බව හෙතෙම පෙන්වාදුන්නේය. බඩු මිල ඉහළ නැංවුවද ජනතාවට ඒ බව නොදැනෙන බවත්, ග්‍රීස් යකා දෙස ජනතාව බලාසිටියදී ගෑස් යකා නිවසට පැමිණෙන බව එම මාධ්‍ය හමුවේදී වැඩිදුරටත් අදහස් දැක්වූ සිල්වා මහතා අවධාරණය කළේය.", "URL": "https://sinhala.adaderana.lk/news.php?nid=18259", "Category": null, "Parent URL": null}