{"Source": "Adaderana", "Timestamp": "May 12, 2018 02:18 pm", "Headline": "වාරිමාර්ග ඉංජිනේරුවරයාට පහරදීමේ සිද්ධිය-වෘත්තීය ක්‍රියාමාර්ගයකට සූදානම් වෙයි", "News Content": "පොලොන්නරුව ප්‍රාදේශීය වාරිමාර්ග ඉංජිනේරුවරයාට රාජකාරි කටයුත්තක් අතරතුර සිදු කළ පහරදීමට සම්බන්ධ සැකකරුවන් අත්අඩංගුවට ගැනීමට පියවර නොගත හොත් ලබන සතිය ඇතුළත වෘත්තීය ක්‍රියාමාර්ග ආරම්භ කරන බව රාජ්‍ය සේවා ඉංජිනේරු සංගමය පවසයි. පරාක්‍රම සමුද්‍රයේ ඩී 02ක බෙදුම් ඇළේ අනවසර ඉදිකිරීමක් ඉවත් කරන ලෙස කළ අදාළ ඉංජිනේරුවරයා එම ඉදිකිරීම් සිදු කළ පාර්ශවයන්ට දැනුම්දී තිබේ. කෙසේවෙතත් මෙහිදී ඇති වූ බහින්බස්වීමකදී එම පුද්ගලයින් විසින් ඉංජිනේරුවරයාට පහරදී ඇති බව සඳහන්ය. පහරකෑමෙන් තුවාල ලැබූ මෙම ඉංජිනේරුවරයා මේ වන විට පොලොන්නරුව රෝහලේ ප්‍රතිකාර ලබමින් සිටියි. කෙසේවෙතත් රාජ්‍ය සේවා ඉංජිනේරු සංගමය පෙන්වා දෙන්නේ පහරදීම සිදු කළ පුද්ගලයින් මේ දක්වාත් අත්අඩංගුවට ගෙන නොමැති බවයි. මීට විරෝධය පල කරමින් ඉදිරි සතිය තුළ වෘත්තීය සමිති ක්‍රියාමාර්ග ආරම්භ කරන බව ද එහි සභාපති ඩී. අබේසිරිවර්ධන මහතා සඳහන් කළේය.", "URL": "https://sinhala.adaderana.lk/news.php?nid=88978", "Category": null, "Parent URL": null}