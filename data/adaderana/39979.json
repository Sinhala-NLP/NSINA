{"Source": "Adaderana", "Timestamp": "December 31, 2013 08:51 am", "Headline": "මානසික සෞඛ්‍ය පනත සංශෝධනයට සුදානම් ", "News Content": "මානසික සෞඛ්‍ය පනත කඩිනමින් සංශෝධනය කිරීමට සෞඛ්‍ය අමාත්‍යංශයේ අවධානය යොමුව තිබේ. දැනට පවතින්නේ 1956 වසරේ හඳුන්වාදුන් මානසික සෞඛ්‍ය පනත බැවින් එය යාවත්කාලීන කිරීමේ අවශ්‍යතාවක් පැන නැගී ඇති බව සෞඛ්‍ය අමාත්‍යාංශයේ මානසික සෞඛ්‍ය ඒකකය සඳහන් කළේය. ඒ අනුව සංශෝධන සහිත නව පනත මේ වන විටත් සකස් කර ඇති අතර එයට නීතිපතිවරයාගේ අනුමැතිය ද හිමිව තිබේ. ඉදිරියේ දී අදාළ පනත කැබිනට් මණ්ඩලයට ඉදිරිපත් කර සම්මත කර ගැනීමට බලාපොරොත්තු වන බව සෞඛ්‍ය අමාත්‍යාංශයේ මානසික සෞඛ්‍ය ඒකකය සඳහන් කළේය. මෙරට සිටින මානසික රෝගීන්ගෙන් ප්‍රතිකාර සඳහා යොමුවන්නේ 30% ක පමණ පිරිසක් බව වාර්තා වෙයි. නව පනත හඳුන්වාදීම මගින් 70% ක් පමණ වන ප්‍රතිකාර සඳහා යොමු නොවන මානසික රෝගීන්ගෙන් වැඩි දෙනෙකු ප්‍රතිකාර සඳහා යොමු කිරීමට බලාපොරොත්තු වන බව සෞඛ්‍ය අමාත්‍යාංශය වැඩිදුරටත් සඳහන් කළේය. මේ අතර පේරාදෙණිය රෝහලේ මානසික රෝගී ඒකකයේ නේවාසිකව ප්‍රතිකාර ලබමින් සිටි මානසික රෝගියෙකු තවත් රෝගීයෙකුගේ පහරදීමකින් මියගොස් තිබේ. මේ සම්බන්ධයෙන් පරීක්ෂණයක් ද ආරම්භ කර ඇති බව පේරාදෙණිය පොලීසිය සඳහන් කළේය.", "URL": "https://sinhala.adaderana.lk/news.php?nid=39979", "Category": null, "Parent URL": null}