{"Source": "Adaderana", "Timestamp": "August 28, 2016 12:35 pm", "Headline": " නායකයින් ශක්තිමත් වන්නේ පක්ෂය ශක්තිමත් වීම තුළින්", "News Content": "පක්ෂය ශක්තිමත් වීම තුළින් පමණක් දේශපාලන නායකයින් බිහිවන බව අමාත්‍ය නිමල් සිරිපාල ද සිල්වා මහතා පවසයි.අමාත්‍යවරයා පෙන්වා දෙන්නේ නායකයින් ශක්තිමත් වන්නේ පක්ෂය ශක්තිමත් වීම තුළින් පමණක් බවයි. බදුල්ල ප්‍රදේශයේ පැවති උත්සවයකට එක්වෙමින් නිමල් සිරිපාල ද සිල්වා අමාත්‍යවරයා මෙම අදහස් පළ කළේය.එහිදී වැඩිදුරටත් අදහස් දැක්වූ අමාත්‍ය නිමල් සිරිපාල ද සිල්වා මහතා,මේ සංවත්සරය කියන්නේ පුද්ගලයින්ට අයිති දෙයක් නොවෙයි. මෛත්‍රීපාල මැතිතුමාටවත්, රාජපක්ෂ මැතිතුමාටවත්, චන්ද්‍රිකා මැතිණියටවත් අයිති දෙයක් නොවෙයි. මෙය පක්ෂයට අයිති දෙයක්. අපි බැඳිලා ඉන්නේ පක්ෂයටයි. අද මහින්ද රාජපක්ෂ මැතිතුමාටත්, චන්ද්‍රිකා මැතිනියටත් ජනාධිපති වෙන්න පුළුවන් වුනේ ශ්‍රී ලංකා නිදහස් පක්ෂයෙන් ඡන්දෙ ඉල්ලපු නිසයි. මම ජනතා විමුක්ති පෙරමුණෙන් හරි, ගම්මන්පිලගේ පක්ෂයෙන් හරි, විමල් වීරවංශගේ පක්ෂෙන් හරි ඡන්දෙ ඉල්ලුවනම් තමුන්නාන්සේලා මට ඡන්දෙ දෙනවද කියල මම අහනවා? ශ්‍රී ලංකා නිදහස් පක්ෂයේ ශක්තිය හා පදනම මතයි මේ රටේ ජනාධිපතිවරු, අගමැතිවරු, ඇමතිවරු බිහිවුනේ. ඉතිහාසය පුරාම කවුරු හරි ශ්‍රී ලංකා නිදහස් පක්ෂය කඩන්න හැදුවනම් අනිවාර්යෙන්ම නැවත මේ පක්ෂයට එන්න වෙනවා. මොකද තීරණාත්මක මැතිවරණවලදී ජනතාව ඉන්නේ ශ්‍රී ලංකා නිදහස් පක්ෂයත් එක්ක මිසක් පුද්ගලයෝ එක්ක නොවෙයි.අපි සෑම කෙනෙකුටම තියෙන ශක්තිය තමයි ශ්‍රී ලංකා නිදහස් පක්ෂය. ඒ නිසා මිත්‍රවරුනි අපට පක්ෂයත් එක්ක පිස්සු කෙලින්න බැහැ. අපට යුතුකමක් හා වගකීමක් තියෙනවා පක්ෂය ආරක්ෂා කරන්න. මේ රටේ විශාල බලවේගයක් තියෙනවා ශ්‍රී ලංකා නිදහස් පක්ෂය දෙකඩ කරන්න. පක්ෂයේ ව්‍යවස්ථාව අනුව රාජපක්ෂ මැතිතුමා, සිරිසේන මැතිතුමාට සභාපතිකම බාරදුන්න. අපිට පුලුවන්ද එතුමාට විරුද්ධව කුමන්ත්‍රණ කරන්න? අපි බැඳිලා ඉන්නේ පක්ෂයත් එක්ක. ඒ නිසා අපි පක්ෂයට කඩේ යනව මිසක් එක එක නායකයන්ට කඩේ යන්නේ නැහැ.", "URL": "https://sinhala.adaderana.lk/news.php?nid=63525", "Category": null, "Parent URL": null}