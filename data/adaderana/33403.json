{"Source": "Adaderana", "Timestamp": "April 19, 2013 05:07 pm", "Headline": "ජනපති මහින්ද වෙනිසියුලානු නව ජනපතිට සුබපතයි", "News Content": "වෙනිසියුලානු නව ජනාධිපති නිකොලස් මදුරෝ මහතාට ජනාධිපති මහින්ද රාජපක්ෂ මහතා සුභ පැතුම් එක් කර තිබේ. නිකොලස් මදුරෝ මහතා ලැබූ ජයග්‍රහණය වෙනිසියුලානු ජනතාව ඔහුගේ ජනප්‍රියත්වය සහ විශ්වාසය විද්‍යාමාන කිරීමක් බව ජනාධිපතිවරයා යොමු කළ සුභපැතුම් පණිවිඩයේ සඳහන්ය. දිගුකාලීන හා කීර්තිමත් දේශපාලන දිවිය තුළ මදුරෝ මහතා විසින් ලබා ඇති අත්දැකීම් සම්භාරය වෙනිසියුලාව සෞභාග්‍ය කරා ගෙනයාමට අත්වැලක් වනු ඇති බව ජනාධිපති මහින්ද රාජපක්ෂ මහතා පවසයි. හිටපු ජනාධිපති හියුගෝ චාවේස් මහතාගේ ධූර කාලය තුළ ශ්‍රී ලංකාව හා වෙනිසියුලාව අතර ද්විපාර්ශවික සබඳතා ඉතා විශිෂ්ට ලෙස වර්ධනය වූ බව පෙන්වා දෙන ජනාධිපතිවරයා, දෙරට අතර සබඳතා තවදුරටත් වර්ධනය කර ගැනීමට ජනාධිපති මදුරෝ මහතා සමග සමිපව කටයුතු කිරීමට බලාපොරොත්තු වන බව සඳහන් කරයි.", "URL": "https://sinhala.adaderana.lk/news.php?nid=33403", "Category": null, "Parent URL": null}