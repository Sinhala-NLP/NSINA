{"Source": "Adaderana", "Timestamp": "April 3, 2019 10:31 am", "Headline": "විනය නීති කැඩීම හේතුවෙන් පාකිස්තාන ක්‍රීඩක උමාර් අක්මාල්ට දඩ", "News Content": "විනය නීති කඩ කිරීම හේතුවෙන් පාකිස්තාන ක්‍රීඩක උමාර් අක්මාල්ට දඩ නියම කිරීමට පාකිස්තාන ක්‍රිකට් පාලක මණ්ඩලය තීරණය කර ඇත. මෙසේ ඔහුට දඩ නියම කර ඇත්තේ විනය නීති කඩ කරමින් රාත්‍රී ප්‍රසංගයක් නැරඹීමට යාම හේතුවෙනි. ඔස්ට්‍රේලියාව සමඟ පැවැති පස්වන එක්දින ක්‍රිකට් තරගයට පෙර දිනයේදී උමාර් අක්මාල් රාත්‍රී ප්‍රසංගයක් නැරඹීම සඳහා සහභාගී වී ඇත. කණ්ඩායම් කළමනාකාරීත්වයේ අවසරයකින් තොරව ඔහු එම සංගීත ප්‍රසංගය සඳහා සහභාගී වී ඇති බව වාර්තා වෙයි. අනතුරුව ඔහු පමා වී නවාතැන් පොළට පැමිණීම හේතුවෙන් මෙලෙස ඔහුට විනය නීති කඩකිරීම පිළිබඳව චෝදනා එල්ලවූ අතර ඒ හේතුවෙන් උමාර් අක්මාල්ට පාකිස්තාන ක්‍රිකට් පාලක මණ්ඩලය විසින් දඩ නියම කර ඇත. ඒ අනුව පස්වන එක්දින තරගයෙන් ඔහුට හිමි වන මුදලින් සියයට 20ක මුදලක් කපා හැරීමට එරට ක්‍රිකට් පාලක මණ්ඩලය පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=107272", "Category": null, "Parent URL": null}