{"Source": "Adaderana", "Timestamp": "October 9, 2012 08:15 am", "Headline": "රජයේ සංවර්ධන වැඩපිළිවෙලට සහය දෙනවා", "News Content": "රජයේ සංවර්ධන වැඩපිළිවෙල සාර්ථක කරගැනීමට හැකි සෑම සහයක්ම ලබාදීමට සූදානම් බව ඉදිකිරීම් ක්ෂේත්‍රයේ ප්‍රවීණයන් පවසයි. 2013 අය වැය සැකසීම සඳහා ඉදිකිරීම් ක්ෂේත්‍රයේ නියුතු වූවන්ගේ අදහස් හා යෝජනා ලබාගැනීමේ සාකච්ඡාවට සහභාගීවෙමින් ඔවුන් මේ බව අවධාරණය කළ බව ජනාධිපති මාධ්‍ය අංශය සඳහන් කළේය. අදාළ සාකච්ඡාව ඊයේ (08) අරලියගහ මන්දිරයේ දී ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්විණ. ක්ෂේත්‍රය තුළ කටයුතු කිරීමේ දී මතුව ඇති ගැටලුකාරී තත්ත්වයන් පිළිබඳ මෙහිදී ඔවුන් ජනාධිපතිවරයා දැනුවත් කළ අතර ඒ සඳහා විසඳුම් සෙවීමට 2013 අය වැය සඳහා අදහස් හා යෝජනා රැසක් ද ඉදිරිපත් කර ඇති බව සඳහන්ය. දේශීය කර්මාන්තකරුවා සහ දේශීය ව්‍යාපාරිකයා රැකගැනීමට අවශ්‍ය සෑම පියවරක්ම ගැනීමට රජය බැඳී සිටින බව ජනාධිපති මහින්ද රාජපක්ෂ මහතා මෙහිදී පවසා තිබේ. අමුද්‍රව්‍ය හිඟයන්, විදේශ සමාගම් සමඟ තරඟ කිරීමේ දී මතුවන අභියෝග මෙන්ම විශාල කර්මාන්තකරුවන් මුහුණ දී ඇති පුහුණු ශ්‍රමිකයින් හිඟය සහ ඉදිකිරීම් ක්ෂේත්‍රයට තරුණයන් යොමුවීමේ ඇති ප්‍රවණතාව අඩුවීම පිළිබඳව මෙහිදී අවධානය යොමුවු බව ජනාධිපති මාධ්‍ය අංශය සඳහන් කළේය. නිසි වෘත්තීය ගරුත්වයක් ලබාදීම තුළින් ඉදිකිරීම් ක්ෂේත්‍රය සඳහා තරුණ ප්‍රජාව යොමුකර ගත හැකි බව ජනාධිපති මහින්ද රාජපක්ෂ මහතා මෙහිදී ‍අවධාරණය කර සිටියේය.", "URL": "https://sinhala.adaderana.lk/news.php?nid=28136", "Category": null, "Parent URL": null}