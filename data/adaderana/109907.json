{"Source": "Adaderana", "Timestamp": "May 14, 2019 12:44 pm", "Headline": "ඇල්බේනියා විපක්ෂයේ විරෝධතාවය තවදුරටත්", "News Content": "ඇල්බේනියාවේ විපක්ෂ කණ්ඩායම් ආරම්භ කළ විරෝධතාව තවදුරටත් ක්‍රියාත්මකයි. අයහපත් කාලගුණය පවා නොතකමින් මෙම විරෝධතාව පැවැත්වෙන බව විදෙස් වාර්තා සඳහන් කළේය. මැතිවරණ වංචා සහ දූෂණ චෝදනා හේතුවෙන් ඇල්බේනියාවේ අගමැති එඩි රාමාට ධුරයෙන් ඉල්ලා අස්වන ලෙස බල කරමින් විපක්ෂ කණ්ඩායම විරෝධතා ආරම්භ කළේ මීට මාස තුනකට පමණ පෙරදීයි. එම විරෝධතා පසුගිය දින කිහිපය තුළ වඩාත් උත්සන්න වූ අතර පසුගියදා විරෝධතාකරුවන් විසින් අගමැති නිල කාර්යාලය දෙසට පෙට්‍රල් බෝම්බ ප්‍රහාරයක්ද එල්ල කළේය. විරෝධතාකරුවන් පාලනය කිරීම සඳහා යොදවා සිටින පොලිස් නිලධාරීන් වෙතද ඔවුන් රතිඤ්ඤා සහ දුම් බෝම්බ ප්‍රහාර එල්ල කරමින් සිටින බව වාර්තා වන්නේය. දැඩි වර්ෂාව මධ්‍යයේ වුවද විරෝධතාව අඛණ්ඩව සිදු කිරීමට මෙම පිරිස පියවර ගෙන තිබුණි. කෙසේ නමුත් මෙම විරෝධතා වලින් සිය රජයට කිසිදු හානියක් සිදු නොවන බවත් හානිය සිදු වන්නේ රටට බවත් ඇල්බේනියානු අගමැතිවරයා නිකුත් කළ නිවේදනයක සඳහන් වේ. එමෙන්ම තමාට ධුරයෙන් ඉල්ලා අස්වන ලෙස විපක්ෂ කණ්ඩායම සිදු කරන ඉල්ලීම සම්බන්ධයෙන් තමා ශෝකයට පත්වන බවද ඔහු පවසා තිබුණි.", "URL": "https://sinhala.adaderana.lk/news.php?nid=109907", "Category": null, "Parent URL": null}