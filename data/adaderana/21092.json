{"Source": "Adaderana", "Timestamp": "January 1, 2012 04:21 pm", "Headline": "  ඕනෑම විනය පරීක්ෂණයකට සූදානම්", "News Content": "ඕනෑම විනය පරීක්ෂණයකට මුහුණ දීමට තමා සූදානම් බව එක්සත් ජාතික පක්ෂයේ කුරුණෑගල දිස්ත්‍රික් ‍පාර්ලිමේන්තු මන්ත්‍රි දයාසිරි ජයසේකර මහතා පවසයි. ඕනම නායකයෙකුට එරෙහිව කියන්නට ඇති දෙයක් වෙත්නම් එය සෘජුව ප්‍රකාශ කරන්නට තමන් කිසිසේත්ම පසුබට නොවන බවත්,ජේ.ආර් ජයවර්ධන මහතාටද මෙවැනිම විනය පරීක්ෂණයක් තබා වැරදිකරු බවට ප්‍රකාශ කරපු ඉතිහාසයක් තිබුණත් ඔහු අවසානයේ පක්ෂ නායකත්වයට පත්වීම වැළැක්විය නොහැකි වූ බව මන්ත්‍රීවරයා සිහිපත් කළේය. පක්ෂය වෙනුවෙන් කැපවී කටයුතු කළ තමාට මෙවැනි විනය පරීක්ෂණයක් පැවැත්වීම පිළිබඳව කනගාටුවන බව මන්ත්‍රීවරයා පෙන්වාදෙයි. දැන් එක්සත් ජාතික පක්ෂය තරුණයන් නැති මහල්ලන්ගේ පක්ෂයක් බවට පත්ව ඇති බවත්,මෙය නැවත තරුණ පක්ෂයක් බවට පත් කළ යුතුවන්නේ ආණ්ඩු විරෝධී බලවේගයකින් බවත් හෙතෙම අවධාරණය කළේය. ගම්පහ ප්‍රදේශයේ අද පැවති උත්සවයකට එක්වෙමින් දයාසිරි ජයසේකර මන්ත්‍රීවරයා මෙම අදහස් පළ කළේය. නව වසර ඒකාධිපතියන් පළවා හරින වසරක් විය යුතු බව එහිදී වැඩිදුරටත් අදහස් දක්වමින් මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=21092", "Category": null, "Parent URL": null}