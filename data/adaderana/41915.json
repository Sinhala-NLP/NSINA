{"Source": "Adaderana", "Timestamp": "March 19, 2014 02:39 pm", "Headline": "අනියම් බිරිය මැරුවාට මරණ දඬුවම ස්ථීරයි", "News Content": "තම අනියම් බිරිඳගේ සිරුරට ගිනි තබා ඝාතනය කළ බව කියන අයෙකුට පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා විසින් අද (19) දහවල් මරණීය දණ්ඩනය නියම කර තිබේ. මරණීය දණ්ඩනය නියම වූයේ හිගුරක්ගොඩ - මැදිරිගිරිය පදිංචි පී.ඇන්ටනි ප්‍රනාන්දු (46) නම් අයෙකුටය. 2008 වසරේ අප්‍රේල් මස හෝ ඊට ආසන්න දිනයකදී තම අනියම් බිරිඳ වූ නවගත්තේගම - වෙලේවැව පදිංචිව සිටි එවකට වයස අවුරුදු 36ක් වූ ඩී.එම්.සුනීතා කුමාරි යන අයගේ හිසට භූමිතෙල් වත්කර ගිනි තබා සාවාද්‍ය මිනිස් ඝාතනයක් සිදු කර ඇතැයි නීතිපතිවරයා විසින් විත්තිකරුට එරෙහිව පුත්තලම මහාධිකරණය හමුවේ චෝදනා ගොණු කර තිබුණි. මේ සම්බන්ධයෙන් වූ නඩු විභාගයේදී සිද්ධිය වූ දින රාත්‍රීයේ මිය ගොස් ඇති අයගේ කෑ ගැසීම ඇසී එම ස්ථානයට පැමිණි බව කියන දෙදෙනෙකු විසින් අධිකරණය හමුවේ සාක්ෂි ලබා දෙන ලදී. මිය ගොස් ඇති කාන්තාව විත්තිකරුගේ අනියම් භාර්යාව බවත්, දෙදෙනා අතර ඇතිවූ බහින් බස් වීමකින් පසුව මෙම ගිනි තැබීම සිදු කර ඇති බවත් අධිකරණය හමුවේ කරුණු අනාවරණය විය. ජූරි සභාවක් නොමැතිව මෙම නඩුව විභාග කරන ලදී. විත්තිකරුට එරෙහිව නීතිපතිවරයා විසින් ගොණු කර ඇති චෝදනා පැමිණිල්ල විසින් සාධාරණ සැකයකින් තොරව ඔප්පු කර ඇති බැවින් ඔහුට මරණීය දණ්ඩනය නියම කර මහාධිකරණ විනිසුරුවරයා එම දඬුවම ජනාධිපතිවරයා විසින් නියම කරන ලද දිනයක සහ වේලාවක සිදු විය යුතු බවද නියම කළේය. පැමිණිල්ල වෙනුවෙන් රජයේ නීතිඥ පද්මාල් වීරසිංහ මහතා පෙනී සිටි අතර, විත්තිකරු වෙනුවෙන් නීතිඥ ඉන්දික තෙන්නකෝන් මහතා පෙනී සිටියේය.", "URL": "https://sinhala.adaderana.lk/news.php?nid=41915", "Category": null, "Parent URL": null}