{"Source": "Adaderana", "Timestamp": "July 25, 2012 09:47 pm", "Headline": "රැකියා දෙන තුරු අරගලය නවතන්නේ නෑ", "News Content": "අවිධිමත්ව සිදුකරන ලද උපාධිධාරී බඳවා ගැනීම් හේතුවෙන් මෙ වනවිට ගැටලුකාරී තත්ත්වයක් මතුව ඇතැයි ඒකාබද්ධ රැකියා විරහිත උපාධිධාරී සංගමය පවසයි. මේ හේතුව නිසා ආණ්ඩුව 2010 සහ 2011 වසරවල උපාධි ලබාගත් උපාධිධාරීන් කොටසකට පමණක් පත්වීම් ලබානොදීමට තීරණය කර ඇතැයි ද එම සංගමයේ කැදවුම්කරු ධම්මික මුණසිංහ මහතා පෙන්වාදෙයි. අදාළ ගැටලුව සම්බන්ධයෙන් ඒකාබද්ධ රැකියා විරහිත උපාධිධාරී සංගමයේ සාමාජිකයින් හා පුත්තලම දිස්ති‍්‍රක් ලේකම්වරයා අතර සාකච්ඡාවක් අද (25) දහවල් පැවැත්වු බව ද ඔහු පවසයි. දේශපාලන ඇගිලි ගැසීම් නිසා උපාධිධාරී අභ්‍යාසලාභී පත්වීම් විධිමත්ව දීමට නොහැකි වු බවත් පිරිසකට අසාධාරණයක් සිදුව ඇතැයි පිළිගන්නා බවත් පුත්තලම දිස්ත්‍රික් ලේකම්වරයා එහිදි පැවසුවේ යැයි ද ධම්මික මුණසිංහ මහතා කියා සිටියේය. එම සාකච්ඡාවෙන් අනතුරුව පුත්තලම දිස්ති‍්‍රක් ලේකම් කාර්යාලය ඉදිරිපිට විරෝධතාවයක නිරත වු බවත් රැකියා ලබාදෙන තුරු අඛන්ඩව අරගල කරන බවත් ඔහු අවධාරණය කළේය.", "URL": "https://sinhala.adaderana.lk/news.php?nid=26068", "Category": null, "Parent URL": null}