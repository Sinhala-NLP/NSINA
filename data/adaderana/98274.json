{"Source": "Adaderana", "Timestamp": "October 26, 2018 05:33 pm", "Headline": "මාධ්‍යවේදී ජමාල් ඝාතනය ශ්‍රී ලංකාවත් හෙළා දකී", "News Content": "සවුදි අරාබි මාධ්‍යවේදියාට සිදු වූ සිද්ධිය ශ‍්‍රී ලංකා රජය හෙළා දකින අතර, මෙවැනි සිදුවීම් ලෝකයේ කිසිඳු තැනක සිදු නොවිය යුතු බව ජනාධිපතිවරයා පවසයි. ජනාධිපති මෛතී‍්‍රපාල සිරිසේන මහතා මේ බව ප‍්‍රකාශ කළේ අද (26) පස්වරුවේ කොළඹ බණ්ඩාරනායක ජාත්‍යන්තර සම්මන්ත‍්‍රණ ශාලාවේ පැවති මාධ්‍ය සේවක වෘත්තීය සමිති සම්මේලනයේ හත්වන නියෝජිත සමුළුව සහ ගවේෂණාත්මක වාර්තාකරණය පාඨමාලාවේ සහතික පත් ප‍්‍රදානෝත්සවය අමතමිනි. මෙහිදී අදහස් දැක්වූ ජනාධිපතිවරයා වැඩිදුරටත් කියා සිටියේ මාධ්‍යවේදින් මුහුණ දෙන ගැටලූ, අභියෝග සහ දුෂ්කරතා පිළිබඳ අවබෝධයක් ඇති අයෙකු ලෙස රාජ්‍ය ප‍්‍රතිපත්තිය අනුව මෙන් ම පෞද්ගලිකව ද මාධ්‍යවේදින්ගේ වරප‍්‍රසාද සහ අයිතින් සහතික කිරීමට තමා කැපවී සිටින බවයි. ප‍්‍රජාතන්ත‍්‍රවාදය, නිදහස සහ මානව අයිතීන් ශක්තිමත් කිරීමට තමා ජනාධිපතිවරයා ලෙස පත්වීමෙන් අනතුරුව පියවර රැසක් ගත් බව මෙහිදී සිහිපත් කළ ජනාධිපතිවරයා මධ්‍යවේදියෙකු ඝාතනයට ලක්වීම, හිරිහැරයට ලක්වීම සහ රට හැරයාම පිළිබඳ කිසිදු සිදුවීමක් තම නිල කාලය තුළ වාර්තා නොවීම පිළිබඳ සතුටු වන බවත් එය වත්මන් රජය ලැබු සුවිශේෂී ජයග‍්‍රහණයක් බවත් කියා සිටියේ ය. මාධ්‍යවේදීන්ගේ වෘත්තීය ගැටලූ පිළිබඳ සොයා බැලීමට කමිටුවක් පත්කර එහි නිර්දේශ ඉදිරිපත් කර තිබුණ ද එවා කි‍්‍රයාත්මක නොවීම පිළිබඳ පවතින ගැටලූව කෙරෙහි තම අවධානය යොමුව තිබෙන බව පැවසූ ජනාධිපතිවරයා ඒ සඳහා අවශ්‍ය රාජ්‍ය මැදිහත්වීම ඉදිරියේ සිදු දරන බව ද සඳහන් කළේ ය.", "URL": "https://sinhala.adaderana.lk/news.php?nid=98274", "Category": null, "Parent URL": null}