{"Source": "Adaderana", "Timestamp": "May 1, 2017 07:49 am", "Headline": "ශ්‍රී ලංකාවේ ජන මාධ්‍ය නිදහස පසුගිය වසරේ වර්ධනයවෙලා නෑ", "News Content": "ලෝක ජන මාධ්‍ය නිදහස පිළිබඳ සමීක්ෂණයකට අනුව ශ්‍රී ලංකාවේ ජන මාධ්‍ය නිදහස පසුගිය වසරේදී සැලකිය යුතු වර්ධනයක් නොමැති බවට අනාවරණය වි තිබේ. පැරිසිය මූලික කර ගත් දේශසීමා නොමැති වාර්තාකරුවෝ නැමැති සංවිධානය විසින් 2017 වසරට අදාළව නිකුත් කළ ශ්‍රේණිගත කිරීම්වලට අනුව ශ්‍රී ලංකාවට 141ක් වන ස්ථානය හිමිව තිබේ. රටවල් 180ක් මෙම සමීක්ෂණය සඳහා ඇතුළත්ව ඇති අතර පසුගිය වසරේදී ද ශ්‍රී ලංකාව 141 වන ස්ථානයේ පසු විය. මාධ්‍යවේදීන්ට සිදු වූ හිරිහැර සම්බන්ධයෙන් වත්මන් රජය යටතේ යම් විමර්ශන ක්‍රියාත්මක කෙරුණ ද එය ප්‍රමාණවත් නොවන බව අදාළ වාර්තාවේ ශ්‍රී ලංකාව සම්බන්ධයෙන් දක්වා ඇති කරුණූ අතර වේ. අදාළ වාර්තාවට අනුව මාධ්‍ය නිදහස ඉහළම රට ලෙස නෝර්වේ රාජ්‍යයත්, පිළිවෙලින් ස්විඩනය, ෆින්ලන්තය, ඩෙන්මාර්කය සහ නෙදර්ලන්තය මුල් ස්ථාන පහ අතර පසුවේ. චීනය, සිරියාව, ටර්ක්මෙනිස්ථානය, එරිත්‍රියාව සහ උතුරු කොරියාව අවසන් ස්ථාන 05ට පත්ව තිබේ.", "URL": "https://sinhala.adaderana.lk/news.php?nid=72670", "Category": null, "Parent URL": null}