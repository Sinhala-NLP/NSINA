{"Source": "Adaderana", "Timestamp": "September 3, 2019 07:10 pm", "Headline": "අපේ ජනාධිපති සටන අදින් ඇරඹුණා-ජනපති", "News Content": "ශ්‍රී ලංකා නිදහස් පක්ෂයේ ජනාධිපතිවරණ සටන අදින් ඇරඹුණු බව ජනාධිපති මෛත්‍රිපාල සිරිසේන මහතා පවසයි. ඒ අද පැවති ශ්‍රී ලංකා නිදහස් පක්ෂයේ 68 වන සංවත්සර සැමරුම් උළෙලට එක්වෙමින්. මෙහිදී ජනාධිපතිවරයා වැඩිදුරටත් ප්‍රකාශ කළේ පළාත් සභා මැතිවරණය පැවැත්වීමට නොහැකිවීමේ පළමු වගඋත්තරකරු අග්‍රාමාත්‍ය රනිල් වික්‍රමසිංහ මහතා බවයි. ශ්‍රී ලංකා නිදහස් පක්ෂයේ 68 වන සංවත්සර සැමරුම් උත්සවය අද පස්වරු 3.00ට කොළඹ සුගතදාස ගෘහස්ථ ක්‍රීඩාංගණයේදී ආරම්භ විය. ඒ පක්ෂයේ සභාපති ජනාධිපති මෛත්‍රිපාල සිරිසේන මහතාගේ ප්‍රධානත්වයෙන්. සමුළුවේ ආරම්භක අවස්ථාවට ලංකා සමසමාජ පක්ෂයේ නායක මහාචාර්ය තිස්ස විතාරණ,ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර,ජාතික හෙළ උරුමයේ සභාපති අමාත්‍ය පාඨලී චම්පික රණවක යන මහත්වරුන් ද එක්ව සිටියේය. මීට අමතරව ද්‍රවිඩ ප්‍රගතිශීලි සන්ධානයේ නායක අමාත්‍ය මනෝ ගනේෂන් ,සමස්ත ලංකා මහජන කොංග්‍රසයේ නායක අමාත්‍ය රිෂාඩ් බදියුදීන්, මහජන එක්සත් පෙරමුණේ නායක දිනේෂ් ගුණවර්ධන,පිවිතුරු හෙළ උරුමයේ නායක උදය ගම්මන්පිල,ශ්‍රී ලංකා කොමියුනිස්ට් පක්ෂයේ නායක ඩිව් ගුණසේකර යන මහත්වරුන් ද සමුළුවට ආරාධිතයින් ලෙස සහභාගි වූ අතර අමාත්‍ය අර්ජුන රණතුංග මහතා ද ඊට එක්ව සිටියේය. ශ්‍රී ලංකා නිදහස් පක්ෂයේ අනුශාසක, හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ද පස්වරුවේ සමුළුවට එක්විය. එහි මෙවර තේමාව වී තිබුණේ තීන්දුව හරි අතට යන්නයි.", "URL": "https://sinhala.adaderana.lk/news.php?nid=118198", "Category": null, "Parent URL": null}