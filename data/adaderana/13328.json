{"Source": "Adaderana", "Timestamp": "January 7, 2011 08:54 am", "Headline": "වැඩිහිටියන් රැකබලා ගැනීම ගැන නීති පැනවීමට චීනයේ අවධානය ", "News Content": "වයස්ගත වැඩිහිටියන් රැකබලා ගැනීම දරුවන්ගේ වගකීමක් බවට පත්කරමින් නීති පැනවීම සම්බන්ධයෙන් චීනයේ අවධානය යොමුව තිබේ. ඊට අදාළ පනත් කෙටුම්පතක් දැනටමත් සකස් කර ඇති බව එරට මාධ්‍ය පවසයි. ඒ අනුව දරුවන්ගේ නොසැලකීම් සම්බන්ධයෙන් සිය අයිතිවාසිකම් වෙනුවෙන් අධිකරණය හමුවට යාමට නව නීති මගින් හැකියාව ලැබෙනු ඇත. චීනය සාම්ප්‍රදායිකව වැඩිහිටියන්ට සලකන සමාජයක් වුව ද වයස්ගත වැඩිහිටි ජනගහණය ඉහළ යාම සහ ඉහළ ආර්ථික තරගකාරීත්වය හේතුවෙන් වැඩිහිටියන්ට සැලකීමේ ප්‍රවණතාව අඩුවී ති‍බීම මෙවැනි තීරණයක් ගැනීමට හේතු වී තිබේ.", "URL": "https://sinhala.adaderana.lk/news.php?nid=13328", "Category": null, "Parent URL": null}