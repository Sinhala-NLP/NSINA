{"Source": "Adaderana", "Timestamp": "February 2, 2014 02:23 pm", "Headline": "බස්නාහිර - දකුණ ඡන්දයට කලින් පැමිණිලි 40ක්", "News Content": "බස්නාහිර සහ දකුණු පළාත් සභා ඡන්ද විමසීමට අදාළව මේ වන විට පැමිණිලි 40ක් ලැබී ඇති බව මැතිවරණ මහලේකම් කාර්යාලය පවසයි. බස්නාහිර පළාතෙන් පැමිණිලි 28ක් සහ දකුණු පළාතෙන් පැමිණිලි 12ක් ඒ අතර වේ. එම පැමිණිලි ලැබී ඇත්තේ රජයේ වාහන අයථා පරිහරණය, රජයේ නිලධාරීන් සහ රාජ්‍ය දේපළ දේශපාලන කටයුතු සඳහා යොදාගැනීම සහ නීති විරෝධී ලෙස පෝස්ටර් කටවුට් ප්‍රදර්ශනය යන චෝදනා යටතේය. ඊට අමතරව ස්ථාන මාරුවීම් ලබාදීම සම්බන්ධ පැමිණිලි ද ඒ අතර වන බව මැතිවරණ මහලේකම් කාර්යාලය පවසයි. බස්නාහිර සහ දකුණු පළාත් සභා ඡන්ද විමසීමට අදාළව පසුගිය විසි වන දින සිට මැතිවරණ මහලේකම් කාර්යාලය තුළ මෙම විශේෂ පැමිණිලි ඒකකය ක්‍රියාත්මක කර තිබේ.", "URL": "https://sinhala.adaderana.lk/news.php?nid=40834", "Category": null, "Parent URL": null}