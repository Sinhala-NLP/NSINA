{"Source": "Adaderana", "Timestamp": "June 10, 2018 10:17 pm", "Headline": "ඉවත දමන මත්ස්‍ය කොටස්වලින් සත්ත්ව ආහාර නිපදවීමේ වැඩපිළිවෙළක්", "News Content": "ඉවත දමන මත්ස්‍ය කොටස්වලින් සත්ත්ව ආහාර නිෂ්පාදනය කිරීමේ වැඩපිළිවෙළක් ආරම්භ කිරීමට ධීවර හා ජලජ සම්පත් සංවර්ධන සහ ග්‍රාමීය ආර්ථිකය පිළිබඳ රාජ්‍ය අමාත්‍ය දිලිප් වෙදආරච්චි මහතා බලාපොරොත්තු වෙයි. 2018 අයවැය මඟින් රජය හඳුන්වා දුන් “ නිල හරිත ” අයවැය සහ 2016 වසරේදී ධීවර ක්ෂේත්‍රයට හඳුන්වා දුන් “ නිල් ආර්ථික ” වැඩපිළිවෙළ යථාර්තයක් කර රටට ජනතාවට සේවය කිරීම පෙරදැරිව කිසිඳු ප්‍රමාදයකින් තොරව මෙම වැඩපිළිවෙළ ආරම්භ කිරීමට සියලු කටයුතු කරන බව දිලිප් වෙදආරච්චි මහතා පවසයි. පශු සම්පත් සංවර්ධන මණ්ඩලය හරහා මෙම වැඩපිළිවෙළ ආරම්භ කිරීමට කටයුතු කරමින් සිටී. රාජ්‍ය අමාත්‍ය දිලිප් වෙදආරච්චි මහතා මේ වන විටත් පශු සම්පත් සංවර්ධන මණ්ඩලය සමඟ ද සාකච්ජා කර ඇත. ඉවතලන මත්ස්‍ය කොටස් හේතුවෙන් විශාල පාරිසරික ගැටළු මතුව තිබේ. ඇතැම් පළාත් පාලන ආයතන වලටද ඉවත ලන මෙම මත්ස්‍ය කොටස් සෞඛ්‍ය ආරක්‍ෂිතව බැහැර කිරීම පිළිබඳ ගැටළුවට මුහුණ දී සිටිති. නව වැඩපිළිවෙළත් සමඟ සත්ත්ව ආහාර නිෂ්පාදන ක්ෂේත්‍රය පුළුල් කරමින් එමඟින් නව රැකියා මෙන්ම නව ආදායම් උත්පාදන ක්‍රියාවලියක් ආරම්භ කිරීම රාජ්‍ය අමාත්‍ය දිලිප් වෙදආරච්චි මහත අඳහස් කරයි. ලංකා ධීවර වරාය නීතිගත සංස්ථාවේ සංඛ්‍යා ලේඛනවලට අනුව බේරුවල, කුඩාවැල්ල ,මිරිස්ස සහ පුරාණ වැල්ල ධීවර වරායන් ආශ්‍රිතව පමණක් දිනකට ඉවත ලන මත්ස්‍ය කොටස් ප්‍රමාණය කිලෝ පන්දහසත් හත්දහසත් අතර වේ. ඒ අනුව සමස්තයක් ලෙස දිනකට ලංකාවේම දෛනිකව මත්ස්‍ය කොටස් ටොන් ගණනාවක් සාගරයට සහ පරිසරයට එක් වේ. ඉවත ලන එවැනි විශාල මත්ස්‍ය කොටස් හේතුවෙන් සාගර සම්පතට මෙන්ම ධීවර වරායන් ආශ්‍රිත ප්‍රදේශවල මතුව ඇති පාරිසරික ගැටළු පිළිබඳව මෙන්ම එම පාරිසරික ගැටළු විසඳමින් පරිසරයත් සාගරයත් ආරක්ෂා කරගැනීමේ වැදගත් කම පිළිබඳව අවධනය යොමුව ඇත.", "URL": "https://sinhala.adaderana.lk/news.php?nid=90686", "Category": null, "Parent URL": null}