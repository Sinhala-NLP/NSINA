{"Source": "Adaderana", "Timestamp": "May 8, 2018 08:20 pm", "Headline": "අල්ලස් චෝදනාවකට වරදකරුවෙකු වු කොමියුනිස්ට් පක්ෂ ප්‍රධානියෙකුට ජිවිතාන්තය දක්වා සිර දඬුවම්", "News Content": "අල්ලස් චෝදනාවකට වරදකරුවූ චීන කොමියුනිස්ට් පක්ෂ හිටපු ප්‍රධානියෙකුට ජීවිතාන්තය දක්වා සිර දඬුවම් නියම වී තිබේ. සන් ෂෙන්ග්කායි නැමැති ඔහුට අමෙරිකානු ඩොලර් මිලියන 26 යි දශම 7ක අල්ලසක් ලබා ගත් බවට චෝදනා එල්ල වී තිබුණි. ඒ අනුව පැවති නඩුවේ තීන්දුව ප්‍රකාශයට පත් කරමින් ඔහුට ජීවිතාන්තය දක්වා සිර දඩුවම් නියම කිරීමටයි චීන අධිකරණයක් නියෝග කර ඇත. 54 හැවිරිදි ෂෙන්ග්කායි චීනයේ චොන්කින්ග් ප්‍රදේශයේ කොමියුනිස්ට් පක්ෂ ප්‍රධානියා ලෙසද කටයුතු කර තිබේ. චීන ජනාධිපති ෂී ජින් පිංගේ දූෂණ, අක්‍රමිකතාවන්ට එරෙහි ව්‍යාපාරයට අනුව සිර දඩුවම් නියම වූ ප්‍රධානතම චරිතයක් ලෙස ෂෙන්ග්කායි සැලකෙයි. චීනය තුළ දූෂණ අක්‍රමිකතා වැලැක්වීමේ අරමුණින් ජනාධිපතිවරයා ක්‍රියාත්මක කර ඇති වැඩපිළිවෙල හේතුවෙන් මිලියනයට අධික නිලධාරීන් පිරිසකට මේ වන විට දඩුවම් ලබා දී ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=88748", "Category": null, "Parent URL": null}