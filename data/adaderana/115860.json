{"Source": "Adaderana", "Timestamp": "August 6, 2019 11:27 am", "Headline": "වන විනාශයට එරෙහිව දුෂ්කර පාගමනක්", "News Content": "වන විනාශයට එරෙහිව දුෂ්කර පාගමනක නිරත වන පුද්ගලයෙක් පිළිබඳව ඉන්දුනීසියාවෙන් තොරතුරු වාර්තා විය. ඉන්දුනීසියානු ජාතික මෙඩී බස්තෝනි ඉකුත් ජුලි 18වන දා එරට නැගෙනහිර ජාවා පළාතෙන් සිය දීර්ඝ මෙන්ම දුෂ්කර පාගමන ආරම්භ කළේය. ඔහු ජකර්තා අගනගරය බලා කිලෝමීටර් 700ක පමණ දුරක් ගෙවා යන්නේ පසුපසට වීම මෙහි ඇති විශේෂත්වයයි. බස්තෝනී මේ වන විට පසුපසට යන චාරිකාවේ කිලෝමීටර් දෙසීයක පමණ දුරක් ගෙවා අවසන්. කෙසේ නමුත් ජකර්තා අගනගරයට ළඟාවීම සඳහා ඔහුට තවත් බොහෝ දුරක් ගමන් කිරීමට ඉතිරි වී තිබේ. මෙහිදී බස්තෝනි රැගෙන යනු ලබන්නේ කෙටි ආහාර සහ ජලය පමණක් වන අතර දුෂ්කරතාවන් රැසකට මුහුණපෑමට ඔහුට සිදුවනු ඇති. මෙඩී බස්තෝනි මෙවැනි සුවිශේෂී පාගමනක නිරත වන්නේ වනාන්තර රැක ගැනීම සම්බන්ධයෙන් ජනතාව දැනුවත් කිරීමේ අරමුණ ඇතිවයි. ඉන්දුනීසියාවේ නිදහස් දිනය යෙදී ඇති අගෝස්තු 17වන දාට ජකර්තා අගනුවර වෙත ළඟාවීමට ඔහු අපේක්ෂා කරයි. චාරිකාව අවසානයේ එරට ජනාධිපති ජොකෝ විඩෝඩෝ හමුවීමටත් බස්තෝනී බලාපොරොත්තුවෙන් සිටින බව සඳහන් වෙයි. මේ චාරිකාව අතරතුරදී මෙඩී බස්තෝනිට දිරිගන්වන්නන්ගෙන් ආහාර, මුදල් ආධාර වැනි දෑද හිමිවන බවයි විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=115860", "Category": null, "Parent URL": null}