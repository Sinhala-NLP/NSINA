{"Source": "Adaderana", "Timestamp": "May 19, 2010 05:03 pm", "Headline": "පුනරුත්ථාපන කඳවුරු වල විවාහ මංගල්‍යයක් ", "News Content": "පුනරුත්ථාපන කඳවුරු වල වෙසෙන හිටපු එල්. ටී. ටී. ඊ සාමාජික සාමාජිකාවන් පිරිසක් අතර විවාහ මංගල්‍යය උත්සවයක් පැවැත්වීමට කටයුතු සංවිධානය කර ඇති බව වාර්තා වේ. ඒ අනුව ජූනි මස මැදභාගය පමණ වනවිට එවැනි යුවලවල් 20 පමණ මෙසේ විශේෂ උත්සවයක් මගින් විවාහ කරදීමට බලාපොරොත්තු වන බව පුනරුත්ථාපන කටයුතු පිළිබඳ කොමසාරිස් ජෙනරාල් බ්‍රිගේඩියර් සුදන්ත රණසිංහ මහතා පවසයි. මෙම යුවලවල් නීත්‍යානුකූලව විවාහ වී නොමැති වුව ද ඔවුන් අතර විවාහයට එකඟතාවය පළ කර ඇති බව ද ඒ මහතා බීබීසී ‍සේවය වෙත සදහන් කර ඇත. මෙම විවාහ උත්සවය සඳහා ඒ ඒ සාමාජික සාමාජිකයන්ගේ සම්පූර්ණ කැමැත්ත හිමිව තිබුණ ද ඔවුන්ගේ දෙමාපියන්ගේ අනුමැතිය ද ඒ වෙනුවෙන් ලබාගැනීමට ද කටයුතු කරන බව රණසිංහ මහතා සඳහන් කරයි. මෙම සාමාජික සාමාජිකයන් අතර නීත්‍යානුකූල විවාහයන් සිදු වූ පසු ඔවුන්ගේ පවුල් වල සාමාජිකයින් වෙසෙන යාපනය ප්‍රදේශයේ මධ්‍යස්ථානයක් වෙත ඔවුන් පිටත් කර යැවීමට කටයුතු කරන බව ද වාර්තා වේ‍.", "URL": "https://sinhala.adaderana.lk/news.php?nid=8506", "Category": null, "Parent URL": null}