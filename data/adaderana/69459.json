{"Source": "Adaderana", "Timestamp": "February 11, 2017 03:22 pm", "Headline": " නුසුදුසු ආහාර අලෙවි කරලා වැඩ වරදියි", "News Content": "ශ්‍රී පාදස්ථානයට පැමිණෙන වන්දනාකරුවන්ට පරිභෝජනයට නුසුදුසු ආහාර අලෙවි කළ වෙළෙඳසැල් 28කට එරෙහිව නීතිමය ක්‍රියාමාර්ග ගෙන ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. එම සංගමයේ සභාපති උපුල් රෝහණ මහතා සඳහන් කළේ වන්දනාකරුවන්ගේ සෞඛ්‍ය තත්ත්වය ආරක්ෂා කිරීමේ අරමුණින් එම වැටලීම් සිදු කරන බවයි. වන්දනාකරුවන්ට සෞඛ්‍ය සම්පන්න ආහාර පාන ලබාදීමේ අරමුණින් අඛණ්ඩව මෙම වැටලීම් සිදු කරන බව උපුල් රෝහණ මහතා ප්‍රකාශ කළේය. මේ අතර ශ්‍රිපාදස්ථාන භූමිය පොලිතින්වලින් තොර ප්‍රදේශයක් බවට පත් කර ගැනීම සඳහා නල්ලතන්නිය ප්‍රදේශයෙන් පැමිණෙන වන්දනාකරුවන්ට පොලිතින් බැහැර කිරීම සඳහා පරිසරයට හිතකර බෑගයක් ලබාදීමට මහජන සෞඛ්‍ය පරීක්ෂකවරුන් කටයුතු කර තිබේ.", "URL": "https://sinhala.adaderana.lk/news.php?nid=69459", "Category": null, "Parent URL": null}