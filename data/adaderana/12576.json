{"Source": "Adaderana", "Timestamp": "December 3, 2010 02:57 pm", "Headline": "ගංවතුර පාලන වැඩසටහනක් ඉල්ලූ පෙත්සම විභාගයට ඉඩදෙයි", "News Content": "කොළඹ හා තදාසන්න ප්‍රදේශවල ගංවතුර පාලනය කිරීමේ වැඩසටහනක් සකස් කරන්නැයි නියෝග කරන‍ ලෙස ඉල්ලා ගොනුකර තිබු පෙත්සමක් විභාග කිරීමට කොළඹ මහාධිකරණය අද(03) අවසර ලබා දී තිබේ. ඒ අනුව අදාළ පෙත්සම සම්බන්ධයෙන් බස්නාහිර පළාත් සභාව, කොළඹ මහ නගර සභාව, නාගරික සංවර්ධන අධිකාරිය සහ ඉඩම් ගොඩකිරීමේ හා සංවර්ධනය කිරීමේ සංස්ථාව වෙත අධිකරණය නොතීසි නිකුත් කරනු ලැබීය. පාරිසරික යුක්ති කේන්ද්‍රය විසින් අදාළ පෙත්සම ගොනුකර තිබුණි. වැසි කාල වලදී කොළඹ හා තදාසන්න ප්‍රදේශවල ඇති වන ගංවතුර තත්ත්වය හේතුවෙන් ජනතාව දැඩි අපහසුතාවට පත්වන බව එම පෙත්සමින් පෙන්වා දී තිබේ. ඒ අනුව වගඋත්තරකාර ආයතන එක්ව ඒ සඳහා වැඩපිළිවෙලක් සකස් කරන්නැයි නියෝග කරන ලෙස පෙත්සමෙන් ඉල්ලා ඇත පෙත්සම ජනවාරි මස 21 වැනිදා විභාග කිරීමට අධිකරණය තීන්දු කරනු ලැබීය.", "URL": "https://sinhala.adaderana.lk/news.php?nid=12576", "Category": null, "Parent URL": null}