{"Source": "Adaderana", "Timestamp": "July 27, 2018 01:35 pm", "Headline": "ක්‍රීඩා අමාත්‍යාංශයේ කටයුතු‍ හොයන්න එපා කියලා ජනාධිපති කිව්වේ නැහැ", "News Content": "එක්තරා ජාතික පුවත්පතක් වාර්තා කළ පරිදි ක්‍රීඩා අමාත්‍යාංශයේ කටයුතු‍ නොසොයන්නැයි පසුගිය කැබිනට් මණ්ඩලයේදී කිසිම විටක ජනාධිපතිතුමා තමාට නොපැවසූ බව ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා අද (27) පැවසීය. එතුමා අවධාරණය කරන්නේ එවැනි අසත්‍ය පුවතක් ප්‍රචාරය කිරීමම ජනාධිපතිතුමාට කළ අපහාසයක් වන බවයි. “මම කැබිනට් මණ්ඩලයේ සාකච්ඡා වූ දේවල් එළියේ කථා කරන්නේ නැහැ. නමුත් මෙතැනදී මම උත්තරයක් දිය යුතු වනවා. ජනාධිපතිතුමා එවැනි ප්‍රකාශයක් මට නොකළ බව කැබිනට් මණ්ඩලයේ සම ප්‍රකාශයක රාජිත සේනාරත්න මැතිතුමා පැවසුවා. මට කියන්න තියෙන්නේත් එවැනි ප්‍රකාශයක් ජනාධිපතිතුමා කළේ නැහැ. මේ අසත්‍ය පුවත වාර්තා කර තිබුණේ බුකිකාරයින්ට සම්බන්ධ පුවත්පතකින්. එය පළ කිරීමෙන් අපහාසයක් වුණේ මට නෙමෙයි. ජනාධිපතිතුමාට. ක්‍රීඩාව ගැන සංවේදී දැනුමක් තියෙන ජනාධිපතිතුමා එවැනි ප්‍රකාශයක් කරයිද ? ක්‍රීඩාව ගැන සංවේදී දැනුමක් තියෙන එතුමා කියනවද ක්‍රීඩාව ගැන කථා කරන්න එපා කියලා. මේක සම්පූර්ණයෙන්ම අසත්‍ය පුවතක්. මෙවැනි අසත්‍ය පුවත් ඇත්තටම මවන්නේ ඡන්ද පදනමක් නැති අනාථ වෙච්ච දේශපාලනඥයෝ. ඔවුන් පස්ස‍ දොරෙන් තානාන්තරවලට එන්න උත්සාහ කරනවා. ඔවුන්ට සල්ලිවල ප්‍රශ්නයක් නැහැ. සූදු ව්‍යාපාරවලින් උපයන කලු සල්ලි ඕනතරම් ඔවුනට තියෙනවා. ඒගැන මහජනතාවත් දන්නවා. ඒකනේ පසුගිය මහ මැතිවරණයේදී මේ අනාථ දේශපාලනඥයින් මහජනතාව විසින් ප්‍රතික්ෂේප කළේ....”යි අමාත්‍ය අර්ජුන රණතුංග මහතා පැවසීය. එතුමා මේ බව කියා සිටියේ මව්රට තරුණ සංවිධානය ඉදිරිපත් කළ ගමේ පන්සල ගමට සවියක් ප්‍රජා සත්කාරක වැඩසටහනට එක්වෙමිනි. එම වැඩසටහන පැවැත්වුණේ වැලිවේරිය කිරිකිත්ත ශ්‍රී පහමුණ බෞද්ධ මධ්‍යස්ථානයේදීය. එම වැඩසටහනින් පසුව මාධ්‍යවේදීන් හමුවේ අදහස් දැක්වූ අමාත්‍යවරයාගෙන් එක් මාධ්‍යවේදියකු ප්‍රශ්න කළේ පසුගිය කැබිනට් මණ්ඩල රැස්වීමකදී අමාත්‍ය ෆයිසර් මුස්තාෆා මහතා සමඟ බහින්බස්වීමක් සිදුවීද යන්නයි. ඊට පිළිතුරු දුන් අමාත්‍යවරයා පැවසුවේ, “නෑ, ෆයිසර් මුස්තාෆා ඇමැතිතුමා ඉදිරිපත් කළ කැබිනට් පත්‍රිකාවක සමස්ත කැබිනට් මණ්ඩලයම නොමඟ යවන ඡේද කිහිපයක් මම දැක්කා. මම ෆයිසර් මුස්තාෆා ඇමැතිතුමා තරම් නීතිය ඉගෙන නැහැ. නමුත් ක්‍රීඩා නීතිය තරමක් දන්නවා. ඒ දන්නා දැනුමෙන් වැරැද්ද පෙන්වා දීමට උත්සාහ කළා. එපමණයි සිදු වුණේ. නමුත් බුකිකාරයින්ගෙන් යැපෙන ඇතැම් ඇමැතිවරු නැති දෙයක් මවා පා වැඩි ප්‍රචාරයක් ලබා දෙන්න උත්සාහ කර තිබුණා.\" යැයි අමාත්‍යවරයා පැවසීය.", "URL": "https://sinhala.adaderana.lk/news.php?nid=93298", "Category": null, "Parent URL": null}