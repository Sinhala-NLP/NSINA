{"Source": "Adaderana", "Timestamp": "June 25, 2019 07:32 pm", "Headline": "ෂාෆිට එරෙහි විමර්ශන සඳහා රජයේ වෛද්‍යවරුන් ජාතික කොමිසමක් ඉල්ලයි‍", "News Content": "කාන්තාවන්ට වඳ සැත්කම් කළ බවට වෛද්‍ය මොහොමඩ් ෂාෆිට එල්ල වන චෝදනා සම්බන්ධයෙන් සිදු කෙරෙන පරීක්ෂණ සදහා ජාතික මට්ටමේ කොමිෂන් සභාවක් පත්කළ යුතු බවට රජයේ වෛද්‍ය නිලධාරීන්ගේ සංගමය යෝජනා කරයි. එම සංගමය අදාළ සිද්ධිය පිළිබද සෙවීමට ඔවුන් පත්කළ කමිටුව සිය වාර්තාව එළිදක්වමින් ඒ බව නිර්දේශ කර තිබේ. අදාළ වාර්තාවේ වැඩිදුරටත් සඳහන් වන්නේ සිද්ධිය සම්බන්ධයෙන් සෞඛ්‍ය අමාත්‍යංශය සිදුකර ගෙන යන විමර්ෂනයට අනුව ඊට සම්බන්ධ සියලු පාර්ශව අගතියට පත්වන බවයි. මේ අතර රහස් පොලිසිය මගින් තමන්ව අත්අඩංගුවට ගෙන ත්‍රස්තවාදය වැළැක්වීමේ පනත යටතේ රඳවාගැනීම නීතිවිරෝධී යැයි ප්‍රකාශ කරන මෙන් ඉල්ලා කුරුණෑගල රෝහලේ විශේෂඥ වෛද්‍ය මොහොමඩ් ෂාෆි විසින් සිය නීතිඥවරුන් මාර්ගයෙන් ශ්‍රේෂ්ඨාධිකරණය වෙත මූලික අයිතිවාසිකම් පෙත්සමක් ඉදිරිපත් කර තිබේ. එහි වගඋත්තරකරුවන් ලෙස කුරුණෑගල පොලිසියේ ස්ථානාධිපතිවරයා, කුරුණෑගල පොලීසියේ අපරාධ අංශයේ ස්ථානාධිපති පොලිස් පරීක්ෂක පුෂ්පලාල්, රහස් පොලිසියේ අධ්‍යක්ෂ ශානි අබේසේකර, වැඩබලන පොලිස්පතිවරයා , ආරක්ෂක ලේකම් ශාන්ත කෝට්ටේගොඩ යන මහත්වරුන් සහ නීතිපතිවරයා නම් කර තිබේ.", "URL": "https://sinhala.adaderana.lk/news.php?nid=112743", "Category": null, "Parent URL": null}