{"Source": "Adaderana", "Timestamp": "January 24, 2013 03:42 pm", "Headline": "වීදුරු තිබූ බව කියූ ඖෂධය භාවිතය තහනම්", "News Content": "මාරවිල මූලික රෝහලේ වීදුරු කැබැල්ලක් බවට සැකකෙරෙන ආගන්තුක ද්‍රව්‍යයක් සහිත වූ මෙරෝපෙනම් මිලිලීටර් 500 නික්ෂේපනයට අදාළ සමස්ත ඖෂධයම භාවිතය අත්හිටුවීමට සෞඛ්‍ය අමාත්‍යාංශය තීරණය කර තිබේ. මීට අදාළ චක්‍රලේඛය වහාම නිකුත් කරන ලෙසට සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා විසින් සෞඛ්‍ය සේවා අධ්‍යක්ෂ ජනරාල්වරයාට සහ විලවුන් උපකරණ හා ඖෂධ අධිකාරියේ අධ්‍යක්ෂවරයාට උපදෙස් ලබාදී ඇති බව සඳහන්ය. මාරවිල මූලික රෝහලේ රෝගියෙකුට ලබාදීමට සූදානම් කර තිබූ එන්නත් කුප්පියක වීදුරු කැබැල්ලක් බවට සැක කෙරෙන ආගන්තුක ද්‍රව්‍යයක් අඩංගු වූ බවට රෝහල් බලධාරීන් විසින් සෞඛ්‍ය අමාත්‍යාංශයට දැනුම් දී තිබිණි. අදාළ නික්ෂේපනය ඉන්දියානු සමාගමක් විසින් නිෂ්පාදනය කර ඇති බැවින් මේ පිළිබඳ ඉන්දීය රජයට, එරට සෞඛ්‍ය ඇමතිවරයාට සහ ඖෂධ බලධාරීන්ට ලිඛිතව පැමිණිලි කිරීමට පියවර ගන්නා ලෙස සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=31036", "Category": null, "Parent URL": null}