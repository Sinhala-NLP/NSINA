{"Source": "Adaderana", "Timestamp": "September 1, 2011 08:00 am", "Headline": "එළවළු, පළතුරු ප්‍රවාහනයට ප්ලාස්ටික් කූඩ භාවිතය අද සිට", "News Content": "එළවළු සහ පළතුරු ප්‍රවාහනයේ දී ප්ලාස්ටික් කූඩ භාවිතය අද(01) සිට ක්‍රියාත්මක විය යුතු බව සමුපකාර හා අභ්‍යන්තර වෙළඳ කටයුතු අමාත්‍යාංශය පවසයි. අවිධිමත් ලෙස එළවළු හා පළතුරු ප්‍රවාහනයේ දී සිදුවන හානිය අවම කර ගැනීම මෙහි මූලික අරමුණ බව අමාත්‍යාංශයේ ලේකම් සුනිල් එස්. සිරිසේන මහතා සඳහන් කළේය. අදින් ඇරඹෙන පළමු සතිය තුළ මෙම වැඩපිළිවෙළ ක්‍රියාත්මක වන්නේ ද යන්න පිළිබඳව නිරීක්ෂණය කිරීමේ කටයුතු සිදු කෙරෙන බව ඔහු කියා සිටියේය. මෙම වැඩසටහන ජාතික වැඩසටහනක් ලෙස ක්‍රියාත්මක කරන බවත්, එය නීතිය දැඩිව ක්‍රියාත්මක කිරීමේ වැඩසටහනක් ලෙස ක්‍රියාත්මක කිරීමට බලාපොරොත්තු නොවන බව ද ඒ මහතා පෙන්වාදුන්නේය. කෙසේ වුවත් ප්ලාස්ටික් කූඩ භාවිතය ප්‍රායෝගික වශයෙන් ක්‍රියාත්මක කිරීමේ නොහැකි තත්ත්වයක් පවතින බව ගොවීන් පවසයි. මෙසේ ප්ලාස්ටික් කූඩ භාවිතය තුළින් තමන් ඉතාමත් අපහසුතාවයට පත්වන බවත්, අවසානයේදී පාඩු විඳීමට සිදුවන්නේ ද තමන්ට බවත් ඔවුන් පෙන්වාදෙයි. මෙහිදී ගොවීන් මුහුණපාන ප්‍රායෝගික ගැටලු පිළිබඳව ද වැඩි අවධානයක් යොමු කරන බව සමූපකාර හා අභ්‍යන්තර වෙළඳ කටයුතු අමාත්‍යාංශයේ ලේකම් සුනිල් එස්. සිරිසේන මහතා අවධාරණය කළේය. මෙම කූඩ මිලදීගැනීමේ අපහසුතාවයන් පවතින ගොවීන්ට කුලී පදනම මත ලබාගැනීම සඳහා අවශ්‍ය පහසුකම් සපයා ඇති බව ඔහු පෙන්වාදුන්නේය. මේ සම්බන්ධව ගොවීන්ට සහ ප්‍රවාහනකරුවන්ට කිසියම් අපහසුතාවයක් පවතී නම් ඒ පිළිබඳව දැනුම් දිය හැකි බවත්, ඒ සඳහා අවශ්‍ය පියවර ගැනීමට කටයුතු කරන බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=18438", "Category": null, "Parent URL": null}