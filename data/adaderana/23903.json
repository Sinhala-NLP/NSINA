{"Source": "Adaderana", "Timestamp": "April 30, 2012 09:02 am", "Headline": "සරසවි ඇදුරු යෝජනා ගැන රජයේ කිසිදු මැදිහත්වීමක් නෑ", "News Content": "උසස් අධ්‍යාපනය සම්බන්ධයෙන් විශ්ව විද්‍යාල ආචාර්යවරුන් ඉදිරිපත් කළ යෝජනා ක්‍රියාත්මක කිරීමට රජයේ කිසිදු මැදිහත්වීමක් දක්නට නොලැබෙන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. රජය අදාළ යෝජනා නොසලකා හැරීම කණගාටුවට කරුණක් බව එම සම්මේලනයේ සභාපති ආචාර්ය නිර්මාල් රංජිත් දේවසිරි මහතා සඳහන් කළේය. උසස් අධ්‍යාපනය සම්බන්ධයෙන් රජයට බලපෑම් කිරීම සඳහා දීප ව්‍යාප්ත දැනුවත් කිරීමේ සහ උද්ඝෝෂණ ව්‍යාපාර සංවිධාන කරන බව ද ආචාර්ය නිර්මාල් රංජිත් දේවසිරි මහතා ප්‍රකාශ කළේය. ආණ්ඩුවට සමාජය තුළින් අති විශාල බලපෑමක් එල්ල නොවේ නම් අධ්‍යාපනයේ ගුණාත්මක වැඩිකිරීම, අධ්‍යාපනය සඳහා වියදම් කිරීම ආණ්ඩුවේ ප්‍රමුඛතාවයක් බවට පත්නොවන බව ඒ මහතා පෙන්වාදුන්නේය. ශ්‍රී ලංකාවේ අධ්‍යාපනය හා රාජ්‍ය විශ්ව විද්‍යාල පද්ධතිය මුහුණදෙන යම් යම් ගැටලු පිළිබඳව මහ ජනතාව තුළ අවබෝධයක් ඇතිකිරීම තුළින් පමණක් අදාළ ප්‍රශ්න පිළිබඳව ආණ්ඩුවේ අවධානය යොමුකිරීමට එකම ක්‍රමය බව ද ඔහු සඳහන් කළේය.", "URL": "https://sinhala.adaderana.lk/news.php?nid=23903", "Category": null, "Parent URL": null}