{"Source": "Adaderana", "Timestamp": "September 14, 2011 08:54 am", "Headline": "හරස් වූ ගල ඉවත් කරන්නට ආරක්ෂක අංශ සහය ලැබෙයි", "News Content": "උඩරට දුම්රිය මාර්ගයේ නානුඔය සහ ග්‍රේට් වෙස්ටර්න් දුම්රිය ස්ථාන අතර දුම්රිය මාර්ගයට කඩා වැටුණු ගල ඉවත් කිරීම සඳහා ‍යුද හමුදාවේ සහ පොලිසියේ සහය ලැබී තිබේ. මේ වන විට ගල් කැබලි ඉවත් කිරීමේ කටයුතු සිදු කෙරෙන බව අද දෙරණක වාර්තාකරු පවසයි. ඊයේ රාත්‍රී පැවති අයහපත් කාලගුණය හේතුවෙන් ගල් ඉවත් කිරීමට බාධා පැමිණ තිබේ. මේ හේතුවෙන් දුම්රිය මාර්ගයට ද හානි සිදුව ඇති බව වාර්තා වේ. ඊයේ පස්වරු 1.30ට පමණ අදාළ දුම්රිය මාර්ගයට ගලක් කඩා වැටීම හේතුවෙන් එම දුම්රිය මාර්ගයේ ගමනාගමනයට බාධා පැමිනුණි. අද උදෑසන කොළඹ කොටුවේ සිට බදුල්ල බලා ධාවනය වීමට නියමිතව තිබූ දුම්රිය තලවකැලේ දක්වා පමණක් සීමා කෙරුණු අතර බදුල්ල සිට ගමන් ගන්නා දුම්රිය නානුඔය දක්වා පමණක් සීමා කිරීමට සිදුව ඇති බව දුම්රිය පාලක මැදිරිය කියා සිටියේය.", "URL": "https://sinhala.adaderana.lk/news.php?nid=18706", "Category": null, "Parent URL": null}