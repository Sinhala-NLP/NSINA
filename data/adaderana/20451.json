{"Source": "Adaderana", "Timestamp": "December 4, 2011 10:44 am", "Headline": "ඉන්දු- ශ්‍රී ලාංකිකයින් තිදෙනකුට දඬුවම මරණයයි-8 ක් හිරේ", "News Content": "ඉන්දීය හා ශ්‍රී ලාංකීය ජාතීන් ඇතුළු දකුණු ආසියාතිකයින් තිදෙනකුට මරණීය දණ්ඩනය හා තවත් අට දෙනකුට සෞදි අරාබි අධිකරණයක් මගින් කස පහර සමග සිරදඬුවම් නියමවී ඇතැයි විදෙස් මාධ්‍ය උපුටා දක්වයි. වසර 4 ට ඉහතදී සෞදි අරාබියේ ප්‍රධාන නගරයක් වන ජෙදාහ් හි සිදුකරන ලද මිනිස් ඝාතනයකට හා මංකොල්ලකෑමකට අදාළව කරන ලද දීර්ඝ නඩු විභාගයකින් අනතුරුව ඊයේ දිනයේ මෙම දඬුවම නියම කර තිබේ. ජෙදාහ් හි නිවාස සංකීර්ණයක සිටි බලයලත් ඉඩම් නියෝජිතයකුගේ කාමරය කඩා බලහත්කාරයෙන් ඇතුළු වී තුවායකින් ඔහුගේ කට බැඳ මරණයට පත්වනතුරු පිට පිටම හිසට පහරදී ඇති බවට ඉන්දියානු හා ශ්‍රී ලාංකිකයින්ගෙන් සමන්විත මෙම පිරිසට චෝදනා එල්ලවී ඇත. අනතුරුව මෙම සැකකරුවන් අත්අඩංගුවට පත්වූ පසු එරට විමර්ශන හා අභිචෝදන කාර්යාංශය(BIP)ට සිදුකළ අපරාධය පිළිබද සෘජුව කරුණු දක්වා ඇතැයි Okaz/Saudi Gazette පුවත් පෙන්වාදෙයි. මෙම සියලුදෙනා මෙම මරණයට වගකිවයුතු බව ඔවුන්ගේ ඇඟිලි සලකුණු පරීක්ෂාවෙන් තහවුරු වී ඇති බැවින් විමර්ශන හා අභිචෝදන කාර්යාංශය(BIP)සියලුදෙනාටම මරණීය දණ්ඩනය නියම කරන ලෙස අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=20451", "Category": null, "Parent URL": null}