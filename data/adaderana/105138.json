{"Source": "Adaderana", "Timestamp": "February 27, 2019 12:49 pm", "Headline": "විධායක නිලධාරීන්ගේ වෘත්තිය ක්‍රියාමාර්ග නිසා රාජ්‍ය ආයතන කිහිපයක වැඩ නවතී", "News Content": "රජයේ විධායක නිලධාරීන්ගේ ඒකාබද්ධ කමිටුව ආරම්භ කළ එක්දින සංකේත වැඩ වර්ජනය හේතුවෙන් මේ වනවිට රාජ්‍ය ආයතන ගණනාවක දෛනික වැඩකටයුතු අඩාල වී තිබේ. වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල්කර ගනිමින් රජයේ විධායක නිලධාරීන්ගේ ඒකාබද්ධ කමිටුව අද(27) උදෑසන මෙම වැඩවර්ජනය ආරම්භ කළේය. මේ අතර අද කොළඹදී මාධ්‍ය හමුවක් කැඳවමින්, වර්ජනය නතර කර සේවයට වාර්තා කරන ලෙස රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මහතා නිලධාරීන්ගෙන් ඉල්ලීමක් කර තිබේ. විශ්‍රාම වැටුප අහෝසි කිරීම, අසාධාරණ ලෙස බදු අය කිරීම, වැටුප් විෂමතා හා තීරුබදු සහිත වාහන බලපත්‍ර අහෝසි කිරීම ඇතුළු ඉල්ලීම් කිහිපයක් පිළිබඳව රජයේ විධායක නිලධාරීන්ගේ සංගමය හා අග්‍රාමාත්‍ය රනිල් වික්‍රමසිංහ මහතා අතර සාකච්ඡාවක් ඊයේ(26) අරලිය ගහ මන්දිරයේදී පැවැත් වුණි. එහිදී තම ගැටලුවලට නිසි විසඳුමක් නොලැබුණු බව පවසමින් රජයේ විධායක නිලධාරීන්ගේ සංගමය මෙම සංකේත වැඩ වර්ජනය ආරම්භ කර තිබේ. අද උදෑසන 8.00 ට ආරම්භ වුණ මෙම සංකේත වැඩ වර්ජනය සඳහා රාජ්‍ය සේවා ඉංජිනේරු සංගමය, රජයේ ආයුරුවේද වෛද්‍ය නිලධාරීන්ගේ සංගමය, රජයේ පශු වෛද්‍ය නිලධාරීන්ගේ සංගමය, ශ්‍රී ලංකා පරිපාලන අධ්‍යාපන සේවා සංගමය, සමස්ත ලංකා ගුරු අධ්‍යාපනඥ සේවා සංගමය, දේශීය ආදායම් වෘත්තීය සමිති ඇතුළු වෘත්තීය සමිති 15 ක් එක්ව තිබේ. මේ හේතුවෙන් රාජ්‍ය ආයතන රැසක දෛනික කටයුතු අඩාල වී ඇති අයුරු දක්නට ලැබුණා. වැඩ වර්ජනයකට සමගාමීව කුරුණෑගල මහනුවර, ගාල්ල හා කොළඹ දිස්ත්‍රික්ක මුල් කරගනිමින් රජයේ විධායක නිලධාරීන්ගේ ඒකාබද්ධ කමිටුව උද්ඝෝෂණද සංවිධාන කරතිබුණි. කෙසේ වෙතත් රජයේ වෛද්‍ය නිලධාරීන්ගේ සංගමය හා දන්ත වෛද්‍ය නිලධාරීන්ගේ සංගමය අද දින වර්ජනය සඳහා එක් වී නොමැති බව වාර්තා වෙයි. මේ අතර වර්ජනය නතර කර සේවයට වාර්තා කරන ලෙස රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මහතා අද උදෑසන මාධ්‍ය හමුවක් කැඳවමින් රාජ්‍ය නිලධාරීන්ගෙන් ඉල්ලා සිටියේය.", "URL": "https://sinhala.adaderana.lk/news.php?nid=105138", "Category": null, "Parent URL": null}