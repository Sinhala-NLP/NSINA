{"Source": "Adaderana", "Timestamp": "May 11, 2016 02:26 pm", "Headline": " පූජ්‍ය උඩුවේ ධම්මාලෝක හිමිට අධිචෝදනා", "News Content": "බලපත්‍රයක් නොමැතිව අලි පැටවෙකු ළඟ තබාගැනීමේ සිද්ධියක් සම්බන්ධයෙන් උඩුවේ ධම්මාලෝක හිමියන්ට එරෙහිව කොළඹ මහාධිකරණය හමුවේ අධි චෝදනා පත්‍ර ඉදිරිපත් කර තිබේ. නීතිපතිවරයා විසින් අදාළ අධිචෝදනා පත්‍ර ඉදිරිපත් කර ඇති බව අද දෙරණ අධිකරණ වාර්තාකරු පැවසුවේය.බලපත්‍රයක් නොමැතිව අලි පැටවෙකු ළඟ තබාගැනීම තුළින් උඩුවේ ධම්මාලෝක හිමියන් වන සත්ත්ව හා වෘක්ෂලතා ආඥා පනත සහ පොදු දේපල පනත උල්ලංඝණය කර ඇති බව එම අධි චෝදනා පත්‍රවල සඳහන් කර තිබේ. එය දඞුවම් ලැබිය හැකි ක්‍රියාවක් බව නීතිපතිවරයා එම අධි චෝදනා පත්‍රවලින් සඳහන් කර ඇත.අදාළ චෝදනාව සම්බන්ධයෙන් පසුගියදා රක්ෂිත බන්ධනාගාර ගත කළ උඩුවේ ධම්මාලෝක හිමියන් පසුව කොළඹ මහේස්ත්‍රාත් අධිකරණය විසින් ඇප මත මුදාහරිනු ලැබීය.", "URL": "https://sinhala.adaderana.lk/news.php?nid=60056", "Category": null, "Parent URL": null}