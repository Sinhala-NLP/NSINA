{"Source": "Adaderana", "Timestamp": "December 2, 2010 08:38 am", "Headline": "කොදෙව් -ශ්‍රි ලංකා තෙවන ටෙස්ට් ගැටුමේ දෙවන දිනය අදයි", "News Content": "සංචාරක බටහිර ඉන්දීය කොදෙව් කණ්ඩායම සහ ශ්‍රි ලංකාව අතර පැවැත්වෙන තෙවන ටෙස්ට් ක්‍රිකට් තරගයේ දෙවන දිනය අදය. මහනුවර, පල්ලෙකැලේ ජාත්‍යන්තර ක්‍රිකට් ක්‍රීඩාංගණයේදී ඊයේ(01) මෙම ටෙස්ට් ක්‍රිකට් තරගය ආරම්භ විය. පල්ලේකැලේ ක්‍රීඩාංගණයේ පැවැත්වෙන මංගල ජාත්‍යන්තර ක්‍රිකට් තරගය ද මෙය වේ. තරගයේ ප්‍රථමයෙන් පන්දුවට පහර‍ දෙමින් සිටින බටහිර ඉන්දීය කොදෙව් කණ්ඩායම ඊයේ දිනය නිමා වන විට සිය පළමු ඉනිම වෙනුවෙන් කඩුළු 02 ක් දැවී ලකුණු 134 ක් ලබා සිටියහ. බටහිර ඉන්දීය කොදෙව් කණ්ඩායම වෙනුවෙන් නොදැවී පන්දුවට පහර දෙමින් සිටින ඩැරන් බ්‍රාවෝ සහ ශිවනරීන් චන්ද්‍රපෝල් අද දිනයේ ඉනිම ආරම්භ කිරීමට නියමිතය. ශ්‍රි ලංකා කණ්ඩායම වෙනුවෙන් පන්දු යැවීමේ දී අජන්ත මෙන්ඩිස් සහ සුරංග ලක්මාල් ඊයේ දිනය නිමා වන විට කොදෙව් පළමු ඉනිමේ කඩුලු එක බැගින් ලබා සිටියහ.", "URL": "https://sinhala.adaderana.lk/news.php?nid=12540", "Category": null, "Parent URL": null}