{"Source": "Adaderana", "Timestamp": "May 27, 2018 02:37 pm", "Headline": "ධනංජය ද සිල්වාගේ පියාගේ දේහය පිළිබඳ අවසන් කටයුතු හෙට", "News Content": "ශ්‍රී ලංකා ටෙස්ට් ක්‍රිකට් ක්‍රීඩක ධනංජය ද සිල්වාගේ පියා වන දෙහිවල ගල්කිස්ස මහ නගර සභාවේ ශ්‍රී ලංකා පොදුජන පෙරමුණේ නාගරික මන්ත්‍රී රංජන් සිල්වා මහතාගේ දේහය මේ වන විට රත්මලාන ඥානේන්ද්‍ර පාරේ පිහිටි ඒ මහතාගේ නිවසේ තැන්පත් කර තිබේ. ඊයේ (26) රාත්‍රියේ මෙන්ම අද (27) දිනයේද දේහයට අවසන් ගෞරව දැක්වීම සඳහා හිටපු ජනාධිපති මහින්ද රාජපක්ෂ මහතා ඇතුළු දේශපාලඥයින් කිහිපදෙනෙකු පැමිණ සිටි අතර දේහය පිළිබඳ අවසන් කටයුතු හෙට පස්වරු 4.00ට ගල්කිස්ස පොදු සුසාන භුමියේදී සිදු කිරීමට නියමිතය. ශ්‍රී ලංකා ටෙස්ට් ක්‍රිකට් ක්‍රීඩක ධනංජය ද සිල්වාගේ පියා වන හා දෙහිවල ගල්කිස්ස මහ නගර සභාවේ නාගරික මන්ත්‍රීවරයෙක් වූ රංජන් සිල්වා මහතා රත්මලානේ පිහිටි සිය නිවස ඉදිරිපිටදි පාතාල කල්ලි සාමාජිකයින් පිරිසක් විසින් වෙඩි තබා ඝාතනය කරනු ලැබුවේ පසුගිය 24වන දින රාත්‍රියේදීයි. ක්‍රිකට් ක්‍රීඩක ධනංජය ද සිල්වාගේ පියාගේ දේහයට අවසන් ගෞරව දැක්විම සඳහා ක්‍රීඩකයින් මෙන්ම දේශපාලඥයින් කිහිපදෙනෙකු ඊයේ රාත්‍රියේ සහ අද දිනයේත් පැමිණ සිටියේය.", "URL": "https://sinhala.adaderana.lk/news.php?nid=89903", "Category": null, "Parent URL": null}