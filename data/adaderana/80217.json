{"Source": "Adaderana", "Timestamp": "November 20, 2017 09:39 am", "Headline": "වේයන්ගොඩ දී මෝටර් රිය දුම්රියේ හැපී තුන්දෙනෙක් එතැනම", "News Content": "වේයන්ගොඩ, හීන්දෙනිය - පට්ටියගොඩ දුම්රිය හරස් මාර්ගයේදී සිදු වූ දුම්රිය අනතුරකින් පුද්ගලයින් තිදෙනෙකු මියගොස් තවත් කාන්තාවක බරපතළ තුවාල ලබා තිබේ. තුවාල ලැබූ කාන්තාව මේ වන විට වතුපිටිවල රෝහලේ ප්‍රතිකාර ලබමින් සිටින බව රෝහල් අධ්‍යක්ෂවරයා සඳහන් කළේය. අද (20) උදෑසන 07.30ට පමණ කොළඹ බලා ධාවනය වූ ඉන්ධන ප්‍රවාහන දුම්රියක මෝටර් රථයක් ගැටීමෙන් මෙම අනතුර සිදුව තිබේ. අනතුරෙන් මෝටර් රථයේ ගමන් ගත් එක් පුද්ගලයෙකු එම ස්ථානයේදීම ජීවිතක්ෂයට පත්ව ඇති අතර තුවාල ලැබූ කාන්තාව ඇතුළු තවත් පුද්ගලයින් දෙදෙනෙකු වතුපිටිවල රෝහලට ඇතුළත් කර ඇති බව බව වාර්තා වෙයි. එහිදී අනෙක් පුද්ගලයින් දෙදෙනා ද මියගොස් තිබේ. අදාළ මෝටර් රථය දුම්රිය මාර්ගයට ඇතුළත් කරන අවස්ථාව වන විටත් දුම්රිය හරස් මාර්ගයේ සංඥා ක්‍රියාත්මක වී තිබූ බව ද වේයන්ගොඩ දුම්රිය ස්ථානාධිපතිවරයා සඳහන් කළේය. අනතුර සම්බන්ධයෙන් වේයන්ගොඩ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=80217", "Category": null, "Parent URL": null}