{"Source": "Adaderana", "Timestamp": "August 3, 2017 08:16 am", "Headline": "විභාග මධ්‍යස්ථාන ආශ්‍රිතව විශේෂ ඩෙංගු මර්දන වැඩපිළිවෙලක්", "News Content": "මෙවර අධ්‍යයන පොදු සහතික පත්‍ර උසස් පෙළ හා පහ ශ්‍රේණිය ශිෂ්‍යත්ව විභාගය පැවැත්වෙන විභාග මධ්‍යස්ථානවල ඩෙංගු රෝගය ඇතිවීම මර්දනය කිරීම සඳහා විශේෂ වැඩපිලිවෙලක් ක්‍රියාත්මක කිරීමට විභාග දෙපාර්තමේන්තුව පියවර ගෙන තිබේ. මේ දිනවල ඩෙංගු රෝගය ව්‍යාප්තවිමේ අවධානමක් පවතින බැවින් විභාගයට පෙනී සිටින දරුවන්ගේ ආරක්ෂාව උදෙසා මෙම වැඩපිලිවෙල ක්‍රියාත්මක කරන බව විභාග දෙපාර්තමේන්තුව සඳහන් කළේය. උසස් පෙළ විභාගය සහ ශිෂ්‍යත්ව විභාගය ආරම්භවීමට පෙර හා උසස් පෙළ විභාගය පැවැත්වෙන කාල සීමාව තුළ විභාගයට බාධා නොවන සේ විභාගය නොපැවැත්වෙන දිනවලදී විභාග මධ්‍යස්ථාන පිහිටුවා ඇති පාසල්වල ඩෙංගු මර්දන දූමායනය සිදු කිරීමට උපදෙස් ලබාදි තිබේ. ඊට අමතරව අධ්‍යාපන අමාත්‍යාංශයේ සහ පළාත් සෞඛ්‍ය සේවා අධ්‍යක්ෂකවරුන්ගේ සහය ඇතිව පාසල්වල ඩෙංගු මර්දන වැඩසටහන් ක්‍රියාත්මක කිරීමට ද උපදෙස් ලබාදී ඇති බව විභාග දෙපාර්තමේන්තුව සඳහන් කළේය. තවදුරටත් විභාගය පැවැත්වෙන වේලාවන්වලදී ඩෙංගු මඳුරුවන් දෂ්ට කිරීමෙන් සිසුන් ආරක්ෂා කරගැනීම සඳහා මදුරු විකර්ශන ආලේපන භාවිතා කිරීමට පියවර ගන්නා ලෙස විභාග දෙපාර්තමේන්තුව දෙමව්පියන්ගෙන් ද ඉල්ලීමක් කර තිබේ. මෙවර අධ්‍යයන පොදු සහතික පත්‍ර උසස් පෙළ විභාගය ලබන 08 වන දින ආරම්භ වී සැප්තැම්බර් මස දෙවන දින දක්වා පැවැත්වීමට නියමිත අතර පහ ශ්‍රේණිය ශිෂ්‍යත්ව විභාගය අගෝස්තු 20 වන දින පැවැත්වීමට නියමිතයි.", "URL": "https://sinhala.adaderana.lk/news.php?nid=75909", "Category": null, "Parent URL": null}