{"Source": "Adaderana", "Timestamp": "February 26, 2013 12:29 pm", "Headline": "\"රාජපක්ෂ ජාත්‍යන්තර ගුවන්තොටුපල\"ට සියල්ල සූදානම්", "News Content": "මෙරට දෙවන ජාත්‍යන්තර ගුවන්තොටුපල විවෘත කිරීම සඳහා මේ වනවිට සියලු කටයුතු සූදානම් කර ඇති බව ගුවන්තොටුපල හා ගුවන් සේවා සමාගම පවසයි. හම්බන්තොට, මත්තල ප්‍රදේශයේ ඉදිකළ මෙරට දෙවන ජාත්‍යන්තර ගුවන්තොටුපල වන \"රාජපක්ෂ ජාත්‍යන්තර ගුවන්තොටුපල\" මාර්තු මස 18 වන දින විවෘත කිරීමට නියමිතය. මෙහි ඉදිකිරීම් කටයුතු 2009 වසරේ නොවැම්බර් මස 19 වන දින ආරම්භ කළේය. හම්බන්තොට සිට කිලෝමීටර් 15 ක් දුරින් පිහිටි මත්තල ප්‍රදේශයේ ඉදිකර ඇති මෙම ගුවන් තොටුපල හෙක්ටයාර 2000 ක භූමි ප්‍රමාණයකින් සමන්විත වේ. මෙම ගුවන්තොටුපල ජාත්‍යන්තර ප්‍රමිතියෙන් යුතුව නවීන තාක්ෂණ පහසුකම් සහිතව ඉදිකර ඇති බව ගුවන්තොටුපල සහ ගුවන් සේවා සමාගම සදහන් කළේය.", "URL": "https://sinhala.adaderana.lk/news.php?nid=31936", "Category": null, "Parent URL": null}