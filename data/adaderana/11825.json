{"Source": "Adaderana", "Timestamp": "October 30, 2010 09:20 am", "Headline": "ජාතික මහා ක්‍රීඩා උළෙල අද ඇරඹෙයි", "News Content": "36 වන ජාතික මහා ක්‍රීඩා උළෙල අද(30) මහනුවර දී ආරම්භ වේ. සමාරම්භක උත්සවය අග්‍රාමාත්‍ය දි. මු. ජයරත්න මහතාගේ ප්‍රධානත්වයෙන් අද පස්වරු 330 ට මහනුවර බෝගම්බර ක්‍රීඩාංගණයේ දී පැවැත්වීමට නියමිතය. ක්‍රීඩක ක්‍රීඩිකාවන් 30,000 ගේ පමණ සහභාගීත්වයෙන් අදියර 3ක් යටතේ පැවති තරගවලින් තෝරාගත් ක්‍රීඩක ක්‍රීඩිකාවන් පිරිසක් මෙම තරගාවලියට සහභාගී වේ. තරගාවලිය බෝගම්බර ක්‍රීඩාංගණය ඇතුළු ක්‍රීඩාංගණ 12 දී පැවැත්වෙන බව ක්‍රීඩා අමාත්‍යාංශය පවසයි. මේ අතර අද ආරම්භ වන ජාතික මහා ක්‍රීඩා උළෙලේ ආරක්ෂාව වෙනුවෙන් පොලිස් විශේෂ කාර්ය බලකායේ නිලධාරීන් ඇතුළත්ව පොලිස් නිලධාරීන් 1,500 ක් පමණ යොදවා ඇති බව මධ්‍යම පළාත් භාර ජ්‍යෙෂ්ඨ නියෝජ්‍ය පොලිස්පති පූජිත් ජයසුන්දර මහතා සඳහන් කරයි. මීට අමතරව අවශ්‍යතාව මත ත්‍රිවිධ හමු‍දාවේ සහය ලබාගැනීමට පියවර ගන්නා බව පූජිත් ජයසුන්දර මහතා පවසයි. නොවැම්බර් පළමුවැනි දින දක්වා ක්‍රීඩා උළෙල පැවැත්වෙන අතර මේ හේතුවෙන් මහනුවර නගරයේ මාර්ගවල රථවාහන නවතා තැබී‍මේ සීමා පැනවීමට තීරණය කර තිබේ.", "URL": "https://sinhala.adaderana.lk/news.php?nid=11825", "Category": null, "Parent URL": null}