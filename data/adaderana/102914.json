{"Source": "Adaderana", "Timestamp": "January 23, 2019 03:18 pm", "Headline": "ගිලිහී යන සහෝදර බැදීම් රකින යතුරුපැදි කණ්ඩායම", "News Content": "ඉරාකයේ බැග්ඩෑඩ් අගනුවර ඔබමොබ සංචාරය කරන ඉරාක යතුරුපැදිකරුවන්ගේ දසුන මේ දිනවල එහි වැසියන්ට දැකගත හැකි බව වාර්තා වෙයි. කලු පැහැ කබාවලින් සැරසී තරමක් විශාල ප්‍රමාණයේ යතුරුපැදිවල නැගී සංචාරය කරන ඉරාක යතුරුපැදි කණ්ඩායම පිළිබඳ මේ දිනවල කාගේත් අවධානය යොමුව ඇත. ගිලිහී යන සහෝදර බැදීම් යළිත් ස්ථාපනය කිරීම මේ යතුරුපැදි ධාවකයන්ගේ අපේක්ෂාව බව විදෙස් වාර්තා පවසා සිටියි. මේ පිරිසගේ ප්‍රධාන අපේක්ෂාව වන්නේ දශක ගණනාවක් තිස්සේ යුද්ධයෙන් පීඩාවට පත්ව සිටින ඉරාක වැසියන්ගේ සිත් සුවපත් කිරීමයි. යුද්ධයේ අනිටු ප්‍රතිඵලයක් ලෙසින් විපතට පත්ව සිටින ඉරාක වැසියන් අතර සහෝදරත්වය යළි ගොඩනැගීම සිය අපේක්ෂාව බව ඊට එක්ව සිටින යතුරු පැදි ධාවකයන් පවසා ඇත. ඊට අමතරව අමෙරිකාව වැනි රටවල ප්‍රකටව පවතින යතුරුපැදි සංස්කෘතිය ඉරාකයට හඳුන්වාදීමත් ඔවුන්ගේ අදහසක් වී ඇත. මෙම වැඩසටහන මඟින් කිසිදු දේශපාලන මතවාදයක් ඉස්මතු කිරීමට උත්සාහ නොකරන බවත් මේ පිරිස අවධාරණය කර ඇත. 380ක පමණ කණ්ඩායමකින් සමන්විත ඉරාක යතුරුපැදි කල්ලියට සෑම වයස් ඛාණ්ඩයකම, සමාජ පන්තියකම සහ ආගමික කණ්ඩායමකම පිරිස් අයත්ය. ඔවුන් එක්වූ වඩාත් දැවැන්ත සංදර්ශනයක් පසුගිය හමුදා දින සැමරුමට සමගාමීව පැවැත්වුණි.", "URL": "https://sinhala.adaderana.lk/news.php?nid=102914", "Category": null, "Parent URL": null}