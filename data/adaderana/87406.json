{"Source": "Adaderana", "Timestamp": "April 13, 2018 06:39 pm", "Headline": "පාර්ලිමේන්තු වාරය අවසන් කිරීම ආණ්ඩුවේ ක්‍රියාවලියට බාධාවක් නොවෙයි", "News Content": "පාර්ලිමේන්තු වාරය විශේෂ ගැසට් නිවේදනයක් මඟින් අවසන් කිරිම හේතුවෙන් ආණ්ඩුවේ ක්‍රියාවලියට බාධාවක් සිදු නොවන බව ශ්‍රී ලංකා මහ බැංකුව පවසයි. නිවේදනයක් නිකුත් කරමින් මහ බැංකුව පවසන්නේ පාර්ලිමේන්තු වාරය අවසන් කොට නැවත පාර්ලිමේන්තුව ආරම්භ වන කාලය තුළ පාර්ලිමේන්තු ගත කිරිම සඳහා කිසිදු ලියවිල්ලක් ඉදිරිපත් කිරිමට නියමිතව නොමැති බවයි. පාර්ලිමේන්තු වාරය කල්දැමීම ආණ්ඩුවේ සාමාන්‍ය ක්‍රියාවලියට බාධාවක් නොවන බව ශ්‍රී ලංකා මහ බැංකුව පෙන්වා දෙයි. ජනාධිපතිවරයාට පැවරී ඇති බලතළ අනුව අති විශේෂ ගැසට් නිවේදනයක් මඟින් පාර්ලිමේන්තු වාරය ඊයේ (12) මධ්‍යම රාත්‍රියේ සිට ක්‍රියාත්මක වන පරිදි අවසන් කෙරිණි. මීළඟ පාර්ලිමේන්තු වාරය මැයි මස 08 වන දින ආරම්භ කරන බව අදාළ ගැසට් නිවේදනය මගින් ප්‍රකාශයට පත් කළේය. මේ අතර රජයේ ප්‍රවෘත්ති අධ්‍යක්ෂ ජනරාල් සුදර්ශන ගුණවර්ධන මහතාගේ අත්සනින් යුතුව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයක දැක්වෙන්නේ ද පාර්ලිමේන්තු වාරය කල්දැමිම මඟින් ආණ්ඩුවේ ක්‍රියාවලියට සෘණාත්මක බලපෑමක් සිදු නොවන බවයි.", "URL": "https://sinhala.adaderana.lk/news.php?nid=87406", "Category": null, "Parent URL": null}