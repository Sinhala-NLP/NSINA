{"Source": "Adaderana", "Timestamp": "June 29, 2010 08:02 am", "Headline": "ජනපති අද යුක්රේනයට ", "News Content": "ජනාධිපති මහින්ද රාජපක්ෂ මහතා නිල සංචාරයක් සඳහා අද දිනයේ යුක්රේනය සඳහා පිටත්ව යාමට නියමිතව තිබේ. යුක්රේන් රජයේ ආරාධනයකට අනුව ජනාධිපතිවරයා මෙම සංචාරයේ නිර‍ත වේ. ලබන මස 3 වන දින දක්වා යුක්රේනයේ රැඳී සිටින ජනාධිපති මහින්ද රාජපක්ෂ මහතා එහි දී යුක්රේන ජනාධිපතිවරයා, අගමැතිවරයා ඇතුළු රජයේ ඉහළ පෙළේ නායකයින් සමග ද්වීපාර්ශවික සබඳතා පැවැත්වීමට නියමිතය. මෙම සංචාරයේ දී ජනාධිපතිවරයා යුක්රේන පාර්ලිමේන්තුව නැරඹීමට සහ යුක්රේන ජාතික ආරක්ෂක විශ්ව විද්‍යාලයේ විශේෂ දේශනයක් පැවැත්වීමට ද නියමිතව ඇත. මේ අතර යුක්රේනය සහ ශ්‍රී ලංකාව අතර වෙළඳ හා ආර්ථික සබඳතා ශක්තිමත් කිරීම මෙම සංචාරයේ අරමුණ බව ජනාධිපති මාධ්‍ය අංශය පවසයි. මෙම සංචාරය සඳහා විදේශ කටයුතු අමාත්‍ය ජී. එල් පීරීස්, ජනාධිපති ලේකම් ලලිත් වීරතුංග යන මහත්වරුන් ද සහභාගි වීමට නියමිතය.", "URL": "https://sinhala.adaderana.lk/news.php?nid=9269", "Category": null, "Parent URL": null}