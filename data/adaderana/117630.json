{"Source": "Adaderana", "Timestamp": "August 27, 2019 07:27 pm", "Headline": "වෙල්ගමව අපි කවුරුත් අපේක්ෂකයෙක් කරලා නෑ-දයාසිරි", "News Content": "ශ්‍රී ලංකා නිදහස් පක්ෂයේ විනය උල්ලංඝනය කළ මහජන නියෝජිතයන් පිළිබඳ ගනු ලබන පියවර කඩිනම් කිරීමට එම පක්ෂ මධ්‍යම කාරක සභාව ඊයේ තීරණය කර තිබේ. එසේම එස්.බී.දිසානායක මහතා පක්ෂ භාණ්ඩාගාරික තනතුරින් සහ මහින්ද සමරසිංහ මහතා පක්ෂ මාධ්‍ය ප්‍රකාශක තනතුරින් ඉවත්කිරීමට මෙන්ම තවත් තනතුරු කිහිපයක වෙනස්කම් සිදුකිරීමටද එහිදී තීරණය කෙරුණි. පක්ෂ නායක ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ පස්වරුවේ ජනාධිපති නිල නිවසේ දී ශ්‍රී ලංකා නිදහස් පක්ෂ මධ්‍යම කාරක සභාව රැස්විය. ඒ අනුව ශ්‍රී ලංකා නිදහස් පක්ෂ භාණ්ඩාගාරික වශයෙන් මෙතෙක් කටයුතු කළ පාර්ලිමේන්තු මන්ත්‍රී එස්.බී.දිසානායක මහතා එම තනතුරෙන් ඉවත් කර ඒ වෙනුවට පාර්ලිමේන්තු මන්ත්‍රී ලසන්ත අලගියවන්න මහතා පත් කර තිබේ. එමෙන්ම ශ්‍රී ලංකා නිදහස් පක්ෂ මාධ්‍ය ප්‍රකාශකවරයා ලෙස පාර්ලිමේන්තු මන්ත්‍රී වීරකුමාර දිසානායක මහතා පත් කෙරුණේ මෙතක් එම ධුරයේ කටයුතු කළ පාර්ලිමේන්තු මන්ත්‍රී මහින්ද සමරසිංහ මහතා ධුරයෙන් ඉවත් කිරීමෙන් අනතුරුවයි. මිට අමතරව පුරප්පාඩු වූ තවත් තනතුරු කිහිපයකට නිලධාරීන් පත් කළ බවයි පාර්ලිමේන්තු මන්ත්‍රී නිශාන්ත මුතුහෙට්ටිගම මහතා සඳහන් කළේය. අනතුරුව අද(27) පැවති මාධ්‍ය හමුවේදී ශ්‍රී ලංකා නිදහස් පක්ෂ මහලේකම් දයාසිරි ජයසේකර මහතා ඊයේ පැවති මධ්‍ය කාරක සභා රැස්වීමේදී සාකච්ඡා වු කරුණු පිළිබඳව අදහස් දැක්විය. එක කකුලක් එජාපයේ සහ අනෙක් කකුල තවත් පක්ෂයක තබා සිටින අයට ශ්‍රි ලංකා නිදහස් පක්ෂයේ ඉන්න තියෙන ඉඩ කඩ අවසන් වෙමින් යන බවත් මන්ත්‍රීවරයා පැවසීය. එමෙන්ම එක්සත් ජාතික පක්ෂයේ හා අනෙක් පක්ෂවල සාමාජිකත්වය ගනු ලැබු අයට එරෙහිව යම් තීන්දුවක් ගන්නේ නැත්තේ ඇයි යනුවෙන් යෝජනාවක් පැමිණි බවත් ජයසේකර මහතා පැවසීය. 01 ප්‍රශ්නය- සන්ධානගත වීම ගැන ධනාත්මක තත්ත්වයක් තියෙනවා කියනවානේ.දැන් මොකක්ද ජනාධිපතිවරයාගේ භූමිකාව සන්ධානය තුළ? අනාගතයේ කතා කළ හැකි කාරණාවක් වන බවත් පැවසු මන්ත්‍රීවරයා “ජනාධිපතිවරයා නිරන්තරයෙන් කියන කරුණක් වන්නේ එතුමා ගැන සිතා පක්ෂයේ තීරණ ගන්න එපා “ යනුවෙන් ද මන්ත්‍රී පැවසීය. “මට මොකද වෙන්නේ කියලා කතා කරන්න එපා කියනවා.අපි අහද්දිත් එතුමා කතා කරලා නැහැ“ යනුවෙන්ද ජයසේකර මහතා මෙහිදී පවසා සිටියේය. 02 - ඔබතුමාලා යෝජනා කරනවාද ගෝඨාභය රාජපක්ෂ මහත්මයාට ශ්‍රී ලංකා නිදහස් පක්ෂයේ සාමාජිකත්වය ගන්න කියලා? දැනට ජනාධිපතිවරයා පක්ෂයක සාමාජිකයෙක් නොවීම ගැන සතුටු වන බවත් පැවසු ජයසේකර මහතා, ඔහු ජාතික නායකයෙක් බවත් පැවසීය. ඔහු ප්‍රතිපත්ති මත රට කරන්න හිතන නායකයෙක් බවත් පැවසු මන්ත්‍රීවරයා, එතුමා කැමති නම් පක්ෂ සාමාජිකත්වය දෙන්න පුළුවන් යනුවෙන් කියා සිටියේය. 03 - පොහොට්ටුව තමන්ගේ ජනාධිපති අපේක්ෂකයා නම් කරලා ඉවරයි. ඔබතුමන්ලාට තීරණය කරන්න වෙනවා, ජනතාවට කියන්න වෙනවා ගෝඨාභය රාජපක්ෂ මහත්මයා ජනාධිපති අපේක්ෂකයෙක් විදිහට ඒ සඳහා සුදුසුකම් තියෙනවා ද කියලා ඔබතුමාලා පිළිගන්නවාද නැද්ද කියලා ? ජනාධිපති අපේක්ෂකයෙක් ලෙස මෛත්‍රීපාල සිරිසේන මහතා ශ්‍රී ලංකා නිදහස් පක්ෂය තුළ සිටින බවත් පැවසු ජයසේකර මහතා, කුමාර වෙල්ගම මහත්තයා අපේක්ෂකයෙක් ලෙස කවුරුත් නම් කරලා නැහැ යනුවෙන් ද පැවසීය.", "URL": "https://sinhala.adaderana.lk/news.php?nid=117630", "Category": null, "Parent URL": null}