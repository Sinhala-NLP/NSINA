{"Source": "Adaderana", "Timestamp": "September 28, 2012 04:21 pm", "Headline": "තවත් 77 ට වැඩ වරදියි", "News Content": "නීති විරෝධී ලෙස ඔස්ටේ‍්‍රලියාව බලා යමින් සිටි පුද්ගලයින් 77 දෙනෙකු නාවික හමුදාව විසින් අත්අඩංගුවට ගෙන තිබේ. \"නිර්ශානි\" නම් යාත‍්‍රාවෙන් ගමන් කරමින් සිටි මෙම පිරිස තොඩුවැව වෙරළට නාවික සැතපුම් 20 ක් පමණ දුරින් වු මුහුදු ප‍්‍රදේශයේ දී අත්අඩංගුවට ගත් බව නාවික හමුදාව ප‍්‍රකාශ කළේය. අත්අඩංගුවට ගත් පිරිස අතර දෙමළ ජාතිකයින් 61 දෙනෙක් , සිංහල ජාතිකයින් 14 දෙනෙක් සහ මුස්ලිම් ජාතිකයින් දෙදෙනෙකු වන බව සඳහන්ය. ඔවුන් යාපනය, වව්නියාව, මඩකලපුව, පුත්තලම, කොළඹ, උඩප්පුව, මන්නාරම, හලාවත සහ කල්පිටිය යන ප‍්‍රදේශවල පදිංචිකරුවන් බව නාවික හමුදාව සඳහන් කළේය. අදාළ පිරිස මේ වන විට මෝදර ධීවර වරාය වෙත රැගෙනවිත් ඇති අතර අපරාධ පරීක්ෂණ දෙපාර්තමේන්තුව ඔවුන්ගෙන් ප‍්‍රශ්න කිරීම් සිදුකරනු ඇති බව නාවික හමුදාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=27833", "Category": null, "Parent URL": null}