{"Source": "Adaderana", "Timestamp": "July 10, 2014 03:19 pm", "Headline": "මහවැලි අධිකාරියට කෝටි 13ක පොල්ලක් - වහා නඩු පවරනු!", "News Content": "මහවැලි අධිකාරියේ ඉඩම්, නිවාස සහ ගොඩනැගිලි ලබාගෙන බදු ගෙවීම් පැහැර හැර ඇති සියලූම රාජ්‍ය ආයතන හා පුද්ගලයින්ට කඩිනමින් නඩු පැවරීමට කටයුතු කරන ලෙස අමාත්‍ය නිමල් සිරිපාල ද සිල්වා මහතා බලධාරින්ට නියෝග කර තිබේ. ශ්‍රී ලංකා මහවැලි අධිකාරියේ ප්‍රගති සමාලෝචන රැස්වීමට එක්වෙමින් අමාත්‍ය නිමල් සිරිපාල ද සිල්වා මහතා මෙම නියෝගය නිකුත් කර ඇති බව සඳහන්ය. එහිදී රාජ්‍ය ආයතන මහවැලි අධිකාරියට රුපියල් කෝටි 13ට ආසන්න මුදලක් හිඟ බදු වශයෙන් ගෙවීමට ඇති බව එම අධිකාරියේ නීති හා ආදායම් අංශය අමාත්‍යවරයාට පෙන්වා දී ඇත. ඒ අනූව ඛනිජ තෙල් නීතිගත සංස්ථාව ලක්ෂ 12ක්ද, ගමනාගමන මණ්ඩලය ලක්ෂ50ක්ද, විදුලි බල මණ්ඩලය ලක්ෂ 27ක්ද, ඇඹිලිපිටිය කඩදාසි සමාගම කෝටි 5ක්ද, ලක් සතොස ලක්ෂ15ක්ද පොල් සංවර්ධන මණ්ඩලය ලක්ෂ12ක්ද, කෘෂි රක්ෂණ මණ්ඩලය ලක්ෂ 21 ක්ද, මහජන බැංකුව ලක්ෂ 13ක්ද, සෙවනගල සීනි සමාගම කෝටි 5ක්ද, හිඟ බදු මුදල් වශයෙන් ගෙවීමට ඇතැයි වාර්තා වේ. ඊට අමතරව දැව සංස්ථාව, සමුපකාර සමිති, ලංකා බැංකුව හා ජල සම්පාදන මණ්ඩලය මෙසේ හිඟ මුදල් ගෙවීමට ඇති රාජ්‍ය ආයතන අතර වේ. දීර්ඝ කාලයක් මෙම බදු මුදල් අය කර ගැනීමට කටයුතු නොකිරීම සම්බන්ධව ඇමතිවරයා මෙහිදී නිලධාරීන්ගෙන් ප්‍රශ්න කිරීමේ දී ඒ සම්බන්ධව නීතිමය ක්‍රියාමාර්ග ගැනීමට නොහැකි වූ‍යේ මහවැලි කලාප මගින් එම බදු මුදල් නොගෙවීම සම්බන්ධව තොරතුරු නොලැබීම නිසා බව එම සාකච්ඡාවේ දී හෙළිදරව් වී ඇත. මේ වන විට බදු මුදල් ගෙවීමට ඇති රාජ්‍ය, පෞද්ගලික ආයතන හා පුද්ගලයන් සම්බන්ධව අංග සම්පූර්ණ වාර්තාවක් ප්‍රධාන කාර්යාලයට ලබා දීමට කටයුතු කරන ලෙස ඇමතිවරයා එහිදී සියලූ මහවැලි නේවාසික ව්‍යාපාර කළමණාකරුවන්ට දන්වා තිබේ. සමස්තයක් වශයෙන් ගත් කළ සාමාන්‍ය පුද්ගලයන් මෙම බදු මුදල් ගෙවීම් කෙසේ හෝ කරන බවත් බදු මුදල් ගෙවීම වැඩි වශයෙන් පැහැර හරින්නේ ව්‍යාපාරිකයන් හා රාජ්‍ය ආයතන බව මෙහිදී තොරතුරු හෙළි වී ඇත. එම නිසා සාමාන්‍ය මිනිසුන්ට හිඟ බදු මුදල් ගෙවීමට සහන කාලයක් ලබාදීමට ද ඇමතිවරයා මෙහිදී උපදෙස් දී තිබේ. මහවැලි අධිකාරිය අදායම් උපයන ආයතනයක් වූවද එහි ප්‍රධාන අදායම් මාර්ගය වන බදු මුදල් මෙසේ නොලැබීම නිසා මහවැලි අධිකාරිය පවත්වාගෙන යෑමේ ගැටළු සහගත තත්ත්වයක් පැනනැගී ඇති බව ද ඇමතිවරයා මෙහිදී පවසා ඇත.", "URL": "https://sinhala.adaderana.lk/news.php?nid=44577", "Category": null, "Parent URL": null}