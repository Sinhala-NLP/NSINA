{"Source": "Adaderana", "Timestamp": "March 22, 2018 02:22 pm", "Headline": "හොර පාරෙන් ලංකාවට ගෙනා දුම්වැටිත් සමඟ දෙදෙනෙක් රේගු අත්අඩංගුවට", "News Content": "නීතිවිරෝධී ලෙස ඩුබායි සිට ශ්‍රී ලංකාවට දුම්වැටි තොගයක් රැගෙන ආ ශ්‍රී ලාංකික ගුවන් මගීන් දෙදෙනෙකු අද (22) දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගත් බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා ප්‍රකාශ කළේය . මෙයින් එක් අයෙකු 50 හැවිරිදි බලපිටිය ප්‍රදේශයේ පදිංචිකරුවෙකු වන අතර , අනෙක් පුද්ගලයා 34 හැවිරිදි අම්බලන්ගොඩ ප්‍රදේශයේ පදිංචිකරුවෙකි . මොවුන් දෙදෙනා අද උදෑසන 8.25 ට ඩුබායි සිට පැමිණි එමිරේට්ස් ගුවන් සේවයේ ඊ.කේ.- 450 (E.K. -450) දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති හරිත මාවත ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මෙම අත්අඩංගුවට ගැනීම සිදු කර තිබුණි . මොවුන් දෙදෙනා රැකියාවක් සොයා ගැනීම සඳහා සංචාරක වීසා ඩුබායි වෙත ගොස් තිබූ අතර , ඔවුන්ට නිසි රැකියාවක් සොයා ගැනීමට නොහැකි වූ නිසා මෙසේ ආපසු පැමිණෙමින් සිටි අතර , ජාවාරම්කරුවන් පිරිසක් විසින් මෙම දුම්වැටි තොගය මොවුන්ට ලබා දී තිබූ බව රේගු නිලධාරීන් අනාවරණය කර ගෙන තිබේ . දුම්වැටි 23,400 ක් අඩංගු දුම්වැටි කාටූන් 117 ක් ඔවුන්ගේ ගමන් මලු වල සගවා ගෙන තිබූ අතර , ඒවායේ වටිනාකම රුපියල් 11,70,000 ක් (එකොලොස් ලක්ෂ හැත්තෑ දහසක් ) බව රේගුව ප්‍රකාශ කරයි. කටුනායක ගුවන් තොටුපොළ රේගු අධ්‍යක්ෂ ඕ.එම්.ජබීර් මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන ඕ.ජේ.ඔබේසේකර සහ විරාජ් විජේවර්ධන යන මහත්වරුන් විසින් මේ පිළිබඳව වැඩිදුර රේගු පරීක්ෂණය පැවැත්වූ අතර , එහිදී මෙම දුම්වැටි තොගය රාජසන්තක කර මෙම පුද්ගලයින් දෙදෙනාට රුපියල් 75,000 සහ රුපියල් 25,000 බැගින් දඩ මුදල් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=86138", "Category": null, "Parent URL": null}