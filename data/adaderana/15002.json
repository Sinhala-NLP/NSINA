{"Source": "Adaderana", "Timestamp": "March 22, 2011 01:24 pm", "Headline": "ලිබියාවට එරෙහි ප්‍රහාර ජා.නි.පෙත් හෙළාදකියි", "News Content": "එක්සත් ජාතීන්ගේ ආරක්ෂක මණ්ඩල අනුමැතිය යටතේ ලිබියාවට එල්ල කරන ප්‍රහාර දැඩි පිළිකුලෙන් යුතුව හෙළාදකින බව ජාතික නිදහස් පෙරමුණ පවසයි. එක්සත් ජාතීන්ගේ සංවිධානයට බලය පැවරී ඇත්තේ ලෝකය සාමකාමී අයුරින් පවත්වාගෙන යාම සඳහා බව නිවේදනයක් නිකුත් කරමින් එම පක්ෂය පෙන්වා දෙයි. එහෙත් ලෝක සාමය පවත්වාගෙන යනවා වෙනුවට යුද්ධයක් සඳහා අනුබල දීමට එක්සත් ජාතීන්ගේ සංවිධානය ක්‍රියා කිරීම කිසිසේත් අනුමත කළ නොහැකි බව ජාතික නිදහස් පෙරමුණ කියා සිටියි. අමෙරිකාව ඇතුළු බටහිර රටවලට අවශ්‍ය වී ඇත්තේ ලිබියානු සිවිල් ජනතාව ආරක්ෂා කිරීම නොව එහි ඇති තෙල් සම්පත කොල්ලකෑම බව එම පක්ෂය අවධාරණය කරයි. මේ අතර ලිබියාවට එල්ල වන ප්‍රහාර‍ හෙළා දකිමින් ජනතා විමුක්ති පෙරමුණ ද පසුගිය දා නිවේදනයක් නිකුත් කර තිබුණි.", "URL": "https://sinhala.adaderana.lk/news.php?nid=15002", "Category": null, "Parent URL": null}