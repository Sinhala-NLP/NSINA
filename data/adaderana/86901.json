{"Source": "Adaderana", "Timestamp": "April 4, 2018 02:03 pm", "Headline": "  මේක සමස්ත ආණ්ඩුවටම එරෙහිව ගෙන ආ විශ්වාස භංගයක් - ජයම්පති වික්‍රමරත්න", "News Content": "විශ්වාස භංගයෙන් පසු ආණ්ඩුවේ දිශානතිය වෙනස් කළ යුතු බව පාර්ලිමේන්තු මන්ත්‍රී ජයම්පති වික්‍රමරත්න මහතා පවසයි. ලැබූ ජයග්‍රහණ සියල්ල ආපසු හැරවීමට විශ්වාසභංගය ගෙනැවිත් තිබෙන බවත්, ජනවරි 08 ව්‍යාපාරය ඉදිරියට රැගෙන යාමට නම් විශ්වාසභංගය පරාජය කළ යුතු බවත් ඒ මහතා කියා සිටියේය. විශ්වාසභංග විවාදයේ දී අඳහස් දක්වමින් ඒ මහතා මේ බව පැවසී ය. එහිදී අදහස් දැක්වූ ඒ මහතා, ‘විශ්වාස භංගයේ අවසානයට තිබෙනවා මෙය ආණ්ඩුවට එරෙහිව ගෙන ආ විශ්වාස භංගයක් බව. අපේ ආණ්ඩුක්‍රම ව්‍යවස්ථාව අනුව ආණ්ඩුවේ ප්‍රධානියා වන්නේ ජනාධිපතිවරයා. ජනාධිපතිතුමා තමයි කැබිනට් මණ්ඩලයේ සභාපති. මෙය අගමැතිවරයාට විතරක් නෙමෙයි මුළු ආණ්ඩුවට විරුද්ධවම ගෙන ආ යෝජනාවක්.‘ පූජ්‍ය මාඳුළුවාවේ සෝභිත හිමියන්ගේ මූලිකත්වයෙන් අප වෙනසක් කළා. අද කතාකිරීමේ නිදහස තිබෙනවා. සුදු වෑන් එන්නේ නෑ. තොරතුරු ලබාගැනීමේ වැදගත් පනතක් සම්මත කළා. අද නිදහස් වාතාවරණයක් තිබෙනවා. ආණ්ඩුක්‍රම ප්‍රතිසංස්කරණ පිළිබඳව ප්‍රමාණවත් පරිදි ඉදිරියට ගොස් තිබෙනවාද කියලා බලන්න ඕන. ආණ්ඩුවට පැහැදිලි දිශානතියක් අවශ්‍යයි. ලැබූ ජයග්‍රහණ සියල්ල ආපසු හැරවීමට විශ්වාසභංගය ගෙනැල්ලා තිබෙන්නේ. ජනවරි 08 ව්‍යාපාරය ඉදිරියට රැගෙන යාමට නම් මෙම විශ්වාසභංගය පරාජය කළ යුතුයි.", "URL": "https://sinhala.adaderana.lk/news.php?nid=86901", "Category": null, "Parent URL": null}