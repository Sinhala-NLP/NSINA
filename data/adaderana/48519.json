{"Source": "Adaderana", "Timestamp": "January 8, 2015 07:05 am", "Headline": "7 වන ජනාධිපතිවරණයේ ඡන්ද විමසීම ඇරඹෙයි", "News Content": "ශ්‍රී ලංකාවේ 07 වැනි ජනාධිපතිවරණ ඡන්ද විමසීම අද උදෑසන 07ට ආරම්භ වී තිබේ. ජනාධිපති මහින්ද රාජපක්ෂ මහතා විසින් පසුගිය වසරේ නොවැම්බර් 20 වන දින ජනාධිපතිවරණයක් පවත්වන ලෙස මැතිවරණ කොමසාරිස් වරයා වෙත දැනුම් දෙනු ලැබිණි. මැතිවරණ කොමසාරිස් මහින්ද දේශප්‍රිය මහතා විසින් ජනාධිපතිවරණය සදහා නාමයෝජනා කැඳවීම දෙසැම්බර් 08 වැනිදා සිදුකළේය. ඒ අනුව පිළිගත් දේශපාලන පක්ෂ 17කින් සහ ස්වාධීන කණ්ඩායම් 02ක් මගින් ජනාධිපතිවරණය සඳහා නාමයෝජනා ලබා දෙන ලදී. එක්සත් ජනතා නිදහස් සන්ධානය වෙනුවෙන් මහින්ද රාජපක්ෂ මහතාද, නව ප්‍රජාතන්ත්‍රවාදී පෙරමුණ වෙනුවෙන් පොදු අපේක්ෂක මෛත්‍රීපාල සිරිසේන මහතාද නාමයෝජනා භාර දුන්හ. ජනසෙත පෙරමුණේ පූජ්‍ය බත්තරමුල්ලේ සීලරතන හිමි, ඔක්කොම වැසියෝ ඔක්කෝම රජවරු සංවිධානයේ එම්.බි.තැමිණිමුල්ල, සමාජවාදී සමානතා පක්ෂයේ පානී විජේසිරිවර්ධන,එක්සත් සමාජවාදී පක්ෂයේ සිරිතුංග ජයසූරිය, එක්සත් ලංකා මහ පක්ෂයේ ජයන්ත කුලතුංග, ශ්‍රී ලංකා ජාතික පෙරමුණේ විමල් ගීගනගේ, එක්සත් සාම පෙරමුණේ මොහොමඩ් ඊබ්‍රහීම්, පෙරටුගාමී සමාජවාදී පක්ෂයේ දුමින්ද නාගමුව, ශ්‍රී ලංකා කම්කරු පක්ෂයේ ඒ.එස්.පි.ලියනගේ යන අපේක්ෂ්කයින් නාමයෝජනා භාර දෙනු ලැබුහ. මීට අමතරව නව සමසමාජ පක්ෂයේ සුන්දරම් මහේන්ද්‍රන්, ප්‍රජාතන්ත්‍රවාදී ජාතික ව්‍යාපාරයේ ප්‍රසන්න ප්‍රියංකර, අපේ ජාතික පෙරමුණේ නාමල් අජිත් රාජපක්ෂ, දේශප්‍රේමී ජාතික පෙරමුණේ සිරිසේන රත්නායක, නව සිහළ උරුමයේ සරත් මනමේන්ද්‍ර සහ එක්සත් ලංකා පොදුජන පක්ෂයේ රුවන්තිලක පේදුරුආරච්චි, යන මහත්වරුන් නාමයෝජනා භාරදුන්හ. ස්වාධීන අපේක්ෂකයන් වශයෙන් අයි.එම්.ඉල්යාස් සහ චමින්ද අනුරුද්ධ යන මහත්වරුන් මෙවර ජනාධිපතිවරණය සඳහා නාමයෝජනා භාර දුන් බව මැතිවරණ මහලේකම් කාර්යාලය සඳහන් කරයි. ඒ අනුව අද ශ්‍රී ලාංකා ප්‍රජාතාන්ත්‍රික සමාජවාදී ජන රජයේ 07 වන ජනාධිපතිවරණය පැවැත්වෙයි. මෙවර ජනාධිපතිවරණයේ ඡන්ද භාවිත කිරීම සදහා එක්කෝටි පනස් ලක්ෂ 44, 490 දෙනෙකු සුදුසුකම් ලබා සිටිති. දිවයින පුරා පිහිටි ඡන්ද මධ්‍යස්ථාන 12,314කදී ඡන්දය ප්‍රකාශ කිරීමට කටයුතු සුදානම් කර තිබේ. මේ අතර ඡන්ද දායකයින්ට සිය ඡන්දය ප්‍රකාශ කිරීමේ දී එක දෙක තුන වශයෙන් තමා කැමති අනුපිළිවෙලකට අපේක්ෂකයන් තිදෙනෙකු වෙනුවෙන් ඡන්දය සළකුණු කළ හැකිය. එසේත් නොමැති නම් එක් අපේක්ෂකයෙකු වෙනුවෙන් කතිර සලකුණ පමණක් යෙදීමට ද හැකි බව මැතිවරණ කොමසාරිස් මහින්ද දේශප්‍රිය මහතා සදහන් කළේය. මේ අතර ඡන්ද විමසීම පස්වරු 04ට අවසන්වීමට නියමිත අතර ඉන් අනතුරුව ඡන්ද ගණන් කිරීමේ කටයුතු ආරම්භ කරන බව මැතිවරණ කොමසාරිස් මහින්ද දේශප්‍රිය මහතා කියා සිටියි. මේ අතර අද දිනයේ පැවැත්වෙන ජනාධිපතිවරණ ඡන්ද විමසීම වෙනුවෙන් විශේෂ ආරක්ෂක වැඩපිළිවෙලක් ක්‍රියාත්මක කර ඇති බව පොලිසි මුලස්ථානය පවසයි. ඒ අනුව 71,000 ක් පමණ වු පොලිස් සහ පොලිස් විශේෂ කාර්ය බලකා නිලධාරීන් මැතිවරණයේ ආරක්ෂක කටයුතු සඳහා යොදවා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේය.", "URL": "https://sinhala.adaderana.lk/news.php?nid=48519", "Category": null, "Parent URL": null}