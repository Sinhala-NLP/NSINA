{"Source": "Adaderana", "Timestamp": "July 12, 2015 02:29 pm", "Headline": "කොළඹ ලේකම් කාර්යාලය  අවට විශේෂ රථවාහන සැලැස්මක්", "News Content": "පාර්ලිමේන්තු මැතිවරණය සඳහා නාමයෝජනා බාරදීමේ අවසාන දිනය වන හෙට දිනය තුළ කොළඹ දිස්ත්‍රික් ලේකම් කාර්යාලය අවට විශේෂ රථවාහන සැලැස්මක් ක්‍රියාත්මක කිරීමට පොලීසිය තීරණය කර තිබේ. පෙරවරු 7.00 සිට පස්වරු 3.00 දක්වා කාලය තුළ මෙම රථ වාහන සැලැස්ම ක්‍රියාත්මක කරන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.බේස්ලයින් පාර, හැව්ලොක් පාර, විදුලි සංඥා මංසන්දියේ සිට නාරාහේන්පිට හංදිය දක්වා, පාක් පාරේ සිට ඇල්විටිගල මාවත විදුලි සංඥා මංසන්දිය දක්වා සහ නාවල මංසන්දියේ සිට බේස්ලයින් පාර නාරාහේන්පිට මංසන්දිය දක්වා මෙම රථ වාහන සැලැස්ම ක්‍රියාත්මක කිරීමට නියමිතය. අදාළ කාලය තුළ විකල්ප මාර්ග භාවිත කරන ලෙස පොලීසිය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=52595", "Category": null, "Parent URL": null}