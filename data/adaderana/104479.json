{"Source": "Adaderana", "Timestamp": "February 16, 2019 11:34 pm", "Headline": "මහ බැංකුවේ වගකීමක් ගැන විමල් කියයි", "News Content": "ත්‍රස්තවාදී අරමුදල් ව්‍යාපාරික කටයුතු සඳහා යෙදවීමේ හා මුදල් විශුද්ධිකරණය පිළිබඳ බරපතල චෝදනා එල්ල වී ඇති සුබාස්කරන් අලිරාජාගේ මුදල් වලින් මෙරට ආයතන හා දේපල මිලදී ගැනීමේ වෑයම හෙලි කිරීම ශ්‍රී ලංකා මහ බැංකුවේ වගකීමක් බව ජාතික නිදහස් පෙරමුණේ නායක විමල් වීරවංශ මහතා පැවසීය. මහ බැංකු අධිපතිවරයා වෙත ලිපියක් යොමු කරමින් මන්ත්‍රීවරයා පෙන්වා දෙන්නේ, ඊ.ඒ.පී. සමූහ ව්‍යාපාරයට අයත් ආයතන මිලදී ගැනීමට එවැනි පුද්ගලයින්ට ඉඩ ලබා දීම තුළින් මහ බැංකුවේ විශ්වාසනීයභාවය පිළිබඳ වගකීම මුළුමනින්ම බිඳ වැටී ඇති බවයි. ආන්දෝලනයකට ලක්ව ඇති කුප්‍රකට ව්‍යාපාරික සුබාස්කරන් අලිරාජාට අයත් ආයතනය සමඟ ශ්‍රී ලංකා මහ බැංකුවේ මැදිහත්වීම මත සිදු වූ අමෙරිකානු ඩොලර් මිලියන 75ක ව්‍යාපාරික ගණුදෙනුව වෙනුවෙන් ඊ.ඒ.පී. මාධ්‍ය ආයතනය ඊ.ඒ.පී. සිනමා ශාලා සහ බෙදාහැරීමේ ආයතන ස්වර්ණමහල් ආභරණ ආයතන ජාලය එම ආයතන ජාලාවන් සතුව පැවති සියළු ඉඩම් හා ස්වර්ණ මහල් ෆිනෑන්ස් සර්විස් යන ආයතන සියල්ල සුබාස්කරන් අලිරාජාගේ සමාගම වෙත පිරිනමා ඇති බව විමල් වීරවංශ මහතා මහ බැංකු අධිපතිවරයා වෙත යොමු කළ ලිපියේ දැක්වෙයි. මෙම ගනුදෙනුව මෙරට සියලු නීති රීති වලට හා රෙගුලාසි වලට පටහැනිව සිදුව ඇති බවත්, විදේශීය ආයෝජකයෙකුට මෙරට මාධ්‍ය බලපත්‍රයකට හිමිකම් කිව නොහැකි බවද අදාල ලිපියේ දැක්වෙයි.", "URL": "https://sinhala.adaderana.lk/news.php?nid=104479", "Category": null, "Parent URL": null}