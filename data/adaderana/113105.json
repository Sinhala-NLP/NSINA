{"Source": "Adaderana", "Timestamp": "July 1, 2019 09:30 am", "Headline": "රුසියාවේ ගංවතුරෙන් ජීවිත 5ක් අහිමි වෙයි", "News Content": "රුසියාවේ ඉර්කුට්ස්ක් ප්‍රදේශයට බලපෑ ගංවතුර තත්ත්වය හේතුවෙන් පස් දෙනෙකු මියගොස් තිබේ. මේ හේතුවෙන් තවත් 400 දෙනෙකු පමණ තුවාල ලබා ඇති අතර ඉන් බහුතරක් ළමුන් බව විදෙස් මාධ්‍ය වාර්තා කළේය. සයිබීරියාවේ දකුණුදිගින් වන්නට පිහිටි රුසියානු ඉර්කුට්ස්ක් ප්‍රදේශයට දරුණු ගංවතුර තත්ත්වයක් බලපෑවා. ආපදා තත්ත්වයත් සමග 1000කට අධික පිරිසක් ආරක්‍ෂිත ස්ථාන වෙත යොමු කිරීමට සහන කණ්ඩායම් පියවර ගත්තේය. මේ අතර සයිබීරියාවේ දකුණුදිග ප්‍රදේශයට සුළි කුණාටුවකින් ද බලපෑම් එල්ල වී තිබේ. ඒ හේතුවෙන් ඇදහැළුණු අධික වර්ෂාවත් සමඟ ප්‍රදේශයේ ගංගාවල ජල මට්ටම ඉහල ගොස් තිබුණේ ගංවතුර තත්ත්වය තවදුරටත් උග්‍ර කරමින්. දැඩි වර්ෂාපතනය හේතුවෙන් බයිකල් විල සහ අංගාරා නදිය උතුරා ගොස් ඇති බවද වාර්තා විය. මේ අතර ජනාධිපති ව්ලැඩිමීර් පුටින් ද ජපානයේ පැවති G-20 සමුළුවෙන් අනතුරුව මෙම ප්‍රදේශයට පැමිණියේය. ඔහු එහිදී ආපදාවට ලක්වූවන් වෙනුවෙන් ආරම්භ කර ඇති සහන සේවා කටයුතු පිළිබඳව විමසා ඇති අතර එම කටයුතු වේගවත් කරන ලෙස සහන සේවකයින්ට උපදෙස් ලබා දී තිබුණි. මේ අතර ආපදා තත්ත්වයෙන් මාර්ග පද්ධතියට සිදු වූ හානිය අමෙරිකානු ඩොලර් මිලියන 12.6ක් ලෙස තක්සේරු කර ඇති බව එරට මාධ්‍ය වාර්තා කරයි. ඉන් කෘෂි ක්ෂේත්‍රයට සිදුව ඇති හානිය අමෙරිකානු ඩොලර් මිලියන 4.7ක් බව එම වාර්තාවල වැඩිදුරටත් සඳහන්. මේ අතර අයහපත් කාලගුණික තත්ත්වය ඉදිරියේදී තවදුරටත් වර්ධනය විය හැකි බව එරට කාලගුණ අංශ සඳහන් කළේය.", "URL": "https://sinhala.adaderana.lk/news.php?nid=113105", "Category": null, "Parent URL": null}