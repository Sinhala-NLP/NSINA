{"Source": "Adaderana", "Timestamp": "February 20, 2019 02:43 pm", "Headline": "යාන්ත්‍රික කියත් ලියාපදිංචිය අඩාලයි?", "News Content": "යාන්ත්‍රික කියත් ලියාපදිංචිය දිවයිනේ පොලිස් ස්ථාන 492 ක අද(20) උදැසන 09.00 සිට ආරම්භ කිරිමට නියමිතව තිබුණි. එහෙත් මේ වන විට අදාල මුද්‍රිත පොරම අදාල පොලිස් ස්ථාන වෙත ලැබි නොමැති බව වාර්තා වෙයි. බස්නාහිර පළාතේ පොලිස් ස්ථාන කිහිපයකට පමණක් අද උදැසන 09.00 වන විට අදාල මුද්‍රිත පොරම ලැබි තිබුණත් අනෙක් පොලිස් ස්ථාන වෙත මේ වන විටත් අදාල මුද්‍රිත පොරම ලැබි නොමැති බව අනාවරණය වී තිබේ. එම හේතුවෙන් මේ වන විට සමහර පොලිස් ස්ථාන වෙත පැමිණි පුද්ගලයන් නම හා ලිපිනය, දුරකථන අංක ලබා ගෙන හරවා යැවිමට කටයුතු කර තිබේ. දැනට භාවිතා කරන සියලුම යාන්ත්‍රික කියත් ලියාපදිංචිය අද(20) සිට ආරම්භ කෙරන බව ආරක්ෂක අමාත්‍යාංශය සඳහන් කළේය. ජනාධිපති මෛත්‍රීපාල සිරිසේන මහතා විසින් ගනු ලැබූ තීරණයකට අනුව මෙම ලියාපදිංචිය සිදු කරන බව එම අමාත්‍යාංශය සඳහන් කළේය. රාජ්‍ය, අර්ධ රාජ්‍ය, පෞද්ගලික අංශයේ ආයතනිකව හෝ පුද්ගලිකව භාවිතා කරන සියලුම යාන්ත්‍රික කියත් ළඟම ඇති පොලිස් ස්ථානයට ඉදිරිපත් කර ඒ සඳහා ලියාපදිංචි බලපත්‍රය ලබාගත යුතු වෙයි. වන විනාශය පාලනය කිරිම, යාන්ත්‍රිනික කියත් භාවිතයෙන් සිදු වන ජාවාරම් නතර කිරිම සහ ගස් කැපීම නියමනය කිරිම මෙහි අරමුණ බව ආරක්ෂක අමාත්‍යාංශය සඳහන් කළේය. එමෙන්ම අදින් ආරම්භ කෙරෙන ලියාපදිංචි කිරිමේ කටයුතු ලබන 28 වනදායි අවසන් වන අතර එදිනට පෙර සියලු යාන්ත්‍රික කියත් ලියාපදිංචි කළ යුතු වෙයි.", "URL": "https://sinhala.adaderana.lk/news.php?nid=104692", "Category": null, "Parent URL": null}