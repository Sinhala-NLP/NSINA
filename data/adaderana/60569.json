{"Source": "Adaderana", "Timestamp": "May 29, 2016 09:56 am", "Headline": " පහත් බිම් ජනයා තවදුරටත් විමසිලිමත් වියයුතුයි ", "News Content": "කළු ගඟ ආශ්‍රිතව පහත් බිම්වල වෙසෙන ජනතාව තවදුරටත් විමසිල්ලෙන් පසුවිය යුතු බව ආපදා කළමනාකරණ මධ්‍යස්ථානය පවසයි.අවශ්‍ය වුවහොත් කඩිනමින් ඉවත් වන්නැයි මල්ලකන්ද සහ පලටුපාව ප්‍රදේශවල ජනතාවට දැනටමත් දැනුම්දී ඇති බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය.මේ අතර ගිං ගඟේ ජල මට්ටම ඉහළයාම හේතුවෙන් තවලම බද්දේගම හා දොඩංගොඩ යන ප්‍රදේශවල පදිංචිකරුවන් ද සැළකිලිමත් වන ලෙස ආපදා කළමනාකරණ මධ්‍යස්ථානය ඉල්ලීමක් කරයි.කෙසේ වෙතත් කැළණි ගඟේ ජල මට්ටමේ සීග්‍ර වැඩි වීමක් අද(29) දිනයේ වාර්තා නොවන බව ප්‍රදීප් කොඩිප්පිලි මහතා පැවසුවේය.දිස්ත්‍රික් ආපදා කළමනාකරණ ඒකක මගින් නිරන්තරයෙන් ජනතාවට අවශ්‍ය උපදෙස් ලබාදීමට කටයුතු කරන බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=60569", "Category": null, "Parent URL": null}