{"Source": "Adaderana", "Timestamp": "October 8, 2010 10:01 pm", "Headline": "සැප්තැම්බර් මස සංචාරක පැමිණීමේ ඉහළ වර්ධනයක්", "News Content": "පසුගිය වසරේ සැප්තැම්බර් මාසයට සාපේක්ෂව මෙම වසරේ එම මස තුළ ශ්‍රී ලංකාවට සංචාරකයින් පැමිණීමේ ප්‍රතිශතය ඉහළ මට්ටමක පවතින බව ශ්‍රී ලංකා සංචාරක කටයුතු ප්‍රවර්ධන අධිකාරිය සඳහන් කරයි. එය පසුගිය වසරට සාපේක්ෂව 24.6% වර්ධනයක් දක්වන බව එම අධිකාරිය පෙන්වාදෙයි. උතුරේ අමෙරිකාවේ සිට වාර්ෂිකව මෙම මාසය තුළ පැමිණෙන සංචාරකයින් ප්‍රමාණය 42.5% ක වර්ධනයක් පෙන්නුම් කරන අතර බටහිර යුරෝපයේ සිට පැමිණෙන සංචාරක ප්‍රතිශතය 42.8% ක වර්ධනයක් පෙන්නුම් කරන බව ද සඳහන්ය. එමෙන්ම මැද පෙරදිග රටවල සිට ශ්‍රී ලංකාවට පැමිණෙන සංචාරකයින්ගේ ප්‍රමාණය 44.9% ක ඉහළ යාමක් වාර්තා කරන බව අධිකාරිය සඳහන් කරයි. වසර 30 ට ආසන්න කාලයක් පුරා පැවති සිවිල් යුද ගැටුම් අවසන් වීමත් සමග ශ්‍රී ලංකාව සංචාරක කර්මාන්තය තුළින් ඉහළ ප්‍රතිලාභ අත්පත් කර ගනිමින් සිටින බව සංචාරක මණ්ඩලයේ වෙඩ් අඩවිය ප්‍රකාශයට පත්කරන ලද පර්යේෂණාත්මක ලිපියක් මගින් දක්වා ඇත.", "URL": "https://sinhala.adaderana.lk/news.php?nid=11370", "Category": null, "Parent URL": null}