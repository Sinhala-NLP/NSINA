{"Source": "Adaderana", "Timestamp": "November 2, 2014 12:34 pm", "Headline": "ලංකාවේ රත්‍රං ඉන්දියාවෙන් මතුවෙයි ", "News Content": "ශ්‍රී ලංකාවෙන් ඉන්දියාවට නීති විරෝධී රත්‍රං රැගෙන යාමේ ජාවාරමක නිරත වූ පුද්ගලයෙකු චෙන්නායි හිදී අත්අඩංගුවට ගෙන තිබේ. ඉන්දීය ආරක්ෂක අංශ සිදුකළ වැටලීමක දී චෙන්නායි අන්නා නගර් ප්‍රදේශයේ දී මෙම සැකකරු අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. අත්අඩංගුවට ගත් සැකකරුගේ නිවසේ තිබී ශ්‍රී ලංකාවෙන් නීති විරෝධීව රැගෙන ගිය රත්‍රං කිලෝ ග්‍රෑම් 9ක් සොයාගෙන තිබේ. එහි වටිනාකම ඉන්දීය රුපියල් කෝටි දෙක හමාරකට ආසන්න වන බව සඳහන් වෙයි. මෙම රත්‍රං සැකකරු විසින් ශ්‍රී ලංකාවේ සිට රාමේෂ්වරන් දක්වා මුහුදු මාර්ගයෙන් රැගෙන ගොස් ඇති බව සිදුකළ විමර්ශනවල දී අනාවරණය වී තිබේ. අත්අඩංගුවට ගත් සැකකරු අධිකරණය වෙත ඉදිරිපත් කිරීමෙන් අනතුරුව ලබන 11 වෙනි දින දක්වා රක්ෂිත බන්ධනාගාර ගත කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=47117", "Category": null, "Parent URL": null}