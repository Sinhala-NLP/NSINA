{"Source": "Adaderana", "Timestamp": "November 5, 2011 09:50 am", "Headline": "නීතිවිරෝධීව ධීවර කටයුතුවල යෙදී සිටි 18 ක් අත්අඩංගුවට ", "News Content": "ත්‍රිකුණාමලය ප්‍රදේශයේ නීතිවිරෝධී ලෙස ධීවර කටයුතුවල නිරත වෙමින් සිටි පුද්ගලයින් 18 දෙනෙකු අත්අඩංගුවට ගෙන තිබේ. උප්පුවේලි, කුච්චවේලි සහ මුතූර් ‍පොලිස් ස්ථාන ඒකාබද්ධව සිදුකරන ලද වැටලීමක දී මෙම පිරිස අත්අඩංගුවට ගෙන ඇති බව සඳහන්ය. ත්‍රිකුණාමලය, නිලාවේලි ‍පරෙවි දූපත මුහුද රක්ෂිතය, නිලාවේලි එරක්කණ්ඩි සහ මුතූර් මුහුදු තීරවල පොලිසිය විසින් මෙම වැටලීම සිදුකර තිබුණි. ඒ අනුව වනජීවී රක්ෂිත කලාපයක් තුළ අනවසරයෙන් මාළු ඇල්ලීම, බලපත්‍ර කොන්දේසි උල්ලංඝණය කිරීම, නීතිවිරෝධී දැල් භාවිතා කිරීම යන චෝදනා සම්බන්ධයෙන් මෙම සැකකරුවන් අත්අඩංගුවට ගත් බව පොලිසිය පැවසීය. එහිදී එම කටයුතු සඳහා යොදාගන්නා ලද බෝට්ටු, බෝට්ටු එන්ජින්, දැල් ඇතුළු තවත් උපකරණ කිහිපයක් ද සොයාගත් බව පොලිසිය සඳහන් කරයි. අත්අඩංගුවට ගත් සැකකරුවන් 18 දෙනා ත්‍රිකුණාමලය මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව ඇප මත මුදා හැර තිබේ.", "URL": "https://sinhala.adaderana.lk/news.php?nid=19796", "Category": null, "Parent URL": null}