{"Source": "Adaderana", "Timestamp": "November 1, 2010 10:20 am", "Headline": "තමිල් සෙල්වම් ප්‍රතිමාවට එරෙහිව ප්‍රංශ රජය සමග සාකච්ඡා", "News Content": "එල්.ටී.ටී.ඊ සංවිධානයේ දේශපාලන අංශ නායකයාව සිටි තමිල් සෙල්වම්ගේ ප්‍රතිමාවක් ප්‍රංශයේ ස්ථාපිත කිරීමට එරෙහිව පියවර ගන්නා බව විදෙස් කටයුතු අමාත්‍යංශයේ මහජන සන්නිවේදන අංශයේ අධ්‍යක්ෂ ජෙනරාල් හා මාධ්‍ය ප්‍රකාශක බන්දුල ජයසේකර මහතා අද දෙරණට කියා සිටියේය. මෙම කරුණ සම්බන්ධයෙන් ප්‍රංශ රජය සමග අපගේ ශ්‍රී ලංකා රජයේ නියෝජිතයින් පිරිසක් දැනටමත් සාකච්ඡා ආරම්භ කර ඇතැයි හෙතෙම සඳහන් කළේය. එල්.ටී.ටී.ඊ සංවිධානයේ දේශපාලන අංශ නායකයාව සිටි තමිල් සෙල්වම්ගේ ප්‍රතිමාවක් ප්‍රංශයේ ලා කෝර්නිවු ප්‍රදේශයේ ස්ථාපිත කිරීමට එරට ද්‍රවිඩ ජනයා විසින් සූදානම් වන බවට විදෙස් මාධ්‍ය මගින් තොරතුරු අනාවරණය වී තිබේ. මෙම සිදුවීම සම්බන්ධයෙන් වහා පියවර ගත යුතු බව බන්දුල ජයසේකර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11867", "Category": null, "Parent URL": null}