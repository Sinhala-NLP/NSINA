{"Source": "Adaderana", "Timestamp": "July 16, 2019 05:17 pm", "Headline": "සූදුපොළක් වටලන්න ගිය පොලිස් නිලධාරීන්ට ගල් ප්‍රහාරයක්-පොලීසියේ 2ක් රෝහලට", "News Content": "කළුතර, දොඩන්ගොඩ ප්‍රදේශයේ සූදුපොළක් වැටලීමට ගිය අවස්ථාවේ ඇති වූ ගැටුමකින් පොලිස් නිලධාරීන් තිදෙනෙක් අතරින් දෙදෙනෙකු තුවාල ලබා ඇතැයි අද දෙරණ වාර්තාකරු පවසයි. දොඩන්ගොඩ පොලීසියේ නිලධාරීන් තිදෙනෙක් අද(16) දහවල් 12.30ට පමණ කසිප්පු වැටලීමක් සඳහා ගොස් තිබේ. එයට යන අතර මඟ දී සූදු පොලක් ඇති බවට තොරතුරු ලැබී ඇති අතර, එය වැටලීමට ගිය අවස්ථාවේ දී එක් පුද්ගලයෙක් අත්අඩංගුවට ගැනීමට පොලීස් නිලධාරීන්ට හැකිව ඇත. කෙසේ වෙතත් පසුව අසල නවතා තිබූ සැකකටයුතු යතුරු පැදියක් පොලීසියෙන් රැගෙන යමින් සිටිය දී ගමේ පිරිසක් සමඟ බහින් බස් වීමක් ඇතිව තිබේ. එය දුරදිග යෑමේ දී පුද්ගලයෙක් විසින් පොලිස් නිලධාරීන්ට ගල්වලින් පහර දී ඇත. පසුව තුවාල ලැබු උප පොලිස් පරීක්ෂකවරයෙක් හා පොලිස් කොස්තාපල් රියදුරෙක් කළුතර නාගොඩ රෝහලට ඇතුළත් කර තිබේ. සිදුවීම සම්බන්ධයෙන් දොඩම්ගොඩ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=114284", "Category": null, "Parent URL": null}