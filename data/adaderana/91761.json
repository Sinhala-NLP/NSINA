{"Source": "Adaderana", "Timestamp": "June 30, 2018 08:52 pm", "Headline": "රත්‍රං බිස්කට් 3ක් ගුද මාර්ගයේ සඟවාගෙන ආ ගුවන් මගියාට වැඩ වැරදුන හැටි", "News Content": "තම සිරුරේ ගුද මාර්ගයේ සඟවා ගනිමින් රන් බිස්කට් 03 ක් නීතිවිරෝධී ලෙස ශ්‍රී ලංකාවට ගෙන ආ ගුවන් මගියෙකු කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය . මොහු නිට්ටඹුව ප්‍රදේශයේ පදිංචි 38 හැවිරිදි පුද්ගලයෙක් වන අතර ඔහු ඊයේ (29) දින රාත්‍රී 9.30 ට සිංගප්පූරුවේ සිට පැමිණි ශ්‍රී ලන්කන් ගුවන් සේවයේ යූ.එල්.- 309 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔහු තම සිරුරේ ගුද මාර්ගයේ සගවා ගෙන තිබූ ග්රෑම් 300 ක් බර රන් බිස්කට් 03 ක් සොයාගෙන රේගු නිලධාරීන් විසින් අත්අඩංගුවට ගෙන තිබුණි . එම රන් බිස්කට් වල මුළු වටිනාකම රුපියල් 20,25,009 ක් බව රේගු මාධ්‍ය ප්‍රකාශකවරයා සදහන් කරයි. රේගු අධිකාරී තිලක් ප්‍රඥාරත්න මහතා විසින් මෙම අත්අඩංගුවට ගැනීම සිදු කර තිබුණි. මේ පිළිබඳව වැඩිදුර පරීක්ෂණ පවත්වමින් සිටිති .", "URL": "https://sinhala.adaderana.lk/news.php?nid=91761", "Category": null, "Parent URL": null}