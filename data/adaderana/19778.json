{"Source": "Adaderana", "Timestamp": "November 4, 2011 10:10 am", "Headline": "දරුවෙකු පැහැරගෙන ලක්ෂ 5 ක් කප්පම් ඉල්ලයි", "News Content": "දරුවෙකු පැහැරගෙන ගොස් රුපියල් ලක්ෂ 5 ක කප්පම් මුදලක් ඉල්ලා සිටීමේ සිද්ධියක් සම්බන්ධයෙන් කොස්වත්ත ‍පොලිසිය පරීක්ෂණ ආරම්භ කර තිබේ. මෙලෙස පැහැරගෙන ගොස් ඇත්තේ හල්අඩුවන කතෝලික දේවස්ථානයේ සිටි 15 හැවිරිදි පිරිමි දරුවෙකි. මෙම දරුවා තමා භාරයේ සිටි බවත් ඉකුත් පළමුවැනි දින සිට ආගිය අතක් නැති බවත් ඊ‍‍යේ(03) දිනයේ දුරකතන ඇමතුමක් ලබාදුන් පුද්ගලයෙකු දරුවා ආපසු බාරදීමට ලක්ෂ 5 ක කප්පම් මුදලක් ඉල්ලූ බවත් හල්අඩුවන කතෝලික දේවස්ථානයේ දොන් ප්‍රැන්සිස් ලාවුස් පියතුමන් පොලිසියට පැමිණිලි කර ඇත. මේ සම්බන්ධයෙන් පොලිසියට හෝ වෙනත් අයෙකුට දන්වා සිටියහොත් දරුවා සහ තමන් ඝාතනය කරන බවට ඔවුන් දැනුම් දුන් බව පියතුමන් පොලිසියට පවසා ඇති බව සඳහන්ය. අදාළ සිද්ධිය සම්බන්ධයෙන් වි‍ශේෂ පොලිස් කණ්ඩායමක් යොදා මේ වන විටත් පරීක්ෂණ ආරම්භ කර ඇති බව කොස්වත්ත පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=19778", "Category": null, "Parent URL": null}