{"Source": "Adaderana", "Timestamp": "October 23, 2015 09:02 am", "Headline": "සර්ව පාක්ෂික නියෝජිතයින් මෙසේ කියයි - තවත් හමුවක් සති 3කින්", "News Content": "ජිනිවා යෝජනා පිළිබඳ සර්ව පාක්ෂික සාකච්ඡාව අඛණ්ඩව පවත්වාගෙන යාමට සියලු පක්ෂ තීරණය කර තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් දේශපාලන පක්ෂ 23ක නියෝජිතයින් ඇතුළු තවත් විශේෂ නියෝජිතයින් පිරිසක් ඊයේ පස්වරුවේ ජනාධිපති ලේකම් කාර්යාලයේදී ‍රැස්වුණි.එහිදී තවත් සති තුනකින් සර්ව පාක්ෂික සමුළුව යළි කැඳවීමටත් ඉදිරි දෙසතිය තුළ පක්ෂවල ලිඛිත යෝජනා ජනාධිපතිවරයා වෙත යොමු කිරීමටත් එකඟතාව පළ වූ බව ජනාධිපති මාධ්‍ය අංශය සඳහන් කළේය.එම සමුළුවේදී නියෝජිතයින් රැසක් අදහස් දැක්වූ අතර විපක්ෂනායක ආර්. සම්බන්ධන් මහතා ප්‍රකාශ කර ඇත්තේ අතීත ආණ්ඩු විසින් එවකට සමාජගත වූ මධ්‍යස්ථ දෙමළ මතය පිළිගෙන කටයුතු කළේ නම් ඊළාම් සටන් පාඨයට පළක් නොලැබෙන්නට ඉඩ තිබුණු බවයි.එක්සත් ජාතික පක්ෂ මහලේකම් කබීර් හෂිම් මහතා අදහස් දක්වමින් දේශිය න්‍යාය පත්‍රයක් තුළ කටයුතු කරමින් එම අභියෝගයට විසඳුම් සොයාගත යුතු බව ප්‍රකාශ කර ඇත.ජාත්‍යන්තරය පිළිබඳ හුබස් බියක් ඇතිකර නොගත යුතු බවත් වගවීමේ ක්‍රියාවලිය අපගේ අවශ්‍යතා අනුව සිදු කළ යුතු බවත්, ශ්‍රී ලංකා නිදහස් පක්ෂයේ මතය ඉදිරිපත් කළ නිමල් සිරිපාල ද සිල්වා අමාත්‍යවරයා ප්‍රකාශ කළ බව ජනාධිපති මාධ්‍ය අංශය සඳහන් කළේය.ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රකාශ කර ඇත්තේ මානව හිමිකම් ආරක්ෂා කිරීම රාජ්‍යයේ වගකීමක් බැවින් දේශිය පරීක්ෂණයකට සහයෝගය දක්වන බවයි.ජිනිවා යෝජනා ක්‍රියාත්මක කළ යුත්තේ රටේ ජනතාවගේ එක්සත් භාවයට සහ ආණ්ඩුක්‍රම ව්‍යවස්ථාවට අනුකූලව බව පූජ්‍ය ඕමල්පේ සෝභිතහිමි ජාතික හෙළ උරුමයේ මතය ඉදිරිපත් කරමින් ප්‍රකාශ කර තිබේ.කොමියුනිස්ට් පක්ෂය වෙනුවෙන් අදහස් දක්වූ ඩිව් ගුණසේකර මහතා ප්‍රකාශ කර ඇත්තේ ජිනිවා යෝජනා ක්‍රියාත්මක කළ යුත්තේ රටේ ස්වාධිපත්‍ය, විදේශ ප්‍රතිපත්තිය, ජාතික සමගිය සහ සංහිඳියාව පදනම්ව බවයි. නිදහස් රටක් තුළ ජාත්‍යන්තර යාන්ත්‍රණ බිහිකිරීම වැරදි බව මහජන එක්සත් පෙරමුණේ නායක දිනේෂ් ගුණවර්ධන මහතා කරුණු දක්වමින් අවධාරණය කර ඇත.මෙම සමුළුවේදී ඩග්ලස් දේවානන්දා, රවුෆ් හකිම්, සෙල්වම් අඩෙයිකලනාදන්, මනෝ ගනේෂන් සහ මහාචාර්ය තිස්ස විතාරණ යන මහත්වරුන්ද අදහස් දක්වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=54624", "Category": null, "Parent URL": null}