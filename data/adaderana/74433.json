{"Source": "Adaderana", "Timestamp": "June 21, 2017 03:41 pm", "Headline": " ඥානසාර හිමිට යළිත් ඇප - මහේස්ත්‍රාත් කනගාටුවෙයි", "News Content": "සංවිධානාත්මක අපරාධ කොට්ඨාශය විසින් අත්අඩංගුවට ගත් බොදු බල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමි ඇප මත මුදා හැර තිබේ.පොලිස් නිලධාරීන්ගේ රාජකාරියට බාධා කර ඔවුන්ට පරුෂ වචනයෙන් බැන වැදුණු බවට ඥානසාර හිමිට චෝදනා එල්ල වී තිබුණි.මේ සම්බන්ධයෙන් උන්වහන්සේ අද (21) පෙරවරුවේ සංවිධානාත්මක අපරාධ කොට්ඨාශයට කැඳවා ප්‍රකාශයක් ලබා ගැනීමෙන් අනතුරුව උන්හවන්සේ අත්අඩංගුවට ගැනුණු බව වාර්තා වෙයි.පසුව ඥානසාර හිමි කොළඹ මහේස්ත්‍රාත් අධිකරණයට ඉදිරිපත් කරමින් සංවිධානාත්මක අපරාධ කොට්ඨාශයේ නියෝජ්‍ය පොලිස්පති කමල් ද සිල්වා මහතා අධිකරණයට දන්වා සිටියේ උන්වහන්සේ ඇප මත මුදා හැරීම සම්බන්ධයෙන් තමන්ගේ විරුද්ධත්වයක් නොමැති බවයි.එහිදී කොළඹ අතිරේක මහේස්ත්‍රාත් බුද්ධික ශ්‍රී රාගල විනිසුරුවරයා, නියෝජ්‍ය පොලිස්පතිවරයාගෙන් විමසා සිටියේ මීට පෙරාතුව පල්ලි ගිනි තබන බවටත්, මුස්ලිම් පවුල් මරා දමන බවටත් උන්වහන්සේ විසින් සාහසික ප්‍රකාශ සිදුකළ බවට පොලීසිය විසින් මීට පෙරාතුව වාර්තා කර තිබුණු බවයි.සැකකාර හිමියන් විසින් සිදුකළ එවැනි බරපතළ ප්‍රකාශ සම්බන්ධයෙන් එහි ඇති භයානකත්වය හඳුනා තමන් විසින් රාත්‍රී 12ට පමණ අවදිව නියෝග ලබාදුන් බව සිහිපත් කළ මහේස්ත්‍රාත්වරයා එහෙත් අද දිනයේ සැකකරුට ඇප ලබාදීම සම්බන්ධයෙන් පොලීසිය විරුද්ධත්වයක් නොමැත්තේ මන්ද යන්න විමසා සිටියේය.සිද්ධිය සම්බන්ධයෙන් පරීක්ෂණ නිම කර ඇති බැවින් ඇප ලබාදීමට පොලීසියේ විරුද්ධත්වයක් නොමැති බව එහිදී නියෝජ්‍ය පොලිස්පතිවරයා විසින් ප්‍රකාශ කළ අතර මහේස්ත්‍රාත්වරයා යළි විමසා සිටියේ සාමාන්‍ය සැකකරුවන් සම්බන්ධයෙන් පොලීසිය මේ ආකාරයෙන් කටයුතු නොකරන්නේ මන්ද යන්නයි.සංවිධානාත්මක අපරාධ කොට්ඨාශයේ නියෝජ්‍ය පොලිස්පති කමල් ද සිල්වා මහතා එහිදී විනිසුරුවරයාට පිළිතුරු දෙමින් කියා සිටියේ සාමාන්‍ය සැකකරුවන්ටද, ඉදිරියේදී ඒ ආකාරයෙන් ක්‍රියා කිරීමට උත්සාහ ගන්නා බවයි.පොලීසිය අද පත්ව ඇති තත්ත්වය සම්බන්ධයෙන් තමන් කනගාටු වන බව පවසා සිටි අතිරේක මහේස්ත්‍රාත් බුද්ධික ශ්‍රී රාගල මහතා ඉදිරිපත්වූ කරුණු සලකා බලා ඥානසාර හිමියන්ට රුපියල් ලක්ෂයක පුද්ගලික ඇප සහ රුපියල් ලක්ෂය බැඟින් වූ ශරීර ඇප දෙකක් මත නිදහස් කරලීමට නියම කළ බව අද දෙරණ අධිකරණ වාර්තාකරු පවසයි. නඩු විභාගය අගෝස්තු 04 තෙක් කල් තබන ලදී.මේ අතර අධිකරණයේ පෙනී නොසිටීම හේතුවෙන් ඉකුත් 15 දා අධිකරණය විසින් උන්වහන්සේට වරෙන්තු නිකුත් කර තිබූ අතර එහිදී උන්වහන්සේට එල්ල වූ චෝදනා වූයේ පූජ්‍ය වටරැක විජිත හිමියන්ගේ මාධ්‍ය හමුවකට කඩා වැදී බාධා කිරීම හා කුරානයට අපහාස කිරීමයි.අද දිනයේ (21) නීතීඥයින් මාර්ගයෙන් අධිකරණයට පෙනී සිටීමෙන් අනතුරුව උන්වහන්සේ වෙනුවෙන් කරුණු දැක්වූ නීතීඥයින් පෙන්වා දුන්නේ තම සේවා දායකයට ජීවිත තර්ජන පැවතීම හේතුවෙන් ඉකුත් 15දා අධිකරණය හමුවේ පෙනී සිටීමට නොහැකි වූ බවයි.ඉදිරිපත්වූ කරුණු සැලකිල්ලට ගත් කොටුව මහේස්ත්‍රාත් ලංකා ජයරත්න මෙනෙවිය විසින් උන්වහන්සේ පූර්ව ඇප මත නිදහස් කරලීමටත්, නඩුව අගෝස්තු 9 වන දින කැඳවීමටත් නියෝග කිරීමෙන් පසු සංවිධානාත්මක අපරාධ කොට්ඨාසය විසන් අත්අඩංගුවට ගෙන අධිකරණයට ඉදිරිපත් කිරීමෙන් පසු මෙලෙස ඇප නියම වී කෙරිණි.කෙසේ වෙතත් අත්අඩංගුවට ගනු ලැබූ ඥානසාර හිමියන්, පොළොන්නරුවේදී ජාතීන් අතර අසමගිය ඇතිකරවන හා සාමය කඩවන අන්දමට ප්‍රකාශ නිකුත් කිරීම හා හැසිරීම සම්බන්ධයෙන් වන චෝදනාවට කොළඹ ප්‍රධාන මහේස්ත්‍රාත් හමුවට ඉදිරිපත් කිරීමෙන් පසු රු.10,000ක මුදල් ඇප සහ රු.ලක්ෂ පහ බැගින්වන ශරීර ඇප දෙකක් මත නිදහස් කරලීමට නියෝග කෙරිණි.කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර විනිසුරුවරයා මෙහිදී කියා සිටියේ ජාතීන් අතර අසමගිය වර්ධන වන ආකාරයේ වෛරීය ප්‍රකාශ කිරීමෙන් වැළකිය යුතු බව හා එසේ කරනු ලැබුවහොත් ඇප අවලංගු කොට නඩු විභාගය අවසන් වනතුරු රක්ෂිත බන්ධනාගාර ගත කරන බවයි.", "URL": "https://sinhala.adaderana.lk/news.php?nid=74433", "Category": null, "Parent URL": null}