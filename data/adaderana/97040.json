{"Source": "Adaderana", "Timestamp": "October 2, 2018 12:14 pm", "Headline": "ගිනි අවි පෙන්වා දෙමාපියන්ට පහරදී තරුණියක් පැහැර ගනී", "News Content": "අම්බලන්තොට වලෙවත්ත කොට බෝගහ අසල පදිංචිව සිටි වයස අවුරුදු 17 ක පමණ තරුණියක් අද (02) අළුයම නිවසට පැමිණි පිරිසක් විසින් පැහැරගෙන ගොස් තිබේ. එම තරුණියගේ දෙමාපියන් විසින් අම්බලන්තොට පොලිසියට කරන ලද පැමිණිල්ලකට අනුව අම්බලන්තොට පොලිසිය පරීක්ෂණයක් මේ වන විට ආරම්භ කර ඇත. මෙසේ පැහැරගෙන ගොස් ඇත්තේ එම්.පි නිපුනි වත්සානි නමැති තරුණියක වන අතර හය දෙනෙකුගෙන් යුත් කණ්ඩායමක් ගිනි අවි සහ ආයුධ රැගෙන විත් අදාළ තරුණියගේ පියාට සහ සොහොයුරියට පහරදී ඇයව බලහත්කාරයෙන් පැහැරගෙන ගෙන ගිය බවට තරුණියගේ දෙමාපියන් පවසා සිටියි. පැහැර ගැනීමට පැමිණි පිරිස නිවසේ ඉදිරිපස දොර කඩා ගෙන ඇවිත් පසුව අදාළ තරිනිය නිදාසිටි කාමරයට පැමිණ එම කාමරයේ දොරද කඩා දමා එයට වෙඩි පහරක් ද එල්ල කර තිබේ. සිද්ධිය සම්බන්ධයෙන් අදහස් දැක්වූ පැහැර ගැනීමට ලක් වු තරුණියගේ පියා වන වසන්ත මුතුමාල මහතා කියා සිටියේ අලුයම 2.30 ට පමණ මෙය සිදු වු බවත්, වෙඩි හඬක් ඇසී කාමරයෙන් එළියට එන විට තුවක්කුව අතේ තබා ගෙන සිටි පුද්ගලයෙකු ඔහුගේ හිසට පිස්තෝලය තබා බිය ගන්වා ඇත. පසුව වැඩිමහල් දියණියගේ බෙල්ලට පිහියක් තබා තර්ජනය කර පොඩි දුව රැගෙන පළා ගිය බව ද ඔහු පැවසීය. මෙම සිද්ධිය සම්බන්ධයෙන් අම්බලන්තොට පොලීසිය පරීක්ෂණ ආරම්භ කර ඇති අතර මේ වන විට කිසිවෙකු අත්අඩංගුවට ගැනීමට නොහැකි වු බව ද පොලීසිය සඳහන් කරයි.", "URL": "https://sinhala.adaderana.lk/news.php?nid=97040", "Category": null, "Parent URL": null}