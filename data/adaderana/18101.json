{"Source": "Adaderana", "Timestamp": "August 16, 2011 09:43 am", "Headline": "ඒකාබද්ධ කාලසටහනකට බස් ධාවනය සැප්තැම්බරයේදී", "News Content": "සියලුම පළාත් සඳහා ඒකාබද්ධ කාලසටහනකට අනුව බස් රථ ධාවනය කිරීම ලබන සැප්තැම්බර් මාසය වන විට ආරම්භ කළ හැකි බව ජාතික ගමනාගමන කොමිසන් සභාව පවසයි. ඒකාබද්ධ කාලසටහන සකස් කිරීම සඳහා අවශ්‍ය මූලික වැඩකටයුතු මේ වන විටත් ක්‍රියාත්මක කර ඇති බව ජාතික ගමනාගමන කොමිසන් සභාවේ ධාවන හා සේවා අධීක්ෂණ අධ්‍යක්ෂ එච්.ඩබ්ලිව්.විපුලසේන මහතා ප්‍රකාශ කළේය. ඒ අනුව අගෝස්තු මාසය තුළ අදාළ මූලික වැඩකටයුතු අවසන් කිරීමට බලාපොරොත්තු වන බව විපුලසේන මහතා සඳහන් කළේය. මේ සම්බන්ධව සියලුම පළාත්වල, මගී ප්‍රවාහන අධිකාරිය, එම පළාතේ ශ්‍රී ලංකා ගමනාගමන මණ්ඩලයේ ප්‍රධාන නිලධාරී සහ ජාතික ගමනාගමන කොමිසන් සභාවේ නිලධාරීන් ඇතුළු කණ්ඩායම් අගෝස්තු මස 31 වන දින දක්වා සෑම පළාතකම මූලික සාකච්ඡා පැවැත්වෙන බව ද හෙතෙම පෙන්වාදුන්නේය. ඒ අනුව සියලුම පළාත්වල බස් සේවා ඒකාබද්ධ කාල සටහනක් යටතේ ධාවනය කිරීමට වැඩපිළිවෙළක් සකස් කරන බව විපුලසේන මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18101", "Category": null, "Parent URL": null}