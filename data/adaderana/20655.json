{"Source": "Adaderana", "Timestamp": "December 13, 2011 01:49 pm", "Headline": "දුමින්ද අත්අඩංගුවට ගන්නා විදිහ කියන්නැයි නියෝගයක් ", "News Content": "භාරත ලක්ෂ්මන් ඝාතන සිද්ධියේ සැකකරුවෙකු ලෙස නම් කර ඇති දුමින්ද සිල්වා පාර්ලිමේන්තු මන්ත්‍රීවරයා අත්අඩංගුවට ගැනීමට ගන්නා ක්‍රියා මාර්ගය පිළිබඳව ලිඛිතව වාර්තාවක් අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය අද(13) රහස් පොලිසියට නියෝග කර තිබේ. දුමින්ද සිල්වා මන්ත්‍රීවරයා අත්අඩංගුවට ගන්නා ලෙස කර ඇති අධිකරණ නියෝගය පිළිබඳව නීතිපතිවරයාගෙන් උපදෙස් විමසා ඇති බව අදාළ පැමිණිල්ල අද කැඳවූ අවස්ථාවේ දී රහස් පොලිසිය අධිකරණය දැනුම් දෙනු ලැබීය. මේ දක්වා නීතිපතිවරයාගෙන් උපදෙසක් ලැබී නොමැති බව ද රහස් පොලිසිය අධිකරණයට දැනුම් දී ඇත. රහස් පොලිසියේ දැනුම් දීමට විරෝධය පළ කළ භාරත ලක්ෂ්මන් ප්‍රේමචන්ද්‍රගේ අයිතිවාසිකම් වෙනුවෙන් පෙනී සිටි ජනාධිපති නීතිඥවරයා අධිකරණ නියෝගයක් ක්‍රියාත්මක කිරීම සඳහා නීතිපති උපදෙස් ලබාගැනීම පිළිබඳව රහස් පොලිසිය වෙත විරෝධය පළ කර තිබේ. එය හාස්‍යජනක තත්ත්වයක් බවත් සඳහන් කළ නීතිඥවරයා දුමින්ද සිල්වා සැකකරු අත්අඩංගුවට ගැනීම සඳහා ජාත්‍යන්තර පොලිසියට වරෙන්තුවක් නිකුත්ක‍රන ලෙස මහේස්ත්‍රාත්වරයාගෙන් ඉල්ලා සිටියේය. ජාත්‍යන්තර පොලිසියට වරෙන්තු නිකුත් කිරීමට වඩා පහසු ක්‍රමවේදයන් නීතිපති දෙපාර්තමේන්තුව සතුව පවතින බව එවිට අතිරේක මහේස්ත්‍රාත් ප්‍රසන්න ද අල්විස් මහතා සඳහන් කළේය. ඒ අනුව සැකකරු අත්අඩංගුවට ගැනීම සඳහා ගන්නා ක්‍රියාමාර්ගය පිළිබඳව ලබන 29 වන දින ලිඛිතව අධිකරණයට වාර්තාවක් ඉදිරිපත් කරන ලෙස මහේස්ත්‍රාත්වරයා රහස් පොලිසියට නියෝග කළේය. එමෙන්ම සැකකරු දුමින්ද සිල්වා මන්ත්‍රීවරයා වෙනුවෙන් පෙනී සිටි ජනාධිපති නීතිඥ හේමන්ත වර්ණකුලසූරිය මහතා දුමින්ද සිල්වා මන්ත්‍රීවරයාට සිදුව ඇති තුවාල පිළිබඳව ඡායාරූප වාර්තාවක් අධිකරණයට ඉදිරිපත් කළේය. දුමින්ද සිල්වා මන්ත්‍රීවරයාට වෙඩි තැබීම පිළිබඳව ද ස්වාධීන පරීක්ෂණයක් පැවැත්වීමට අවශ්‍ය බව ඔහු අධිකරණයෙන් ඉල්ලා සිටියේය. එම ඉල්ලීම පිළිගත් මහේස්ත්‍රාත්වරයා දුමින්ද සිල්වා මන්ත්‍රීවරයාට වෙඩි තැබීම පිළිබඳව පරීක්ෂණයක් පවත්වන ලෙස ද රහස් පොලිසියට නියෝග කළේය. එයින් අනතුරුව දැනට රිමාන්ඩ් භාරයේ පසුවන සැකකාර පොලිස් කොස්තාපල්වරයා ලබන 23 වන දින දක්වා තවදුරටත් රිමාන්ඩ් භාරයේ තැබීමට ද මහේස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=20655", "Category": null, "Parent URL": null}