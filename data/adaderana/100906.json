{"Source": "Adaderana", "Timestamp": "December 18, 2018 07:26 am", "Headline": "හමුදා භාරයේ පවතින ඉඩම් අක්කර 263 ක් නිදහස් කරන්න ජනපතිගෙන් උපදෙස්", "News Content": "හමුදා භාරයේ පවතින තවත් ඉඩම් අක්කර 263ක ප්‍රමාණයක් නිදහස් කිරීමට ජනාධිපතිවරයාගේ උපදෙස් පරිදි යුද හමුදාව තීරණය කර තිබේ. ජාතික ආරක්ෂාවට හානියක් නොවන පරිදි උතුරු සහ නැගෙනහිර පළාත්වල දැනට පරිහරණය කරනු ලබන රජයේ සහ පුද්ගලික ඉඩම් නිදහස් කිරීම මෙමඟින් සිදු වෙයි. 2009 වසර වන විට යුධ හමුදාව භාවිත කළ ඉඩම් අක්කර 84,000න් ඉඩම් අක්කර 69,000ක් පමණ මේ වන විට නිදහස් කර තිබේ. යාපනය, කිලිනොච්චිය, මුලතිව්, මන්නාරම, වව්නියාව, ත්‍රීකුණාමලය සහ අම්පාර යන දිස්ත්‍රික්කවල එම ඉඩම් නිදහස් කර ඇති බව ශ්‍රී ලංකා යුද හමුදාව ප්‍රකාශ කළේය. ඒ අනුව මේ වන විට සියයට 80කට ආසන්න රජයේ ඉඩම් ප්‍රමාණයක් සහ සියයට 90ක් පමණ වූ පුද්ගලික ඉඩම් හිමිකරුවන් වෙත නිදහස් කර තිබේ.", "URL": "https://sinhala.adaderana.lk/news.php?nid=100906", "Category": null, "Parent URL": null}