{"Source": "Adaderana", "Timestamp": "February 7, 2017 10:51 am", "Headline": "විමල් 20 තෙක් යළි රිමාන්ඩ්", "News Content": "රජයේ වාහන අවභාවිත කළ බවට චෝදනා ලැබ පොලිස් මූල්‍ය අපරාධ කොට්ඨාසය විසින් අත්අඩංගුවට ගෙන රක්ෂිත බන්ධනාගාරගත කර සිටි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා ලබන 20 වන දින දක්වා යළි රක්ෂිත බන්ධනාගාර ගත කර තිබේ.ඒ අනුව විමල් වීරවංශ මන්ත්‍රීවරයා සහ සිද්ධියට අදාළව අත්අඩංගුවට ගත් නිවාස සංවර්ධන අධිකාරියේ හිටපු සාමාන්‍යාධිකාරීවරයා ලබන 20 වන දින දක්වා දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් ලංකා ජයරත්න මෙනවිය නියෝග කළ බව අද දෙරණ අධිකරණ වාර්තාකරු පැවසුවේය. අදාළ නඩුව අද(07) කැඳවූ අවස්ථාවේදී පොලිස් මූල්‍ය අපරාධ කොට්ඨාසය වාර්තාවක් ඉදිරිපත් කරමින් අධිකරණයට කියා සිටියේ එවක‍ට නියෝජ්‍ය අමාත්‍ය ලසන්ත අලගියවන්න මහතා විසින් භාවිත කළ වාහන පිළිබඳවද පරීක්ෂණයක් කළ බවයි.ඒ මහතා ව්‍යාජ ලිපි ශීර්ෂ යටතේ වාහන 3ක් ලබා ගෙන ඇති බවත්, ඒවා රාජ්‍ය ඉංජිනේරු සංස්ථාව මඟින් ක්‍රියාත්මක කරන මාතෘ නිවාස ඉදි කිරීම හා සංවර්ධන ක්‍රියාවලි සඳහා යොදා ගෙන ඇති බවත් ප්‍රකාශ මගින් අණාවරණය වී ඇති බවද පොලීසිය කියා සිටියේය.එම ප්‍රකාශයට විරෝධයට පළ කළ විත්තියේ නීතීඥවරුන් මෙය පොලිස් මූල්‍ය අපරාධයේ පක්ෂගාහී භාවය පෙන්නුම් කරන්නක් බව කියා සිටියේය.එමෙන්ම විමල් වීරවංශ මහතා අත්අඩංගුවට ගැනීමට නීතිපතිවරයාගේ උපදෙස් ලබා ගෙන නොමැති බවත් විත්තියේ නීතීඥවරු කියා සිටි අතර එයට පිළිතුරු ලබා දුන් ලංකා ජයරත්න මහේස්ත්‍රාත්වරිය කියා සිටියේ සෑම පුද්ගලයෙකුම අත්අඩංගුවට ගැනීමේදී නීති උපදෙස් අනවශ්‍ය බවයි.", "URL": "https://sinhala.adaderana.lk/news.php?nid=69251", "Category": null, "Parent URL": null}