{"Source": "Adaderana", "Timestamp": "December 6, 2012 08:50 am", "Headline": "දෝෂාභියෝගය විමර්ශනයට තේරීම් කාරක සභාව අදත් රැස්වෙයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව එල්ල වී ඇති දෝෂාභියෝග යෝජනාව විමර්ශන කරන පාර්ලිමේන්තු තේරීම් කාරක සභාව අද (06) පස්වරුවේ ද රැස්වීමට නියමිතය. අද දිනයේත් තේරීම් කාරක සභාව හමුවට අගවිනිසුරුවරිය සහභාගීවීමට නියමිත බව නියෝජ්‍ය කථානායක චන්දිම වීරක්කොඩි මහතා සඳහන් කළේය. ඊයේ පස්වරුවේදී ද අදාළ පාර්ලිමේන්තු තේරීම් කාරක සභාව රැස්විණි. එහිදී අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව එල්ලකර ඇති චෝදනාවලට අයත් බව කියන බැංකු ගිණුම් සහ වත්කම් බැරකම් පිළිබඳ ප්‍රකාශවලට අදාළ ලියකියවිලිවල පිටපත් දෝශාභියෝගය විභාග කිරීමේ විශේෂ කාරක සභා සාමාජිකයින්ට ලබා දී ඇති බව වාර්තා වේ. කෙසේ වෙතත් අගවිනිසුරුවරියට එරෙහිව දෝශාභියෝගය විභාග කිරීමට පත්කර ඇති විශේෂ කාරක සභාවේ ක්‍රමවේදය හා චෝදනා ඔප්පු කිරීමේ වැඩපිළිවෙළ පිළිබඳ අවිනිෂ්චිතභාවයක් පැන නැගී ඇතැයි විපක්ෂයේ ප්‍රධාන සංවිධායක ජෝන් අමරතුංග මහතා පවසයි. මේ අතර අගවිනිසුරුවරියට එරෙහිව එල්ල වී ඇති දෝශාභියෝගය සම්බන්ධයෙන් දිවයිනේ සියලු නීතීඥ සංගම් දැනුවත් කිරීමට ශ්‍රී ලංකා නීතීඥ සංගමය තීරණය කර තිබේ. ලබන සෙනසුරාදා දිනයේ අදාළ දැනුවත් කිරීම සිදු කරන බව ශ්‍රී ලංකා නීතීඥ සංගමයේ ලේකම් නීතීඥ සංජය ගමගේ මහතා සඳහන් කළේය.", "URL": "https://sinhala.adaderana.lk/news.php?nid=29747", "Category": null, "Parent URL": null}