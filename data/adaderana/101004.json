{"Source": "Adaderana", "Timestamp": "December 19, 2018 04:37 pm", "Headline": "විරෝධතා මැද පැවැත්වූ පදවි ප්‍රාප්ති උළෙල", "News Content": "බොලිවියා ජනාධිපතිවරයාගේ 13වැනි පදවි ප්‍රාප්ති උළෙල පසුගියදා පැවැත්වුණි. ඔහුට එරෙහිව එරට ස්ථාන රැසක විරෝධතා පැවැත්වෙද්දී මේ උත්සවය සංවිධානය කර තිබීම විශේෂත්වයකි. බොලීවියානු ජනාධිපති එවො මොරාලෙස් එම ධුරයට පත්ව වසර 13ක් ගතවීම වෙනුවෙන් පසුගියදා උත්සවයක් සංවිධානය වී තිබුණි. කොචාබම්බා නගරයේ පැවැති මෙම උත්සවය සඳහා ඔහුගේ ආධාරකරුවන් දහස් ගණනක් එක්ව සිටියේය. කෙසේ වෙතත් මොරාලෙස්ගේ පාලනයට එරෙහිව මේ වන විට ස්ථාන රැසකදී විරෝධතා පැවැත්වෙයි. මෙලෙස විරෝධතා ආරම්භ වූයේ මීළග ජනාධිපතිවරණයට ඉදිරිපත් වීමට තමන් සූදානම් බවට මොරාලෙස් පැවසීමෙන් පසුවය. ඒ සමඟින් ඔහුට එරෙහිව එරට විපක්ෂය ප්‍රමුඛ සංවිධාන රැසක් ඉදිරිපත්ව විරෝධතා පැවැත්වීමට කටයුතු කර ඇත. තමන් ඕනෑම මොහොතක බලය අත්හැරීමට සූදානම් වුවත්, තමන්ගේ ආධාරකරුවන්ට ඊට එතරම් කැමැත්තක් නොමැති බැවින් තමන් තවදුරටත් බලයේ සිටින බව මේ පිළිබද ප්‍රතිචාර දක්වමින් ජනාධිපතිවරයා පවසා ඇත. බොලිවියාවෙන් බිහිවුණු පළමු ස්වදේශීය නායකයා වන මොරලෙස්, 2006 වසරේදී පළමුවරට බලයට පත්වුණි. ඔහු මේ වනවිට දැඩි ජනතා විරෝධයකට ලක්ව සිටින වෙනිසියුලානු ජනාධිපති නිකලස් මදුරෝගේ සමීපතම හිතවතෙකු බවටත් පැවසෙයි.", "URL": "https://sinhala.adaderana.lk/news.php?nid=101004", "Category": null, "Parent URL": null}