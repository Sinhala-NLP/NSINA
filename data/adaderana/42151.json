{"Source": "Adaderana", "Timestamp": "March 29, 2014 07:54 am", "Headline": "යෝජනාවලිය ශ්‍රී ලංකාවට එරෙහි ඉදිරිපත් වු දෙයක් නොවෙයි ", "News Content": "ජිනීවා හි සම්මත වු යෝජනාවලිය ශ්‍රී ලංකාවට එරෙහිව ඉදිරිපත් වුවක් නොවන බව මෙරට අමෙරිකානු තානාපති මිචෙල් ජේ. සිසන් මහත්මිය පවසයි. ඇය පෙන්වා දෙන්නේ ඇතැම් පාර්ශව මෙම යෝජනාවලිය ශ්‍රී ලංකාවට එරෙහි අමෙරිකානු යෝජනාවලිය ලෙස හැදින්වීම කණගාටුවට කරුණක් බවයි. එය ශ්‍රී ලංකාවේ අභිවෘද්ධිය තකා අරමුණු කර ගනිමින් ඉදිරිපත් කරන ලද්දක් බව ඇය පෙන්වා දෙයි. එමගින් ප්‍රධාන කොටස් 02ක් ඉලක්ක කර ඇති බව ඇය පවසයි. මානව හිමිකම් කොමසාරිස්වරිය වන නවනීදන් පිල්ලේ මහත්මිය විසින් ඉදිරිපත් කෙරුණු යුදගැටුම් පැවති සමයේ දෙපාර්ශය විසින්ම සිදුවු මානව හිමිකම් කඩවීම් පිළිබඳ සොයා බැලීමට ස්වාධීන පරීක්ෂයක් සිදු කළ යුතු බවට වු වාර්තාව ඉන් එකක් බව මිචෙල් ජේ. සිසන් මහත්මිය සඳහන් කරයි. අදාළ යෝජනාවලියේ අනෙක් අංශය නම් ශ්‍රී ලංකාව තුළ වර්තමානයේ පවතින තත්ත්වය පදනම් කරමින් ඉදිරිපත් කර ඇති යෝජනාවලිය බවයි ඇය පෙන්වා දෙයි. මෙම යෝජනාවලිය මගින් ශ්‍රී ලංකාවේ ප්‍රතිසංධාන, වගවීමේ හා මානව හිමිකම් ප්‍රවර්ධනය කිරීම අරමුණු කෙරන බව ශ්‍රී ලංකාවේ අමෙරිකානු තානාපති මිචෙල් ජේ. සීසන් මහත්මිය අවධාරණය කරයි.", "URL": "https://sinhala.adaderana.lk/news.php?nid=42151", "Category": null, "Parent URL": null}