{"Source": "Adaderana", "Timestamp": "July 20, 2014 11:09 am", "Headline": "යතුරු පැදියක හප්පා පොලිස් නිලධාරියෙක් මරණයට පත්කරයි ", "News Content": "මීගහවත්ත, උඩුපිල ප්‍රදේශයේ දී යතුරුපැදියක ගැටීමට සලස්වා පොලිස් නිලධාරියෙකු මරණයට පත් කර තිබේ. උඩුපිල මාර්ග බාධකයේ රාජකාරියේ නිරතව සිටි පොලිස් කොස්තාපල්වරයෙකු මෙලෙස මරණයට පත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. උඩුපිල හංදියේ රථ වාහන රාජකාරියේ නිරතව සිටි පොලිස් නිලධාරීන් වේගයෙන් පැමිණි යතුරුපැදියක් නතර කිරීමට සංඥා කර තිබේ. කෙසේ වෙතත් එම යතුරුපැදිය නොනවත්වා ධාවනය කිරීම හේතුවෙන් ඒ පිළිබඳව උඩුපිල මාර්ග බාධකයේ රාජකාරියේ නිරතව සිටි පොලිස් කොස්තාපල්වරයා දැනුවත් කිරීමට එම පොලිස් නිලධාරීන් පියවර ගෙන ඇති බව අජිත් රෝහණ මහතා සඳහන් කළේය. එහිදි පොලිස් කොස්තාපල්වරයා අදාළ යතුරුපැදිය නතර කරන ලෙස සංඥා කළ ද යතුරුපැදිකරු කොස්තාපල්වරයා හප්පා ඉදිරියට ගමන් කර ඇති බව පොලීසිය පැවසුවේය. බරපතළ තුවාල ලැබු පොලිස් කොස්තාපල්වරයා එහිදි මියගොස් තිබේ. කෙසේ වෙතත් යතුරුපැදියේ පැමිණි පුද්ගලයින් දෙදෙනා අත්අඩංගුවට ගැනීමට හැකි වු බව පොලීසිය පැවසුවේය. ඔවුන් අම්බලන්ගොඩ ප්‍රදේශයේ පදිංචිකරුවන් වන අතර සිද්ධිය සම්බන්ධයෙන් කැලණිය ජ්‍යෙෂ්ඨ පොලිස් අධිකාරීවරයාගේ උපදෙස් මත මීගහවත්ත පොලීසිය විසින් විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=44795", "Category": null, "Parent URL": null}