{"Source": "Adaderana", "Timestamp": "September 4, 2010 05:02 pm", "Headline": "අධ්‍යාපන විෂමතා වලට ඉඩ තියන්නේ නෑ", "News Content": "ජාතීන් හෝ පළාත් වශයෙන් අධ්‍යාපනයේ කිසිදු විෂමතාවයක් ඇතිවීමට ඉඩ නොතබන බව ජනාධිපති මහින්ද රාජපක්ෂ මහතා අවධාරණය කරයි. මෙතෙක් ගම්බද පාසල් සම්බන්ධයෙන් තිබූ අඩු අවධානය දුරලීමට තම රජයට හැකිවූ බව ජනාධිපතිවරයා පෙන්වා දෙයි. ඌව පළාතේ විවිධ ආයතනවල සේවය කළ උපාධිධාරීන් 470 දෙනෙකුට ගුරු පත්වීම් ලබාදීම වෙනුවෙන් පළාත් ශ්‍රවණාගාරයේ අද පෙරවරුවේ පැවති උත්සවයට සහභාගී වෙමින් ජනාධිපති මහින්ද රාජපක්ෂ මහතා මෙම අදහස් පළ කළේය. ගුරු වෘත්තියට නිසි ගරුත්වය හා වටිනාකම ලබාදීමට පසුගිය කාලය තුළ තම රජයට හැකිවූ බව පෙන්වාදුන් ජනාධිපතිවරයා ගුරු සේවයේ කාලයක් නොවිසඳුණු ගැටලු කිහිපයක් නිරාකරණය කිරීමට හැකිවූ බව ද පෙන්වා දුන්නේය. ගුරු ස්ථාන මාරුවීම් හේතුවෙන් ගම්බද පාසල්වල දරුවන් පත්ව ඇති අපහසුතාවයෙන් ඔවුන් මුදාගෙන නිසි ලෙස තම සේවය එම දරුවන්ට ලබාදීම ගුරුවරුන් සතු වගකීමක් බව ජනාධිපති මහින්ද රාජපක්ෂ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10638", "Category": null, "Parent URL": null}