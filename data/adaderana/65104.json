{"Source": "Adaderana", "Timestamp": "October 16, 2016 10:01 pm", "Headline": " හම්බන්තොට වකුගඩු සායනවලට කාර්ය මණ්ඩලය ප්‍රමාණවත් නෑ", "News Content": "හම්බන්තොට දිස්ත්‍රික්කයේ ක්‍රියාත්මක කරන වකුගඩු රෝගී නිවාරණ කටයුතු සඳහා පවත්වන සායන සඳහා ප්‍රමාණවත් තරම් කාර්ය මණ්ඩලයක් නොමැති බවත්, එම නිවාරණ ඒකකයට වෛද්‍යවරයෙක්ද තවමත් අනුයුක්ත කර නොමැති බවත්, හම්බන්තොට වැඩබලන දිස්ත්‍රික් සෞඛ්‍ය සේවා අධ්‍යක්ෂ චමල් සංජීව මහතා පවසයි.හම්බන්තොට දිස්ත්‍රික් කෘෂීකර්ම කමිටු රැස්වීමේදී හෙතෙම මේ බව ප්‍රකාශ කරන ලදී.දැනට මේ කටයුතු බෝනොවන රෝග නිවාරණ ඒකකය මගින් ක්‍රියාත්මක කරන අතර එය ප්‍රමාණවත් නොවන බවද ඔහු සඳහන් කළේය.2015 වසරේ දී හම්බන්තොට දිස්ත්‍රික්කයේ පුද්ගලයින්18,204 දෙනෙක් පරීක්ෂාවට ලක් කර ඇති අතර,හේතුවක් සහිත වකුගඩු රෝගීන් 56 දෙනෙක් සහ හේතුව නිශ්චිත වශයෙන් හඳුනා නොගත් රෝගීන් 9 දෙනෙක් වාර්තා වී ඇත.එසේම 2016 ජුනි මාසය වනවිට දිස්ත්‍රික්කය පුරා පුද්ගලයින් 12,526 ක් සායනවලට සහභාගී වී පරීක්ෂා කර ඇති අතර ඉන් 9 දෙනෙක් හේතුව හඳුනාගත් වකුගඩු රෝගීන් වන බවත්, එක් රෝගියෙක් හඳුනානොගත් රෝගී තත්ත්වයෙන් සිටි බව වාර්තා වු බව ද ඔහු පෙන්වා දෙන ලදී.ඒ අනුව පසුගිය වසරේ සහ මේ වසර ජුනි වන විට හම්බන්තොට දිස්ත්‍රික්කයෙන් හේතුවක් සහිත වකුගඩු රෝගීන් 65 දෙනෙක් සහ හේතුව නිශ්චිත වශයෙන් හඳුනා නොගත් රෝගීන් 10 දෙනෙක් වාර්තා වී ඇත.වාර්තා වි ඇති සියළු රෝගීන් පිරිමි අය වන අතර වයස අවුරුදු 50-60 අතර අය වෙති.මෙම සායන සඳහා පිරිමි අයගේ පැමිණීමේ සැලකිය යුතු අඩු වීමක් තිබෙන අතර පැමිණි අයගෙන් රෝගී තත්ත්වයෙන් සිටින බව හඳුනාගෙන ඇත්තේ ද පිරිමි අය වන හෙයින් නොමිලේ පවත්වනු ලබන මෙම සායන සඳහා සහභාගී වන ලෙසට සෞඛ්‍ය අංශ පිරිමි පාර්ශවයට දැනුම්දෙයි.හම්බන්තොට මහවැලි කලාපයට අයත් වාරිමාර්ග පද්ධතියේ වැවකින් වැවකට ජලය ලැබෙන හෙයින් වැව් ජලයේ රසායනික ද්‍රව්‍ය සාන්ද්‍රනය වැඩි වීමට ඉඩ තිබෙන නිසා එම ජලයේ සුරක්ෂිත භාවයක් නැති හෙයින්, සුදුසු පාණීය ජලය පානය කරන ලෙසට සෞඛ්‍ය අංශ එම ප්‍රදේශවල ගොවීන්ගෙන් ඉල්ලා සිටී.", "URL": "https://sinhala.adaderana.lk/news.php?nid=65104", "Category": null, "Parent URL": null}