{"Source": "Adaderana", "Timestamp": "December 24, 2013 11:42 am", "Headline": "උපාධියක් නැති වෛද්‍යවරිය අල්ලයි ", "News Content": "වෛද්‍යවරියක ලෙස පෙනී සිටිමින් නීති විරෝධී ලෙස වෛද්‍ය ප්‍රතිකාර මධ්‍යස්ථානයක් පවත්වාගෙන ගිය කාන්තාවක අනුරාධපුර ප්‍රාදේශීය සෞඛ්‍ය සේවා අධ්‍යක්ෂ කාර්යාලයේ විශේෂ වැටලීම් ඒකකය විසින් අත්අඩංගුවට ගෙන තිබේ. පසුගිය නොවැම්බර් මාසයේ සිට තලාව පොලිස් ස්ථානය ඉදිරිපිට අදාළ කාන්තාව මෙම වෛද්‍ය ප්‍රතිකාර මධ්‍යස්ථානය පවත්වාගෙන ගොස් ඇති බව සඳහන් වෙයි. මේ සම්බන්ධයෙන් තලාව ප්‍රාදේශීය සෞඛ්‍ය වෛද්‍ය නිලධාරිනිය විසින් සිදුකළ සොයා බැලීමකදී අදාළ කාන්තාව ව්‍යාජ වෛද්‍යවරියක් බවට අනාවරණය වී තිබේ. තලාව හිඟුරුවැව ප්‍රදේශයේ පදිංචි සැකකාරිය මීට පෙර කොළඹ ප්‍රධාන පෙළේ පෞද්ගලික රෝහලක හෙදියක් ලෙස වසර කිහිපයක් සේවය කර ඇති බව ද සඳහන් වෙයි. සැකකාරිය තඹුත්තේගම මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව රුපියල් 50,000ක ඇප මත මුදාහැර ඇති අතර ලබන ජනවාරි මස 09 වැනිදා අධිකරණය හමුවේ පෙනී සිටින ලෙස දැනුම් දී තිබේ.", "URL": "https://sinhala.adaderana.lk/news.php?nid=39824", "Category": null, "Parent URL": null}