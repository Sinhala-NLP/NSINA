{"Source": "Adaderana", "Timestamp": "June 18, 2013 11:45 am", "Headline": "ඡන්ද හිමි පෝරම නැවත ගැනීම ජූලි 15දා අවසන්", "News Content": "ඡන්ද හිමි නාමලේඛන ආකෘති පත්‍ර නැවත භාර ගැනීමේ කටයුතු මේ දිනවල සිදුකෙරෙන බව මැතිවරණ මහලේකම් කාර්යාලය පවසයි. වාර්ෂිකව සිදුකෙරෙන ඡන්ද හිමියන් ගණන් ගැනීමේ ආකෘති පත්‍ර ගෘහ මූලිකයින් වෙත භාරදීමේ කටයුතු පසුගිය මස 15 වන දින ආරම්භ කෙරුණු අතර ඒවා නැවත භාරගැනීමේ කටයුතු මේ මස පස්වැනිදා සිට ආරම්භ කෙරුණු බව මැතිවරණ කොමසාරිස් මහින්ද දේශප්‍රිය මහතා කියයි. ලබන මස 15 වන දින වන විට ගෘහ මූලිකයින්ගෙන් ආකෘති පත්‍ර නැවත භාරගැනීමේ කටයුතු අවසන් කිරීමට තීරණය කර ඇති බව මැතිවරණ කොමසාරිස්වරයා පවසයි. ඒ අනුව මේ වන විට අදාළ ආකෘති පත්‍ර භාරගැනීමේ කටයුතු කඩිනම් කිරීමට පියවර ගෙන ඇති බව මහින්ද දේශප්‍රිය මහතා කියයි. මේ හේතුවෙන් අදාළ ආකෘති පත්‍ර සම්පූර්ණ කර ඒවා භාරගැනීමට පැමිණෙන නිලධාරීන් වෙත ලබාදීමට කටයුතු කරන ලෙස මැතිවරණ කොමසාරිස්වරයා ජනතාවට දැනුම්දීමක් කරයි. කෙසේ වෙතත් ලබන මස 15 වැනි දිනට පෙර අදාළ ආකෘති පත්‍ර භාරගැනීමට නිලධාරියෙකු නොපැමිණියහොත් ඒ පිළිබඳ ප්‍රදේශයේ ග්‍රාම නිලධාරීවරයා වෙත හෝ දිස්ත්‍රික් මැතිවරණ කාර්යාලයෙන් විමසීමක් කරන ලෙසට ද මැතිවරණ කොමසාරිස් මහින්ද දේශප්‍රිය මහතා ඉල්ලීමක් කරයි.", "URL": "https://sinhala.adaderana.lk/news.php?nid=35026", "Category": null, "Parent URL": null}