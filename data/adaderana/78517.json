{"Source": "Adaderana", "Timestamp": "October 9, 2017 02:58 pm", "Headline": " උතුරේ ඩෙංගු ව්‍යාප්තිය ඉහළ යාමේ ප්‍රවණතාවක්", "News Content": "උතුරු පළාත තුළ ඩෙංගු රෝගය ව්‍යාප්ත වීමේ වැඩි ප්‍රවණතාවක් පෙන්නුම් කරන බව රජයේ ප්‍රවෘත්ති දෙපාර්තමේන්තුව පවසයි. කෙසේවෙතත් මේ වන විට දිවයිනේ සෙසු ප්‍රදේශවල ඩෙංගු රෝග ව්‍යාප්තිය අවම මට්ටමක පවතින බව එම දෙපාර්තමේන්තුව පෙන්වා දෙයි. උතුරු පළාත් ඩෙංගු රෝග ව්‍යාප්තිය පාලනය කිරීම සඳහා වන සාකච්ඡාවක් ලබන 13 වනදා යාපනය දිස්ත්‍රික් ලේකම් කාර්යාල ශ්‍රවණාගාරයේදී පැවැත්වීමට කටයුතු යොදා තිබේ. ජනාධිපති කාර්ය සාධක බලකාය, මුදල් හා ජනමාධ්‍ය අමාත්‍යංශය හා සියලු මාධ්‍ය ආයතන එක්ව ක්‍රියාත්මක කළ ජාතික වැඩසටහන තුළින් මීට පෙර මෙරට පැවති ඩෙංගු වසංගත තත්ත්වය තුරන් කිරීමට හැකි වූ බවත්, එවැනි වැඩසටහන් උතුරු පළාතේද ක්‍රියාත්මක කිරීම පිළිබඳ අවධානය යොමුව ඇති බවත් රජයේ ප්‍රවෘත්ති දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=78517", "Category": null, "Parent URL": null}