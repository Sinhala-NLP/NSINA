{"Source": "Adaderana", "Timestamp": "July 10, 2018 02:51 pm", "Headline": "වනජීවි නිලධාරීන්ට තෙවරප්පෙරුමගෙන් දොස්-අලි පළවා හරින මෙහෙයුම අසාර්ථකයි", "News Content": "සූරියවැව වල්සපුගල ප්‍රදේශයේ වන අලි පලවාහැරීමේ මෙහෙයුමක් ඊයේ පස්වරුවේ විෂයභාර නියෝජ්‍ය අමාත්‍ය පාලිත තෙවරප්පෙරුම මහතාගේ මැදිහත්වීමෙන් ආරම්භ කෙරුණි. කෙසේ වෙතත් මෙහෙයුම ආරම්භ කිරීම සඳහා වනජීවී නිලධාරීන් නිසි වේලාවට නොපැමිණීමත් සමඟ ඔවුන් අමාත්‍යවරයාගේ දැඩි දෝෂ දර්ශනයට ලක්විය. සූරියවැව මදුනාගල රක්ෂිතයේ සිටින වන අලින් රක්ෂිතය ආසන්න ගම්මානයේ ඇති මෙම කසල බැහැර කරන ස්ථානයට පැමිණෙන්නේ කසල ආහාරයට ගැනීමටයි. කසල ආහාරයට ගැනීමට ගම්වදින වනඅලින්ගෙන් සිදුවන ගැටලුවලට විසඳුම් ඉල්ලා සූරියවැව ප්‍රදේශවාසීන් පසුගිය ජුනි මස සිදු කළ මාරාන්තික උපවාසය වනජීවි නියෝජ්‍ය අමාත්‍ය පාලිත තෙවරප්පෙරුම මහතාගේ මැදිහත්වීම මත අවසන් කෙරුණි. එහිදී ඇති වූ එකඟතා අනුව වන අලි පලවා හැරීම සඳහා ඊයේ(09) දිනය යොදාගෙන තිබූ අතර ඒ අනුව නියෝජ්‍ය අමාත්‍ය පාලිත තෙවරප්පෙරුම මහතා ඊයේ උදෑසන සූරියවැව වල්සපුගල ප්‍රදේශයට පැමිණියේය. නියමිත වේලාවට ගම්වාසීන් සහ නියෝජ්‍ය අමාත්‍යවරයා එම ස්ථානයට පැමිණියද වනජීවී නිලධාරීන් එම ස්ථානයට පැමිණ සිටියේ නැහැ. ඒ අනුව නියොජ්‍ය අමාත්‍යවරයා දුරකතනය ඔස්සේ වනජීවී නිලධාරියෙකු සම්බන්ධ කර ගත්තේය. අනතුරුව නියෝජ්‍ය අමාත්‍යවරයා ගම්වාසීන් හා එක්ව හම්බන්තොට වනජීවී කාර්යාලය වෙත පැමිණි අතර එහිදී වනජීවී නිලධාරීන් අමාත්‍යවරයාගේ දැඩි දෝෂ දර්ශනයට ලක්විය. කෙසේ වෙතත් වන අලින් මදුනාගල රක්ෂිතයේ සිට හම්බන්තොට රක්ෂිතය දක්වා පලවාහැරීමේ මෙහෙයුම ඊයේ පස්වරුවේ ආරම්භ කෙරුණි. පැය 7ක පමණ කාලයක් මෙහෙයුම ක්‍රියාත්මක වූවත් එය සාර්ථකත්ව අවසන් කිරීමට හැකි වූයේ නැහැ. නියෝජ්‍ය අමාත්‍යවරයා චෝදනා කළේ වනජීවි නිලධාරීන්ගේ නිසි සැලැස්මක් නොමැති කමින් මෙම මෙහෙයුම අසාර්ථක වූ බවටයි.", "URL": "https://sinhala.adaderana.lk/news.php?nid=92304", "Category": null, "Parent URL": null}