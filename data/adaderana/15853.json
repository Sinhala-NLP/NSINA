{"Source": "Adaderana", "Timestamp": "May 3, 2011 10:38 am", "Headline": "මං නිහඬ කරවන්න බෑ", "News Content": "තමන් නිහඬ කරවීමේ උත්සාහයක් තිබුණද,ඉදිරියේදීද නොසැලී ක්‍රියා කරන බව හිටපු ටෙස්ට් ක්‍රිකට් නායක හෂාන් තිලකරත්න මහතා පවසයි. ක්‍රීඩකයින් විසින් මුදලට තරග පාවාදීම සම්බන්ධයෙන් තමන් ප්‍රසිද්ධියේ මාධ්‍යයට ප්‍රකාශයක් කළ පසු තමන්ව විවිධ අයුරින් නිහඬ කරවන්නට උත්සාහ දරන බව හෙතෙම කියා සිටියේ අද(03)කොළඹ පැවති මාධ්‍ය හමුවකදීය. තමන් මීට පෙරාතුව කළ ප්‍රකාශය සම්බන්ධයෙන් එදා මෙන්ම අදත් මින් ඉදිරියටත් පෙනී සිටින බවත්,මුදලට තරග පාවාදුන් අය සම්බන්ධයෙන් ඉදිරියේදී නම් ගම් ඇතුළු සියලු විස්තර හෙළිදරව් කරන බවත් තිලකරත්න මහතා අවධාරණය කළේය. එදා මෙන්ම අදත් තමන් මෙම ප්‍රකාශය සිදුකරන්නේ හුදෙක් දේශපාලන වාසි ලබාගැනීමට හෝ කිසියම් පුද්ගලයෙකු අපහසුතාවයට පත්කිරීමට නොවන බවත්,තමන් ආදරය කරන ක්‍රිකට් ක්‍රීඩාවත් ක්‍රිකට් ක්‍රීඩකයනුත් රැක ගැනීමට බවත් ඔහු අවධාරණය කළේය. තරගයක කණ්ඩායම තීරණය කිරීමේ සිට තරගය අවසන් වන තෙක් ඕනම අවස්ථාවක තරගය මුදලට පාවාදීමක් සිදුවිය හැකි බවට පසුගිය කාලයේ තමන් දුටු වාර්තා සාක්ෂි දරන බව ද තිලකරත්ත මහතා පෙන්වාදුන්නේය. පොදුජනයාට ප්‍රශ්නයක් වූ අවස්ථාවන් කිහිපයක් පිළිබඳ තමන්ට කරුණු දැක්විය බව ඔහු අවසාන වශයෙන් කියා සිටියේය.එකී අවස්ථාවන් පහත පරිදිය. 01.ඉන්දීය ප්‍රීමියර් ලීග් තරගාවලියට ක්‍රීඩකයන් තෝරාගැනීමට දිනකට කලින් ශ්‍රී ලංකාවේ ලෝක කුසලාන සංචිතය නම් කිරීම හා ඒ වන විට ශ්‍රී ලංකාවේ පැවැත් වූ අන්තර් පළාත් ක්‍රිකට් තරගාවලියේ අර්ධ අවසන් සහ අවසන් තරග පවා නිමාවට පත්ව නොතිබිමද සැකයට තුඩු දේ. 02.මාධ්‍ය මගින් විටෙන් විට හෙළි කළ ජාතික සංචිතයට ඇතුළු කිරිමට ක්‍රීඩකයන්ගෙන් අල්ලස් ගත් බව කියන තේරීම් කමිටු නිලධාරීන් තව දුරටත් සේවයේ රඳවා තබා ගැනීම. 03.බුකී අයිතිකරුවන් සමග සෘජු සබඳකම් පවත්වන හා නෑදෑ සම්බන්ධතා ඇති අය ඉහළ තනතුරු වල පවත්වා තබා ගැනීම. 04. ශ්‍රී ලංකාවේ තරගවල රූපවාහිනී විකාශන අයිතිය අයථා ලෙස පැවරීම සම්බන්ධයෙන් චෝදනා ලැබූ විධායක නිලධාරීන් නැවතත් ක්‍රිකට් ආයතනයේ වෙනත් තනතුරකට පත් කිරීම. 05.ක්‍රිකට් ක්‍රීඩාවේ යහ පැවැත්මට හානිවන අයුරින් ක්‍රියා කිරිම හේතුවෙන් ඉන්දියාවේදී චෝදනා ලබා විශාල ආන්දෝලනයට ලක් වූ පුද්ගලයන් සමග මෙරට ක්‍රිකට් බලධාරීන් සහ දේශපාලනඥයන් සබඳතා පැවැත්වීම. 06.ලෝක කුසලාන ක්‍රිකට් තරගාවලිය සංවිධානය කිරිම සඳහා ශ්‍රී ලංකාවේ පිහිටවූ ලෝක ක්‍රිකට් කවුන්සිලයේ තාවකාලික ශාඛාවට පවා පරිපාලන දැනුමක් පමණක් නොව සාමාන්‍ය සුදුසුකම් පවා නොමැති පුද්ගලයෙකුට රැකියාවක් ලබාදී තිබීම.", "URL": "https://sinhala.adaderana.lk/news.php?nid=15853", "Category": null, "Parent URL": null}