{"Source": "Adaderana", "Timestamp": "December 5, 2012 09:04 am", "Headline": "රතු වැස්ස ගැන පරීක්ෂණ පවත්වන්න මහාචාර්ය චන්ද්‍රා දිවයිනට", "News Content": "මහාචාර්ය චන්ද්‍රා වික‍්‍රමසිංහ මහතා රතු වැස්ස පිළිබඳ ඔහුගේ පෞද්ගලික පර්යේෂණ කටයුත්තක් සඳහා දිවයිනට පැමිණ සිටින බව සෞඛ්‍ය අමාත්‍යංශය පවසයි. මෙම පර්යේෂණයට රජයේ කිසිදු මැදිහත් වීමක් නොමැති බව එම අමාත්‍යංශය සඳහන් කරයි . එහෙත් අදාළ පර්යේෂණයට අවශ්‍ය පහසුකම් සැපයීමට සෞඛ්‍ය අමාත්‍යංශය ඉදිරිපත්ව සිටින බව ද සඳහන්ය. එංගලන්තයේ බකින්හැම් විශ්ව විද්‍යාලයේ අභ්‍යාවකාශ ජීව විද්‍යා පිළිබඳ මධ්‍යස්ථානයේ අධ්‍යක්ෂවරයා ලෙස මහාචාර්ය චන්ද්‍රා වික‍්‍රමසිංහ මහතා කටයුතු කරයි. 2001 වසරේ ඉන්දියාවේ කේරල ප‍්‍රාන්තයේ හටගත් රතු වැස්ස පිළිබඳ පර්යේෂණ සිදුකළේ ද මහාචාර්ය චන්ද්‍රා වික‍්‍රමසිංහ මහතායි. ආචාර්ය මල්ටන් වේන්වි‍්‍රග් සමග සිදුකළ එම පර්යේෂණයේ දී ඔවුන්ගේ නිගමනය වී ඇත්තේ එම රතු වැස්සේ අන්තර්ගත අංශු පෘථිවියේ සාමාන්‍ය ජීවයක නොමැති සංඝටකවලින් සමන්විත බවය. එම අංශුවලට සෙන්ටිගේ‍්‍රඩ් අංශක 300 ක පමණ ඉහළ උෂ්ණත්වයක දී වර්ධනය වීමේ හැකියාව පවතින බව ද මහාචාර්ය චන්ද්‍රා වික‍්‍රමසිංහ මහතා ඇතුළු කණ්ඩායම අනාවරණය කර ගත්හ.", "URL": "https://sinhala.adaderana.lk/news.php?nid=29721", "Category": null, "Parent URL": null}