{"Source": "Adaderana", "Timestamp": "January 18, 2018 07:47 am", "Headline": "බැඳුම්කර කොමිසම් වාර්තාවේ නිර්දේශ ක්‍රියාත්මක කිරීම ගැන සාකච්ඡාවක් ජනපතිගේ ප්‍රධානත්වයෙන්", "News Content": "මහබැංකු බැඳුම්කර වංචාව පිළිබඳව සෙවීමට පත් කළ ජනාධිපති විමර්ශන කොමිසමේ සහ බරපතල වංචා සම්බන්ධයෙන් විමර්ශනය කිරීම සඳහා වූ ජනාධිපති කොමිසමේ වාර්තා වල ඇතුළත් යෝජනා ක්‍රියාත්මක කිරීම පිළිබඳව විශේෂ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. නීතිපති, මහබැංකු අධිපති, අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල් ඇතුලු නිළධාරීන් මෙම සාකච්ඡාව සඳහා සහභාගී වී සිටි බව ජනාධිපති මාධ්‍ය අංශය සඳහන් කළේය. මෙම සාකච්ඡාවේදී බැඳුම්කර කොමිෂන් සභා වාර්තාව මඟින් සිදුකරන ලද නිර්දේශ ක්‍රියාත්මක කිරීම පිළිබඳව අංශ කිහිපයක් යටතේ අවධානය යොමු කිරීමට යෝජනා වී තිබේ. ඒ අනුව අපරාධ වලට අදාළව වගකිව යුත්තන්ට එරෙහිව අපරාධ නඩු පැවරීම, රජයට සහ සේවක අර්ථ සාධක අරමුදලට සිදුව ඇති අලාභය පියවා ගැනීම පිණිස සිවිල් නඩු පවරා වන්දි ලබාගැනීම මෙන්ම විවිධ රාජ්‍ය ආයතන වල සේවය කරන ලද මෙම අපරාධයට සම්බන්ධ පුද්ගලයින්ට එරෙහිව විනය පියවර ගැනීමට ද නිර්දේශ වූ බව ජනාධිපති මාධ්‍ය අංශය සඳහන් කළේය. සිදුව ඇති අපරාධ පිළිබඳව වැඩිදුර විමර්ශනය කිරීමේදී නිතිපතිවරයාගේ උපදෙස් අනුව අපරාධ පරීක්ෂණ දෙපාර්තමේන්තුව තුළ වෙනම ඒකකයක් ස්ථාපිත කිරීමට ද, ශ්‍රී ලංකා මහබැංකුව මාර්ගයෙන් වෝහාරික විගණනයක් පැවැත්වීමට ද නිර්දේශ වී තිබේ. කෝප් කමිටුවේ සාමාජිකත්වය දරණ ඇතැම් පාර්ලිමේන්තු මන්ත්‍රීවරු එම කමිටුව මගින් භාණ්ඩාගාර බැඳුම්කර සහ පර්පෙචුවල් ට්‍රෙෂරීස් සමාගමට අදාළව විමර්ශන සිදුකරන කාලය තුළ අදාළ සමාගමේ ප්‍රධානී අර්ජුන් ඇලෝෂියස් මහතා සමඟ සන්නිවේදනය කර ඇති බවට හෙලි වී ඇති තොරතුරු සම්බන්ධයෙන් ක්‍රියාමාර්ග ගැනීමට කථානායකවරයාට උපදෙස් ලබාදීමට ද මෙම සාකච්ඡාවේදී අවධානය යොමු වී ඇති බව සඳහන්ය. එමෙන්ම එම කමිටුවේ මත්‍රීවරුන් හට විශේෂ ආචාරධර්ම පද්ධතියක් පැනවීම කෙරෙහිද කථානායකවරයාගේ අවධානය යොමු කිරීමට නිර්දේශ වී තිබේ. මෙවන් අපරාධ තවදුරටත් සිදුවීම වලක්වාගැනීම පිණිස මහබැංකුවේ පිහිටි රාජ්‍ය ණය දෙපාර්තමේන්තුවේ සහ මූල්‍ය මණ්ඩලයේ නිසි සංශෝධන කිරීමට පියවර ගන්නා ලෙස ජනාධිපති මෛත්‍රීපාල සිරිසේන මහතා නිළධාරීන්ට උපදෙස් ලබාදී ඇත.", "URL": "https://sinhala.adaderana.lk/news.php?nid=83143", "Category": null, "Parent URL": null}