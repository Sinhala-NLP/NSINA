{"Source": "Adaderana", "Timestamp": "September 17, 2019 05:53 pm", "Headline": "හොලිවුඩයට උදා වු හැලොවීන්", "News Content": "මෙවර හොලිවුඩ් පුරයට නියමිත කාලයටත් පෙර හැලොවීන් සමය උදාවී තිබේ. ඒ නරඹන්නට බිහිසුණු රාත්‍රියක අත්දැකීම ලබාදෙමින් \" යුනිවර්සල් ස්ටුඩියෝස් හොලිවුඩ් \"විනෝද උයන නරඹන්නන්ට විවර කිරීමත් සමඟයි. හොලිවුඩ් පුරයේ වාර්ෂිකව හැලොවීන් හොරර් නයිට්ස් ඉසව්ව සංවිධාන කරනු ලබයි. මෙහිදී සිදුවන්නේ ත්‍රාසජනක චිත්‍රපට හෝ රූපවාහිනී වැඩසටහන් තේමා කරගෙන ඒ ඔස්සේ බියමුසු අත්දැකීමක් නරඹන්නන්ට ලබා දීමයි. මේ ක්‍රමය මිනිසුන් බිය ගන්වන දේ පිළිබඳව අධ්‍යයනයට සහ මනෝ විද්‍යාත්මක අධ්‍යයනයන් සඳහා ඉවහල් වන බව හොලිවුඩ් යුනිවර්සල් ස්ටූඩියෝ හි නිර්මාණ අධ්‍යක්ෂකවරයා පවසයි. සුපුරුදු පරිදි මෙවරත් හොලිවුඩ් පුරයට හැලොවීන් අසිරිය රැගෙන ඒමට ත්‍රාසජනක චිත්‍රපට සහ රූපවාහිනී වැඩසටහන් රැසක් පාදක කරගෙන තිබේ. ඒ අතර මෙවර 35 වැනි සංවත්සරය සමරන ලොව පුරා ජනප්‍රිය වූ ගොස්ට් බස්ටර්ස් චිත්‍රපටයට හිමිවන්නේ වැදගත් ස්ථානයක්. විනෝද උයන විවෘත කිරීමේ අවස්ථාවට ජනප්‍රිය හොලිවුඩ් තරු රැසක් සහභාගීවීම කැපී පෙනුණි. මෙම ඉසව්ව ලබන මස දෙවැනිදා දක්වා පැවැත්වීමට නියමිත බව විදෙස් වාර්තා සඳහන් කරයි. මේ වනවිටත් විශාල පිරිසක් යුනිවර්සල් ස්ටුඩියෝස් හොලිවුඩ් උද්‍යානය වෙත පැමිණෙමින් සිටින බව එම වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=119333", "Category": null, "Parent URL": null}