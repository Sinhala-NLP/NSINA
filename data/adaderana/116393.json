{"Source": "Adaderana", "Timestamp": "August 12, 2019 04:27 pm", "Headline": "ගෙවල් බිඳින හොරෙක් අල්ලයි", "News Content": "දිවයිනේ විවිධ ප්‍රදේශවල නිවාස බිඳ භාණ්ඩ සොරාගත් සැකකරුවකු ගල්කිස්ස පොලිසියේ නීතිය බලගැන්වීමේ ඒකකය මඟින් අත්අඩංගුවට ගෙන ඇත. සැකකරු දිවයිනේ විවිධ ප්‍රදේශවල නිවාස 20ක් බිඳ ලක්ෂ 25ක පමණ රන් භාණ්ඩ, ජංගම දුරකථන 11ක්, ලැප්ටොප් පරිගණකයක්, monitor එකක්, ඩිජිටල් කැමරාවක් සොරකම් කළ සැකකරුවකු මෙසේ අත්අඩංගුවට ගෙන ඇත. රත්මලානේ දුම්රියපොල අසළ පොලිස් මාර්ග බාධකය දී අත්අඩංගුවට ගත් මෙම සැකකරු වසර 18ක බන්ධනාගාර දඬුවමට ලක් වී සිට පසුගිය ජනවාරි 18 වැනිදා නිදහස් වූ අයෙකු බව පොලීසිය ප්‍රකාශ කර ඇත. සැකකරු යුද හමුදාවෙන් පලා ගිය සෙබළකු වන අතර අවුරුදු 42ක වයසින් යුත් මෙම සැකකරු අඟුලාන ප්‍රදේශයේ පදිංචිකරුවෙකු බව හඳුනා ගෙන ඇත. මොරටුව මහේස්ත්‍රාත් අධිකරණයට මෙම සැකකරු ඉදිරිපත් කිරීමෙන් පසු රක්ෂිත බන්ධනාගාර ගත කොට ඇත. සිද්ධිය පිළිබඳව වැඩිදුර පරීක්ෂණ ගල්කිස්ස නීතිය බලගැන්වීමේ ඒකකය මඟින් සිදු කරයි.", "URL": "https://sinhala.adaderana.lk/news.php?nid=116393", "Category": null, "Parent URL": null}