{"Source": "Adaderana", "Timestamp": "June 10, 2013 07:37 am", "Headline": "මදුරුවන් බෝ කළාට බස් නැවතුමට එරෙහිව නඩු", "News Content": "මදුරුවන් බෝවන ආකාරයට පරිසරය පවත්වාගෙන යාම හේතුවෙන් කොළඹ කොටුව මධ්‍යම බස් නැවතුම්පළට එරෙහිව නීතිමය ක්‍රියාමාර්ග ගැනීමට තීරණය කර ඇති බව කොළඹ මහනගර සභාවේ සෞඛ්‍ය අංශය පවසයි. ඊයේ දිනය පුරා මහජන සෞඛ්‍ය පරීක්ෂකවරුන්, සෞඛ්‍ය වෛද්‍ය නිලධාරී කාර්යාලයේ නියෝජිතයින් සහ පාරිසරික පොලිස් ඒකකයේ නිලධාරීන් එක්ව කොළඹ කොටුව මධ්‍යම බස් නැවතුම්පළ සහ ඒ අවට ප්‍රදේශය විශේෂ පරීක්ෂාවකට ලක්කර තිබේ. එහිදී බස් නැවතුම්පළේ ‍ප්‍රධාන ගොඩනැගිල්ලේ ඉහළ මාලයේ විශාල වශයෙන් වතුර එක්රැස්වී තිබී ඇති අතර මීට අමතරව එම ගොඩනැගිල්ලේ දෙවන මහලේ ද වසා දමා තිබෙන කාමරවල ද වතුර පිරී තිබූ ආකාරය දැක ගැනීමට හැකිවූ බව සෞඛ්‍ය අංශ සඳහන් කරයි. බස් නැවතුම් ආශ්‍රිතව ජලය බැස යාම සඳහා සකස් කර ඇති කානු පද්ධතියද ඉතා අපිරිසිදු තත්ත්වයේ පවතින බව සඳහන්ය. බස් රථ අලුත්වැඩියා කටයුතු සිදු කරන අංගන තුළ ද ඩෙංගු මදුරුවන් බෝවිය හැකි ස්ථාන රැසක් දැකගත හැකි වූ බව එම සෞඛ්‍ය අංශය කියා සිටියි. මීට අමතරව බස් නැවතුම්පළට පැමිණෙන මගීන් සඳහා ලබා දෙන පානීය ජලය නල ළිදක් මාර්ගයෙන් ලබා දෙන අතර එම ජලය ද අපිරිසිදු බවට තොරතුරු අනාවරණය වී ඇති බව කොළඹ මහනගර සභාවේ සෞඛ්‍ය අංශය සඳහන් කරයි. මෙම තත්ත්වය තුළ ඩෙංගු පනත යටතේ සහ ආහාර පනත යටතේ ලංකා ගමනා ගමන මණ්ඩලයට අයත් කොළඹ මධ්‍යම බස් නැවතුම්පළට එරෙහිව නඩු පැවරීමට තීරණය කළ බව කොළඹ මහනගර සභාවේ සෞඛ්‍ය අංශය කියා සිටියි. මේ අතර කොළඹ මහනගර සභා බල ප්‍රදේශය තුළ පිහිටි සියලුම නිවාස පරීක්ෂා කිරීමේ වැඩසටහනක් අද (10) දිනයේ ක්‍රියාත්මක කිරීමට තීරණය කර තිබේ.", "URL": "https://sinhala.adaderana.lk/news.php?nid=34783", "Category": null, "Parent URL": null}