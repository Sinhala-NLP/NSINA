{"Source": "Adaderana", "Timestamp": "January 12, 2011 11:19 am", "Headline": "පීඩාවට පත්වූවන් ගැන සොයන්න ජනපති පොළොන්නරුවේ", "News Content": "ජලගැලීම් වලින් පීඩාවට පත් ජනයාගේ සුවදුක් විමසා බැලීම සඳහා ජනාධිපති මහින්ද රාජපක්ෂ මහතා මේ වන විට පොළොන්නරුව ප්‍රදේශයේ සංචාරයක නිරත වී ඇතැයි ජනාධිපති මාධ්‍ය ඒකකය සඳහන් කරයි. ඒ අනුව ජනාධිපතිවරයා හිඟුරක්ගොඩ , ගල්අමුණ විද්‍යාලයේ පිහිටුවා තිබෙන සහන සේවා කඳවුරේ ද සංචාරය කළ බව ජනාධිපති මාධ්‍ය අංශය කියා සිටියි. මෙවැනි ආපදා අවස්ථාවක දී ජනතාවට සහන සැලසීම සඳහා රජය බැඳී සිටින බවත් ඒ සඳහා හැකි උපරි‍මයෙන් කටයුතු කරන බවත් ජනාධිපතිවරයා මෙහි දී ප්‍රකාශ කර තිබේ. ආපදා කළමනාකරණ අමාත්‍ය මහින්ද අමරවීර සෞඛ්‍ය අමාත්‍ය ම්‍රෛතීපාල සිරිසේන සහ ජනාධිපති ලේකම්වරයා ද මෙම සංචාරය සඳහා එක්ව සිටින බව ජනාධිපති මාධ්‍ය අංශය සඳහන් කරයි. ජනතාවට අවශ්‍ය සහනාධාර කඩිනමින් ලබා දෙන ලෙසයි ජනාධිපතිවරයා ‍මෙහි දී අදාළ අංශ වලට උපදෙස් දී ඇත. ගංවතුරින් විපත් ඇතිව තිබෙන මඩකළපුව සහ අම්පාර දිස්ත්‍රික්ක වල ද ජනාධිපතිවරයා සංචාරය කිරීමට නියමිත බව ජනාධිපති මාධ්‍ය ඒකකය වැඩිදුරටත් කියා සිටියි.", "URL": "https://sinhala.adaderana.lk/news.php?nid=13439", "Category": null, "Parent URL": null}