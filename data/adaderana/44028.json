{"Source": "Adaderana", "Timestamp": "June 17, 2014 03:57 pm", "Headline": " දෙවියන්ට බාරවී ලක්ෂ 80 ට විදින්න ගිය තිදෙනා මාට්ටු", "News Content": "හලාවත නගරයේ පිහිටි පුද්ගලික ආයතනයකින් මුදල් රුපියල් ලක්ෂ 80 ක පමණ මුදලක් කොල්ලකෑමේ අරමුණින් සුපිරි මෝටර් රථයකින් ගමන් කරමින් සිටි කොල්ලකරුවන් තිදෙනෙකු ආයුධ තොගයක්ද සමග අත්අඩංගුවට ගැනීමට හලාවත කොට්ඨාස නොවිසඳුණු අපරාධ විමර්ශන අංශය සමත්වී තිබේ. අද (17) දහවල් මාදම්පේ පැරණි නගරයේදී මෙම කොල්ලකරුවන් පොලීසියට කොටුවූ බව පොලීසිය කියා සිටියි. සැකකරුවන් සතුව තිබී ටී.56 වර්ගයේ ගිනි අවි 01 ක්,චීනයේ නිෂ්පාදිත මිලි මීටර් 9 වර්ගයේ පිස්තෝලයක්,විදේශීය රටක නිපදවන ලද ජීව අත් බෝම්බ 01 ක්,ටී. 56 ජීව උණ්ඩ 20 ක් සමග මැගසින් 01,මිලි මීටර් 9 වර්ගයේ ජීව උණ්ඩ 07 ක් සමග මැගසීනයක්,ආයුධ කට්ටලයක්,ව්‍යාජ අංක තහඩු දෙකක් සහ කොල්ලය සඳහා භාවිතා කළ සුඛෝපභෝගී මෝටර් රථයක්ද පොලිස් බාරයට ගෙන තිබේ. අත්අඩංගුවට ගෙන ඇති සැකකරුවන් නිට්ටඹුව,වැල්ලම්පිටිය සහ රත්නපුර ප්‍රදේශ වල පදිංචිකරුවන් බව පොලීසිය විසින් අනාවරණය කරගෙන ඇත. මින් එක් සැකකරුවෙකු වන වැල්ලම්පිටියේ පදිංචිකරුවකු වන තැනැත්තෙකු එල්.ටී.ටී.ඊ.සංවිධානයට ආයුධ සැපයීමේ සිද්ධියක් සම්බන්ධයෙන් ආරක්ෂක අංශ විසින් අත්අඩංගුවට ගැනීමෙන් පසුව වසර 10 ක කාලයක් රක්ෂිත බන්ධනාගාර ගත කර සිටින ලද අයෙකි. සෙසු සැකකරුවන් දෙදෙනා මුදල් කොල්ලකෑමේ සිද්ධීන් දෙකක් සම්බන්ධයෙන් වසර 07 ක සහ 05 ක කාලයක් රක්ෂිත බන්ධනාගාර ගත ව සිට පැමිණ ඇත. මෙම සැකකරුවන් තිදෙනාම බන්ධනාගාරයෙන් නිදහස් වී ඇත්තේ මීට මාස 03 ක කාලයකට පෙරදී බව මූලික පරීක්ෂණවලදී අනාවරණය වී තිබේ. දැනට මීගමුව බන්ධනාගාරයෙ සිටින සිරකරුවෙකුගේ මෙහෙයවීම පරිදි අත්අඩංගුවට පත්ව ඇති සැකකරුවන් කොල්ලය සුදානම් කර ඇති අතර මීට දින කීපයකට පෙර හලාවතට පැමිණ ඇති සැකකරුවන් අදාළ පුද්ගලික ආයතනය අවට ගැවසෙමින් ඔත්තු බලා තිබේ. එහිදී එම ස්ථානය තුළ සී.සී.ටී.වී.ආරක්ෂිත කැමරා පද්ධති සවි කර තිබේද, ආයතනයේ සිට බැංකුවට මුදල් ගෙන යන ආකරය සම්බන්ධයෙන්ද සැකකරුවන් තම අවධානය යොමු කර ඇති බව පොලීසිය කියයි. පසුව සැකකරුවන් තිදෙනාම මුන්නේෂ්වරම දේවාලයට ගොස් රුපියල් 600 බැගින් වූ පූජා වට්ටි මිලදී ගෙන දෙවියන් ඉදිරියේ බාරයක්ද වී ඇති අතර සුදානම් කර ඇති කොල්ලය අවසන් වීමෙන් පසුව බාරය ඔප්පු කිරීමට දෙවියන් ඉදිරියේ ඔවුන් පොරොන්දු වී ඇති බවද සඳහන්ය. කොල්ලකරුවන් විසින් සිදු කිරීමට යන කොල්ලය සම්බන්ධයෙන් වූ තොරතුරු හලාවත කොට්ඨාශයේ නොවිසඳුණු අපරාධ අංශයට ලැබීමෙන් පසු ඒ අනුව කොට්ඨාශ භාර ජ්‍යෙෂ්ඨ පොලිස් අධිකාරී සාලිය සිල්වා මහතාගේ උපදෙස් මත මෙම වැටලීම සැලසුම් කර තිබේ. නිට්ටඹුව ප්‍රදේශයෙන් කුලී පදනම මත වාහනයක් ලබා ගෙන ඇති කොල්ලකරුවන් අද (17) පෙරවරුවේ සීදුවට පැමිණ ඇති අතර සීදුවේදී ඔවුන්ට කිසියම් අයෙකු විසින් ගිනි අවි සහිත බෑගය ගෙනවිත් දී ඇත. ආයුධ සැපයීම දැනට මීගමුව රක්ෂිත බන්ධනාගාරයේ සිටින කොල්ලයේ මහා මොළකරු ගේ සැලසුම පරිදි සිදු කර ඇති බව පොලීසිය කියයි. මෝටර් රථයෙන් මාදම්පේට පැමිණ ඇති සැකකරුවන් එයට තමන් සතුව තිබූ ව්‍යාජ අංක තහඩු සවි කර ඇති බවත්, පසුව ඔවුන් නියමිත වේලාව එළඹෙන තුරු මාදම්පේ පැරණි නගරයේ රැඳී සිටින විට ඔවුන්ව අත්අඩංගුවට ගැනීමට පොලීසියට හැකිවී ඇති බවත් පොලීසිය පවසයි. මෙම කොල්ලය සිදුකරන අවස්ථාවේදී කිසියම් අයෙකු ඊට බාධා කළහොත් ඔවුන් ඝාතනය කිරීමේ සැලසුමක්ද කොල්ලකරුවන් සතුව තිබී ඇත. ඒ නිසාම කොල්ලකරුවන් සතුව තිබී පොලිස් බාරයට ගෙන ඇති ගිනි අවි වල අංක මකා තමා ඇති බව පොලීසිය කියයි. සැකකරුවන් සහ ගිනි අවි,ඔවුන් පැමිණි මෝටර් රථය හලාවත දිසා අධිකරණයට ඉදිරිපත් කිරීම සඳහා මාදම්පේ පොලීසියට බාර දී ඇත. හලාවත කොට්ඨාස භාර ජ්‍යෙෂ්ඨ පොලිස් අධිකාරී සාලිය සිල්වා මහතාගේ සෘජු අධීක්ෂණය යටතේ කොට්ඨාස නොවිසඳුණු අපරාධ විමර්ශන අංශයේ ස්ථානාධිපති පොලිස් සැරයන් 15584 බී.එම්.ජී.බස්නායක,පොලිස් කොස්තාපල්වරුන් වන 138 සරත්චන්ද්‍ර, 34991 සුදර්ශන,15343 සුජීව,52391 කරුණාතිලක,43751 ගමගේ, 87482 පනම්බරම් යන නිලධාරීන් විසින් මෙම කොල්ලකරුවන් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=44028", "Category": null, "Parent URL": null}