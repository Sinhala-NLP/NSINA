{"Source": "Adaderana", "Timestamp": "June 1, 2017 10:05 pm", "Headline": "විශේෂඥයන් විසින් ගන්නා තීරණවලට විරුද්ධවත් ජනතාව උසිගන්වනවා", "News Content": "විශේෂඥයන් විසින් ගන්නා තීරණවලට විරුද්ධවත් ජනතාව උසිගන්වනවා දේශපාලන මැදහත්වීමකින් තොරව විශේෂඥයන් විසින් ගන්නා තීරණවලට විරුද්ධවත් ජනතාව උසිගැන්වීමට ඇතැම් පිරිස් කටයුතු කිරීම හේතුවෙන් හදිසි ආපදා තත්ත්වයන් පාලනය කරගත නොහැකි යැයි ස්වදේශ කටයුතු අමාත්‍ය වජිර අබේවර්ධන මහතා පැවසීය. අමාත්‍යවරයා මේ බව කියා සිටියේ ගාල්ල දිස්ත්‍රීක් ලේකම් කාර්යාලයේ පැවැති විශේෂ දිස්ත්‍රීක් සම්බන්ධීකරණ කමිටු රැස්වීමේ දී අදහස් දක්වමිනි. ගාල්ල දිස්ත්‍රීක් ලේකම් කාර්යාලයේ දී අද (01) උදෑසන ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මේ රැස්වීම පැවැත්විණි. ඔහු මේ බව ප්‍රකාශ කළේ බද්දේගම පැරණි පාලමක් කඩා ඉවත් කිරීමට තීරණය කිරීමේ සිද්ධියක් සම්බන්ධයෙන් මහජන විරෝධතාවක් එල්ල වීම පිළිබඳ අදහස් දක්වමිනි. එහිදී ස්වදේශ කටයුතු අමාත්යව වජිර අබේවර්ධන මහතා මෙසේ ද කීවේය. ‘‘ගංවතුර වැළැක්වීමේ යෝජනා ක්‍රමයඅවුරුදු 50ක් පරණයි. ජනාධිපතිතුමාගේ අවධානය මේ ගැන යොමුවීම ඇත්තටම සතුටක්. ගාල්ලේ මේ ව්‍යාපෘති ක්‍රියාත්මක කරන්න වාරුකන්දෙණියේ පවුල් 800ක් පමණ ඉවත්කළ යුතුයි. මේ පවුල් සංඛ්‍යාව ඉවත්කරන්න උත්සාහ ගන්නාවිට අපේ දේශපාලකයන් විරුද්ධවෙනවා. මමත් ඉල්ලාසිටිනවා මේ ව්‍යාපෘති ක්‍රියාත්මක කරන්න අවශ්‍ය සහයෝගය නිලධාරීන්ගේ පැත්තෙනුත් ලබාදෙන්න කියා.එවිට අපිට මේවගේ විනාශයන්ට ඉදිරියේදී මුහුණදෙන්න සිදුවන්නේ නැහැ. ගංවතුර වැළැක්වීම සඳහා ස්ථිර ක්‍රියාමාර්ගයක්ගැනීමේ කඩිනම් අවශ්‍යතාවයක් තිබෙනවා. දැනටමත් අවුරුදු 50ක් පැරණි වාර්තාවක් තිබෙනවා. ගිං ගඟේ ජල මට්ටම ශීඝ්‍රයෙන් ඉහළ ගොස් බද්දේගම වේල්ල මුදුන දක්වාම වතුර පිරුණා. මේ අවස්ථාවේ බද්දේගම නගරය ආසන්නයෙන් වේල්ලේ ජල කාන්දුවක් හටගෙන තිබුණා. මමත් විදේශ රැකියා නියෝජ්‍ය අමාත්‍ය මනූෂ නානායක්කාර මහතාත්, ප්‍රධාන අමාත්‍ය ශාන් විජයලාල් ද සිල්වා මහතාත් එතැනට ගිහින් එය නිරීක්ෂණය කළා. මා ඉංජිනේරු විද්‍යාව හදාරා තිබුණත්, මට වාරිමාර්ග පිළිබඳ දැනුම හදිසි තීන්දුවක් ගන්න ප්‍රමාණවත් නැහැ. ඒ නිසා වාරිමාර්ග අධ්‍යක්ෂිකා දීපිකා ත්‍රීමහවිතාන මහත්මියත්, මොරටුව විශ්වවිද්‍යාලයේ මහාචාර්යවරයකුත්, තවත් විශේෂඥයන් කිහිප දෙනකුටත් මා අවශ්යි ක්‍රියාමාර්ග ගැනීමට අවස්ථාව දුන්නා. ඔවුන්ගේ තීරණය වුණේ කාන්දුවෙමින් පවතින බැම්මට පහළින් ඇති හල්පාතොට පැරණි පාලම කඩා ඉවත් කළ යුතුයි කියා. දිසාපතිතුමාත් සමගත් සාකච්ඡා කරලා විශේෂඥයන්ගේ මේ තීන්දුවට අපි අවසර දුන්නා. ඒක දේශපාලකයන් වන අපේ කිසිම මැදහත්වීමක් නැතිව ගත්තු තීරණයක්. නමුත් අවසානයේ සිදුවුණේ ජනතාව මෙයට දැඩි විරෝධයක් දැක්වීම. මේ විරෝධය පිටුපස දේශපාලන වාසි බලාපොරොත්තු වන පිරිසක් සිටියා. මට ලොකු චෝදනාවක් එල්ල කරන්න උත්සාහ ගත්තා. නමුත් ඒ අවස්ථාවේ නිලධාරීන් එවැනි තීරණයක් ගත්තේ ඒ මොහොතේ තිබූ තත්ත්වය අනුව බැම්ම කැඩී ගියා නම් බද්දේගම නගරය හිතාගන්නවත් බැරි වේගයකින් ජලයෙන් යටවෙලා ලොකු විනාශයක් සිදුවී විශාල පිරිසක් මියයන්නටත් ඉඩ තිබූ නිසා.\" අමාත්‍යවරයා පවසන්නේ මෙම තීරණය විශේෂඥයන් විසින් ගත් තීන්දුවක් බව නොදැන ඇතැම් පිරිස් පටු වාසි තකා මහජනතාව නොමග යැවූ බවයි.", "URL": "https://sinhala.adaderana.lk/news.php?nid=73818", "Category": null, "Parent URL": null}