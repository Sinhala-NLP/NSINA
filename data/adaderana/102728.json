{"Source": "Adaderana", "Timestamp": "January 20, 2019 08:44 pm", "Headline": "සේනා මර්ධනයට විසඳුමක්", "News Content": "දිවයිනේ සෑම දිස්ත්‍රික්කයකම බඩඉරිඟු , කුරක්කන් , උක් මෙන්ම එළවලු වගාවන්ට ද පැතිර ගිය සේනා දළඹුවන් මර්දනය සඳහා ගාල්ල ප්‍රදේශයේ ගොවියෙකු සිදුකළ අත්හදාබැලීමක් සාර්ථක වූ බව අද (20) දිනයේ වාර්තා වේ. මේ අතර මෙම උවදුර සඳහා වෙනත් රටවල් අළු සත්කාරය මගින් යහපත් ප්‍රතිඵල ලබා ඇති බව අද දෙරණ කළ විමර්ශනයකදී ද පෙනී ගියේය. සේනා දළඹුවා මෙරට බඩඉරිඟු , කුරක්කන් , උක් මෙන්ම වී වගාවද ආක්‍රමණය කිරිමෙන් පසු මේ වනවිට එළවලු මෙන්ම අනෙකුත් භෝගයන්ද ආක්‍රමණය කරමින් සිටියි. බදුල්ල දිස්ත්‍රික්කයටද මෙම උවදුර පැතිර ගොස් ඇති අතර වියලුව , සොරණාතොට ප්‍රදේශයේ එළවලු වගා බිම් ආශ්‍රිතවද සේනා දළඹුවා සොයා ගෙන තිබේ. එමෙන්ම ඇඹිලිපිටිය පදලංගල , කුට්ටිගල ,ජූලන්ගැටේ ආදි ප්‍රදේශ රැසක වගා කර ඇති බඩඉරිගු , කව්පි සහ කෙසෙල් වගාවන්ටද සේනා දළඹුවන් ව්‍යාප්තව ඇතැයි එම ප්‍රදේශ වල ගොවීන් පෙන්වා දෙයි. මීට අමතරව සේනා දළඹුවන් හානි කර තිබු හෝමාගම, සිද්ධමුල්ල ප්‍රදේශයේ වගා භූමියක් නිරික්ෂණය කිරිමට පාර්ලිමේන්තු මන්ත්‍රී බන්දුල ගුණවර්ධන මහතා අද එහි පැමිණියේය. දළඹුවා හානි කිරිමට පෙර නෙලූ හොද තත්ත්වයෙන් පවතින බඩඉරිගු අස්වැන්න අලෙවි කිරිමට නොහැකිව සිටි ගොවි මහතාතෙකුගේ නිවසේ ගබඩා කර තිබු අස්වැන්න නැරඹීමටද මන්ත්‍රීවරයා ගියේය. කෙසේ වෙතත් කෘෂිකර්ම අමාත්‍ය පී.හැරිසන් මහතා ප්‍රකාශ කලේ සේනා දළඹුවා පාලනය කර මර්දනය කිරිම සඳහා අවශ්‍ය පියවර මේ වනවිට අරඹා ඇති බවයි. මෙවැනි පසුබිමක අළු සත්කාරය මගින් සේනා දළඹු පැතිරීම අවම කළ හැකි බවට මතයක් ඉදිරිපත් කළ මෙරට පරිසරවේදී තිලක් කන්දේගම මහතා පසුගිය දෙසැම්බර් 28වැනිදා පලුගස්වැව ප්‍රදේශයේ දළඹුවන් ආක්‍රමණය කර තිබු බඩඉරිගු වගාවකට ගොස් අළු සාත්තුව අත්හදා බැලුවේය. ඔහු නැවතත් අද දිනයේදි එම වගා භූමිය වෙත ගොස් සේනා දළඹුවන්ගේ වත්මන් ක්‍රියාකාරිත්වය සම්බන්ධයෙන් නිරික්ෂණය කර තිබේ. මේ අතර සේනා උවදුර මැඩපවත්වමින් සිය බඩඉරිගු වගාව පවත්වාගෙන යන ගොවි මහතෙකු සම්බන්ධ තොරතුරු ගාල්ල අහංගම තල්දූව ප්‍රදේශයෙන් වාර්තා විය. අතුල රූපසිංහ නම් මෙම ගොවි මහතාගේ බඩඉරිගු වගාවද මීට දින කිහිපයකට පෙර සේනා දළඹු උවදුරට ගොදුරු වු අතර පසුව ඔහු ප්‍රදේශයේ කෘෂිකර්ම උපදේශකවරයාගේ උපදෙස් මත කෘමිනාශක වර්ග 2ක් භාවිත කර තිබේ. ඉන් සාර්ථක ප්‍රතිළුල අත්වූ බව ඔහු පවසන්නේය. මෙවන් පසුබිමක සේනා දළඹුවන් මර්දනය සඳහා අනෙකුත් රටවල ගෙන ඇති පියවර සහ අත්හදාබැලීම් පිළිබඳව අද දෙරණ අවධානය යොමු කළේය. සේනා දළමුවන් අප්‍රිකාවේ රටවල් රැසක වගාවන් විනාශ කිරිමත් සමඟ එම දළමුවන් මර්දනය සඳහා අනුගමනය කළ යුතු සුදුසුම පියවර පිළිබදව අප්‍රිකානු තාක්ෂණික සහයෝගීතා හමුවේදි සාකච්ඡාවට ලක්වී තිබුණේය. එහිදී එක්සත් ජාතින්ගේ ආහාර හා කෘෂිකර්ම සංවිධානයේ රෝමයේ අධ්‍යක්ෂවරයා සඳහන් කර තිබුණේ අළු සත්කාරය මගින් සාර්ථක ප්‍රතිඵල අත්කරගෙන ඇති බවයි. මේ අතර සේනා දළඹු උවදුර ඉන්දියාවේ වගාබිම් ආක්‍රමණය කිරිමත් සමඟ ඉන්දියාවේ තෙලඟන ප්‍රාන්තයේ පිහිටි ගොවි විද්‍යා මධ්‍යස්ථානය මෙම දළඹු උවදුරට එරෙහි රසායනික නොවන ප්‍රතිපලදායී විසදුමක් අත් හදා බලා තිබේ. ඒ අනුව ඔවුන් අත්හදා බැලු පළමු ක්‍රමය ලෙස පස්,අඟුරු කුඩු සහ අළු බඩ ඉරිගු ශාඛයේ පත්‍ර මධ්‍යට යෙදීමෙන් පසු ජලය ස්වල්පයක්ද ඒ වෙත යොදනු ලැබිම සිදුකරයි. ඔවුන් පෙන්වාදෙන දෙවැනි ක්‍රමය වන්නේ ඝන පස් සහ ජලය මිශ්‍ර කර සාදා ගන්නා ද්‍රාවණයක් බඩඉරිගු ශාඛයේ පත්‍ර මධ්‍යට යෙදීමයි. මෙම අත්හදා බැලීම්වලින් දිනකට පසු සේනා දළඹුවාගේ ක්‍රියාකාරිත්වය අවම වී , බිත්තර වලින් හටගන්නා කීටයින් දින 3ක් හෝ 4ක් ඇතුලත විනාශ වීම දක්නට ලැබුනු ඉන්දීය පර්යේෂකයින් පවසයි. ඒ අනුව මෙරට කෘෂි බලධාරීන් මේ යෝජනා සහ අත්හදාබැලීම් පිළිබඳව දැන්වත් අවධානය යොමු කළ යුතු නොවේද?", "URL": "https://sinhala.adaderana.lk/news.php?nid=102728", "Category": null, "Parent URL": null}