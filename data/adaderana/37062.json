{"Source": "Adaderana", "Timestamp": "September 1, 2013 11:08 am", "Headline": "‍ගල්විහාරයේ පිළිමවලට හානි කිරීමට කිසිවෙකුටත් ඉඩක් නෑ - ඇමති අණින් පරීක්ෂණයක්", "News Content": "පො‍‍ළොන්නරුව ගල්විහාරයේ පිළිමවලට හානිවන ආකාරයට කටයුතු කිරීම සම්බන්ධයෙන් වහාම පරීක්ෂණයක් පවත්වන බව ජාතික උරුමයන් පිළිබඳ අමාත්‍ය ආචාර්ය ජගත් බාලසූරිය මහතා පවසයි. ගල්විහාරයේ ඇති පිළිම සෝදා පවිත්‍ර කිරීම සඳහා ගම්පහ ප්‍රදේශයේ සංවිධානයක් මැදිහත්වීම ගැන අමාත්‍යවරයාගෙන් කරුණු විමසීමේදී හෙතෙම මේ බව පැවසීය. අනුරාධපුරයේ ඇති පුරා විද්‍යාස්ථාන රැක බලා ගැනීමේ වගකීම එම ප්‍රදේශයේ භික්ෂූන්ට පවරා ඇති බව අමාත්‍යවරයා කීය. කෙසේ වෙතත් පොළොන්නරුවේ පුරාවිද්‍යාත්මක ස්ථාන රැක බලා ගැනීමට කිසිවෙකුත් නොසිටි බැවින් අස්ගිරි මහා විහාරය විසින් ඒවා රැක බලා ගැනීමේ වගකීම ‍පොළොන්නරුව සොළොස්මස්ථානාධිපති හිමියන්ට පවරා ඇතැයිද ඔහු පැවසීය. එහෙත් ඒවා රැක බලා ගැනීමේ වගකීමට මුවා වී මෙවැනි ක්‍රියාවලට ඉඩදෙමින් පුරාවිද්‍යාත්මක වටිනාකමින් යුත් ස්ථානවලට හානී කිරීමට කිසිවෙකුටත් ඉඩදිය නොහැකි බවත් මේ ගැන වහාම පරීක්ෂණයක් පවත්වන ලෙසට දැනුම්දෙන බවත් අද දෙරණ පොළොන්නරුවේ වාර්තාකරු ගාමිණි ඔබේසේකරට පවසා තිබේ. ඒ අනුව සිද්ධිය ගැන නිලධාරීන් කණ්ඩායමකට පරීක්ෂණ පැවැත්වීමට උපදෙස් දෙන බවද අමාත්‍යවරයා පවසා ඇත.", "URL": "https://sinhala.adaderana.lk/news.php?nid=37062", "Category": null, "Parent URL": null}