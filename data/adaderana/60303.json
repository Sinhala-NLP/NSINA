{"Source": "Adaderana", "Timestamp": "May 20, 2016 09:26 am", "Headline": "මනුසත් දෙරණේ සත්කාරයට උණුසුම් ප්‍රතිචාර", "News Content": "ජල ගැලීම්වලින් අවතැන්වී සිටින සහ පීඩාවට පත් වූ සහෝදර ජනතාවට සහන සැලසීම සඳහා මනුසත් දෙරණ වැඩසටහන යටතේ ක්‍රියාත්මක පිසු ආහාර පැකට් බෙදාහැරීමේ සත්කාරයට විශාල ජනතා සහයෝගයක් හිමිව තිබේ.මනුසත් දෙරණ නියෝජිතයින් පවසන්නේ කොළඹට පැමිණෙන ජනතාව අතරින් බොහෝ පිරිසක් අවම වශයෙන් පිසු ආහාර පැකැට්ටුවක් රැගෙනවිත් විපතට පත් ජනතාවට ලබාදීමේ අරමුණින් භාරදෙන බවයි.අද උදෑසන 06.00ට ආරම්භ වූ එම වැඩසටහන සඳහා මේ වන විට ආහාර පැකැට්ටු දහස් ගණනක් එක්රැස් වී තිබේ.ඔබ රැගෙන එන පිසූ ආහාර පැකට් මනුසත් දෙරණ කාර්යය මණ්ඩලය විසින් ලබාගෙන ඒවා අදාළ ජනතාව වෙත බෙදාහැරීමට මේ වන විට සියලු කටයුතු සූදානම් කර ඇත.ඒ අනුව කොටුව, මරදාන, බම්බලපිටිය සහ මහලේකම් කාර්යාල දුම්රියපළ ඉදිරිපිට මනුසත් දෙරණ නියෝජිතයින් ආහාර පැකට් භාරගැනීම සිදු කරයි.ඊට අමතරව පිටකොටුව බෝධිය අසළ බස් නැවතුම්පළ සහ කොටුව ප්‍රධාන බස් නැවතුම්පළ අසළදී ආහාර පැකට් භාරදිය හැකිය.", "URL": "https://sinhala.adaderana.lk/news.php?nid=60303", "Category": null, "Parent URL": null}