{"Source": "Adaderana", "Timestamp": "August 31, 2018 08:38 pm", "Headline": "පූජා භූමි සංවර්ධනයට විශේෂ සාකච්ඡාවක්", "News Content": "බුදුන් වහන්සේගේ ලලාට ධාතූන් වහන්සේ තැන්පත් කර ඇති සේරුවාවිල මංගල රජමහා විහාරයේ සහ පූජා නගර සංවර්ධන කටයුතු අදියර කීපයක් යටතේ යළි ආරම්භ කිරීමට අවශ්‍ය සැලසුම් සකස් කරන බව බව අග්‍රාමාත්‍ය රනිල් වික්‍රමසිංහ මහතා අද (31) දින එම විහාරස්ථානයේ දී පැවසීය. අද (31 වන දා) අග්‍රාමාත්‍ය රනිල් වික්‍රමසිංහ සේරුවිල, මංගල රජමහා විහාරයේ පූජා භූමි සංවර්ධනය පිළිබඳව සොයා බැලීම සඳහා නිරීක්‍ෂණ චාරිකාවකට සහභාගී වූ අතර, අභිනව පිවිසුම් මාර්ගය, සංඝාවාසය සහ ධර්ම මන්දිරය ද විවෘත කළේය. වික්‍රමසිංහ මහතා පූජා භූමියේ සුදු සඳුන් පැළයක් ද රෝපණය කළේය. අනතුරුව අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පූජා භූමි සංවර්ධනය පිළිබඳව විශේෂ සාකච්ඡාවක් ද එම විහාරස්ථානයේ දී පැවැති අතර විහාරාධිපති පූජ්‍ය මුංහේනේ මෙත්තාරාම නායක ස්වාමීන් වහන්සේ, වැවිලි කර්මාන්ත අමාත්‍ය සහ චෛත්‍ය වර්ධන කමිටුවේ අනුශාසක නවීන් දිසානායක, නැගෙනහිර ආණ්ඩුකාර රෝහිත බෝගොල්ලාගම සහ රාජ්‍ය නිලධාරීහු ඇතුලූ පිරිසක් ඊට සහභාගි වූහ. එම සාකච්ඡාවෙන් පසුව ජන මාධ්‍ය වෙත අදහස් දක්වමින් වික්‍රමසිංහ මහතා මෙසේ ද පැවසීය. “ආගමික වගේම ඓතිහාසික වටිනාකමකුත් මේ ස්ථානයේ තියෙනවා. වංශ කතාවලට අනුව මෙම විහාරස්ථානය ආරම්භ කර තිබෙන්නේ දේවානම්පියතිස්ස රජතුමාගේ සමයේදීයි. නමුත් මේ ස්ථානය වඩාත් ප්‍රසිද්ධියට පත් වන්නේ කාවන්තිස්ස රජතුමා සිය රුහුණු රාජධානියේ කේන්ද්‍රස්ථානයක් ලෙස මෙතැන තෝරා ගැනීමෙන් පසුවයි. ඓතිහාසික සහ බෞද්ධාගමික වැදගත්කම හේතුවෙන් 1979 දී ජේ.ආර්. ජයවර්ධන ජනාධිපතිතුමා මෙම සේරුවිල ප්‍රදේශය ශුද්ධ නගරයක් බවට පත් කිරීමට තීරණය කළා. සිරිල් මැතිව් මැතිතුමා ඒ වැඩ කටයුතු බාරගෙන ඉදිරියට ගෙන ගියා. ඇමැතිවරුන් බොහෝ පිරිසක් එදා සහයෝගය දැක්වූ අතර මහවැලි අමාත්‍යවරයා ලෙස ගාමිණී දිසානායක ඇමැතිතුමාත් වගකීම් බාර ගත්තා. එවකට අග්‍රාමාත්‍ය රණසිංහ ප්‍රේමදාස මහතාගේ ප්‍රධානත්වයෙන් මෙම නගරය සැලසුම් කිරීමේ කටයුතු සිදු කෙරුණා. නමුත් 1994 න් පසු මෙම වැඩ කටයුතු අතරමග නතර වුණා. යුද්ධය අවසන් වීමෙන් පසුවත් එම සංවර්ධන වැඩ කටයුතු සම්පූර්ණයෙන් ආරම්භ වුණේ නැහැ. එම නිසා නවීන් දිසානායක ඇමැතිතුමාගේ මැදිහත් වීමෙන් මෙම පිවිසුම් මාර්ගය ලබාදීමට කටයුතු කළා. දැන් අපට තිබෙන්නේ මෙම පූජා නගරයේ වැඩ කටයුතු ඉදිරියට ගෙන යාමටයි. මෙහි පැරණි සැලසුම වෙත අවධානය යොමු කරමින් ඊට අවශ්‍යෙ සංශෝධන සිදු කරමින් අප වැඩ කටයුතු ආරම්භ කරනවා. ඒ සඳහා අවශ්‍ය මුදල් ලබාදීමටත් අප ක්‍රියා කරනවා. සේරුවාවිල පූජා නගරය දියුණු කිරීමට බෞද්ධ පමණක් නොව, මේ අවට ජීවත් වන මුස්ලිම්, දෙමළ ජාතිකයින් ද ආධාර උපකාර කරනවා. එම නිසා සේරුවාවිල ශුද්ධ වූ භඣමියේ සහ මේ ප්‍රදේශයේ දියුණුව ලබාගත හැකියි. එමෙන්ම ඓතිහාසිකව වැදගත් වන පූජා භඣමියක් සංරක්‍ෂණය වීම ද සිදු වෙනවා. ඒ වගේම අපේ ජනතාවට වැදපුදා ගැනීමට මෙන්ම ආගමික කටයුතුවල නිරත වීමට හැකියාව ලැබෙනවා.” යැයි ද වික්‍රමසිංහ මහතා පැවසීය. සේරුවාවිල මංගල රජමහා විහාරාධිපති පූජ්‍ය මුංහේනේ මෙත්තාරාම නාහිමියෝ පෙන්වා දුන්නේ මංගල රජමහා විහාරස්ථානය සිංහල, බෞද්ධ ජනතාවගේ පමණක් නොව, දෙමළ, මුස්ලිම් හා අනෙකුත් ජාතීන්ට අයත්, ජනතාව පැමිණෙන, ඔවුන්ගේ සහයෝගය ලැබෙන විහාරස්ථානයක් බවත්, මෙය සංහිදියාවේ කලාපයක් ලෙස හැදින්විය හැකි බවත්ය. විහාරස්ථානයේ හා පූජා භූමියේ සංවර්ධන වැඩකටයුතු 1994 දී ඇණහිටි බව පෙන්වා දුන් උන්වහන්සේ, යුද්ධය අවසන් වීමෙන් පසු එම කටයුතු යළි ඇරඹෙනු ඇතැයි විශ්වාසයෙන් බලා සිටිය ද, එය සිදු නොවූ බවත්, 1979 දී ජේ.ආර්. ජයවර්ධන ජනාධිපතිතුමා මෙහි දියුණුව වෙනුවෙන් විශාල කාර්යභාරයක් ඉටු කළ අතර ඒ කටයුතු නතර වූ තැන සිට සංවර්ධන වැඩපිළිවෙළ ඉදිරියට ගෙන යාම සඳහා අවශ්‍ය සහයෝගය ලබාදෙන මෙන් අග්‍රාමාත්‍ය රනිල් වික්‍රමසිංහ මහතාගේ විශේෂ ඉල්ලීමක් කරන බව ද උන්වහන්සේ වැඩිදුරටත් පැවසූහ. ත්‍රිකුණාමලයට දැනටමත් දේශීය හා විදේශීය සංචාරකයින් විශාල ලෙස පැමිණෙන බව මෙහිදී පෙන්වා දුන් නැගෙනහිර ආණ්ඩුකාර රෝහිත බෝගොල්ලාගම මහතා මේ තත්ත්වය මත පූජා නගරය සංවර්ධනය කිරීම ඉතා වැදගත් බවත්, ඒ සඳහා නැගෙනහිර පළාත් සභාවෙන් අවශ්‍ය කරන සහයෝගය මෙන්ම තම පෞද්ගලික සහාය ද උපරිම ලෙස ලබාදෙන බව පැවසීය. සේරුවිල මංගල රජමහා විහාරස්ථානය ප්‍රමුඛ පූජා නගරය සංවර්ධනය කිරීමේ කටයුතු එක්සත් ජාතික පක්‍ෂ ආණ්ඩුව යටතේ 1979 දී ආරම්භ කළ බව පෙන්වා දුන් නවීන් දිසානායක මහතා, එම සංවර්ධන කටයුතු නැවතූ තැන සිට තවදුරටත් පුළුල් කරමින් ඉදිරියට ගෙන යාම සඳහා අග්‍රාමාත්‍ය රනිල් වික්‍රමසිංහ මහතා ගන්නා උත්සාහය අගය කරන බව ද ප්‍රකාශ කළේය. යටියන්තොට සුනිලාල් සමූහ ව්‍යාපාරයේ නිර්මාතෘ සුනිල් ගුණසේකර මහතාට පිං පිණිස නව සංඝාවාසය ඉදිකිරීම උදෙසා දායකත්වය ලබා දුන් පුෂ්පා පෙරේරා මහත්මිය වෙත අගමැතිතුමා විශේෂ සිහිවටනයක් ද ප්‍රදානය කළේ ය.", "URL": "https://sinhala.adaderana.lk/news.php?nid=95331", "Category": null, "Parent URL": null}