{"Source": "Adaderana", "Timestamp": "March 4, 2011 08:25 am", "Headline": "යාපනය, කිලිනොච්චි පදිංචිකරුවන් ලියාපදිංචිය අත්හිටුවයි", "News Content": "විධිමත් නීතිමය ප්‍රතිපාදන සකස් කරන තෙක් යාපනය හා කිලිනොච්චි දිස්ත්‍රික්කවල පදිංචිකරුවන් ලියාපදිංචි කිරීමේ වැඩපිළිවෙළ තාවකාලිකව අත්හිටුවන බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. දෙමළ ජාතික සන්ධානයේ පාර්ලිමේන්තු මන්ත්‍රීවරුන් පස්දෙනෙකු ඉදිරිපත් කළ පෙත්සමක් ඊයේ(03) කැඳවූ අවස්ථාවේ රජයේ නියෝජ්‍ය සොලිසිටර් ‍ජනරාල් බුවනෙක අළුවිහාරේ මහතා මේ බව දැනුම් දුන්නේය. හදිසි නීති රෙගුලාසිවල ඇති කොටස් දැනටමත් අහෝසි කර ඇති බැවින් මෙසේ මහජනතාව ලියාපදිංචි කිරීමට නීතිමය බලයක් නොමැති බව පෙත්සම්කාර පාර්ශවයේ නීතීඥවරයා අධිකරණයට දැනුම් දෙනු ලැබීය. ඒ අනුව නිසි ප්‍රතිපාදන සකස් කරන ‍තෙක් මෙම ලියාපදිංචි කිරීම් තාවකාලිකව අත්හිටුවන බව රජයේ නියෝජ්‍ය සොලිසිටර් ජනරාල්වරයා දැනුම් දී ඇත. අදාළ කරුණු සැලකිල්ලට ගත් ශ්‍රේෂ්ඨාධිකරණය පෙත්සම් විභාගය අත්හිටුවීමට තීරණය කරනු ලැබීය.", "URL": "https://sinhala.adaderana.lk/news.php?nid=14593", "Category": null, "Parent URL": null}