{"Source": "Adaderana", "Timestamp": "May 3, 2016 07:26 pm", "Headline": " එජාපයට තරඟයක් නෑ -  මැයි දිනය කදිම සාක්ෂියක්  ", "News Content": "මැයි 01 වැනිදා අව්වැසි, රෝගාබාධ, පීඩා නොතකමින් එක්සත් ජාතික පක්ෂයේ ශක්තිය පෙන්වීමට කටයුතු කළ පාක්ෂිකයන්ට කෘතවේදීත්වය පළකරන බව එජාප මහලේකම් රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි.නිවේදනයක් නිකුත් කරමින් ඒ මහතා මේ බව කියයි.එම නිවේදනය වැඩිදුරටත් පහත පරිදිය. මැතිවරණයක් නොවූවද, කලකට පසු ප්‍රධාන දේශපාලන පක්ෂවල ශක්තිය උරගා බැලූ ‘2016 මැයි දිනය’ අවසන් වූයේ රටේ විශාලතම දේශපාලන පක්ෂය‍ ලෙස එජාපයේ බලවත්කම නැවත වතාවක් ප්‍රදර්ශනය කරමිනි. පැහැදිලිවම එජාපයට තරගයක් නොමැති බවට මැයි දිනය කදිම සාක්ෂියක් විය. අප සමඟ කම්කරු දිනය සැමරීමට පැමිණෙන ලෙස එජාපය කළ ආරාධනය පිළිගනිමින් ලක්ෂ සංඛ්‍යාත ජනගඟක් ඉරිදා කොළඹට පැමිණි අතර එය මෑත කාලයේදී මෙරට මැයි දින පෙළපාළියකදී දැක ගත හැකි වූ විශාලතම ජන සහභාගිත්වය ලෙස ඉතිහාසයට එකතු විය. ජාති ආගම් කුලමල භේද නොතකමින් ඒවා අමතක කරමින් උතුරු නැගෙනහිර ඇතුළු රටේ සෑම කොනකින්ම එජාපයට හිමි වූ එම සුවිශේෂී සහයෝගය පිළිබඳ එජාප මහලේකම්වරයා ලෙස මා තුළ ඇත්තේ නිහතමානී ආඩම්බරයකි. සහතිකවම ඒ සතුටේ ගෞරවය හිමි විය යුත්තේ අව්වැසි රෝගාබාධ පීඩා නොතකමින් එක්සත් ජාතික පක්ෂයේ ශක්තිය පෙන්වීමට කටයුතු කළ අප පාක්ෂිකයන්ටය. එබැවින් ඔවුනට කෘතවේදීත්වය දැක්වීමට මෙය අවස්ථාවක් කර ගන්නෙමි. එජාපය තම මැයි රැළිය නම් කළේ ‘කැපකරන ජනතාවගේ මැයි රැළිය’ ලෙසය. හුදු සටන් පාඨයකට එහා ගිය ඇත්තක් එම තේමාව තුළ විය. සැබවින්ම එජාපය තරම් මේ රට වෙනුවෙන් කැපකිරීම් කළ වෙනත් එකදු හෝ පක්ෂයක් රටේ නොමැති තරම්ය. 1948 දී නිදහස ලබා ගැන්ම වෙනුවෙන් රටේ සියලු ජන කොටස් ඒකරාශී කරමින් දැඩි කැපවීමකින් කටයුතු කළේ මහාමාන්‍ය ඩී.එස්. සේනානායක ඇතුළු එජාපයේ පුරෝගාමී නායකයන්ය. එසේ එදා අප අපේ අතීත නායකයන් ලබා දුන් පූර්වාදර්ශය දශමයකින් හෝ අඩු නොකර අඛණ්ඩව ඉදිරියට රැගෙන ඒමට අපි නිරතුරුවම වගබලා ගත්තෙමු. අතිශය දුෂ්කර, දැඩි කොන්දේසි මධ්‍යයේ පවා ප්‍රතිපත්ති රැක ගනිමින් කැපවීමකින් යුතුව අපි ඉදිරියට ආවෙමු. රටේ ඉදිරි ගමන් මග කෙරෙහි තීරණාත්මක වූ පසුගිය ජනාධිපතිවරණයේදී පොදු ජන සටන ශක්තමත් කරලීම වෙනුවෙන් එක්සත් ජාතික පක්ෂය විසින් තමන්ගේ ජනාධිපතිවරණ අපේක්ෂකත්වය පවා කැපකරන ලදී. ඉන් නොනැවතී ජනාධිපතිවරණයේදී පොදු අපේක්ෂක මෛත්‍රිපාල සිරිසේන මහතාගේ ජයග්‍රහණය තහවුරු කිරීම වෙනුවෙන් එම නිහඬ විප්ලවය මහ පොළොවේ ඇත්තක් බවට පත් කිරී‍ම වෙනුවෙන් එජාප නායකයා ඇතුළු බිම් මට්ටමේ සියලු ක්‍රියාකාරීහු උපරිම කැපකිරීමක් කළහ. එම කැපකිරීමේ ප්‍රතිඵල ලෙස ප්‍රජාතන්ත්‍රවාදයේ නිදහස යහපාලනය රට තුළ තහවුරු විණි. ඉන් අනතුරුව පැවැති මහමැතිවරණයේදී පවා කැපවීමට හා කැප කිරීමට ඇති සූදානම එජාපය ලොවට පෙන්වීය. මහමැතිවරණ ජයග්‍රහණයෙන් පසු තනි පක්ෂයක් ලෙස රජයක් පිහිටුවීමේ පැහැදිලි හැකියාවක් තිබියදී රට වෙනුවෙන් විශාල කැප කිරීමක් කරමින් සම්මුතිවාදී ආණ්ඩුවක් පිහිටුවීමට අපි කටයුතු කළෙමු. කැප කිරීම සම්බන්ධයෙන් එජාපයේ ඉතිහාසය පිරී ඇත්තේ එබඳු සිදුවීම්වලිනි. පසුගිය මැයි පළමුවැනිදා කැම්බල්පිටියට ගැලූ ජනගඟ අනුමත කළේ අප කළ ඒ කැපකිරීම්ය. එම කැපකිරීම් පිටුපස ඇති ප්‍රධාන බලවේගය එජාප පාක්ෂිකයන් වන ඔබ මිස වෙනකෙක් නොවේ. ඔබ කළ ඒ කැප කිරීම ඇගයීමට අප සූදානම්ය. ඔබ අපට ලබා දුන් ශක්තිය සමඟ එය ඉදිරි කාලයේදී නිසැකවම සිදු වන බව මම යළිදු වතාවක් සපථ කරන්නෙමි. කබීර් හෂීම්මහලේකම් එක්සත් ජාතික පක්ෂය", "URL": "https://sinhala.adaderana.lk/news.php?nid=59781", "Category": null, "Parent URL": null}