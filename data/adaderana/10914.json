{"Source": "Adaderana", "Timestamp": "September 17, 2010 10:28 am", "Headline": "මහනුවර නගරාධිපතිට එරෙහි විනය පරීක්ෂණ නවතන්නැයි නියෝග", "News Content": "ජනාධිපති මහින්ද රාජපක්ෂ මහතාට සහය පළ කිරීමේ චෝදනා මත මහනුවර නගර සභාවේ වැඩ බලන නගරාධිපති සුමින්ද වික්‍රමසිංහ මහතාට එරෙහිව විනය පරීක්ෂණයක් පැවැත්වීම වළක්වාලමින් කොළඹ දිසා අධිකරණය වාරණ නියෝගයක් නිකුත් කර තිබේ. වැඩබලන නගරාධිපතිවරයා විසින් ඉදිරිපත් කළ පැමිණිල්ලක් විභාග කළ දිසා අධිකරණය එක්සත් ජාතික පක්ෂ මහලේකම් තිස්ස අත්තනායක මහතා ඇතුළු වගඋත්තරකරුවන් වෙත අදාළ නියෝගය නිකුත් කර ඇත. එම නියෝගය දින 14ක් බලපැවැත්වෙන බව ද සඳහන්ය. පසුගිය ජනාධිපතිවරණ සමයේ තමා මහින්ද රාජපක්ෂ මහතාට ‍සහය පළ කරන ලදැයි චෝදනා කරමින් වගඋත්තකරුවන් විසින් ආරම්භ කර ඇති විනය පරීක්ෂණය නීතිවිරෝධී බව පැමිණිලිකාර මහනුවර නගරාධිපතිවරයා කියා සිටියි. එබැවින් එම විනය පරීක්ෂණය අවලංගු කිරීමේ නියෝගයක් පනවන ලෙස ඔහු සිය පෙත්සමෙන් ඉල්ලා සිටියි.", "URL": "https://sinhala.adaderana.lk/news.php?nid=10914", "Category": null, "Parent URL": null}