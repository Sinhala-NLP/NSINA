{"Source": "Adaderana", "Timestamp": "November 27, 2013 10:53 am", "Headline": "ඔස්ට්‍රේලියාවේ එල්.ටී.ටී.ඊ තහනම තවත් වසර 3ක් දීර්ඝයි", "News Content": "ඔස්ට්‍රේලියානු රජය විසින් පනවා තිබුණු එල්.ටී.ටී.ඊ තහනම තවත් වසර 3න් දීර්ඝ කිරීමට එරට රජය විසින් පියවර ගෙන තිබේ. එල්.ටී.ටී.ඊ ක්‍රියාකාරකම් හා එකී සංවිධානය වෙනුවෙන් මුදල් ආධාර එකතු කිරීම වැළැක්වීමට මෙම පියවර ගත් බව ඔස්ට්‍රේලියානු විදේශ කටයුතු අමාත්‍ය ජූලි බිෂොප් මිය සඳහන් කර ඇති බව විදෙස් මාධ්‍ය උපුටා දක්වයි. එක්සත් ජාතීන්ගේ ආරක්ෂක මණ්ඩලයේ සම්මුතීන්ට අදාළව මෙලෙස එල්.ටී.ටී.ඊ තහනම දීර්ඝ කිරීම සඳහා කටයුතු කළ බව පෙන්වාදෙන විදේශ කටයුතු අමාත්‍යවරිය, ත්‍රස්තවාදී සංවිධානයක් වන අල් සහාබ් සහ අයි.ආර්.ඒ සංවිධානයේද තහනම දීර්ඝ කිරීමට පියවර ගත් බව පවසා ඇත. ත්‍රස්තවාදී සංවිධානවලට මුදල් ආධාර එක් රැස් කිරීම සඳහා ඕස්ට්‍රේලියානු රජය කිසි විටෙකත් අවස්ථාව සලසා දී නොමැති බවත්, එකී ප්‍රතිපත්තිය ඉදිරියටත් පවත්වාගෙන යන බවත් ජූලි බිෂොප් මිය අවධාරණය කර තිබේ. ඔස්ට්‍රේලියානු විදේශ කටයුතු අමාත්‍යංශය විසින් නිකුත් කළ නිවේදනයක මේ බව දැක්වෙයි.", "URL": "https://sinhala.adaderana.lk/news.php?nid=39137", "Category": null, "Parent URL": null}