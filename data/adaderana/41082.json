{"Source": "Adaderana", "Timestamp": "February 12, 2014 06:09 pm", "Headline": "ශ්‍රී ලංකාව 168/7යි", "News Content": "බංග්ලාදේශයට එරෙහිව පැවැත්වෙන පන්දුවාර 20 යි 20 තරඟයේ කාසියේ වාසියේ ආරාධනයෙන් පිටියට පිවිසි ශ්‍රී ලංකා කණ්ඩායම නියමිත පන්දුවාර 20 අවසානයේ කඩුලු 7ක් දැවී ලකුණු 168ක් ලබා ගැනීමට සමත් විය. ශ්‍රී ලංකා කණ්ඩායම වෙනුවෙන් ආරම්භක පිතිකරුවන් ලෙස පිටියට පිවිසි කුසල් ජනිත් පෙරේරා ලකුණු 64ක් ලබාගත්තේ වේගවත් ඉනිමක් ක්‍රීඩා කරමිනි. කුසල් පන්දු 44දී 4 පහර 7ක් හා එක් 6 පහරක් සමඟින් එම ලකුණු සංඛ්‍යාව ලබා ගත්තේය. තිලකරත්න ඩිල්ෂාන් ලකුණු නොලබාම පිටියෙන් ඉවත් විය. දිනේෂ් චන්දිමාල් ලකුණු 18ට දැවී ගිය අතර කුමාර් සංගක්කාරට ලබා ගත හැකි වුයේ ලකුණු 11 පමණකි. කඩුලු 5ක් බිඳ වැටී තිබියදී පිටියට එක්වූ නුවන් කුලසේකර වේගවත් ලකුණු 31 ලබාගත් අතර තිසර පෙරේරා නොදැවී ලකුණු 19ක් ලබා ගනිමින් ශ්‍රී ලංකා ලකුණු පුවරුව ලකුණු 168 දක්වා ඉහළට ගෙනයාමට සමත් විය.", "URL": "https://sinhala.adaderana.lk/news.php?nid=41082", "Category": null, "Parent URL": null}