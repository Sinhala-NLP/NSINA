{"Source": "Adaderana", "Timestamp": "May 31, 2015 12:28 pm", "Headline": "ශ්‍රී ලංකාව සමලිංගිකත්වය පිළිඅරගෙනද? - මුසම්මිල් ", "News Content": "එක්සත් ජාතීන්ගේ සංවිධානයේ කාරක සභාවකදී සමලිංගිකත්වයට පක්ෂව ශ්‍රී ලංකාව කැමැත්ත ප්‍රකාශ කර ඇති බව ජාතික නිදහස් පෙරමුණ පවසයි.ඒ සඳහා පක්ෂව කැමැත්ත ප්‍රකාශ කිරීම ආණ්ඩුවේ ප්‍රතිපත්ති වල වෙසක්ද යන්න මේ වන විට ප්‍රශ්නයක් වී ඇති බවද අද(31) කොළඹ පැවති මාධ්‍ය හමුවකදී එම පක්ෂයේ මාධ්‍ය ප්‍රකාශක මොහොමඩ් මුසම්මිල් මහතා සඳහන් කළේය.මෙරට පවතින දණ්ඩ නීති සංග්‍රාහයට අනුව සමලිංගිකත්වය නීතියෙන් තහනම් කර ඇති බවද ඒ මහතා එහිදී පෙන්වා දුන්නේය.එමෙන්ම සමලිංගිකත්වය ශ්‍රී ලංකාව පිළිගන්නේ යැයි තීරණය කර ඇත්තේ අගමැතිවරයාගේ ප්‍රධානත්වයෙන් යුත් කමිටුවක් මගින්ද යන්න ප්‍රශ්න සහගත බවත්, එසේ නොමැතිනම් මංගල සමරවීර මහතාගේ ප්‍රධානත්වයෙන් විදේශ කටයුතු අමාත්‍යාංශයේ කමිටුවකින් ලබාගත් තීන්දුවක් යන්න බවත්, හෙතෙම එහිදී ප්‍රශ්න කළේය. එසේම සමලිංගිකත්වය ලංකාව පිළිගන්නා බව රජිත සේනාරත්න, චම්පික රණවක ඇතුළු කැබිනට් මණ්ඩයේදී ලබා ගත් තීරණයක්ද යන්න වගත්, එසේත් නොමැතිනම් ජ.වි.පෙ. නායක අනුර කුමාර දිසානායක මහතා සිටින ජාතික විධායක සභාවේදී ගන්තා වු තීරණයක්ද යන්න වගත් ආණ්ඩුව වහාම ප්‍රකාශයක් නිකුත් කළ යුතුව ඇති බවද හෙතෙම එහිදී කියා සිටියේය. තවද එක්සත් ජාතීන්ගේ අදාළ යෝජනාව සඳහා දකුණු ආසියවේ අනෙකුත් රටවල් විරුද්ධ වී ඇති බවත්, දකුණු ආසියාවෙන්ම ශ්‍රී ලංකාව පමණක් එම යෝජනාවට එකඟවී ඇති බවත් මුසම්මිල් මහතා එම අවස්ථාවේදී වැඩිදුරටත් කීවේය.", "URL": "https://sinhala.adaderana.lk/news.php?nid=51688", "Category": null, "Parent URL": null}