{"Source": "Adaderana", "Timestamp": "July 27, 2019 11:09 pm", "Headline": "බොන්න වතුර නැතුව දුක් විඳින ජනතාව", "News Content": "තලවකැලේ, ලිඳුල නගර සභා බල ප්‍රදේශයට අයත් තලවකැලේ, රත්නිල්ල කැළේ ගම්මානයේ ජාතික නිවාස සංවර්ධන අධිකාරිය මගින් ඉදි කල නිවාස යෝජනා ක්‍රමයට පානිය ජලය ඉල්ලා ගම්වාසින් අද (27) දහවල් තලවකැලේ ජල සම්පාදන කාර්යාලය ඉදිරිපිට උද්ඝෝෂණයක නිරත විය. එම ගම්මානයට යාබදව පිහිටි ජල සම්පාදන මණ්ඩල කාර්යයාලයට පිවිසෙන මාර්ගය ගල් අතුරා අවහිර කරමින් එම මාර්ගය ඉදිරිපිටයි උද්ඝෝෂණයක සිදු කළ බව අද දෙරණ වාර්තාකරු පවසයි. තලවකැලේ ජල සම්පාදන මණ්ඩලයෙන් හැටන් ප්‍රදේශයේ පෞද්ගලික තේ කර්මාන්ත ශාලාවකට ජලය රැගෙන යන බවුසර් දෙකක් ද අවහිර කරමින් රත්නිල්ල කැළේ ගම්වාසින් උද්ඝෝෂනය සිදු කළ බව වාර්තා වෙයි. ජාතික නිවාස සංවර්ධන අධිකාරිය මගින් ඉදි කර තමන් වෙත ලබාදුන් නිවාස යෝජනා ක්‍රමය නිවාස 54 කින් සමන්විත බවත්, ඉන් නිවාස 15 ක ජනතාව පදිංචි වි සිටින බවත්, එම නිවාස වලට පානිය ජල සම්බන්ධතාවය ලබා දිමිට ජල සම්පාදන මණ්ඩලය කටයුතු නොකරන බව උද්ඝෝෂනයේ නියැලි සිටි රත්නිල්ල කැළේ ප්‍රදේශවාසින් පවසයි. පානිය ජලය නොමැතිව තමන් දුෂ්කරතා රැසකට මුහුණ දෙන බවත්, පවත්නා තත්ත්වය මත තමන්ගේ අවශ්‍යතාවයන් සදහා විශාල මුදලක් වැය කර ත්‍රිරෝද රථවලින් පිටතින් පානිය ජලය රැගෙන විත් තමන් ජල අවශ්‍යතාවයන් සපුරා ගන්නා බව රත්නිල්ල කැලේ ගම්වාසින් පෙන්වා දෙයි. රත්නිල්ල කැලේ ගම්මානයට මෙතෙක් පානිය ජල ලබා නොදිම සම්බන්ධයෙන් අප තලවකැලේ ජාතික ජල සම්පාදන සහ ජල ප්‍රවහන මණ්ඩලයේ කාර්යයාලයේ නිලධාරියෙකුගෙන් කල විමසුමකට ඔහු කියා සිටියේ එම ගම්මානයට පානිය ජලය ලබා දිමට අවශ්‍යය ප්‍රතිපාදන ජාතික නිවාස සංවර්ධන අධිකාරිය මඟින් මෙතෙක් ලබා නොදිම නිසා එම ගම්මානයට පානිය ජල සම්බන්ධතාවය මෙතෙක් ලබා නොදි ඇති බවයි.", "URL": "https://sinhala.adaderana.lk/news.php?nid=115158", "Category": null, "Parent URL": null}