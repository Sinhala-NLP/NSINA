{"Source": "Adaderana", "Timestamp": "November 20, 2012 05:20 pm", "Headline": " සංවර්ධනයට අත දෙන්න කසකස්තානය සූදානම්", "News Content": "එල්.ටී.ටී.ඊ. ත්‍රස්තවාදය පරාජය කරදැමීමෙන් පසු ශ්‍රී ලංකාව තුළ දියත් කර ඇති සුවිසල් සංවර්ධන වැඩපිළිවෙළ සාර්ථක කරගැනීමට උපරිම සහය ලබාදෙන බව කසකස්තාන ජනාධිපති නූර් සුල්තාන් නසර්බියේවි මහතා පවසයි. කසකස්තානයේ තෙදින නිල සංචාරයක නිරත ජනාධිපති මහින්ද රාජපක්ෂ මහතා අද පෙරවරුවේ හමුවූ අවස්තාවේ කසකස්තාන ජනාධිපතිවරයා මේ බව ප්‍රකාශ කළ බව ජනාධිපති මාධ්‍ය අංශය සඳහන් කරයි. රාජ්‍ය නායකයින් අතර පැවති සාකච්ඡාවේදී ශ්‍රී ලංකාවේ සංචාරක හා වෙළඳ ක්ෂේත්‍රයන් සඳහා කසකස්තානයෙන් ලබාදිය හැකි සහය පිළිබඳ කසකස්තාන ජනාධිපතිවරයාගේ අවධානය යොමු වී තිබේ. ඊට අමතරව ශ්‍රී ලංකාවේ වෙළඳ හා කර්මාන්ත ක්ෂේත්‍රය වැඩිදියුණු කිරීම සඳහා කසකස්තාන ආයෝජකයින් ශ්‍රී ලංකාවේ ආයෝජන සඳහා යොමු කිරීම සම්බන්ධයෙන් ද කසකස්තාන ජනාධිපතිවරයාගේ අවධානය යොමු වූ බව ජනාධිපති මාධ්‍ය අංශය සඳහන් කරයි. ශ්‍රී ලංකාවට එල්ල වන විදේශ බලපෑම් පිළිබඳව අදහස් දක්වමින් කසකස්තාන ජනාධිපතිවරයා පවසා ඇත්තේ එවැනි සාවද්‍ය බලපෑම්වලට එරෙහිව කසකස්තානයේ සහය නිරන්තරයෙන්ශ්‍රී ලංකාවට හිමිවන බවයි. 2017 වසරේ එක්ස්පෝ ජාත්‍යන්තර වෙළඳ ප්‍රදර්ශනය කසකස්තානය වෙත ලබාගැනීමට ශ්‍රී ලංකාවේ සහය ලබාදෙන බව එම සාකච්ඡාවේ දී ජනාධිපති මහින්ද රාජපක්ෂ මහතා ප්‍රකාශ කර තිබේ. එමෙන්ම ශ්‍රී ලංකාවේ සංචාරයක නිරත වන ලෙස ජනාධිපතිවරයා විසින් කසකස්තාන ජනාධිපතිවරයාට ආරාධනා කළ බව ද ජනාධිපති මාධ්‍ය අංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=29356", "Category": null, "Parent URL": null}