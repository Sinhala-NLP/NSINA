{"Source": "Adaderana", "Timestamp": "April 12, 2018 07:55 am", "Headline": "‍හොරට මුද්‍රණය කළ දහසේ මුදල් නෝට්ටු 45ක් සමඟ පුද්ගලයෙක් පොලීසියට කොටු", "News Content": "ව්‍යාජ ලෙස මුද්‍රණය කළ මුදල් නෝට්ටු තොගයක් ප්‍රවාහනය කළ සැකකරුවෙකු වවුනියාව නව බස් නැවතුම්පොළ ප්‍රදේශයේදී අත්අඩංගුවට ගත් බව වවුනියාව පොලිසිය පවසයි. වවුනියාව පොලිසිය පැවසූවේ ඊයේ (11) රාත්‍රයේ යාපනය ප්‍රදේශයේ සිට ව්‍යාජ ලෙස මුද්‍රණය කළ රුපියල් දහසේ මුදල් නෝට්ටු 45 ක් ප්‍රවාහනය කළ පුද්ගලයෙකු එලෙස අත්අඩංගුවට ගත් බවයි. පොලිසිය වෙත ලද තොරතුරක් මත අලව්ව ප්‍රදේශයේ පදිංචි 35 හැවිරිදි පුද්ගලයෙකු එලෙස අත්අඩංගුවට ගත් බවද පොලිසිය සඳහන් කළේය. පොලිසිය පැවසූවේ සැකකරු යාපනය ප්‍රදේශයේ ජාවාරම්කරුවෙකුගෙන් අදාළ මුදල් තොගය ලබාගෙන පැමිණි අවස්ථාවක එලෙස අත්අඩංගුවට ගැනීම සිදුකළ බවයි. සැකකරු අද(12) වවුනියාව මහේස්ත්‍රාත් අධිකරණයට ඉදිරිපත් කිරීමට නියමිත බවද පොලිසිය පැවසීය. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙවයි.", "URL": "https://sinhala.adaderana.lk/news.php?nid=87326", "Category": null, "Parent URL": null}