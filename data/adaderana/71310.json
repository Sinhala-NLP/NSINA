{"Source": "Adaderana", "Timestamp": "March 24, 2017 04:23 pm", "Headline": " අනතුරින් මව-දරුවා මරුට-පියා රෝහලට", "News Content": "බියගම, වඩුවේගම ප්‍රදේශයේදී සිදු වූ රිය අනතුරකින් මවක සහ කුඩා දරුවෙකු මියගොස් තිබේ. දෙල්ගොඩ දෙස සිට බියගම දෙසට ධාවනය වූ බස් රථයක් හා ප්‍රතිවිරුද්ධ දෙසින් ධාවනය වූ යතුරු පැදියක් මුහුණට මුහුණ ගැටීමෙන් අනතුර සිදුව ඇති බව පොලීසිය පැවසුවේය. අනතුරින් බරපතළ තුවාල ලැබූ යතුරුපැදිකරු ඔහුගේ බිරිද සහ කුඩා දරුවා බියගම රෝහලට ඇතුළත් කර ඇති අතර එහිදී බිරිඳ සහ දරුවා මියගොස් තිබේ. මියගොස් ඇත්තේ හෝමාගම ප්‍රදේශයේ පදිංචිව සිටි 26 හැවිරිදි කාන්තාවක සහ ඇයගේ අවුරුද්දක් වයසැති පිරිමි දරුවාය. බරපතළ තත්ත්වයේ පසුවන පිරිමි පුද්ගලයා වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා ඇති බව පොලීසිය පැවසුවේය. අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති අතර බියගම පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=71310", "Category": null, "Parent URL": null}