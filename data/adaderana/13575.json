{"Source": "Adaderana", "Timestamp": "January 18, 2011 11:16 am", "Headline": "එදා පොස්ටරය තහනම්-මෙදා පෝස්ටරය පරිසරයට අවදානම්", "News Content": "පළාත් පාලන මැතිවරණය ප‍්‍රකාශයට පත් කිරීමත් සමගම ප‍්‍රධාන දේශපාලන පක්‍ෂ කිහිපයක අපේක්‍ෂකයින් ගණනාවක් පරිසර හානි සිදු කරන මැතිවරණ ප‍්‍රචාරක ව්‍යාපාරයට ප‍්‍රවිශ්ඨ වී ඇතැයි නිදහස් හා සාධාරණ මැතිවරණයක් සඳහා වූ ජනතා ව්‍යාපාරය හෙවත් කැෆේ සංවිධානය පවසයි. කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිවේදනයක් නිකුත් කරමින් එම සංවිධානය මේ බව සඳහන් කර තිබේ. නිවේදනයේ ඉතිරිය පහත පරිදිය. පළාත් පාලන මැතිවරණයේ නාම යෝජනා බාර ගැනීම සඳහා දින නියම කිරීමත් සමගම ධනවත් අපේක්‍ෂකයින් පෝස්ටර් සහ බැනර් කටවුට් සහිතව සිය මැතිවරණ ව්‍යාපාරය මේ වන විටත් ආරම්භ කොට ඇත. මනාප ඡන්ද ක‍්‍රමය යටතේ පැවැත්වෙන මැතිවරණයක ජයග‍්‍රහණය සඳහා මෙම ප‍්‍රචාරක උපක‍්‍රම අනිවාර්ය අංගයක් ලෙස සලකමින් කටයුතු කරන මෙම අපේක්‍ෂකයින් එයින් සිදු වන පරිසර හානිය පිළිබඳ තැකීමක් සිදු නොකිරීම අවාසනාවන්ත තත්ත්වයකි. ශ‍්‍රි ලංකාවේ කි‍්‍රයාත්මක නීතිය අනුව පෝස්ටර් ඇලවීම වැලැක්වීම සඳහා කිසිදු නෛතික ප‍්‍රතිපාදනයක් නොමැත. මැතිවරණය සඳහා නාම යෝජනා බාර ගැනීම අවසන් වී නොමැති බැවින් මේ වන විට මැතිවරණ නීතියට අදාළ ප‍්‍රතිපාදන ද කි‍්‍රයාත්මක නොවේ. කෙසේ නමුත්, පසුගිය මාස හයකට වැඩි කාලයක් ලංකාවේ කිසිදු ප‍්‍රදේශයක පෝස්ටර් ඇලවීම ස`දහා කිසිදු ඉඩක් ලබා නොදීමට පොලිස් දෙපාර්තමේන්තුව කටයුතු කළේය. දණ්ඩ නීති සංග‍්‍රහයේ\"ගල් යුගයේ නීතියක් බවට පත්ව ඇති\"රාජ්‍යද්‍රෝහීත්වයට අදාළ චෝදනා යටතේ පුද්ගලයින් අත්අඩංගුවට ගැනීම සහ නඩු පැවරීම ඒ අතර මුලික විය. පෝස්ටර් ඇලවූ පිරිස් අත්අඩංගුවට ගෙන\"මංමාවත් පනත\"යටතේ සහ\"පාරිසරික පනත\"යටතේ නඩු පැවරූ අවස්ථා ගණනාවකි. නාට්‍ය දැන්වීම්, මරණ දැන්වීම් සහ ව්‍යාපාරික දැන්වීම් ඇලවූ පිරිස් පවා පහරකෑමට, අත්අඩංගුවට ගැනීමට ලක් විය. මැතිවරණය ප‍්‍රකාශයට පත් කිරීමත් සමගම මෙම තත්ත්වය මුළුමනින්ම පාහේ වෙනස් වී ඇත. මේ වන විට දිවයිනේ සෑම ප‍්‍රදේශයකින්ම පාහේ මැතිවරණ ප‍්‍රචාරක පෝස්ටර් ඇලවීම සහ කටවුට් ප‍්‍රදර්ශනය කිරීම් පිළිබඳ සිදුවීම් වාර්තා වේ. හුදෙකලා පෝස්ටර් ඇලවීමක් හා සැසදීමේ දී යම් පළාත් පාලන බල ප‍්‍රදේශයක් ආවරණය වන පරිදි එකිනෙකා පරයමින් තරගකාරී ලෙස පෝස්ටර් ඇලවීම බොහෝ පාරිසරික ගැටලු මතු කරන්නකි. කෙසේ නමුත්, දිවයිනේ බොහෝ ප‍්‍රදේශයන් හි මැතිවරණ පෝස්ටර් ඇලවීම සඳහා තෝරාගත් පිරිසකට නිදහස් පරිසරයක් උදාකර දී ඇති බව කැෆේ සංවිධානයේ නිරීක්‍ෂණය යි. මෙම තත්ත්වය මැතිවරණ කි‍්‍රයාවලියේ මුලික පදනම විනාශ කරමින්\"සම තරග බිමක්\" නිර්මාණය නොවීමට තීරණාත්මක ලෙස බලපායි. එබැවින් මෙම තත්ත්වය වැලැක්වීම සඳහා සැමට නීතිය එක ලෙස කි‍්‍රයාත්මක කිරීමත්, පාරිසරික හානි අවම වන ලෙස මැතිවරණ ප‍්‍රචාරක කටයුතු සිදු කිරීමත් කෙරෙහි සියලු අපේක්‍ෂකයින්ගේ අවධානය යොමු විය යුතු බව කැෆේ සංවිධානය දැඩිව අවධාරණය කරයි.", "URL": "https://sinhala.adaderana.lk/news.php?nid=13575", "Category": null, "Parent URL": null}