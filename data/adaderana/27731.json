{"Source": "Adaderana", "Timestamp": "September 25, 2012 11:59 am", "Headline": "අන්තරේ කැඳවුම්කරු සංජීවට ඇප", "News Content": "කොළඹ අපරාධ කොට්ඨාසය විසින් පසුගියදා අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කර සිටි අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මහතා ඇප මත නිදහස් කර තිබේ. ඒ අනුව කොළඹ කොටුව මහේස්ත්‍රාත් අධිකරණයට අද (25) සංජීව බණ්ඩාර මහතා ඉදිරිපත් කිරීමෙන් පසු කොටුව මහේස්ත්‍රාත් කණිෂ්ක විජේරත්න මහතා විසින් ඔහුව ඇප මත නිදහස් කිරීමට නියෝග කර ඇත. සංජීව බණ්ඩාර මහතා අද අධිකරණයට ඉදිරිපත් කළ අවස්ථාවේදී පොලිසිය ඔහුට ඇප ලබාදීමට එකඟ වු බව අප වාර්තාකරු පැවසුවේය. කෙසේ වෙතත් ඒ කොන්දේසි කිහිපයක් මත බවත් ඒ අනුව උද්ඝෝෂණ කිරීමට අවශ්‍ය නම් හයිඩ් පිටියේ එවා සිදු කළ යුතු බවත්, එසේ විරෝධතා පැවැත්වීමට පෙර පොලිසිය දැන්විය යුතු බවත් යන්න එම කෝන්දේසීවේ. එහෙත් මහේස්ත්‍රාත්වරයා අදාළ කොන්දේසී ප්‍රතික්ෂේප කළ අතර සතියකට දින 3ක් කොළඹ අපරාධ විමර්ශන කොට්ඨාසයට සංජීව බණ්ඩාර මහතා වාර්තා කළ යුතු බව නියෝග කරන ලදී. එසේම ඔහුට ලබන මස 2 වැනිදා අධිකරණය හමුවේ පෙනී සිටින ලෙස ද මහේස්ත්‍රාත්වරයා නියෝග කර තිබේ. පසුගිය (19) වැනිදා කොටුව දුම්රිය නැවතුම්පොළ ඉදිරිපිට අන්තර් විශ්ව විද්‍යාල ශිෂ්‍ය බල මණ්ඩලය විසින් විරෝධතා ව්‍යාපාරයක් පැවැත් වු අතර එය අවසානයේ බස් රථයක ගමන් කරමින් සිටියදී සිවිල් ඇඳුමෙන් සැරසුණු කොළඹ අපරාධ කොට්ඨාසයේ නිලධාරීන් පිරිසක් විසින් ඔහු අත්අඩංගුවට ගන්නා ලදී. අනතුරුව ඉකුත් (20) වැනිදා සංජීව බණ්ඩාර මහතා අධිකරණයට ඉදිරිපත් කිරීමෙන් පසු ලබන 25 වැනිදා දක්වා රක්ෂිත බන්ධනාගාර ගත කෙරිණ. පසුගිය මස 29 දා පැවති විරෝධතාවකදී පොලීසිය දෙසට ගල් මුල් ප්‍රහාර එල්ල කර පොලිස් නිලධාරීන්ට තුවාල සිදුකිරීම, දේපළවලට අලාභ කිරීම ඇතුළු චෝදනා කිහිපයක් සම්බන්ධයෙන් ඔහු එසේ අධිකරණයට ඉදිරිපත් කරන ලදී.", "URL": "https://sinhala.adaderana.lk/news.php?nid=27731", "Category": null, "Parent URL": null}