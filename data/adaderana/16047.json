{"Source": "Adaderana", "Timestamp": "May 12, 2011 10:42 am", "Headline": "අපිරිසිදු ආපනශාලා දින 14 ක් තුළ පිරිසිදු කරන්නැයි නියෝගයක්", "News Content": "දඹුල්ල නගරයේ පිහිටි අපිරිසිදු බවට හඳුනාගෙන ඇති ආපනශාලා රැසක් දින 14 ක් ඇතුළත පිරිසිදු කරන ලෙසට දඹුල්ල මහජන සෞඛ්‍ය පරීක්ෂක කාර්යාලයෙන් නියෝග ලබාදී තිබේ. විශේෂ මහජන සෞඛ්‍ය කණ්ඩායම් පහක් යොදාගනිමින් අදාළ ආපනශාලා පරීක්ෂා කිරීම් සිදුකර ඇති අතර එහිදි කල්ඉකුත් වු පැණි බීම වර්ග මෙන්ම ශීතකරණවල තිබු කල්ඉකුත් වු ආහාර ද්‍රව්‍ය රැසක් ද විනාශ කර තිබුණි. තවද දඹුල්ල බස් ඩිපෝවේ ආපන ශාලාව වැසිකිලිය ආසන්නයේ පවත්වාගෙන යාම නිසා ඩිපෝ සේවකයින් දැඩි සෞඛ්‍ය තර්ජනයකට ලක්ව ඇති බව සෞඛ්‍ය පරීක්ෂක කණ්ඩායම් පෙන්වා දෙනු ලැබීය. වහාම වැසිකිලිය පිරිසිදු කරන ලෙසටත් ආපන ශාලාව එම ස්ථානයෙන් ඉවත් කරන ලෙසටත් ඩිපෝ කළමනාකරුට සෞඛ්‍ය පරීක්ෂකයින් විසින් උපදෙස් ලබාදී තිබේ.", "URL": "https://sinhala.adaderana.lk/news.php?nid=16047", "Category": null, "Parent URL": null}