{"Source": "Adaderana", "Timestamp": "November 7, 2018 01:53 pm", "Headline": "රට යන්න ගිය මැණික්", "News Content": "මැණික් තොගයක් නීතිවිරෝධී ලෙස මැලේසියාවට රැගෙන යෑමට තැත් කළ ශ්‍රී ලාංකික ගුවන් මගියෙකු අද(07) දින දහවල් කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු 43 හැවිරිදි බේරුවල ප්‍රදේශයේ පදිංචි ව්‍යාපාරිකයෙකි. ඔහු අද දින දහවල් 12.40 ට මැලේසියාවේ ක්වාලාලම්පූර් බලා පිටත්ව යන ශ්‍රී ලන්කන් ගුවන් සේවයේ යූ.එල්- 318 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔහු සිය ගමන් මල්ලේ මෙන්ම , සිය සිරුරේ ගුද මාර්ගයේ ද පසිංගල් ,පච්ච , නිල් මැණික් , දියමන්ති , මරකත සහ පුෂ්පරාග යන වර්ගවල රුපියල් 15,46,510 ක් වටිනා, කැරට් 298 ක් පමණ බර මෙම මැණික් තොගය සඟවා ගෙන සිටියදී රේගු නිලධාරීන් විසින් අත්අඩංගුවට ගෙන තිබේ. ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂ කනිෂ්ක ද සේරම් සහ නිලධාරීන් කිහිප දෙනෙකුගේ මැදිහත් වීමෙන් මෙම මෙහෙයුම සිදු කර තිබේ.", "URL": "https://sinhala.adaderana.lk/news.php?nid=98833", "Category": null, "Parent URL": null}