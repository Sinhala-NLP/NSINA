{"Source": "Adaderana", "Timestamp": "June 18, 2017 04:50 pm", "Headline": "කොළඹ කසළ කඩිනමින් ඉවත් කරන්න අගමැතිගෙන් උපදෙස්", "News Content": "කොළඹ නගරයේ විවිධ ස්ථානවල එක්රැස් වී ඇති කැලි කසළ කඩිනමින් ඉවත් කිරීමට පියවර ගන්නා ලෙස අග්‍රාමාත්‍ය රනිල් වික්‍රමසිංහ මහතා කොළඹ නාගරික කොමසාරිස්වරයා වෙත උපදෙස් ලබා දී තිබේ. කැලි කසළ බැහැර කරන ස්ථාන ක්‍රමවත්ව සහ අවට පරිසරයේ පැවැත්මට හානියක් නොවන පරිදි පවත්වාගෙන යන ලෙස ද අග්‍රාමාත්‍යවරයා උපදෙස් ලබා දී ඇති බව සඳහන් වෙයි. කොළඹ නගරයේ විවිධ ස්ථානවල කැලි කසළ එක්රැස්වීම හේතුවෙන් පැන නැගී ඇති ගැටලු සම්බන්ධයෙන් සොයා බැලීම සඳහා අග්‍රාමාත්‍ය රනිල් වික්‍රමසිංහ මහතා අද(18) උදෑසන පිටකොටුව ප්‍රදේශයේ නිරීක්ෂණ චාරිකාවක නිරත වී තිබේ. බෝධිරාජ මාවතේ සහ පිටකොටුව මධ්‍යම බස් නැවතුම්පල අසල කසළ එක්රැස්ව ඇති ආකාරය අග්‍රාමාත්‍යවරයාගේ නිරීක්ෂණයට ලක්වු බව වාර්තා වෙයි. මෙම අවස්ථාව සඳහා සාගල රත්නායක, නිමල් සිරිපාල ද සිල්වා, රවී කරුණානායක, යන අමාත්‍යවරුන් මෙන්ම කොළඹ නාගරික කොමසාරිස් වි.කේ.අනුර මහතා ද සහභාගී වී තිබේ.", "URL": "https://sinhala.adaderana.lk/news.php?nid=74329", "Category": null, "Parent URL": null}