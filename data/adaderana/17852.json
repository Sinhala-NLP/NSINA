{"Source": "Adaderana", "Timestamp": "August 4, 2011 05:27 pm", "Headline": "ගැබිණි කාන්තාවකට දඬුවම් මාරුවක්", "News Content": "මත්ද්‍රව්‍ය ළඟ තබා ගැනීම සහ ජාවාරම් කිරීම යන චෝදනාවලට වරදකරු වූ කාන්තාවකට කොළඹ මහාධිකරණය විසින් ජීවිතාන්තය දක්වා සිරදඩුවම් නියම කර තිබේ. එම චෝදනා සම්බන්ධයෙන් මීට පෙර , අදාළ කාන්තාවට මරණ දඬුවම නියම කිරීමට සූදානම් වූ අවස්ථාවේ තමා ගැබ් ගෙන ඇති බව ඇය අධිකරණය හමුවේ පවසා තිබුණි. ඒ අනුව දඩුවම් පැමිණවීම අද දිනය දක්වා කල් දැමූ කොළඹ මහාධිකරණ විනිසුරු ප්‍රීති පද්මන් සූර‍සේන මහතා බන්ධනාගාර නිලධාරීන්ට නියෝග කර සිටියේ අදාළ කාන්තාව සම්බන්ධයෙන් වෛද්‍ය වාර්තාවක් ඉදිරිපත් කරන ලෙසයි. අද අධිකරණයට ඉදිරිපත් කරන ලද එම වෛද්‍ය වාර්තාව මගින් අදාළ කාන්තාව ගැබිණියක් බව අනාවරණය කර තිබූ අතර එම වාර්තාව සලකා බැලීමෙන් අනතුරුව මහාධිකරණ විනිසුරුවරයා විසින් විත්තිකාරියට ජීවිතාන්තය දක්වා සිරදඩුවම් නියම කරනු ලැබිණි.", "URL": "https://sinhala.adaderana.lk/news.php?nid=17852", "Category": null, "Parent URL": null}