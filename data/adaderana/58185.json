{"Source": "Adaderana", "Timestamp": "March 14, 2016 06:51 am", "Headline": "විදුලිය ඇණහිටීමට හේතුව හෙළිවෙයි-ඒත් සම්පූර්ණ පරීක්ෂණයක්", "News Content": "දිවයින පුරා ඇණ හිට තිබූ විදුලි බලය මේ වන විට යථා තත්ත්වයට පත් කර තිබේ.මධ්‍යම රාත්‍රීය වන විට විදුලි බලය යථා තත්ත්වයට පත් කිරිමට හැකියාව ලැබූ බව විදුලිබල හා පුනර්ජනනිය බලශක්ති අමාත්‍යංශය සඳහන් කරයි.ඊයේ පස්වරු 02.30ට පමණ දිවයින පුරා හදිසි විදුලිය බිද වැටිමක් සිදුවූ අතර ප.ව 06.00 පමණ දක්වාත් මෙම විදුලිය බිද වැටීමට අදාළව නිශ්චිත තොරතුරු සොයා ගැනිමට අපොහොසත්විය.එහෙත් විදුලිබල අමාත්‍යංශය කඩින් කඩ ජාතික විදුලි බල පද්ධතිය යළි සක්‍රීය තත්ත්වයට ගෙන ඒමට කටයුතු කරනු ලැබිණි.මේ අතර විදුලිය බිද වැටීමත් සමග නොරොච්චෝලය බලාගාරයේ විදුලි සැපයුම ද සම්පූර්ණයෙන්ම ඇණහිට තිබේ.කෙසේ වෙතත් ඊයේ කෑගල්ල ප්‍රදේශයේදී පැවැති මාධ්‍ය හමුවකදී විදුලිබල හා පුනර්ජනනිය බලශක්ති අමාත්‍ය රංජිත් සියඹලාපිටිය මහතා කියා සිටියේ විදුලිය බිදවැටිම සම්බන්ධයෙන් ගැඹුරින් අධ්‍යයනය කර නිශ්චිත විසදුම් ලබාදිමට කටයුතු කරන බවයි.එමෙන්ම පාරිභෝගිකයින් පත් වූ අපහසුතාවය පිළිබඳව කණගාටුවට පත් වන අතර ඒ සදහා සමාව අයද සිටින බවද අමාත්‍යවරයා සඳහන් කළේය.මේ අතර අද උදෑසන මෙම විදුලිය බිදවැටිම සම්බන්ධයෙන් විශේෂ සාකච්ඡාවක් පැවැත්විමට සැලසුම්කර ඇති බව අමාත්‍යවරයා වැඩිදුරටත් කියා සිටියේය.කෙසේ වෙතත් අදාළ විදුලිය බිදවැටිමට හේතුව බියගම ප්‍රදේශයේ විදුලි උපපොළක සිදු වූ හදිසි කාර්මික දෝෂයක් බවත්,එහි ප්‍රධාන ට්‍රාන්ස්ප්‍රෝමරයක පුපුරායාමෙන් හානි සිදුවීම ඊට බලපා ඇති බවත් විදුලිබල මණ්ඩලය සඳහන් කරයි.මේ සම්බන්ධයෙන්ද මේ වන විට පරික්ෂණයක් ආරම්භ කර ඇති බව විදුලිබල මණ්ඩලයේ සභාපති අනුර විජේපාල මහතා සදහන් කළේය.බියගම සිද්ධිය සම්බන්ධයෙන් රස පරික්ෂක වාර්තාවක් කැඳවිමට ද සැලසුම්කර ඇති බව කියා සිටි සභාපතිවරයා මෙය කඩාකප්පල්කාරි ක්‍රියාවක් ද යන්න සම්බන්ධයෙන් වෙනමම පරික්ෂණයක් සිදු කරන බවද කියා සිටියේය.මේ අතර මෙම විදුලිය බිදවැටිමේ සිද්ධිය පිළිබඳව පරික්ෂණයක් පවත්වන ලෙස ශ්‍රී ලංකා මානව හිමිකම් කොමිසමට සහ අපරාධ පරික්ෂණ දෙපාර්තමේන්තුවට පැමිණිල්ලක් ඉදිරිපත් කරන බව සමස්ත ලංකා ආපනශාල හිමියන්ගේ සංගමයේ ජාතික සංවිධායක අසේල සම්පත් මහතා සඳහන් කළේය.", "URL": "https://sinhala.adaderana.lk/news.php?nid=58185", "Category": null, "Parent URL": null}