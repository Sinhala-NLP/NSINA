{"Source": "Adaderana", "Timestamp": "July 21, 2015 08:15 am", "Headline": "දේශීය ආහාර නිෂ්පාදනයට ජනපති උපදෙස්දෙයි", "News Content": "අපට උරුම දේශීය ආහාර සංස්කෘතිය යළි රට තුළ ප්‍රචලිත කරමින් විධිමත් දේශීය ආහාර නිෂ්පාදන ක්‍රියාවලියකට රට ගෙන යන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ රටේ වගා කළ හැකි එහෙත් පිට රටින් ගෙන්වන සියලු ආහාර ද්‍රව්‍ය නතර කර දමා රට ස්වයංපෝෂිත ආර්ථිකයක් කරා ගෙන යාම රජයේ අරමුණ බවයි.දේශීය ආහාර නිෂ්පාදන වැඩසටහන පිළිබඳව ඊයේ(20) පස්වරුවේ ජනාධිපති ලේකම් කාර්යාලයේ පැවති විශේෂ සාකච්ඡාවකදී ජනාධිපති මෛත්‍රීපාල සිරිසේන මහතා මෙම අදහස් පල කර තිබේ.පිටරටින් ගෙන්වන ආහාර සඳහා වර්ෂයකට රුපියල් බිලියන 154ක පමණ මුදලක් වැය වන අතර එලෙස ආනයනය කරනු ලබන ආහාර ද්‍රව්‍ය 38ක් අතුරෙන් 4ක් හැර සියලු වර්ග මෙරට නිෂ්පාදනය කරගත හැකි බව ජනාධිපතිවරයා පෙන්වා දෙයි.නිසි සැලසුමක් ඔස්සේ මෙම අරමුණු වෙත අප ළඟා විය යුතු බව පෙන්වා දෙන ජනාධිපතිවරයා පවසන්නේ පෞද්ගලික අංශයේ සියලු දෙනා දායක කරගනිමින් එම වැඩසටහන සක්‍රීයව ක්‍රියාවට නැංවිය යුතු බවයි. වසර තුනක ව්‍යපෘතියක් ලෙස මෙම වැඩසටහන ක්‍රියාවට නැංවීමට ජනාධිපති මෛත්‍රීපාල සිරිසේන මහතා යෝජනා කර තිබේ. ස්වයංපෝෂිත රටක් ගොඩනැගීමේ වැඩපිළිවෙළේ දී ගොවි ජනතාව මුහුණ දී ඇති ගැටලු හඳුනාගනිමින් ඒවාට විසඳුම් ලබාදීම අත්‍යවශ්‍ය බව ජනාධිපතිවරයා මෙහිදි පෙන්වා දී ඇත.", "URL": "https://sinhala.adaderana.lk/news.php?nid=52751", "Category": null, "Parent URL": null}