{"Source": "Adaderana", "Timestamp": "June 26, 2017 09:42 pm", "Headline": " මාතලේ දිස්ත්‍රික්කයේ ඩෙංගු ප්‍රතිශතය ඉහළට ", "News Content": "මාතලේ දිස්ත්‍රික්කයේ 2016 වර්ෂයේ මැයි මාසයට සාපේක්ෂව 2017 මැයි මාසය වන විට ඩෙංගු රෝගීන් සියයට 400කින් ඉහළ ගොස් ඇති බව මාතලේ දිස්ත්‍රික් සෞඛ්‍යසේවා අධ්‍යක්ෂ ඩී.එම්. විජේකෝන් මහතා පැවසීය. ගලේවෙල, මාතලේ, උකුවෙල හා රත්තොට යන ප්‍රදේශවල ඩෙංගු අධික කලාප වශයෙන් හඳුනාගෙන ඇති බව අධ්‍යක්ෂවරයා කියා සිටියේය. දඹුල්ල නගර සීමා තුළ ඩෙංගු රෝගය සීඝ්‍රයෙන් පැතිර ගියත් දඹුල්ල නගර සභාවේ හා සෞඛ්‍ය අංශවල දැඩි කැපවීම හේතුවෙන් ඩෙංගු වසංගතය සාර්ථකවන පාලනය කිරීමට හැකි වු බවත්, දඹුල්ලේදී අනුගමනය කළ ක්‍රියාමාර්ග අනෙකුත් පළාත් පාලන ආයතනවලටද ආදර්ශයක් ලෙස ගෙන කටයුතු කළ හැකි බවද අධ්‍යක්ෂ වරයා සඳහන් කළේය. දඹුල්ල නගරයේ ඩෙංගු පාලනය කිරීම සඳහා පිරිසිදු කිරීම්, දැනුවත් කිරීම,නීති මඟින් කටයුතු කිරීම හා නගර සභාවේ දැඩි කැපවීම හේතු වු බවත් විජේකෝන් මහතා පැවසීය. මාතලේ දිස්ත්‍රික් ලේකම් කාර්යාලයේ දී ඩෙංගු වසන්ගතය පාලනය කිරීම සඳහා කඩිනමින් ගත යුතු ක්‍රියාමාර්ග සම්බන්ධයෙන් පැවැති රැස්වීමේදී මෙම අදහස් පළවිය.", "URL": "https://sinhala.adaderana.lk/news.php?nid=74593", "Category": null, "Parent URL": null}