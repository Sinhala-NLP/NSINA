{"Source": "Adaderana", "Timestamp": "July 9, 2019 07:36 pm", "Headline": "අක්මීමන පාසලක් ඉදිරිපිට දී වෙඩි වැදී මියගිය ප්‍රදීප් ගෙදරින් ගිය අවසන් ගමන- CCTV දර්ශන සහිතයි ", "News Content": "ඉකුත් ජූලි 4 වෙනිදා ගාල්ල අක්මීමන උපනන්ද විද්‍යාලයේදී එහි ආරක්ෂාවට සිටි හමුදා සෙබළකු සිදු කළ වෙඩිතැබීමකින් මියගිය තිදරු පියා පාසලට පිටත්ව යාමට පෙර සිය ගෙමිදුලෙහි රැඳී සිටි ආකාරය ඔහුගේ නිවසේ සීසීටීවී කැමරාවක මෙලෙස සටහන්ව තිබේ. මියයාමට පෙර ඔහු සිය යතුරුපැදියෙන් පිටව ගොස් සිය දියණියද සමඟ නැවත පැමිණෙන ආකාරයත් නැවතත් දියණියද සමඟ යතුරුපැදියෙන් පිටව යන ආකාරයත් එහි සටහන්ව තිබුණි. පසුගිය 4 වන දා දහවල් 12.05 ට පමණ අක්මීමන පොලිස් වසමේ මානවිල් ප්‍රදේශයේ පාසලකට බලහත්කාරයෙන් ඇතුළු වීමට ගිය පුද්ගලයෙකුට ආරක්ෂක නිලධාරීන් විසින් වෙඩි ප්‍රහාරයක් එල්ල කර තිබිණි. උපනන්ද කණ්ෂ්ඨ විද්‍යාලයේ යුද හමුදා නිලධාරීන් දෙදෙනෙකු ආරක්ෂක රාජකාරී යොදවා තිබී ඇත. විදුහලේ එක් දොරටුවක් ආසන්නයේ රාජකාරී යොදවා සිටි නිලධාරියෙකු විසින් බලහත්කාරයෙන් විදුහලය ඇතුළු වීමට ගිය මෙම පුද්ගලයා නතර කර පරීක්ෂා කිරීමට උත්සහ කර ඇති අතර, එහිදී යුද හමුදා නිලධාරීයාට බාධා කරමින් ගිනි අවිය උඳුරා ගැනීමට උත්සහ දරා ඇත. එම අවස්ථාවේ දී එය මැඩ පැවැත් විමට යෑමේ දී මෙම පුද්ගලයාට වෙඩි වැදී ඇත. සිද්ධියෙන් තුවාල ලැබූ පුද්ගලයා කරාපිටිය රෝහලට ඇතුළු කිරීමේ දී මිය ගොස් තිබිණි.", "URL": "https://sinhala.adaderana.lk/news.php?nid=113759", "Category": null, "Parent URL": null}