{"Source": "Adaderana", "Timestamp": "January 11, 2011 01:18 pm", "Headline": "ජලගැලීම් නිසා අම්පාර හා මඩකළපුවේ ජන ජීවිතයට තවදුරටත් බාධා", "News Content": "ජලගැලීම් හා ගංවතුර තත්ත්වය ‍අම්පාර හා මඩකළපුව දිස්ත්‍රික්කවල ජන ජීවිතයට තවදුරටත් බාධා එල්ල කර තිබේ. එම දිස්ත්‍රික්ක දෙකෙහි ලක්ෂ 8 ක පමණ පිරිසකට පීඩා එල්ල වී ඇති බව ආපදා කළමනාකරණ මධ්‍යස්ථානය පවසයි. එම දිස්ත්‍රික්ක‍ දෙකේ පමණක් සහන සේවා කඳවුරු 187 ක් ක්‍රියාත්මක වේ. දිවයින පුරා ජලගැලීම් සහ නායයෑම් හේතුවෙන් විපතට පත් පිරිස වෙනුවෙන් පිහිටුවා ඇති සමස්ත සහන සේවා කඳවුරු සංඛ්‍යාව 334 කි. මේ අතර අම්පාර, උහන ප්‍රාදේශීය ලේකම් බල‍ප්‍රදේශ‍යේ පිහිටි නවගිරිආරු වැව් බැම්මේ පළුඳු වීමක් සිදුව තිබෙන බව ප්‍රාදේශීය ලේකම් ඉන්දික අනුරුද්ධ මහතා පවසයි. පහත්බිම්වල සිටින ජනතාව අදාළ ප්‍රදේශවලින් ඉවත් වන ලෙස ඔහු ඉල්ලා සිටියි. මේ අතර අම්පාර දිස්ත්‍රික්කයේ මාර්ග රැසක් ජලයෙන් යටවීම හේතුවෙන් ගමනාගමනයට දුෂ්කරතා මතුව තිබේ. උහන ප්‍රාදේශීය ‍ලේකම් කොට්ඨාශයට අයත් ආන්දල්ඔය ද පිටාර ගලා තිබේ. මේ හේතුවෙන් ප්‍රදේශයේ කුඹුරු අක්කර ගණනාවක් ජලයෙන් යටවී ඇති බව අද දෙරණ වාර්තාකරු සඳහන් කළේය. අම්පාර - කල්මුණේ ප්‍රධාන මාර්ග‍යේ ද මල්වත්ත ප්‍රදේශයේ කිලෝමීටර් 1ක් පමණ දුරක අඩි දෙකක පමණ ජල මට්ටමක් රැඳී තිබෙන බව ද අද දෙරණ වාර්තාකරු පැවසුවේය. මේ අතර මාතලේ නුවර මාර්ගයේ කොටසක් ද ගිලා බැසීමේ අවදානමකට ලක්ව ඇති බැවින් ඒ පිළිබඳ සැලකිල්ලක් දක්වන ලෙස බලධාරීන් ඉල්ලා සිටියි.", "URL": "https://sinhala.adaderana.lk/news.php?nid=13418", "Category": null, "Parent URL": null}