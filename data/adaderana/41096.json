{"Source": "Adaderana", "Timestamp": "February 13, 2014 12:37 pm", "Headline": "ප්‍රාදේශීය ලේකම් කොට්ඨාශ මට්ටමින් මැතිවරණ පැමිණිලි ලබා ගැනීමේ ඒකක පිහිටුවයි", "News Content": "බස්නාහිර සහ දකුණු පළාත් සභා ජන්ද විමසීමට අදාළව ප්‍රාදේශීය ලේකම් කොට්ඨාශ මට්ටමින් පැමිණිලි ලබා ගැනීමේ ඒකක පිහිටුවිමට මැතිවරණ මහලේකම් කාර්යාලය තීරණය කර තිබේ. මේ වනවිටත් දිස්ත්‍රික් ලේකම් කාර්යාල වල පැමිණිලි ලබා ගැනීම සිදුවන බව නියෝජ්‍ය මැතිවරණ කොමසාරිස් එම්.එම් මොහොමඩ් මහතා සඳහන් කළේය. බස්නාහිර සහ දකුණු පළාත් සභාවලට අදාළ දිස්ත්‍රික් 06 ම ආවරණය වන පදිරි තෝරාගත් ප්‍රාදේශීය ලේකම් කාර්යාලවල පැමිණිලි ඒකක ආරම්භ කිරීමට නියමිතය. මැතිවරණය සම්බන්ධයෙන් යම් ගැටලුවක් වෙතොත් ඒ පිළිබඳව ඍජුවම මැදිහත්වී විසදීම සඳහා මෙම ඒකක පිහිටුවන බව මැතිවරණ මහලේකම් කාර්යාලය සඳහන් කළේය. මේ අතර ඉදිරි පළාත් සභා ජන්ද විමසීමට අදාළව මැතිවරණ කොමසාරිස්වරයා සහ දේශපාලන පක්ෂ ලේකම්වරුන් අතර සාකච්ජාවක් මේ වන විට මැතිවරණ මහලේකම් කාර්යාලයේ දී පැවැත්වෙයි.", "URL": "https://sinhala.adaderana.lk/news.php?nid=41096", "Category": null, "Parent URL": null}