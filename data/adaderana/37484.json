{"Source": "Adaderana", "Timestamp": "September 17, 2013 05:35 pm", "Headline": "පොලිස් කොස්තාපල් පෝරකයට යවයි", "News Content": "පුද්ගල ඝාතනයක් සම්බන්ධයෙන් අධිචෝදනා ලැබ සිටි හිටපු පොලිස් කොස්තාපල්වරයෙකුට අද අනුරාධපුර මහාධිකරණය විසින් මරණ දඬුවම නියම කර තිබේ. අදාළ නඩුව අද කැඳවූ අවස්ථාවේ දී උතුරුමැද පළාත්බද මහාධිකරණ විනිසුරු සුනන්ද කුමාර රත්නායක මහතා විසින් මෙම නියෝගය ලබා දී ඇත. 2005 වසරේ සැප්තැම්බර් මස 16 වන දින අනුරාධපුර නව බස් නැවතුම්පළේ දී අදාළ පොලිස් කොස්තාපල්වරයා විසින් ත්‍රී රෝද රථ රියදුරෙකු වෙඩි තබා ඝාතනය කර තිබුණි. ඒ අනුව නීතිපතිවරයා විසින් දණ්ඩ නීති සංග්‍රහයේ 296 වන වගන්තිය යටතේ විත්තිකාර පොලිස් කොස්තාපල්වරයාට විරුද්ධව අනුරාධපුර මහාධිකරණය හමුවේ අධිචෝදනා ගොණු කරන ලදී. නඩුවේ තීන්දුව ලබාදෙමින් මහාධිකරණ විනිසුරුවරයා සඳහන් කළේ මනුෂ්‍ය ඝාතනයක් සිදුකළ බවට විත්තිකරුට එරෙහිව පැමිණිල්ල විසින් නඟා ඇති චෝදනා සාධාරණ සැකයකින් තොරව ඔප්පු කිරීමට පැමිණිලි පාර්ශවය සමත්වී ඇති බවයි. ඒ අනුව විත්තිකරුට මනුෂ්‍ය ඝාතනයක් සිදුකිරීමේ වරදට මහාධිකරණ විනිසුරුවරයා විසින් දඬුවම නියම කළ බව අප වාර්තාකරු පැවසීය.", "URL": "https://sinhala.adaderana.lk/news.php?nid=37484", "Category": null, "Parent URL": null}