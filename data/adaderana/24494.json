{"Source": "Adaderana", "Timestamp": "May 24, 2012 04:32 pm", "Headline": "සියලුම මාධ්‍ය ආණ්ඩුව‍ට කඩේ යනවා", "News Content": "අද මාධ්‍ය නිදහසක් නොමැති බවත්,සියලුම මාධ්‍ය ආණ්ඩුවට කඩේ යමින් සිටින බවත් විපක්ෂ නායක රනිල් වික්‍රමසිංහ මහතා පවසයි. එසේ වුවද මිනිසුන්ට කඩේ යා නොහැකි තරමට බඩු මිල ඉහළ ගොස් ඇති බව හෙ‍තෙම කියා සිටියේ අද(24)කොළඹ පැවති මාධ්‍ය හමුවකට එක්වෙමිනි. සරත් ෆොන්සේකා මහතා නිදහස් කිරීම සම්බන්ධයෙන් නිසි පැහැදිලිතාවක් නොමැති බවද විපක්ෂ නායකවරයා එහිදී පෙන්වා දුන්නේය. ඒ සම්බන්ධයෙන් මාධ්‍ය විසින් නිසි තොරතුරු ජනතාවට ලබා නොදුන් බවට රනිල් වික්‍රමසිංහ මහතා මාධ්‍යයට චෝදනා කළේය. ෆොන්සේකා නිදහස් කරවාගැනීම සම්බන්ධයෙන් අදහස් දක්වමින් ටිරාන් අලස් මහතා මීට පෙරාතුව ජනාධිපතිවරයා විසින් කිසිදු කොන්දේසියක් නොදැමූ බව ප්‍රකාශ කළ වග සිහිපත් කළ වික්‍රමසිංහ මහතා,ඉල්ලූ දේ ලැබුණු බවත්,එසේ ලැබුණාට ජනාධිපතිවරයාට ස්තූති කළ බවත් සිහිපත් කළේය. දැන් මේ ලැබී ඇති කොන්දේසි සහිත,එසේත් නැතිනම් සීමා සහිත නිදහස ගැන සිතන විට ටිරාන් විසින් ඉල්ලා ඇත්තේ මේ ආකාරයේ නිදහසක්දැයි ප්‍රශ්නයක් පැනනඟින බව ඔහු පෙන්වාදෙන්නේය. එසේ නොමැතිනම් තමන් ඉල්ලුවේ මෙවැනි නිදහසක් නොවන නමුත් ලැබුණේ මෙවැනි නිදහසක් බවට පාර්ලිමේන්තු මන්ත්‍රීවරයෙකු වශයෙන් කරුණු පැහැදිලි කළ යුතුව ඇති බව වික්‍රමසිංහ මහතා අවධාරණය කළේය. සරත් ෆොන්සේකා මහතාට නිදහසක් හිමිව නැති බවත්,සිදුව ඇත්තේ ඉදිරියට ඇති සිරදඬුවම් කාලය ඉවත් කිරීම පමණක් බවත්ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24494", "Category": null, "Parent URL": null}