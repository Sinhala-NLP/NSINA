{"Source": "Adaderana", "Timestamp": "May 22, 2015 02:46 pm", "Headline": "ග්ලයිෆොසෙට් තහනම් -ව්‍යාපාරිකයින්ට මගෙන් බලපෑම් නෑ", "News Content": "තමා පුද්ගලිකව කිසිදු ව්‍යාපාරිකයෙකුට හෝ ව්‍යාපාරයකට අයුතු බලපෑම් සිදුනොකරන බව ජනාධිපති මෛත්‍රීපාල සිරිසේන මහතා පවසයි.මින් පෙර සිටි ඇතැම් පාලකයින් මෙන් තමා ව්‍යාපාරික කටයුතු වලට මැදිහත් නොවන බවත්,දේශපාලනඥයෙකු ලෙස ව්‍යාපාර සංවර්ධනය වෙනුවෙන් ලබාදිය හැකි සහාය ලබාදීමට කටයුතු කරන බවත් ජනාධිපතිවරයා සඳහන් කළේය.අද(22) පෙරවරුවේ කොළඹ,බණ්ඩාරනායක සම්මන්ත්‍රණ ශාලාවේ පැවති 10 වන ශ්‍රී ලංකා හෝටල් ප්‍රදර්ශනය විවෘත කිරීමේ අවස්ථාවට එක්වෙමින් හෙතෙම මේ බව කියා සිටියේය.කෘෂිකාර්මික වකුගඩු රෝගය ව්‍යාප්තවීමට හේතුවී ඇති ග්ලයිෆොසෙට් කෘෂි රසායනිකය ආනයනය තහනම් කිරීමට පියවර ගන්නා බවද මෛත්‍රීපාල සිරිසේන මහතා මෙහිදී අවධාරණය කළේය.ජනාධිපතිවරයා කියා සිටියේ මෙම කෘෂි රසායනය භාවිතය නුසුදුසු බවට මෙරට විශේෂඥයින් මෙන්ම ලෝක සෞඛ්‍ය සංවිධානයද දන්වා ඇති බවයි.කෘෂිකාර්මික වකුගඩු රෝගය,ඩෙංගු උවදුර හා වෙනත් රෝගී තත්ත්වයන් සම්බන්ධයෙන් ශ්‍රී ලංකාවේ නම අපකීර්තියට පත්වුවහොත් එමගින් ද සංචාරක ක්ෂේත්‍රයේ පාඩු ලැබීමට සිදුවන බව ජනාධිපතිවරයා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=51512", "Category": null, "Parent URL": null}