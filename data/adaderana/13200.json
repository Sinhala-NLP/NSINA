{"Source": "Adaderana", "Timestamp": "January 1, 2011 01:03 pm", "Headline": "නව වසරේ උදාවත් සමග හදිසි අනතුරු ඉහළ යයි", "News Content": "ගෙවුණු පැය 24 තුළ කොළඹ ජාතික රෝහලේ හදිසි අනතුරු අංශයට ඇතුළත් කෙරුණු රෝගීන් සංඛ්‍යාව පසුගිය වසරේ අදාළ කාලසීමාවට සාපේක්ෂව ඉහළ ගොස් තිබේ. ඊයේ(31) මධ්‍යම රාත්‍රියෙන් අවසන් වූ පැය 24 ඇතුළත විවිධ අනතුරු හේතුවෙන් රෝගීන් 228 දෙනෙකු‍ ජාතික රෝහල වෙත පැමිණි බව ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා පැවසුවේය. ගිනිකෙළි අනතුරු හේතුවෙන් ද පුද්ගලයින් 11දෙනෙකු ප්‍රතිකාර ගැනීම සඳහා රෝහල වෙත පැමිණි බව වෛද්‍ය හෙක්ටර් වීරසිංහ මහතා කියා සිටියේය. මේ අතර ඊයේ(31) රාත්‍රී 12 සිට අද(01) පෙරවරු 8 වනතුරු හදිසි අනතුරු නිසා රෝගීන් 21 දෙනෙකු කළුබෝවිල ශික්ෂණ රෝහල වෙත‍ පැමිණි බව වෛද්‍ය අනිල් ජාසිංහ මහතා සඳහන් කළේය. එම රෝගීන් අතරින් ගිනිකෙළි අනතුරු වලින් තුවාල ලැබූ රෝගීන් 8 දෙනෙකු සිටින බව ද ඔහු පෙන්වා දුන්නේය. එමෙන්ම ඊයේ රාත්‍රී 12 න් අවසන් වූ පැය 24 තුළ රෝගීන් 133 දෙනෙකු රෝහල වෙත පැමිණි බවත්, ඒ අතරින් 30 දෙනෙකු නේවාසිකව ප්‍රතිකාර ලබන බවත් ජාසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=13200", "Category": null, "Parent URL": null}