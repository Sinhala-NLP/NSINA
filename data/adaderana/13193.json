{"Source": "Adaderana", "Timestamp": "January 1, 2011 09:01 am", "Headline": "කෝටි ගණනක විදෙස් මුදල් වංචාව ගැන පුළුල් පරීක්ෂණයක්", "News Content": "රුපියල් කෝටි 100 ට ආසන්න වටිනාකමින් යුතු විදේශ මුදල් තොගයක් වංචනික ලෙස විදේශ රටකට යැවීමේ සිද්ධියක් සම්බන්ධයෙන් පුළුල් පරීක්ෂණයක් ආරම්භ කර ඇතැයි අතිරේක රේගු අධ්‍යක්ෂ පී. ඒ. ඩයස් මහතා පවසයි. මෙම සිද්ධියට සම්බන්ධ වාණිජ බැංකු නිලධාරියෙකු හා ව්‍යාපාරිකයෙකු මූලික කරගනිමින් මෙම පරීක්ෂණ ආරම්භ කර ඇති බව ඔහු සඳහන් කළේය. ව්‍යාජ ලිපි ලේඛන ඉදිරිපත් කරමින් රෙදි ආනයනය කිරීම සඳහා අදාළ මුදල් විදේශ රටකට යවා ඇත් ද යන්න පිළිබඳ මෙහිදී අනාවරණය කරගැනීමට නියමිත බව අතිරේක රේගු අධ්‍යක්ෂවරයා කියා සිටියේය. මෙතරම් විශාල වටිනාකමකින් යුතු මුදල් තොගයක් ‍විදේශ රටකට යැවීම පිටුපස යම් වංචනික ක්‍රියාවක් සිදුව ඇති බවට සාධාරණ සැකයක් පවතින බව පී. ඒ. ඩයස් මහතා පැවසුවේය. ව්‍යාජ සමාගම් දෙකක ආනයන අපනයන වෙළඳාම් පෙන්වමින් මෙම මූල්‍ය වංචාව සිදුකර ඇති බවට කරුණු අනාවරණය වෙමින් පවතින බව රේගුව පවසයි. මෙම සිද්ධිය සම්බන්ධයෙන් අදාළ පුද්ගලයින් වැරදිකරුවන් වුවහොත් මෑත ඉතිහාසයේ ශ්‍රී ලංකාවේ සිදුවූ විශාලතම විදෙස් මූල්‍ය වංචාව මෙය බවට පත්වනු ඇත.", "URL": "https://sinhala.adaderana.lk/news.php?nid=13193", "Category": null, "Parent URL": null}