{"Source": "Adaderana", "Timestamp": "June 26, 2011 09:48 am", "Headline": " අල්ලස් ගත් ජල සේවකයා 7 දක්වා රිමාන්ඩ්", "News Content": "අල්ලස් චෝදනා මත අත්අඩංගුවට ගත් ජාතික ජලසම්පාදන මණ්ඩලයේ සේවකයෙකු‍ රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. කොළඹ, මරදාන ප්‍රදේශයේ ව්‍යාපාරිකයෙකු විසින් කරන ලද පැමිණිල්ලකට අනුව සිදුකළ වැටලීමක දී අල්ලස් කොමිසමේ නිලධාරීන් විසින් සැකකරු අත්අඩංගුවට ගෙන තිබුණි. අල්ලස් කොමිසම අධිකරණයට වාර්තාවක් ඉදිරිපත් කරමින් සඳහන් කර සිටියේ පැමිණිලිකාර ව්‍යාපාරිකයාට අයත් රුපියල් ලක්ෂ 5 ක පමණ ජල බිලක් වඩාත් සහනදායී අයුරින් නිරාකරණය කරගැනීම සඳහා අදාළ සැකකරු රුපියල් 70,000 ක මුදලක් ඉල්ලා ඇති බවයි. ඒ අනුව සැකකරු අල්ලස් මුදල ලබාගන්නා අවස්ථාවේ දී කොමිසමේ නිලධාරීන් විසින් අත්අඩංගුවට ගෙන තිබුණි. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු ලබන මස 7 වැනිදා දක්වා රිමාන්ඩ් භාරයේ තැබීමට නියෝග කරන ලදී.", "URL": "https://sinhala.adaderana.lk/news.php?nid=17010", "Category": null, "Parent URL": null}