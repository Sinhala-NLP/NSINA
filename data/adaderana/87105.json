{"Source": "Adaderana", "Timestamp": "April 8, 2018 10:35 am", "Headline": "අනතුරකින් ස්වාමීන් වහන්සේලා දෙනමක් ඇතුළු 4 ක් තුවාල ලබයි", "News Content": "යතුරු පැදියක් සහ වෑන් රථයක් මුහුණට මුහුණ ගැටීමෙන් සිදුවී ඇති අනතුරකින් එක් අයෙකු මිය ගොස් ස්වාමීන් වහන්සේලා දෙනමක් ඇතුළු සිව් දෙනෙකු තුවාල ලබා ඇති බව නවගත්තේගම පොලීසිය පවසයි. ඊයේ (07) දිනයේ රාත්‍රී 8.37 ට පමණ නවගත්තේගම - ගල්ගමුව මාර්ගයේ ගල් බෝක්කුව ආසන්න‍යේදී මෙම අනතුර සිදුවී ඇත. අනතුරින් මිය ගොස් ඇත්තේ අනුරාධපුර - දෙවන පියවරේ පදිංචිව සිටි පතිරගේ බලවර්ධන (අවු:68) නම් අයෙකි.ඔහු අනතුරට පත් වෑන් රථයේ ගමන් කළ අයෙකු බවට හදුනා ගෙන ඇත. තුවාල ලබා ඇත්තේ වෑන් රථයේ රියදුරු වන තඹුත්තේගම පදිංචිකරුවෙකු වන රංජිත් මුදියන්සේලාගේ අනුර සිරිමල් චන්ද්‍රතිලක,එම වෑන් රථයේ ගමන් කරමින් සිටි පොල්ගහවෙල මහමෙව්නා අසපුවේ වැඩ වාසය කරන කටුනේරියේ ධම්දේව ස්වාමීන් වහන්සේ,නිමලදස්ස ස්වාමීන් වහන්සේ,යතුරු පැදියේ ගමන් කර ඇති නවගත්තේගම - තම්මැන්නාවැටිය පදිංචිකරුවන් වන සේනාධිපති මුදියන්සේලාගේ ලක්වින්ද (අවු:22) සහ පතිරණ මුදියන්සේලාගේ චමල් චිණුක (අවු:22) නම් අයවළුන්ය. තුවාල කරුවන් නවගත්තේගම ප්‍රදේශීය රෝහලට ඇතුළත් කිරීමෙන් අනතුරුව බරපතළ තත්ත්වයේ සිටි වෑන් රථයේ රියදුරු සහ යතුරු පැදියේ ගමන් කර ඇති දෙදෙනාව පුත්තලම මූලික රෝහලට මාරු කර යවා ඇත. ගල්ගමුව දෙස සිට පැමිණ ඇති වෑන් රථය ගල් බෝක්කුව මංසන්ධියේ දී මාර්ගයෙන් ඉදිරියෙන් පැමිණ ඇති යතුරු පැදියේ ගැටී මාර්ගයෙන් ඉවතට පැන අනතුරට පත්වී ඇති බව පොලීසිය පවසයි. නවගත්තේගම පොලීසියේ ස්ථානාධිපති පොලිස් පරීක්ෂක නවීන් ඉන්ද්‍රජිත් දයානන්ද මහතා ඇතුළු නිලධාරීන් වැඩිදුර විමර්ශණ කටයුතු සිදුකරයි.", "URL": "https://sinhala.adaderana.lk/news.php?nid=87105", "Category": null, "Parent URL": null}