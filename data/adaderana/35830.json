{"Source": "Adaderana", "Timestamp": "July 16, 2013 04:10 pm", "Headline": "ව්‍යාපෘති යෝජනා අනුමත කිරීම කඩිනම් කිරීමට ලෝක බැංකු සහය ඕනෑ", "News Content": "ලෝක බැංකුව විශාල බලපෑමක් නැති කුඩා ව්‍යාපෘතිවලට වඩා ආර්ථිකයේ පරිවර්තනීය වෙනසක් කරන මහා පරිමාණ යෝජනා ක්‍රම කෙරෙහි අවධානය යොමු කළ යුතු බව ජනාධිපති මහින්ද රාජපක්ෂ මහතා පවසයි. ශ්‍රී ලංකාව, ඉන්දියාව, බංග්ලාදේශය සහ භූතානය යන රටවල් සඳහාවූ ලෝක බැංකු විධායක අධ්‍යක්ෂ මුකේෂ් ප්‍රසාද් මහතා සමඟ පැති සාකච්ජාවක දී ජනාධිපතිවරයා මෙම අදහස් පළ කර ඇත. ජනාධිපතිවරයාගේ ප්‍රකාශයට එකඟතාවය පළ කළ මුකේෂ් ප්‍රසාද් මහතා රටේ ආර්ථික, සමාජ අභිමතාර්ථ සාක්ෂාත් කර ගැනීම සඳහා ඍජුවම ඉවහල් වන වඩා විශාල සහ පරිවර්තනීය ව්‍යාපෘති කෙරෙහි අවධානය යොමු කිරීමට ලෝක බැංකුව පෙළඹී ඇති බව සඳහන් කළේය. ලෝක බැංකු අරමුදල් සම්පාදනයෙන් ක්‍රියාත්මක වූ සාර්ථක ව්‍යාපෘතියක් ලෙස කොළඹ නාගරික සංවර්ධන වැඩසටහන මෙහි දී සාකච්ජාවට ගෙන තිබේ. මෙහිදී ජනාධිපතිවරයා පෙන්වා දී ඇත්තේ මෙම ව්‍යාපෘතියෙහි ප්‍රතිඵලයක් ලෙස නගරයේ සිදුවන ජල ගැලිම් බෙහෙවින් අඩුවී ඇති බවයි. එමෙන්ම යෝජනා ක්‍රම අනුමත කිරීමේ ක්‍රියාදාමය කඩිනම් කිරීමට සහය වන ලෙස ද ජනාධිපතිවරයා ලෝක බැංකු විධායක අධ්‍යක්ෂ මුකේශ් ප්‍රසාද් මහතාගෙන් ඉල්ලීමක් ද කර ඇත.", "URL": "https://sinhala.adaderana.lk/news.php?nid=35830", "Category": null, "Parent URL": null}