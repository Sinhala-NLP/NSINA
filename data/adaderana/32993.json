{"Source": "Adaderana", "Timestamp": "April 4, 2013 11:35 am", "Headline": "පළමු තරඟයේ නයිට් රයිඩර්ට කඩුලු 6 ක ජයක්", "News Content": "මෙවර ඉන්දීය ප්‍රීමියර් ලීග් තරඟාවලියේ පළමු තරඟය කඩුලු 6 න් ජය ගැනීමට කොල්කටා නයිට් රයිඩස් කණ්ඩායම ඊයේ (03) සමත් විණි. කොල්කටා කණ්ඩායම සහ දිල්ලි ඩෙයාවිල්ස් අතර පැවති මෙම තරඟයේ කාසියේ වාසිය දිනූ කොල්කටා කණ්ඩායම පළමුව පන්දුවට පහරදීමේ අවස්ථාව දිල්ලි කණ්ඩායමට ලබා දුන්නේය. ඒ අනුව ඔවුන් නියමිත පන්දුවාර 20 අවසානයේ සියලු ක්‍රීඩකයින් දැවී ලකුණු 128 ක් ලබා ගන්නා ලදී. එහිදී දිල්ලි කණ්ඩායමේ නායක මහේල ජයවර්ධන ලකුණු 66 ක් ලබා ගැනීමට සමත් විණි. පිළිතුරු ඉනිම සඳහා පිටියට පිවිසි කොල්කටා කණ්ඩායම පන්දු වාර 18 පන්දු 4 ක් තුළ කඩුලු 4 ක් දැවී ජයග්‍රහණය වාර්තා කිරීමට සමත් විය. එහිදී ගෞතම් ගාම්භීර් ලකුණු 42 ක් ලබා ගැනීමට සමත් විණි.", "URL": "https://sinhala.adaderana.lk/news.php?nid=32993", "Category": null, "Parent URL": null}