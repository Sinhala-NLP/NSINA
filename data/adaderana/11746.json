{"Source": "Adaderana", "Timestamp": "October 26, 2010 11:15 am", "Headline": "යෝජිත පළාත් පාලන පනත් කෙටුම්පතට එරෙහිව පෙත්සම් 02 ක් ", "News Content": "පාර්ලිමේන්තුවට ඉදිරිපත් කර ඇති යෝජිත පළාත් පාලන ඡන්ද විමසීම් පනත් කෙටුම්පත ආණ්ඩුක්‍රම ව්‍යවස්ථාවට පටහැණි යැයි ප්‍රකාශ කරන ලෙස ඉල්ලා ශ්‍රේෂ්ඨාධිකරණයට පෙත්සම් දෙකක් ඉදිරිපත් වී තිබේ. පේරාදෙණිය සරසවියේ මහාචාර්ය රංජිත් අමරසිංහ සහ මහාචාර්ය නවරත්න බණ්ඩාර විසින් මෙම පෙත්සම් ඉදිරිපත් කර ඇති අතර එහි වගඋත්තරකරුවන් ලෙස නීතිපතිවරයා නම් කර ඇත. යෝජිත පනත් කෙටුම්පතින් හඳුන්වාදී ඇති මැතිවරණ ප්‍රතිපාදන නිසා සුළු පක්ෂ හා ස්වාධීන කණ්ඩායම් වලට දැඩි අසාධාරණයක් සිදුවන බව පෙත්සම්කරුවන් කියා සිටියි. මේ නිසා සුළු පක්ෂ වලට සිය නියෝජනය ලබාගැනීම දැඩි ලෙස අසීරු වන බව ද පෙත්සම්කරුවන් ශ්‍රේෂ්ඨාධිකරණයට පෙන්වා දී තිබේ. එමනිසා අදාළ පනත් කෙටුම්පත ආණ්ඩුක්‍රම ව්‍යවස්ථාවට පටහැණි යැයි ප්‍රකාශ කරන මෙන් ඉල්ලා සිටින පෙත්සම්කරුවන් එය සම්මත කිරීමට අවශ්‍ය නම් පාර්ලිමේන්තුවේ 2/3 බහුතරයක් සහ ජනමත විචාරණයක් සඳහා යොමුකරන ලෙසට නියෝගයක් පනවන ලෙස පෙත්සම්කරුවන් ශ්‍රේෂඨාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=11746", "Category": null, "Parent URL": null}