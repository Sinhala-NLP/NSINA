{"Source": "Adaderana", "Timestamp": "March 4, 2014 03:12 pm", "Headline": "කුමන අයුරින් පැවැතියත් ත්‍රස්තවාදය ආරක්ෂාවට තර්ජනයක්", "News Content": "ලොව කොතැනක හෝ කවර ආකාරයකින්, කවර මුහුණුවරකින්, පැවතියද ත්‍රස්තවාදය සියලු ජාතීන්ගේ සාමූහික ආරක්ෂාවට තර්ජනයක් බව ජනාධිපති මහින්ද රාජපක්ෂ මහතා පවසයි. එහෙත් ත්‍රස්තවාදය යළි නොනැගිටින බවට සහතික කරගැනීම අත්‍යවශ්‍ය කරුණක් බව ජනාධිපතිවරයා සඳහන් කළේය. විශේෂයෙන් ත්‍රස්තවාදී සංවිධාන සතුව අන්තර්ජාතිකව විශාල වශයෙන් පැතිරුණු ශාඛා ජාලයක් පවතින අතර නිරන්තරයෙන් ඒ පිළිබඳව සුපරික්ෂාකාරීව සිටීම අත්‍යවශ්‍ය බව ජනාධිපතිවරයා සඳහන් කළේය. තුන්වැනි බිම්ස්ටෙක් රාජ්‍ය නායක සමුළුවේ සමාරම්භක උත්සවය අමතරමින් ජනාධිපති මහින්ද රාජපක්ෂ මහතා මෙම අදහස් පළ කර තිබේ. බෙංගාල ප්‍රවේශ කලාපයේ ජාතීන් අතර සහයෝගීතාව වැඩිදියුණු කිරීමට කැපී පෙනෙන ප්‍රගතියක් අත්කරගෙන තිබීම පිළිබඳ සතුටට පත් වන බව මෙහිදී අදහස් දැක්වු ජනාධිපතිවරයා සඳහන් කළේය. බිම්ස්ටේක් සාපේක්ෂව වශයෙන් තරුණ කලාපීය සංවිධානයක් වන අතර එය පූර්ණ ධාරිතාව ළඟා කර ගැනීමට ප්‍රමාණවත් කාලයක් එයට ලබාදිය යුතු බව ද ජනාධිපතිවරයා මෙහිදී සඳහන් කර ඇත. වත්මන් සමුළුවේ දී ඇති කරගන්නා එකඟතාවන් සහ සහයෝගීතාව තවදුරටත් වර්ධනය කරගැනීමට හා අපගේ සාමූහික පැවැත්මේ හැකියාවන් ගවේෂණයට දායක වනු ඇති බවට තමන් විශ්වාසය පළ කරන බව ද ජනාධිපතිවරයා මෙහිදී පවසා ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය.", "URL": "https://sinhala.adaderana.lk/news.php?nid=41535", "Category": null, "Parent URL": null}