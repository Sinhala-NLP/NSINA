{"Source": "Adaderana", "Timestamp": "January 20, 2017 03:05 pm", "Headline": "  ජපන් ජාත්‍යන්තර බැංකුවත් ශ්‍රී ලංකාව ඉහළින් තැබීමට තීරණය කරයි ", "News Content": "ජපාන ජාත්‍යන්තර සහයෝගීතා බැංකුව, ශ්‍රී ලංකාව පිළිබඳ වර්ගීකරණය ඉහළ නැංවීමට තීරණය කර ඇති බව එහි සභාපති තදහෂි මයෙදා මහතා පවසයි.ඩවොස් නුවර ලෝක ආර්ථික සමුළු කේන්ද්‍රස්ථානයේ දී ශ්‍රී ලංකා අග්‍රාමාත්‍ය රනිල් වික්‍රමසිංහ මහතා හමුවෙමින් මයෙදා මහතා වැඩිදුරටත් පැවසූයේ ශ්‍රී ලංකාවේ සංවර්ධන ක්‍රියාවලීන් සඳහා තම බැංකුව පූර්ණ සහය ලබා දෙන බවයි.ඉදිරියේදී ශ්‍රී ලංකාව, ජපානය සහ ඉන්දියාව එක්ව තෛපාර්ශවික ව්‍යාපාර සිදුකිරීමේ අවශ්‍යතාව හා හැකියාව පිළිබඳව ද මේ සාකච්ඡාවේ දී අදහස් හුවමාරු කර ගැනිණි.මේ අතර නෝර්වේ රාජ්‍ය සහ ශ්‍රී ලංකාව අතර ද්විපාර්ශවික සබඳතා තව තවත් ශක්තිමත් කරලීම සඳහා ගත යුතු ක්‍රියා මාර්ග සම්බන්ධව නොර්වේ අගමැතිනි අර්නා සොල්බර්ග් (HE Erna Solberg) මහත්මිය සහ ශ්‍රී ලංකා අග්‍රාමාත්‍ය රනිල් වික්‍රමසිංහ මහතා අතර අදහස් හුවමාරු කර ගන්නා ලදී.ඩවොස් ලෝක ආර්ථික සමුළු කේන්ද්‍රස්ථානයේ දී දෙරටේ අග්‍රාමාත්‍යවරුන් අතර විශේෂ සාකච්ඡාවක් පැවති අතර, දැනට ක්‍රියාත්මක වන ද්විපාර්ශවික වැඩසටහන් හා සැලසුම් පිළිබඳව ද සමාලෝචනයක් මෙහිදී සිදු විය.යුද්ධයෙන් පීඩාවට පත් වූ ප්‍රදේශයන්හි ආර්ථිකය හා ජන ජීවිතය නගා සිටුවීම උදෙසා විශේෂ වැඩපිළිවෙළක් දියත් කිරීමේ අවශ්‍යතාව මෙහිදී වික්‍රමසිංහ මහතා පෙන්වා දුන්නේය.තාක්‍ෂණ පරිනාමණය සම්බන්ධයෙන් ද මේ සාකච්ඡාවේ දී අවධානය යොමු විය.මේ අතර ශ්‍රී ලංකාව සහ වියට්නාමය අතර ද්විපාර්ශවික වෙළද ආර්ථික හා සමාජයීය සබඳතා ශක්තිමත් හා පුළුල් කරලීම සම්බන්ධව වියට්නාම් අග්‍රාමාත්‍ය නයෙන් ෂුආන් පක් (HE Mr. Nguyen Xuan Phuc) මහතා සහ ශ්‍රී ලංකා අග්‍රාමාත්‍ය රනිල් වික්‍රමසිංහ මහතා අතර ඩවොස් නුවර ලෝක ආර්ථික සමුළු කේන්ද්‍රස්ථානයේ දී සාකච්ඡා පැවැත්විණි.දෙරටටම පොදු සංස්කෘතික ලක්‍ෂණයන් හා සම්ප්‍රදායන් පදනම් කර ගනිමින් හඳුනා ගන්නා සුවිශේෂී ක්ෂේත්‍රයන්හි මේ සබඳතා ශක්තිමත් කර ගැනීම වඩාත් සුදුසු බව මෙහිදී අවධාරණය කෙරිණි.ලබන අප්‍රේල් මාසයේ ශ්‍රී ලංකා අග්‍රාමාත්‍ය රනිල් වික්‍රමසිංහ මහතාගේ වියට්නාම් නිල සංචාරය අවස්ථාවේ දී ශ්‍රී ලංකාව සමග අවබෝධාත්මක ගිවිසුම් කීපයක් අත්සන් කිරීමට අපේක්‍ෂා කරන බව වියට්නාම් අග්‍රාමාත්‍යවරයා පැවසීය.දෙරටේ සම්බන්ධතා වැඩි දියුණු කිරීමේ අරමුණින් ඉහළ පෙළේ ඒකාබද්ධ කොමිසමක් පත් කිරීමේ හැකියාව පිළිබඳව ද මෙහිදී සාකච්ඡා පවත්වන ලදී.මේ අතර ජාත්‍යන්තර කීර්තියක් දිනූ ව්‍යවසාය ප්‍රධානීන් සහ ව්‍යාපාරිකයන් රැසක් ඩවොස් නුවර ලෝක ආර්ථික සමුළුව අතරතුර ශ්‍රී ලංකා අග්‍රාමාත්‍ය රනිල් වික්‍රමසිංහ මහතා ඇතුළු ශ්‍රී ලංකා දූත පිරිස හමුවී ශ්‍රී ලංකාවේ ආයෝජනය කිරීම සම්බන්ධව අදහස් හුවමාරු කර ගත්හ.හින්දුජා සමූහ ව්‍යාපාරයේ සම සභාපති ගෝපිචාන්ද් පී හින්දුජා (Mr. Gopichand P. Hinduja) මහතා තෙල් පිරිපහදු සඳහා ශ්‍රී ලංකාවේ ආයෝජනය කිරීමට සූදානම් බව පැවසීය. ඊට අමතරව ප්‍රවාහන හා සංචාරක ක්ෂේත්‍රයන් සම්බන්ධයෙන් ද තම සමාගම උනන්දුවක් දක්වන බව ඔහු පෙන්වා දුන්නේය.ස්ටෑන්ඩර්ඩ් චාටඩ් බැංකුවේ සභාපති ජොසෙ විනාල්ස් (Mr. Jose Vinals) මහතා පැවසූයේ ශ්‍රී ලංකාවේ සංවර්ධන ක්‍රියාදාමයන්ට ප්‍රායෝගිකව සම්බන්ධ වීමට තම බැංකුව සූදානම් බවයි. ස්ටෑන්ඩර්ඩ් චාර්ටඩ් බැංකුව විසින් ලබන මාර්තුවේ ලන්ඩන් නුවර දී ඉහළ පෙළේ ශ්‍රී ලංකා ව්‍යාපාරික සමුළුවක් සංවිධානය කරන බව ද සභාපතිවරයා පැවසීය.ලෝකයේ විශාලතම වානේ නිෂ්පාදන සමාගමක් වන ආර්සලර් මිටාල් සමාගමේ සභාපති හා ප්‍රධාන විධායක නිලධාරී ලක්‍ෂ්මි එන්. මිටාල් (Mr. Lakshmi N Mittal) මහතා අග්‍රාමාත්‍ය රනිල් වික්‍රමසිංහ මහතා හමුවෙමින් ශ්‍රී ලංකාව තුළ නිර්මාණය වන අනාගත ආයෝජන අවස්ථාවන් පිළිබඳව සාකච්ඡා කළේය. ඩුබායි ජාත්‍යන්තර ආයෝජන සංස්ථාවේ ප්‍රධාන විධායක නිලධාරී අල්ශා ඉබානි (HE Mr. Alsha Ibani) මහතා ද වික්‍රමසිංහ මහතා ප්‍රධාන දූත පිරිස හමුවූ අතර, ජාත්‍යන්තර තලයේ ක්ෂේත්‍ර ගණනාවක තමන් සිදු කර ඇති ආයෝජනයන් පිළිබඳව කරුණු පැහැදිලි කළේය. ශ්‍රී ලංකාවේ ආයෝජන අවස්ථාවන් පිළිබඳව ද මෙහිදී සාකච්ඡා කෙරිණි.ජීඊ ප්‍රවාහන සමාගමේ සභාපතිනි සහ ප්‍රධාන විධායක නිලධාරිනී ජැමී මිලර් (Ms. Jamie Miller) මහත්මිය ශ්‍රී ලංකා දූත පිරිස හමුවේ පැවසූයේ ශ්‍රී ලංකාව සමග සමීපව කටයුතු කරමින් ආයෝජනයන් සිදු කරලීමට තමන් කැමැත්තෙන් සිටින බවයි.මේ අතර නවසීලන්තය සහ ශ්‍රී ලංකාව අතර නිදහස් වෙළඳ ගිවිසුමක් ඇති කරලීම මෙන්ම, දෙරට අතර නව වෙළඳ සහ ආයෝජන අවස්ථා හඳුනා ගැනීම සඳහා දැනට පැවැත්වෙන මූලික සාකච්ඡාවන් වර්ධනාත්මක තලයකට එළැඹ ඇති බව නවසීලන්ත වෙළඳ අමාත්‍ය ටොඩ් මැක්ලේ (Hon. Todd McClay) මහතා පැවසීය.ඩවොස් නුවර ලෝක ආර්ථික සමුළු කේන්ද්‍රස්ථානයේ දී ශ්‍රී ලංකා අග්‍රාමාත්‍ය රනිල් වික්‍රමසිංහ මහතා සමග සාකච්ඡා පවත්වමින් මැක්ලේ මහතා වැඩිදුරටත් පැවසූයේ කඩිනමින්ම නවසීලන්ත ඉහළ පොළේ වෙළෙඳ නියෝජිත පිරිසක් ශ්‍රී ලංකාවේ සංචාරය කිරීමට පැමිණෙන බවයි.පොදු රාජ්‍ය මණ්ඩලය තුළ වෙළඳ සහ ආර්ථික සබඳතා ශක්තිමත් කරලීම වෙනුවෙන් අනුගමනය කළ යුතු ක්‍රියා මාර්ගයන් පිළිබඳව ද මේ සාකච්ඡාවේ දී අවධානය යොමු කෙරිණි.නවසීලන්තය සහ ශ්‍රී ලංකාව අතර තානාපති සම්බන්ධතා ආරම්භ කිරීම පිළිබඳව ද අදහස් හුවමාරු කර ගැනිණි. දෙරට අතර වෙළඳ, ආර්ථික මෙන්ම ද්විපාර්ශවික සබඳතා පුළුල් කරලීම සඳහා තානාපති සම්බන්ධතාවන් ශක්තිමත් පදනමක් වනු ඇති බව ද අවධාරණය කර තිබේ.මේ අතර ආර්ථිකය නිවැරදි මාවතකට ගෙන, මූල්‍ය විනයක් සහිත රාජ්‍යයක් නිර්මාණය කරලීම උදෙසා ශ්‍රී ලංකාව අනුගමනය කරන නව පිළිවෙත අතිශයින් අගය කරන බව ජාත්‍යන්තර මුල්‍ය අරමුදලේ කළමනාකරණ අධ්‍යක්‍ෂිකා ක්‍රිස්ටීන් ලගාර්ඩි (Madam Christine Lagarde) මහත්මිය පැවසුවාය.ඒ සඳහා ශ්‍රී ලංකා රජය ප්‍රදර්ශනය කළ කැපවීම සම්බන්ධයෙන් ද ලගාර්ඩ් මහත්මිය ප්‍රසාදය පළ කළේය.ශ්‍රී ලංකාව නැවතත් ආර්ථික වශයෙන් ඉහළ තලයකට නැංවීමේ ක්‍රියාන්විතය ඉදිරියට ගෙන යද්දී අනපේක්‍ෂිත අභියෝගයකට මුහුණ දීමට සිදු වී ඇති බව අග්‍රාමාත්‍ය වික්‍රමසිංහ මහතා පෙන්වා දුන්නේය. ඒ, වසර 15 කට පසුව එළැඹෙන දරුණුතම නියඟයට ශ්‍රී ලංකාව මුහුණ පාන්නට සිදුවී ඇති නිසා ආර්ථික වර්ධනයේ බලාපොරොත්තු ප්‍රතිඵල ලබා ගැනීම අසීරු වීම බව වික්‍රමසිංහ මහතා පැවසීය. නියඟය නිසා ශ්‍රී ලංකාවේ ආර්ථිකයට සිදුවන බලපෑම දැන් තක්සේරු කරමින් සිටින බව මුදල් අමාත්‍ය රවි කරුණානායක මහතා ප්‍රකාශ කළේය.මේ අතර ශ්‍රී ලංකා අග්‍රාමාත්‍ය රනිල් වික්‍රමසිංහ, ඉන්දීය ප්‍රවාහන හා මහාමාර්ග අමාත්‍ය නිතින් ගද්කාරි (Hon. Nithin Gadkari) සහ ඉන්දියාවේ අන්ද්‍ර ප්‍රදේශ මහ ඇමති චන්ද්‍රබාබු නායිඳු (Hon. N. Chandrababu Naidu) අතර විශේෂ සාකච්ඡාවක් ඩවොස් නුවර ලෝක ආර්ථික සමුළු කේන්ද්‍රස්ථානයේ දී පැවැත්විණි.ශ්‍රී ලංකාවේ මහා මාර්ග සංවර්ධනය සඳහා ඉන්දියානු සහය ලබා ගැනීම සහ ශ්‍රීලංකාව සහ අන්ද්‍ර ප්‍රදේශය අතර ආර්ථික හා වෙළඳ සම්බන්ධතා තහවුරු කර ගැනීම පිළිබඳවත් මෙහිදී සාකච්ඡා කර තිබේ.ආන්ද්‍ර ප්‍රදේශය සමග ඒකාබද්ධ ව්‍යාපාර ආරම්භ කිරීම, උද්‍යාන විද්‍යා සහ අභ්‍යන්තර ධීවර කර්මාන්තය පිළිබඳ අන්ද්‍ර ප්‍රදේශ විශේෂඥයන්ගෙන් උපදේශ ලබා ගැනීම සම්බන්ධයෙන් ද මෙහිදී අදහස් හුවමාරු කර ගැනිණි.අතීතයේ සිට ශ්‍රී ලංකාව සමග පැවති සම්බන්ධතා තව තවත් ශක්තිමත් කිරීමටත්, ශ්‍රී ලංකාව වෙත පූර්ණ සහය ලබා දීමටත් තමන් කටයුතු කරන බව ගද්කාරි අමාත්‍යවරයා සහ නායිඳු මහ ඇමතිවරයා පැවසූහ.", "URL": "https://sinhala.adaderana.lk/news.php?nid=68342", "Category": null, "Parent URL": null}