{"Source": "Adaderana", "Timestamp": "June 8, 2013 08:48 am", "Headline": "සබරගමු සිසුන්ගෙන් පෙත්සම් 4ක්", "News Content": "ශිෂ්‍යභාවය අහෝසි කිරීමට එරෙහිව සබරගමු විශ්ව විද්‍යාලයේ සිසුන් සිව්දෙනෙකු විසින් අභියාචනාධිකරණය හමුවේ පෙත්සම් 04ක් ගොනුකර තිබේ. ඊ.එම් හසිත ප්‍රභාත්, ටී.එච්. නුවන් චින්තක, සම්පත් ගුණසේකර , දමයන්ත කුමාර යන සිසුන් 4 දෙනා රිට් පෙත්සම් 04 ගොනු කර ඇති බව සඳහන්ය. සබරගමු විශ්ව විද්‍යාලය, එහි උපකුලපති සහ පාලක මණ්ඩලය එම පෙත්සම්වල වගඋත්තරකරුවන් ලෙස නම්කර ඇත. විශ්ව විද්‍යාලයේ ශිෂ්‍ය සංගමය, නීත්‍යානුකූල ශිෂ්‍ය සංගමයක් වන අතර එහි වැඩකටයුතු කරගෙන යාමට විශ්ව විද්‍යාලයේ උපකුලපතිවරයා අවස්ථාව ලබා නොදෙන බව එම පෙත්සම් මගින් පෙන්වාදී ඇතැයි සඳහන්ය. පසුගිය මාර්තු 12 වන දින ශිෂ්‍ය සංගමයේ රැස්වීමක් පැවති අතර ඊට බාහිර පුද්ගලයෙකුට ආරාධනා කිරීම, එදින රැස්විම රාත්‍රී 08.00ට පෙර අවසන් නොකිරීම යන චෝදනා මත විනයානුකූල පරීක්ෂණයක් පැවැත්වූ බව අදාළ පෙත්සම්වලින් ප්‍රකාශ කර ඇත. එම විනයානුකූල පරීක්ෂණය සඳහා නීතීඥවරයෙකුගේ සහය ලබා ගැනීමට තමන්ට අවස්ථාව ලබා නොදුන් බව ද එම සිසුන් සිය පෙත්සම්වල සඳහන් කර තිබේ. අදාළ විනයානුකූ ක්‍රියාමාර්ගය අයුක්ති සහගත බැවින් එම තීරණය වෙනස් කිරීම සඳහා රිට් ආඥාවක් නිකුත් කරන්නැයි එම සිසුන් අභියාචනාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=34727", "Category": null, "Parent URL": null}