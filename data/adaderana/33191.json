{"Source": "Adaderana", "Timestamp": "April 11, 2013 01:33 pm", "Headline": " පොලිස් නිලධාරීන්ට එරෙහිව මන්ත්‍රීගෙන් පැමිණිල්ලක්", "News Content": "මිහින්තලේ ප්‍රාදේශීය සභා මන්ත්‍රීවරයෙකු විසින් මිහින්තලය පොලීසියේ නිලධාරීන් සිව් දෙනෙකුට එරෙහිව මානව හිමිකම් කොමිසමට පැමිණිල්ලක් ඉදිරිපත් කර තිබේ. මිහින්තලේ ප්‍රාදේශීය සභාවේ එක්සත් ජනතා සන්ධාන මන්ත්‍රීවරයෙකු වන අනිල් පුෂ්පානන්ද මහතා විසින් ශ්‍රී ලංකා මානව හිමිකම් කොමිසන් සභාවේ අනුරාධපුර කාර්යාලයට ලිඛිතව මෙම පැමිණිල්ල සිදුකර ඇති බව සඳහන්ය. අසත්‍ය චෝදනා නගමින් පාසල් සිසුවකු වන තම පුත්‍රයා අත්අඩංගුවට ගෙන පහර දී අධිකරණය මගින් බන්ධනාගාර ගතකිරීමට කටයුතු කිරීම, එම සිද්ධිය හරහා මහජන නියෝජිතයෙකු වන තමා හට අපහාස වන ආකාරයේ ප්‍රකාශ මාධ්‍ය වෙත නිකුත් කිරීම යන චෝදනා සම්බන්ධයෙන් පොලිස් නිලධාරීන්ට එරෙහිව පැමිණිල්ල ඉදිරිපත් කර තිබේ. මිහින්තලේ පොලීසියේ හිටපු වැඩ බලන පොලිස්ථානාධිපතිවරයා, මිහින්තලේ පොලීසියේ අපරාධ විමර්ශන අංශයේ ස්ථානාධිපතිවරයා, උප පොලිස් පරීක්ෂකවරයෙකු සහ පොලිස් කොස්තාපල්වරයෙකුට එරෙහිව මන්ත්‍රීවරයා මෙම පැමිණිල්ල සිදු කර ඇති බව සඳහන්ය. තමාට සිදු වූ අසාධාරණය වෙනුවෙන් පරීක්ෂණයක් පවත්වා අවශ්‍ය ක්‍රියාමාර්ග ගන්නා ලෙස සහ තමා සහ තම පුත්‍රයාගේ මානව හිමිකම් කඩවීම හේතුවෙන් වගඋත්තරකරුවන්ගෙන් වන්දි ලබා දෙන ලෙස මන්ත්‍රීවරයා මානව හිමිකම් කොමිසමෙන් ඉල්ලා තිබේ.", "URL": "https://sinhala.adaderana.lk/news.php?nid=33191", "Category": null, "Parent URL": null}