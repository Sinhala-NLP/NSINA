{"Source": "Adaderana", "Timestamp": "May 25, 2010 08:44 am", "Headline": "වාරි මාර්ග සංවර්ධනයට ජපානයේ පූර්ණ සහය", "News Content": "ශ්‍රි ලංකාවේ වාරි මාර්ග සංවර්ධනය සහ ජල කළමනාකරණ වැඩසටහන් විධිමත් කරලීම සඳහා ජපාන රජය පූර්ණ සහයෝගය ලබාදීමට එකඟතාවය පළ කර තිබේ. ශ්‍රි ලංකාවේ ජපාන තානාපති කුනියෝ ටකාෂී වාරිමාර්ග හා ජලසම්පත් කළමනාකරණ අමාත්‍ය නිමල් සිරිපාල ද සිල්වා මහතා හමුවු අවස්ථාවේ මේ පිළිබඳව දැනුම් දී ඇති බව වාර්තා වේ. ජපාන තානාපතිවරයා හා අමාත්‍ය නිමල් සිරිපාල ද සිල්වා මහතා පසුගියදා විශේෂ සාකච්ඡාවක් පවත්වනු ලැබීය. ශ්‍රි ලංකාව ඉදිරියේදී ආසියානු රටවල් අතර විශිෂ්ඨ සංවර්ධනයක් අත්පත් කරගන්නා රාජ්‍යයක් වශයෙන් කැපී පෙනෙන බව එහිදි අදහස් දැක්වු ජපාන තානාපති කුනියෝ ටකාෂී මහතා ප්‍රකාශ කළේය. එම නිසා ශ්‍රි ලංකාවේ වාරිමාර්ග හා ජල කළමනාකරණ ක්ෂේත්‍රයට අවශ්‍ය සහයෝගය ජපාන රජය නොපැකිලිව ලබාදෙන බව තානාපතිවරයා අමාත්‍ය නිමල් සිරිපාල ද සිල්වා මහතාට දැනුම් දී තිබේ.", "URL": "https://sinhala.adaderana.lk/news.php?nid=8610", "Category": null, "Parent URL": null}