{"Source": "Adaderana", "Timestamp": "January 16, 2019 09:53 am", "Headline": "යාපනය අහස හැඩ කළ සැණකෙළියක්", "News Content": "තෛපොංගල් දින උත්සවයට සමගාමීව සෑම වසරකම පාහේ පවත්වන යාපනය සරුංගල් සැණකෙළිය යාපනය ප්‍රදේශවාසීන්ගේ සහභාගීත්වයෙන් යාපනය වැල්වැටිතුරෙයි විග්නේශ්වරා ක්‍රීඩාංගනයේ පැවැත්විය. යාපනය දිස්ත්‍රික් ලේකම් කාර්යාලය, උතුරු පළාත් සභා අධ්‍යාපන හා ක්‍රීඩා අමාත්‍යාංශය ඒකාබද්ධව ඊයේ(15) මෙම සරුංගල් සැණකෙළිය පැවැත්වීමේ කටයුතු සංවිධානය කොට තිබිණ. වෙහෙසට පත් වූ ගොවියාගේ හා ධීවරයාගේ විඩාව සංසිඳවා ගැනීමේ අරමුණින් සම්ප්‍රදායක් ලෙස සරුංගල් සැණකෙලිය පවත්වන බැව් යාපනය වැල්වැටිතුරෙයි ජනතාව පැවසීය. කරත්ත,මාළිගාවන්,සත්ව රූප ආදී විවිධ අනුරූ ආකාරයට ඉතා විශාල ප්‍රමාණයේ සරුංගල් රැසක් සරුංගල් සැණකෙළිය වෙනුවෙන් සකස් කොට තිබිණ. නයිලෝන් ලණු ආධාරයෙන් විශාල ප්‍රමාණයේ සරුංගල් ඉහළ නංවනු ලැබු අතර සෑම වසරකම ජනවාරි මාසයේ සරුංගල් සැණකෙළිය පවත්වයි. සරුංගල් සැණකෙළියට විශාල පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=102413", "Category": null, "Parent URL": null}