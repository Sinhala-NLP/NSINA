{"Source": "Adaderana", "Timestamp": "March 26, 2018 10:10 pm", "Headline": "ඉගෙන ගන්න පාසලක් ඉල්ලා දස හැවිරිදි දැරියක් විරෝධතාවයක", "News Content": "ඒඩ්ස් භීතියක් හේතුවෙන් පාසැල අහිමි වූ කුඩා දැරියක් ඊයේ (25) පෙරවරුවේ සිට පස්වරුව දක්වා ගම්පහ කලාප කාර්යාලය ඉදිරිපිට විරෝධතාවයක නිරත වී තිබේ. මේ දැරිය ගම්පහ ගනේමුල්ල් කුඩා බොල්ලත ශ්‍රී සුමංගල විදුහලේ අධ්‍යාපනය ලැබූ අතර එහි බලධාරින්ගේ ක්‍රියා කලාපය හේතුවෙන් පසුගිය මස 20 වැනි දින සිට පාසල් ගමන අහිමි වී ඇත. මේ දැරිය මේ වසරේ ශිෂත්ව විභාගයට පෙනී සිටීමට නියමිත අතර එක වසරේ සිට මේ දක්වා දැරිය පන්තියේ පළමුවෙනියා වීමද විශේෂයකි. පසුගිය වසරේද පෙබරවාරි මාසයේ මේ දැරියට පාසැල අහිමි වූ අතර එහිදී ශ්‍රී ලංකා මානව හිමිකම් කොමිසම මැදිහත්ව දැරියට පාසල් යාමේ අවස්ථාව උදා කර දුන් අතර, මේ දැරියට නැවත කිසිදු හිරිහැරයක් සිදු නොවන තැනට වග බලා ගන්නා බව විදුහල්පතිවරයා පොරොන්දු වී ඇත. එහෙත් පසුගිය 20 වැනි දින විදුහල්පතිවරයා ඉකුත් වසරේ සිදුවීම් පෙන්වා දැරිගේ පාසල් ගමන අහිමි කළ අතර අවස්ථා කීපයකදීම දැරියට අපහාස කර ඇති බවද දැරියගේ මව පැවසුවාය. විදුහල්පතිවරයා අද දිනයේ සාකච්ඡාවකට කැඳවා තිබුණත් ඔහු පැමිණි යතුරු පැදියද කලාප කාර්යාලයේ තබා හොර පාරෙන් පැන යාම අනුමත ක‍‍‍‍‍‍‍ළ නොහැකි බව මෙම දැරියගේ භාරකරුවැන් පැවසීය.", "URL": "https://sinhala.adaderana.lk/news.php?nid=86406", "Category": null, "Parent URL": null}