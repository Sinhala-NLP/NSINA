{"Source": "Adaderana", "Timestamp": "December 8, 2018 10:13 am", "Headline": "බස්-කන්ටේනර් අනතුරකින් තිදෙනෙක්ට තුවාලයි", "News Content": "ත්‍රිකුණාමලයේ සිට කොළඹ බලා ධාවනය වෙමින් තිබූ ලංගම බස් රථයක් සහ විදේශීය ළූණු තොගයක් ප්‍රවාහනය කරමින් තිබූ කන්ටේනර් රථයක් කුරුණෑගල දඹුල්ල ප්‍රධාන මාර්ගයේ ගලේවෙල කනාදන ප්‍රදේශයේදී අද(08) දින අලුයම 7.15 ට පමණ මුහුණට මුහුණ ගැටී තිබේ. කන්ටේනර් රථය මාර්ගයෙන් ඉවතට පැන වෙළඳසැලකට කඩාවැදී පුද්ගලයින් තිදෙනෙකු තුවාල ලබා ඇතැයි ගලේවෙල පොලීසිය පැවසිය. අනතුරින් තුවාල ලබා ඇත්තේ බස් රථයේ රියැදුරු සහ මගීන් දෙදෙනෙකු බව පොලීසිය සඳහන් කළේය. බස් රථය අධික වේගයෙන් පැමිණීමත් නිසා පැවති අයහපත් කාලගුණික තත්වය හේතුවෙන් මාර්ගය ලිස්සා යාමෙන් මෙම අනතුර සිදුවී ඇතැයි පොලීසිය පැවසීය. රථය මාර්ගයෙන් ඉවතට පැන අසල තිබූ වෙළඳසැලකට ද හානි සිදු කරමින් නැවතී තිබුණු බව පොලීසිය සඳහන් කළේය. රථ දෙකේ රියදුරන් අත්අඩංගුවට ගෙන තිබේ. සිද්ධිය සම්බන්ධයෙන් ගලේවෙල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=100439", "Category": null, "Parent URL": null}