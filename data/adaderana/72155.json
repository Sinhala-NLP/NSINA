{"Source": "Adaderana", "Timestamp": "April 17, 2017 02:32 pm", "Headline": "තණමල්විල සැරිසරන වන අලි අල්ලන්න මෙහෙයුම්", "News Content": "තණමල්විල ප්‍රදේශයේ මේ දිනවල සැරිසරන වන අලීන් දෙදෙනා අල්ලා ගැනීමට වනජීවි සංරක්ෂණ දෙපාර්තමේන්තුවේ නිලධාරීන් මෙහෙයුමක් ආරම්භ කර ඇති බව තිරසර සංවර්ධන හා වනජීවී නියෝජ්‍ය අමාත්‍ය සුමේධා ජී ජයසේන මහත්මිය පවසයි. එම වන අලීන් දෙදෙනා පසුගිය දිනවල මීගස්වැව, නිකවැව,කිවුල්ආර, නෙළුවයාය යනාදී ප්‍රදේශවල මිනිසුන් ලුහුබැඳ ගොස් ප්‍රහාර එල්ල කරන බවට ලද තොරතුරුවලට අනුව අදාළ පියවර ගෙන ඇති බව සඳහන්වේ. එම ප්‍රදේශවල ජනතාවගේ ආරක්ෂාව තහවුරු කර ගැනීම සම්බන්ධයෙන් පැවති සාකච්ඡාවකදී අමාත්‍යවරිය විසින් වනජීවී සංරක්ෂණ දෙපාර්තමේන්තුවේ නිලධාරීන්ට උපදෙස් ලබා දී තිබේ. අදාළ වනඅලි ප්‍රහාරයෙන් පුද්ගලයින් දෙදෙනෙකු මියගොස් ඇති අතර එක් අයෙකු තුවාල ලබා ඇති බව සඳහන්වේ. මියගිය පුද්ගලයින්ගෙන් එක් අයෙක් වෙනුවෙන් රුපියල් ලක්ෂ 5ක වන්දි මුදලක් ලබා දීමට කටයුතු කරන බවද අමාත්‍යවරිය එහිදී ප්‍රකාශ කළ බව එම දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=72155", "Category": null, "Parent URL": null}