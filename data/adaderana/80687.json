{"Source": "Adaderana", "Timestamp": "November 28, 2017 06:26 pm", "Headline": "විනය කැඩූ කෝප් කමිටු සාමාජිකයින්ට දඬුවම් කරන හැටි ඒකාබද්ධය කියයි", "News Content": "බැදුම්කර ගණුදෙණුවට සම්බන්ධ පාර්ශ්ව සමඟ සාකච්ඡා කළ කෝප් කමිටු සාමාජිකයින්ට අපරාධ නීතිය යටතේ දඬුවම් හිමිවිය යුතු බව ඒකාබද්ධ විපක්ෂය පවසයි. ඒකාබද්ධ විපක්ෂයේ ආර්ථික පර්යේෂණ ඒකකය අද(28) කොළඹදී කැඳවා තිබූ මාධ්‍ය හමුවකදී එහි සාමාජිකයින් මේ බව සඳහන් කළේය. ඉතිහාසයේ නොවූ විරූ ලෙස සිදුව ඇති මහා බැඳුම්කර වංචාව නිසා මෙරට ආර්ථිකය ගොඩ ගත නොහැකි තත්ත්වයකට පත්ව ඇති බවත්, මේ නිසා ණය පොලී අනුපාතය සියයට 100 කටත් වඩා ඉහළ ගොස් ඇති බව ද පාර්ලිමේන්තු මන්ත්‍රී බන්දුල ගුණවර්ධන මහතා සඳහන් කරයි. මුලික වශයෙන් බැඳුම්කර සිදුවීමෙන් පසු ලංකාවේ පොලී අනුපාතයට සිදුව ඇති බලපෑම, රුපියලේ අගයට සිදුව ඇති බලපෑමථ ඉතිරුම් හා අයෝජන අනුපාතය යන ප්‍රධාන අංශ 4 තුළින් මෙහි අලාභයන් නිරූපණය වන බව ද ගුණවර්ධන මහතා පවසයි. කෙසේ වෙතත් පසුගිය වසර 3 ක කාලය තුළ දී රුපියල් බිලියන 1500 - 2000 ක් පමණ ආවස්ථික අලාභයක් සිදුව ඇති බව ද ඔහු වැඩිදුරටත් කියා සිටියේය. ඇතිව තිබෙන මෙම තත්ත්වය හමුවේ පොලිය ඉහළ යෑමෙන් විශාල වශයෙන් ව්‍යාපාරික ආයතන හිමියන් පවා ණය ගෙවා ගැනීමට නොහැකිව සියදිවි නසා ගැනීමට පත්ව තිබෙන බව ද බන්දුල ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=80687", "Category": null, "Parent URL": null}