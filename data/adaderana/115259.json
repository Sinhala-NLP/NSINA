{"Source": "Adaderana", "Timestamp": "July 29, 2019 11:36 am", "Headline": "ඉස්ලාමීය බෙදුම්වාදීන්ගෙන් සිවිල් වැසියන් ඉලක්ක කර මාරාන්තික ප්‍රහාරයක්", "News Content": "නයිජීරියාවේ බෝර්නෝ ප්‍රදේශයේ එල්ල වූ ප්‍රහාරයකින් සිවිල් වැසියන් 65 දෙනෙකු පමණ මියගොස් තිබේ. අවමංගල්‍යය උත්සවයකට සහභාගී වී යළි පැමිණෙමින් සිටි පිරිසක්ද ප්‍රහාරයේ ඉලක්කය වී තිබුණි. නයිජීරියාවේ ඊසාන දිග බෝර්නෝ ප්‍රදේශයේදී සිවිල් වැසියන් ඉලක්ක කර මාරාන්තික ප්‍රහාරයක් එල්ල විය. ප්‍රහාරය පිටුපස ඉස්ලාමීය බෙදුම්වාදීන් සිටින බවට බලධාරීන් සැක පළකරයි. විදෙස් මාධ්‍ය වාර්තා කළේ මෑත වසරවල සිවිල් වැසියන්ට එල්ල වූ මාරාන්තික ප්‍රහාරවලින් එකක් ලෙස මෙය සැළකෙන බවයි. ප්‍රහාරයේ වගකීම මෙතෙක් කිසිවෙක් භාරගෙන නැහැ. කෙසේ වෙතත් ප්‍රදේශය නිතර බොකෝහරාම් සහ බටහිර අප්‍රිකාවේ ISWA නම් ඉස්ලාමීය බෙදුම්වාදී සංවිධානවල ප්‍රහාරයන්ට ලක්වන බව සඳහන් වෙයි. මියගිය පිරිස අතුරින් 21 දෙනෙකු මරණයට පත්ව ඇත්තේ අවමංගල්‍යය උත්සවයකට සහභාගී වී යළි පැමිණෙමින් සිටි අතරතුරයි. සෙසු 44 දෙනා කල්ලි ගැසී ආරක්ෂා වීමට උත්සහ කළ අවස්ථාවේදී ඝාතනය කර තිබේ. මේ අතර නයිජිරියානු ජනාධිපති මොහොමදු බුහාරි සිවිල් වැසියන් ඉල්ලක් කර එල්ල කළ මෙම මාරාන්තික ප්‍රහාරය හෙළාදැක තිබේ. එමෙන්ම ප්‍රහාරයට ලක් වූ පිරිස වෙනුවෙන් ඔහු සිය ශෝකය පළකළේය. දැනටමත් ප්‍රහාරයට වගකිව යුතු පාර්ශව සොයා හමුදා මෙහෙයුම් ආරම්භ කර ඇති බව ඔහු පවසා තිබේ. බොකෝහරාම් සහ ISWA නම් ඉස්ලාමීය බෙදුම්වාදී සංවිධානවල කේන්ද්‍රස්ථානය බවට බෝර්නෝ ප්‍රදේශය පත්ව තිබේ. ගැටුම් හේතුවෙන් දහස් සංඛ්‍යාත පිරිසක් මරණයට පත්ව ඇති බවත් තවත් මිලියන ගණනක් සිය ගම්බිම් අතහැර පළාගොස් ඇති බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115259", "Category": null, "Parent URL": null}