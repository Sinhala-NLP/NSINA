{"Source": "Adaderana", "Timestamp": "October 3, 2011 02:23 pm", "Headline": "කඩන්න සැලසුම් තිබුණත් හදන්න සැලසුම් නෑ", "News Content": "ආණ්ඩුවට නිවාස කැඩීමේ සැලැස්මක් තිබුණ ද නිවාස තැනීමේ සැලැස්මක් නොමැති බව එක්සත් ජාතික පක්ෂය පවසයි. එම පක්‍ෂයේ පාර්ලිමේන්තු මන්ත්‍රී,එ.ජා.ප මාධ්‍ය ප්‍රකාශක ගයන්ත කරුණාතිලක මහතා අද පෙරවරුවේ මාධ්‍ය හමුවක් කැඳවමින් මේ බව සඳහන් කළේය. ආණ්ඩුව කොළඹ නගරයේ ජනතාවගේ නිවාස ඉවත් කර එම ඉඩම් විදේශීය සමාගම් වෙත පැවරීමට සැලසුම් කර ඇති බව හෙතෙම එහිදී අවධාරණය කළේය. ආණ්ඩුව ඉහළ පොලියක් යටතේ ලබා ගත් ණය පියවා ගැනීම සඳහා එවැනි කටයුතු සිදුකරන බව ගයන්ත කරුණාතිලක මහතා පෙන්වා දෙයි. කැලෑ නීතීය වෙනුවට සැබෑ නීතීය ස්ථාපිත කිරීමට ආණ්ඩුව පියවර ගත යුතු බව මන්ත්‍රීවරයා පැවසීය. එළඹෙන පළාත් පාලන මැතිවරණයේදී කොළඹ පදිංචි ජනයාට තමන් තවදුරටත් කොළඹ වාසීන් බවට තහවුරු කළ යුතුනම් එක්සත් ජාතික පක්ෂයට ඡන්දය ලබාදිය යුතු බව ගයන්ත කරුණාතිලක මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19115", "Category": null, "Parent URL": null}