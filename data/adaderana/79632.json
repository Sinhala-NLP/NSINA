{"Source": "Adaderana", "Timestamp": "November 8, 2017 10:03 am", "Headline": "තිරිංග ක්‍රියාවිරහිත වී 11 දෙනෙකු අනතුරේ", "News Content": "හැටන් ප්‍රදේශයේ දී ලොරි රථයක් අනතුරට පත්වීමෙන් ලොරි රථයේ ගමන් ගත් පුද්ගලයින් 11 දෙනෙකු තුවාල ලබා තිබේ. හැටන් වැලිඔය වතුයායේ සිට ලිදුල ඇල්ජින් වතුයාය දක්වා ධාවනය වු ලොරි රථයක් හැටන් නුවරඑළිය ප‍්‍රධාන මාර්ගයේ තලවාකැලේ තේ කර්මාන්ත ශාලාව අසල දී ඊයේ (07) රාති‍්‍ර 11.00 පමණ මෙම අනතුර සිදුව ඇත. අනතුරින් තුවාල ලැබූ පුද්ගලයින් බලපතළ තත්ත්වයේ පසු වු අතර එයින් පුද්ගලයින් දෙදෙනෙකු වැඩි දුර ප්‍රතිකාර සඳහා නුවරඑළිය මුලික රෝහල වෙත මාරු කර යවා ඇති බව අප වාර්තාකරු පවසයි. හැටන් වැලිඔය වතුයායේ සිට ඇල්ජින් වතුයායේ අවමංගල්‍ය උත්සවයකට සහභාගිවිම සඳහා මෙම පිරිස ලොරි රථයකින් ගමන් කරමින් සිටියදී ලොරි රථය හදිසියේ තිරිංග කි‍්‍රයාවිරහිත වි ප‍්‍රධාන මාර්ගය අභියස කන්දක ගැටී මෙම අනතුර සිදුවි ඇති බව අනතුර පිළිබඳ පරික්‍ෂණ පවත්වන තලවාකැලේ පොලිසිය සඳහන් කරයි. අනතුරෙන් තුවාල ලබා සිටින සියලු දෙනා හැටන් වැලිඔය වතුයායේ පදිංචිකරුවන් බව පොලිසිය පවසයි. අනතුරෙන් ලොරි රථයටද දැඩි අලාභ හානි සිදුවි ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=79632", "Category": null, "Parent URL": null}