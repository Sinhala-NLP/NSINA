{"Source": "Adaderana", "Timestamp": "July 21, 2018 10:30 am", "Headline": "එක්කෝටි 95 ලක්ෂයක රත්‍රං ගුවන් තොටේ කසල බඳුනෙන් මතුවෙයි", "News Content": "රුපියල් මිලියන 19කට අධික වටිනාකමින් යුත් රත්‍රං තොගයක් කටුනායක ජාත්‍යන්තර ගුවන්තොටුපලේ කසල බදුනක තිබී සොයාගෙන තිබේ. ගුවන් තොටුපල රේගුව සඳහන් කළේ ගුවන්තොටුපලේ තීරුබදු රහිත සාප්පු සංකීර්ණයක පිරිසිදු කරන සේවකයෙකු විසින් සැකකටයුතු පාර්සලයක් ඇති බවට සිදු කළ දැනුම්දීමක් මත ගුවන්තොටුපල මගීන් පිටව යන පර්යන්තයේ කසල බදුන තිබී අදාල රත්‍රං තොගය සොයා ගත් බවයි. එහිදී එම සකල බදුනේ තිබී ග්‍රෑම් 116ක් බැරැති රන් බිස්කට් 28ක් සොයාගෙන ඇති අතර එහි වටිනාකම රුපියල් එක්කෝටි 95 ලක්ෂයක් පමණ වන බව රේගු මාධ්‍ය ප්‍රකාශක සුනිල් ජයරත්න මහතා සදහන් කළේය. සිද්ධිය සම්බන්ධයෙන් ගුවන්තොටුපල රේගුව වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=92956", "Category": null, "Parent URL": null}