{"Source": "Adaderana", "Timestamp": "February 20, 2014 05:57 pm", "Headline": "මැතිවරණ නීතිය උල්ලංඝණය කිරීම් - කැෆේ සංවිධානයට  පැමිණිලි 251 ක්", "News Content": "බස්නාහිර සහ දකුණ පළාත් සභා මැතිවරණයේ මේ දක්වා කාලසීමාව තුළ කැෆේ සංවිධානය වෙත පැමිණිලි 251 ක් ලැබී තිබේ. එම පැමිණිලි අතුරින් 125 ක් එනම් 50%ක් ම වාර්තා වන්නේ නීති විරෝධී ප්‍රචාරක කටයුතු සම්බන්ධයෙන් බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක දැක්වෙයි. එහි මෙසේද සඳහන්ය. මෙවර මැතිවරණයේ වැඩිම අවධානයට යොමු වී ඇති කරුණ වන්නේ මහජන දේපළ අපේක්ෂක ප්‍රවර්ධනය සදහා යොදා ගැනීම පිළිබද පැමිණිලි විශාල වශයෙන් ඉහළ යාමයි. රජයේ අමාත්‍යාංශය, පළාත් සභා සහ පළාත් පාලන ආයතන, අර්ධ රාජ්‍ය ආයතන සහ ව්‍යවස්ථාපිත මණ්ඩල සතු දේපළ අපේක්ෂක ප්‍රවර්ධනය සදහා යොදා ගැනීම සුලභව සිදු වේ. රාජ්‍ය ආයතන සතු මානව සම්පත්, රථ වාහන, ගොඩනැඟිලි, විවිධ ව්‍යාපෘති මගින් ලැබෙන ප්‍රතිලාභ, අයදුම්පත් සහ වෙනත් සෘජු හා වක්‍ර උපක්‍රම මගින් මහජන දේපළ යොදාගනිමින් මහජන සම්පත් අයථා පරිහරණය සිදුවේ. පළාත් පාලන ආයතන සභිකයින් ලෙස කටයුතු කළ මහජන නියෝජිතයින් ගණනාවක්ම පළාත් සභා මැතිවරණයට තරඟවදින අතර ඔවුන් නිසි පරිදි නිවාඩු ලබා ගැනීම සිදු නොකර තමන් නියෝජනය කරන පළාත් පාලන ආයතනයේ සම්පත් මැතිවරණ කටයුතු සදහා යොදා ගනිමින් සිටී. මහජන දේපල අයාථා පරිහරණය පිළිබදව කැෆේ සංවිධානය විසින් මැතිවරණ කොමසාරිස්වරයා වෙත යොමු කරනු ලැබූ පැමිණි ගණනාවක් හේතුවෙන් ඒවා වැළැක්වීමට පියවර ගෙන තිබීම ප්‍රශස්ත තත්ත්වයකි. පළාත් සභා සතු දේපල, ප්‍රවාහන, අධ්‍යාපන, නිවාස හා ඉදිකිරීම්, ආයෝජන මණ්ඩලය, වරාය, තැපැල්, කෘෂිකර්ම අමාත්‍යාංශ සතු දේපළ ද ප්‍රාදේශිය ලේකම් කාර්යාලය මට්ටමින් සිදු කළ වැඩසටහන් ද මේ අතර වෙති. මෙවර මැතිවරණයේ වැඩිම පැමිණිලි සංඛ්‍යාව, 74 වාර්තා වී ඇත්තේ කොළඹ දිස්ත්‍රික්කයෙනි. ගම්පහ දිස්ත්‍රික්කයෙන් පැමිණිලි 27 ක් ද, කළුතර දිස්ත්‍රික්කයෙන් පැමිණිලි 39 ක් වාර්තා වී ඇත. බස්නාහි පළාතෙන් වාර්තා වී එක් දිස්ත්‍රික්කයට වඩා බලපෑම් සිදු කර ඇති පැමිණිලි සංඛ්‍යාව 18 කි. ගාල්ල 22 ක්, මාතර 24 ක් සහ හම්බන්තොට 28 ක් ලෙස දකුණු පළාතෙන් පැමිණිලි වාර්තා වන අතර දකුණු පළාතේ දිස්ත්‍රික්ක 3 ටම අදාළ වන පැමිණිලි සංඛ්‍යාව 9 කි. හම්බන්තොට සහ මාතර දිස්ත්‍රික්කවල තවමත් විශාල වශයෙන් මැතිවරණ නීති උල්ලංඝණය කරමින් සිදු කෙරෙන ප්‍රචාරක කටයුතු සිදුවේ.", "URL": "https://sinhala.adaderana.lk/news.php?nid=41258", "Category": null, "Parent URL": null}