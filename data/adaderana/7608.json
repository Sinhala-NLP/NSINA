{"Source": "Adaderana", "Timestamp": "April 1, 2010 02:07 pm", "Headline": "බ්‍රේන් වොෂ් කරන්න සූදානම්", "News Content": "ජී.එස්.පී ප්ලස් සහනාධාරය ශ්‍රී ලංකාවට නොලැබෙන්නේ යුද්ධය සමයේ සිදුවූ මානව හිමිකම් කඩවීම් නිසා නොවන බවත්,මේ යුද්ධයෙන් පසුව වුවත් රජය විසින් කරගෙන යනු ලබන මානව හිමිකම් කඩකිරීම් නිසා බවත් ජාතික භික්ෂු පෙරමුණේ සභාපති පූජ්‍ය දඹර අමිල හිමියන් පවසයි. දේශපාලන පළිගැනීම් කරමින් ජෙනරාල් සරත් ෆොන්සේකා සිර බාරයට ගැනීම,අධිකරණයට ඇඟිලි ගසමින් එහි ස්වාධීනත්වය අහිමි කිරීම ආදියත් දරුණු ලෙස කරන ලද මානව හිමිකම් උල්ලංඝණය කිරීම් බවත් උන්වහන්සේ කියා සිටියේ අද කොළඹ-රාජකීය මාවතේ ෆොන්සේකා මහතාගේ මැතිවරණ ප්‍රචාරණ කාර්යාලයේ පැවති මාධ්‍ය හමුවකට සහභාගී වෙමිනි. පසුගිය මැතිවරණ වලදී මෙන්ම මෙම ජනාධිපතිවරණයේදීත් ආණ්ඩුව තිස් වසරක යුද්ධය නැවැත්වීම මාර්කට් කරද්දී ඒ යුද්ධය වෙනුවෙන් නායකත්වය දුන් ජෙනරාල් සරත් ෆොන්සේකා මහතාව සිරබාරයට ගෙන එතුමාගේ සෞඛ්‍ය තත්ත්වය පිළිබඳවද කිසිදු සැලකිල්ලක් නොදක්වා ස්වභාවික මරණයක් බවට අඟවන්නට හැකි ලෙස එතුමාව මරණයට පත්කරවන්නට ආණ්ඩුව කටයුතු කරන බව ද අමිල හිමියන් කියා සිටියේය. 78 ආණ්ඩුක්‍රම ව්‍යවස්ථාවේ දුර්වලතා හඳුනා එකී ව්‍යවස්ථාව වෙනස් කරන තැනට යූ.ඇන්.පී ය තල්ලුවීම ඉතා හොඳ බවත්,යූ.ඇන්.පිය එතැනට ගේන්නට හැකිවීම පිළිබඳ සතුටු වන බවත්,එසේ වූයේ ඔවුන්ගේ\"බ්‍රේන් වොෂ්\"කරන්නට හැකි වූ නිසා බවත් උන්වහන්සේ පැවසීය. ද්‍රවිඩ ජාතික සන්ධානය තවදුරටත් උතුරු-නැ‍ඟෙනහිර එකතු කරන්නට කතා කරනවානම් හෝ ඊලාම් රාජ්‍යයක් වෙනුවෙන් යළිත් කතා කරනවා නම් ඔවුන්ගේද\"බ්‍රේන් වොෂ්\"කරන්නට තමන් සූදානම් බවත් දඹර අමිල හිමියන් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7608", "Category": null, "Parent URL": null}