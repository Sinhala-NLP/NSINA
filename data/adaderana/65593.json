{"Source": "Adaderana", "Timestamp": "October 31, 2016 03:32 pm", "Headline": " බැඳුම්කර ගනුදෙනුවෙන් පාඩුවක් වුනත් නැතත් වංචාව හෙළි කළ යුතුයි", "News Content": "මහ බැංකු බැඳුම්කර ගනුදෙනුව මගින් රජයට පාඩුවක් සිදු වුවත් නැතත් එම වංචාව පිළිබඳව සෙවිය යුතු බවත්, එහි සත්‍යතාවය ජනතාවට හෙළි කළ යුතු බවත්, රාජ්‍ය ව්‍යවසාය සංවර්ධන නියෝජ්‍ය අමාත්‍ය එරාන් වික්‍රමරත්න මහතා පවසයි.මෙවැනි දූෂිත ක්‍රියාවලියක නිරතවීමට තනි සමාගමකට පමණක් නොහැකි බවත්, මේ වටා දූෂිත වළල්ලක් ක්‍රියාත්මක වී ඇති බවත් ඒ මහතා පෙන්වා දී තිබේ.ඒ මහතා මේ බව කියා සිටියේ අද (31) ‍කොළඹ දී පැවැති මාධ්‍ය හමුවකට එක් වෙමිනි.එමෙන්ම මෙවැනි තත්ත්වයක් තුළ එම දූෂිත තත්ත්වයන් බිඳ දැමීමට කටයුතු කළ යුතු බවත් ඔහු පෙන්වා දී තිබේ. එහිදී ඒ මහතා වැඩි දුරටත් කියා සිටියේ,\" ආයතන 19 ක් ගැන සඳහන් වුණු කෝප් වාර්තාවක් පසුගිය දිනෙක ඉදිරිපත් කළා. ඒත් ඒ මගින් අවධානය යොමු වෙලා තියෙන්නෙ මහ බැංකුව ගැන විතරයි. නමුත් ශ්‍රී ලංකා ගුවන් සේවා සමාගම ගැනත් කතා කළ යුතුයි. මොකද මේ ආයතන 19න් මුදල් සම්බන්ධයෙන් වැඩිම බලපෑම තියෙන්නෙ ශ්‍රී ලංකා ගුවන් සේවා සමාගම හා මහ බැංකුව කියන මේ ආයතන දෙකේ.ශ්‍රී ලංකා ගුවන් සේවා සමාගමේ අලාභ ගැන අමුතුවෙන් කිව යුතු නැහැ. ඒ ගැන හැමෝම දන්නවා. ඒත් අපේ රජය පසුගිය වසර තුළම ඒ සේවය ප්‍රතිව්‍යුහ ගත කරන ක්‍රියාවලියක යෙදිලා ඉන්නවා.මේ අලාභ තියෙද්දිම පසුගිය රජය කිසිම විශ්ලේෂණයක් නැතුව මේ සේවය ජාත්‍යන්තරව හැම තැනටම යන්න පුළුවන් සේවයක් කියලා තීරණය කළේ. මේකෙ අලාභය නැති කරන්න කලාපීය ගුවන් සේවයක් බවට පත් කළ යුතුයි.ඒ වගේම යානා 15ක් ගන්න තීරණය කරලා තියෙනවා. ඒත් එක යානයක්වත් මේ ආයතනයට අයිති නෑ. ඔක්කොම අරන් තියෙන්නෙ බදු ක්‍රමයට. මේ ගත්ත සමහර යානාවලින් පැය දහහත හමාරක් යන්න පුළුවන්. නමුත් අපට යන්න එච්චර දිගු ගුවන් ගමන් නැහැ. \" යනුවෙන් ඒ මහතා වැඩිදුරටත් අදහස් දක්වා සිටියේය.", "URL": "https://sinhala.adaderana.lk/news.php?nid=65593", "Category": null, "Parent URL": null}