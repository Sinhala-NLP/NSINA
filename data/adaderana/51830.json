{"Source": "Adaderana", "Timestamp": "June 7, 2015 03:28 pm", "Headline": "ජනමතය ඩෝසර් කිරීමට ඉඩ දෙන්නේ නැහැ - දුෂිතයින්ට දඬුවම්දීම අඩපණවෙලා ", "News Content": "දුෂිතයින්ට දඬුවම් ලබාදීම සැලකිය යුතු ප‍්‍රමාණයකින් මේ වනවිට අඩපණ වී ඇති බව ජ.වි.පෙ. නායක අනුර කුමාර දිසානායක මහතා පවසයි.ඒ මහතා මේ බව සඳහන් කර සිටියේ අද(07) කොළඹ පැවති මාධ්‍ය හමුවකට එක්වෙමින්ය.එම මාධ්‍ය හමුවේදී අනුර කුමාර දිසානායක මහතා දැක්වු අදහස් පහත පරිදි වෙයි. ජනවාරි 08වැනිදා රටේ ජනතාව ලබාදුන් ජනවරමේ ප‍්‍රධාන සාධකය වුණේ වංචා දුෂණයට සම්බන්ධ වූවන් නීතිය හමුවට පමුණුවා දඬුවම් ලබාදීමත් ඔවුන් එක් රැස්කළ ධන සම්භාරය නැවත මහජනතාව වෙත පවරා ගැනීමත්ය. මෛතී‍්‍රපාල සිරිසේන ජනාධිපතිවරයා සහ රනිල් වික‍්‍රමසිංහ අගමැතිවරයාට ව්‍යවස්ථාවෙන් හා නීතියෙන් ලැබී තිබෙන බලයට අමතරව රටේ ජනමතය පිළිබිඹු කරමින් ලැබුණු බලයත් ඉතා ප‍්‍රබලයි. නමුත් මේ ජනවරමෙන් නිරූපනය වුණු වංචනිකයින්ට, දුෂිතයින්ට දඬුවම් ලබාදීම සැලකිය යුතු ප‍්‍රමාණයකින් මේ වනවිට අඩපණ වී තිබෙනවා. අපි නැවත සලකා බැලූවහොත් ජනවාරි මස ලබාදුන් ජනවරම කෙබඳුද යන්න අවධාරණය කරගත යුතුයි. ඉතිහාසයේ පළමු වතාවට ඉහළම රාජ්‍ය නිලධාරියාගේ සිට ගමේ සමෘද්ධි නිලධාරියා දක්වා සියලූ රාජ්‍ය බලය යොදා ගනිමින් පැවැත්වූ ජනාධිපතිවරණයක් ඒ.ඒ වගේම හමුදා බලයත් යොදවා ගත්තා. මුදල් සහ වෙනත් සියලූම බලයන් යොදා ගනිමින් මාධ්‍ය හසුරුවමින් ඒ ගෙනගිය ජනාධිපතිවරණයෙන් පරාජයට පත්වූ මහින්ද රාජපක්‍ෂ ඇතුලූ කල්ලිය නැවත වෙනත් වටයකින් කුමන්ත‍්‍රණකාරී ලෙස බලයට පත්වීමේ උත්සාහයක් තිබෙන්නේ මේ වංචනිකයින් දුෂිතයින් රැක ගැනීමටයි. රාජපක්‍ෂ කල්ලිය සිදුකළ වංචා හා දුෂණ සම්බන්ධයෙන් මේ තරම් තොරතුරු තිබියදීත් නිසි පරීක්‍ෂණ පැවැත්වීමට බාධා සිදුකරන්නේ ඇයි? උදාහරණ කිහිපයක් මම කියන්නම්. දිවිනැගුම සම්බන්ධයෙන් පරීක්‍ෂණ මුලටම ගියහොත් ප‍්‍රධානම චූදිතයා බැසිල් රාජපක්‍ෂ. ඇවන් ගාඩ් හා මිග් ප‍්‍රහාරක යානා වංචා දුෂණ සම්බන්ධයෙන් කෙළවරටම පරීක්‍ෂණ කළහොත් එතන ඉන්නේ ගෝඨාභය රාජපක්‍ෂ. පෞද්ගලික නාළිකාවක් සම්බන්ධයෙන් කෙළවරටම පරීක්‍ෂණ කළහොත් එතන ඉන්නේ යෝෂිත රාජපක්‍ෂ. ඛෙත්තාරාම කී‍්‍රඩාංගණයේ බල්බ් ගලවාගෙන නුවර නයිට් රේස් පැදීමට යොදාගත් බල්බ්වලින් මිලියන 78ක අහිමිවීම පිටුපස ඉන්නේ නාමල් රාජපක්‍ෂ. සිරිලිය සවිය පිටුපස ඉන්නේ ශිරන්ති රාජපක්‍ෂ. පුෂ්පා රාජපක්‍ෂ පදනම පිටුපස ඉන්නේ බැසිල්ගේ බිරිඳ පුෂ්පා රාජපක්‍ෂ. එයාර් ලංකා වංචා දුෂණ පිටුපස ඉන්නේ ශිරන්තිගේ සොහොයුරා නිශාන්ත වික‍්‍රමසිංහ. යුක්කේ‍්‍රන කැරළිකරුවන්ට ආයුධ ලබාදීම පිටුපස ඉන්නේ මහින්දගේ ඥාති සොහොයුරා උදයංග වීරතුංග. ඒ වගේම එල්.ටී.ටීඊ සංවිධානයට විශාල මුදල් කප්පම් දීම පිටුපස සිටින්නේ හිටපු ජනාධිපති මහින්ද රාජපක්‍ෂ. මේ ආකාරයට රාජපක්‍ෂ පවුල ඇතුලූ කල්ලිය මේ රටේ මහජන මුදල් රුපියල් කෝටි ප‍්‍රකෝටි ගණනින් වංචා කිරීම පිටුපස ඉන්නවා. මේ වනවිටත් හෙළිවී ඇති තොරතුරු අනුව හිටපු ඇමතිවරුන් 20කට වඩා රාජපක්‍ෂ සමීපතමයන් වංචා දුෂණ චෝදනාවන්ට ලක්ව සිටිනවා. ජොන්ස්ටන්, මහින්දානන්ද,කෙහෙලිය, අතාවුද, බන්දුල ගුණවර්ධන වගේ හිටපු ඇමතිවරුන් උදාහරණයි. ඒ වගේම රාජපක්‍ෂ පාලන සමයේ සිටි ඉහළම නිලධාරීන් විශාල පිරිසක් ඉන්නවා. හිටපු ජනාධිපති ලේකම් ලලිත් වීරතුංග, මුදල් අමාත්‍යාංශයේ ලේකම් පී.බී. ජයසුන්දර, විනිමය කොමිසමේ නාලක ගොඩහේවා, හිටපු මහබැංකු අධිපති අජිත් නිවාඞ් කබ්රාල්, මේ නිලධාරීන් අතරින් කිහිප දෙනෙක්. ඒ වගේම රාජ්‍ය ආයතන 30ක් සම්බන්ධයෙන් හිටපු සභාපතිවරුන් වංචා දුෂණවලට චෝදනා ලබා තිබෙනවා. වර්තමාන ආණ්ඩුවේ ඇමතිවරු තිදෙනෙක් වගේම වර්තමාන මහබැංකු අධිපතිවරයාටත් බරපතළ චෝදනා එල්ල වී තිබෙනාව. මේ ආකාරයට මහින්ද රාජපක්‍ෂ පාලන සමයේ පැවති පාලන ධුරාවලියට සම්බන්ධ ඉතා විශාල පිරිසක් මහජන මුදල් වංචා කිරීම සම්බන්ධයෙන් දඬුවම් ලැබිය යුතුව තිබෙනවා. මේ වංචා දුෂණ සම්බන්ධයෙන් පරීක්‍ෂා කිරීමට පිහිටා තිබෙන්නේ ප‍්‍රධාන ආයතන තුනයි. අපරාධ පරීක්‍ෂණ දෙපාර්තමේන්තුව, පොලිස් මූල්‍ය අපරාධ කොට්ඨාශය සහ අල්ලස් හෝ දුෂණ විමර්ශන කොමිෂන් සභාව. මේ ආයතන තුනට අයිති වෙනවා. මේ අතරින් වැදගත්ම ආයතන දෙක පොලිස් මූල්‍ය අපරාධ විමර්ශන කොට්ඨාශයත් අල්ලස් හෝ දුෂණ විමර්ශන කොමිෂන් සභාවයි. මේ නිසාම මේ ආයතන දෙකට විරුද්ධව අද වන විට රාජපක්‍ෂ කල්ලියේ ප‍්‍රබල කුමන්ත‍්‍රණයකට ගොදුරු වී තිබෙනවා. 19වන ආණ්ඩු ක‍්‍රම ව්‍යවස්ථා සංශෝධනයෙන් ව්‍යවස්ථාදායක සභාව පත්කිරීමට නියමිතව තිබුණත් එය පත්කිරීමට ඉඩ නොදෙන්නේ රාජපක්‍ෂ කල්ලියේ මේ වංචා දුෂණ එළියට එනඑක වළක්වන්නයි. අල්ලස් හෝ දුෂණ විමර්ශන කොමිෂන් සභාවේ කොමසාරිස්වරයෙකු ඉල්ලා අස්වීම හරහා මුලූමනින්ම අකර්මණ්‍ය වී තිබෙනවා. එය නැවත බල ගැන්වීමට ව්‍යවස්ථාදායක සභාව පත්කිරීම අනිවාර්යයයි. පසුගිය 03වැනිදා විශේෂයෙන් පාර්ලිමේන්තුව රැස් වුණේ ව්‍යවස්ථාදායක සභාව පිහිටුවා ඒ යටතේ තිබෙන ස්වාධීන කොමිෂන් සභා ඉක්මනින් පත් කිරීමට ඉඩ සළසා ගැනීමටයි. නමුත් රාජපක්‍ෂ ගෝල බාලයින් එය සම්පූර්ණයෙන්ම අඩපණ කර දැම්මා. ඒ වගේම පාර්ලිමේන්තුව තුළත් ඉන් පිටතදීත් රාජපක්‍ෂ ගෝල බාලයින් සිදුකරන ප‍්‍රකාශවල සම්පූර්ණ වෛරය සහ ද්වේශය එල්ල වී ඇත්තේ මේ ආයතන දෙකට විරුද්ධවයි. ජනාධිපතිවරයා සහ අගමැතිවරයාගේ මන්දගාමී මැදිහත්වීමෙන් මේ ආයතන දෙක අකී‍්‍රය වීමට ඉඩ ඇරලා. පොලිස් මූල්‍ය අපරාධ විමර්ශන කොට්ඨාශය සම්බන්ධ වෛරය මහින්ද රාජපක්‍ෂට ඉතා විශ්වාසම පුද්ගලයකු වන ඩි.වී. උපුල් ප‍්‍රසිද්ධියේ ප‍්‍රකාශයට පත්කළා. ඔහු කීවේ මේ මූල්‍ය අපරාධ කොට්ඨාශයට සම්බන්ධ පහළම පොලිස් නිලධාරියාගේ සිට ඉහළම නිලධාරියා දක්වා ගල් ගසා මරා දමන බවය. ඒ වගේම පොලිස් මූල්‍ය අපරාධ කොට්ඨාශය සම්බන්ධයෙන් ගැසට් පත‍්‍රයකින් මේක පිහිටුවා ඇති බව කියනවා. ඒ බොරු ප‍්‍රචාරයක්. ගැසට් පත‍්‍රයෙන් කරන්නෙ ඒ ඒකකය පිහිටවූ බව මහජනතාවට දැනුම්දීමයි. ගැසට් පත‍්‍රය හරියට ආණ්ඩුවේ නිල පත‍්‍රය වගෙයි. ත‍්‍රස්තවාදී ප‍්‍රශ්නය තිබුණු අවස්ථාවේ මේ පිළිබඳ විශේෂයෙන් පරීක්‍ෂණ පැවැත්වීමට ත‍්‍රස්ත විමර්ශන ඒකකය පිහිටුවා ගැසට් පත‍්‍රයකින් මහජනතාවට දැනුම් දුන්නා. ඒ වගේම පරිසරයට එරෙහිව කරන අපරාධ පිළිබඳව විශේෂ ඒකකයක් පිහිටුවන්න සාකච්ඡා කරමින් තිබුණා. මේ වගේ යම් නිශ්චිත හඳුනාගත් ප‍්‍රශ්නයක් සම්බන්ධයෙන් විශේෂ විමර්ශන කිරීමට පොලිස් විශේෂ ඒකක පිහිටුවනු ලබනවා. මත්ද්‍රව්‍ය නාශක අංශය පිහිටුවීමත් ඒවගේම ඒකකයක්. නමුත් පොලිස් මූල්‍ය අපරාධ කොට්ඨාශ්‍ය සම්බන්ධයෙන් රාජපක්‍ෂ කල්ලිය ප‍්‍රහාර දියත් කරන්නේ දඩයම් මධ්‍යස්ථානය වශයෙන් හඳුන්වමින් මේ පිළිබඳව ජනමාධ්‍යවේදීන්, දේශපාලන පක්‍ෂ වගේම ජනතාවත් විශේෂ අවධානය යොමුකළ යුතු වෙනවා.පසුගිය දිනක අපි දැක්කා හිටපු ජනාධිපති බිරිඳගෙන් සිරිලිය ගිණුම සම්බන්ධ කට උත්තරයක් ලබාගැනීමට කථානායක නිල නිවස පාව්චි කළ අන්දම. අගමැති රනිල් වික‍්‍රමසිංහ මහතා මේ පිළිබඳව රටට පැහැදිළි කළ යුතුයි. හිටපු ජනාධිපතිවරයා රනිල් වික‍්‍රමසිංහ මහත්තයාට දුරකථනයෙන් කථා කර කරන ලද ඉල්ලීමකට අනුව මෙසේ කළාද නැද්ද කියන එක රටට හෙලිකළ යුතුයි. අගමැතිවරයා මේ කි‍්‍රයා කරන්නේ නීතිමය, ව්‍යවස්ථාමය හා ජන මතය අත්හරිමින් බව පැහැදිලියි. මේ නිසාම රාජපක්‍ෂවරුන්ගේ කුමන්ත‍්‍රණ සාර්ථක වෙමින් තිබෙනවා. අගමැතිවරයාගේ කි‍්‍රයා කලාපය නිසා ජනමතය අත්හැරියහොත් අන්තිමට පාරා වළල්ලක් වන එක වළක්වන්න බැහැ. රාජපක්‍ෂ කුමන්ත‍්‍රණය කූටප‍්‍රාප්තියට පෙර ජනාධිපතිවරයා හා අගමැතිවරයා මැදිහත් වී මහජන ධනය වංචා කළ සහ හොරකම් කළ අයට විරුද්ධව නීති මගින් දඬුවම් පැමිණවිය යුතුයි. මේ වනවිට දුෂණ විමර්ශන අංශයට පැමිණිලි 180ක් ලැබී තිබෙනවා. එයින් 125ක විමර්ශන අවසන් කර නීතිමය කි‍්‍රයාමාර්ග ගැනීම සඳහා අදාළ ආයතනවලට යොමුකර තිබෙනවා. මේ නිසා රාජපක්‍ෂ කල්ලිය ඒ ආයතනවල නිලධාරීන් බිය වද්දා යටපත් කරගැනීමේ කුමන්ත‍්‍රණයක් දියත් කරමින් තිබෙනවා. ජනතා විමුක්ති පෙරමුණේ අපි ජනතාව සමඟ එකතුවී මෙම කුමන්ත‍්‍රණය පරාද කිරීම සඳහා ඉදිරියටම ජන බලය ගොඩනගනවා. ඉස්සර වංචා දුෂණවලට විරුද්ධව පරීක්‍ෂණ නොකිරීම ගැන හඬ නැගුවා. අද රාජපක්‍ෂ කල්ලිය හා ඒ වටා සිටින කළු ව්‍යාපාරිකයින් කුමන්ත‍්‍රණකාරීව යොදා ගනිමින් වංචා දුෂණ ගැන පරීක්‍ෂණ පැවැත්වීමට විරුද්ධව හඬ නගනවා. ඉස්සර පාර්ලිමේන්තුවේදී හඬ නැගුවේ වංචා දුෂණ ගැන පරීක්‍ෂා නොකිරිම ගැනයි. අද පාර්ලිමේන්තුවේ නිදා ගනිමින් බල කරන්නෙ වංචා දුෂණ සම්බන්ධයෙන් පරීක්‍ෂණ කිරීමට විරුද්ධවයි. ඇතිවෙමින් තිබෙන මෙම තත්ත්වය ගැන සලකා බැලීම ජනාධිපතිවරයා සහ අගමැතිවරයා පමා කරන්නේ නම් අවම වශයෙන් ඩෝසර් කරන්නේ ඔවුන්ගේ පාලන බලය බවවත් තේරුම් ගත යුතුයි. ජනතා විමුක්ති පෙරමුණේ අපි මේ තත්ත්වයට විරුද්ධව කුමන්ත‍්‍රණකරුවන් පරාජය කරමින් කුමන්ත‍්‍රණකරුවන්ගේ උපක‍්‍රම සාර්ථක වීමට ඉඩ නොදීමේ දිශාවට මහජනතාව පෙළ ගස්වනවා. මහජනතාවට ජයග‍්‍රහණ දිනාදිය හැක්කේ ඒ අනුව පමණයි. ජනාධිපතිවරණයේදී ලබාදුන් ජනමතය ඩෝසර් කිරීමට අපි ඉඩ දෙන්නේ නැහැ. ජනාධිපතිවරයා සහ අගමැතිවරයා ඒ සම්බන්ධයෙන් කි‍්‍රයා කරන ආකාරය ගැනත් අපි ඉතා හොඳ විමසිල්ලකින් පසුවෙනවා.", "URL": "https://sinhala.adaderana.lk/news.php?nid=51830", "Category": null, "Parent URL": null}