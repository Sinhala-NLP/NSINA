{"Source": "Adaderana", "Timestamp": "November 1, 2010 08:08 am", "Headline": "ලොව සමෘද්ධිමත් රටවල් අතර ශ්‍රී ලංකාව 59 වන තැනට", "News Content": "ලොව සමෘද්ධිමත්ව රටවල් පිළිබඳ දර්ශකයේ 59 වන ස්ථානයට පත්වීමට ශ්‍රී ලංකාව සමත්ව තිබේ. ලන්ඩනය කේන්‍ද්‍ර කර ගනිමින් අද(01) නිකුත් කළ නවතම සමීක්ෂණ වාර්තාවකට අනුව ලෝකයේ සෞභාග්‍යවත් රාජ්‍යයන් අතරින් 59 වන ස්ථානය ශ්‍රි ලංකාවට හිමිව තිබීම විශේෂත්වයකි. 2009 වසරේ ශ්‍රී ලංකාවට 68 වන ස්ථානය හිමිව තිබුණි. ඒ අනුව වසරක් තුළදී ස්ථාන නවයක් ඉදිරියට පැමිණීමට ශ්‍රී ලංකාවට හැකි වී තිබේ. මෙම වර්ගීකරණයේ ඉන්දියාව 88 වන ස්ථානයේ සහ පාකිස්ථානය 109 වන ස්ථානයේ පසුවෙයි. රටවල් 110ක ආර්ථික වර්ධනය, ජනතාවගේ ජීවන තත්ත්වය, සෞඛ්‍යය, අධ්‍යාපනය සහ පුද්ගල නිදහස ඇතුළු ක්ෂේත්‍ර රැසක් පිළිබඳ විවිධ මාර්ග වලින් කරුණු අධ්‍යයනය කිරීමෙන් පසු මෙම වර්ගීකරණය සිදුකර ඇත. ලෝකයේ වඩාත්ම සමෘද්ධිමත් රාජ්‍යය ලෙස නෝර්වේ රාජ්‍යය නම්කර තිබේ. ඩෙන්මාර්කය සහ ෆින්ලන්තය පිළිවෙලින් දෙවන සහ තෙවන ස්ථාන වලට පත්ව සිටියි. අමෙරිකාව 10 වන ස්ථානයේත්, එංගලන්තය 13වන ස්ථානයේත් පසුවෙයි.", "URL": "https://sinhala.adaderana.lk/news.php?nid=11858", "Category": null, "Parent URL": null}