{"Source": "Adaderana", "Timestamp": "August 12, 2013 02:49 pm", "Headline": "කැලණි ග‍‍‍ඟේ නෑ තරුණයා මරුට", "News Content": "කැලණි ගඟේ දිය නෑමට ගිය තරුණයෙකු දියේ ගිළී මියගොස් තිබේ. කොළඹ අවිස්සාවේල්ල පරණ මාර්ගයේ පහේ කණුව ප්‍රදේශයේදී අද දහවල් කැලණි ග‍ඟේ ගිළී මිය ගිය පුද්ගලයාගේ සිරුර සොයාගෙන ඇති බව වාර්තා වේ. තවත් තරුණයන් තිදෙනෙකු සමඟ දිය නෑමට ගිය අවස්ථාවේ දී අනතුර සිදුව ඇති අතර අදාළ තරුණයින් තිදෙනා දිවි බේරාගෙන ඇත. මියගිය තරුණයා නාරාහේන්පිට ප්‍රදේශයේ පදිංචිව සිටි අයෙකු වන අතර රාමසාන් උත්සවය නිමිත්තෙන් ඥාතියෙකුගේ නිවසකට ගිය අවස්ථාවේදී අනතුරට මුහුණ දී ඇති බව අනාවරණය වේ. මේ අතර ජා-ඇල, ඒකල ප්‍රදේශයේදී සිදුවූ රිය අනතුරකින් පුද්ගලයෙක් මියගොස් තිබේ. මාර්ගය හරහා ගමන් කළ පුද්ගලයෙකු යතුරු පැදියක ගැටීමෙන් අද උදෑසන අනතුර සිදුව ඇති බව පොලීසිය පැවසුවේය. අනතුරෙන් තුවාල ලැබූ පුද්ගලයා ගම්පහ රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ වයස අවුරුදු 65 ක් වන ඒකල ප්‍රදේශයේ පදිංචිව සිටි පිරිමි පුද්ගලයෙකි.", "URL": "https://sinhala.adaderana.lk/news.php?nid=36575", "Category": null, "Parent URL": null}