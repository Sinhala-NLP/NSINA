{"Source": "Adaderana", "Timestamp": "November 21, 2017 09:48 pm", "Headline": "  රොබට් මුගාබේ ඉල්ලා අස්වෙයි", "News Content": "ලොව වයස්ගතම පාලකයා ලෙස සැලකූ 93 හැවිරිදි රොබට් මුගාබේ ස්වේච්ඡාවෙන් සිය ධූරයෙන් ඉල්ලා අස්වී තිබේ. පසුගිය සතියේදී හමුදාව මැදිහත්වීමෙන් ඔහුගේ බලය අඩපණ කිරීමෙන් පසු ඉවත්වීම ප්‍රතික්ෂේප කළ මුගාබේ ජනාධිපතිවරයාට එරෙහිව එරට පාර්ලිමේන්තුවේදී ඊයේ(21) දෝෂාභියෝග ක්‍රියාවලියක් ආරම්භ කළේය. ඒ අතරවාරයේදී කථානායකරවරයා වෙත යොමු කළ ලිපියක් මඟින් තමා ඉල්ලා අස් වන බවට මුගාබේ ප්‍රකාශ කර තිබුණි. එම ප්‍රකාශයත් සමඟ පාර්ලිමේන්තු මන්ත්‍රීවරුන් ඔල්වරසන් දුන් අතර පාර්ලිමේන්තුව ඉදිරිපිටට රැස්ව සිටි දහස් ගණන් ජනතාව ප්‍රීති ඝෝෂා දැක්වූ බව විදෙස් වාර්තා සඳහන් කළේය. ඒ අනුව ඉදිරි පැය 48 තුළදී සිම්බාබ්වේ ජනාධිපතිවරයා ලෙස හිටපු උප ජනාධිපති එමර්සන් ම්නංගාවා වැඩ බාරගැනීමට නියමිතය. 1980 වසරේදී සිම්බාබ්වේ දේශයට නිදහස ලබාගනිමින් බලයට පත්වූ මුගාබේ මුල් කාලයේ ජනතා වීරයෙකු ලෙස සැලකුව ද පසුව ඔහු ඒකාධිපති පාලනයකට යොමුවීමත් සමඟ ජනතාවගෙන් ඈත් වුණි. මුගාබේගේ පාලන කාලය තුළ සිම්බාබේ රාජ්‍ය සෑම අංශයකින්ම පසුගාමී තත්වයට පත්වූ අතර 1980 වසරේ පැවති තත්වයට වඩා සියයට 15කින් දුප්පත්කම මේ වන විට ඉහළ ගොස් ඇති බව ද වාර්තා වෙයි.", "URL": "https://sinhala.adaderana.lk/news.php?nid=80329", "Category": null, "Parent URL": null}