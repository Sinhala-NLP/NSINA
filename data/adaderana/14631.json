{"Source": "Adaderana", "Timestamp": "March 5, 2011 01:07 pm", "Headline": "ගෝලීය ස්ථානීකරණ පද්ධති ක්‍රමයේ යහපත් ප්‍රගතියක්", "News Content": "බස් කර්මාන්තය සඳහා පසුගිය දා හඳුන්වා දුන් ගෝලීය ස්ථානීකරණ පද්ධති ක්‍රමය මේ වන විට යහපත් ප්‍රගතියක් අත්කර ගෙන ඇතැයි ජාතික ගමනාගමන කොමිසන් සභාව පවසයි. මේ වන විට පෞද්ගලික බස් රථ 70ක් සඳහා මෙම ක්‍රමය හඳුන්වා දී ඇති බව එම කොමිසන් සභාවේ සභාපති ශෂී වෙල්ගම මහතා සඳහන් කළේය. පෞද්ගලික බස් රථ තුළින් ජනතාවට සිදුවන අපහසුතාවන් චන්ද්‍රිකා තාක්ෂණය ඔස්සේ ඒ මොහොතේම ලබා ගැනීම මෙම නව ක්‍රමය මගින් සිදුවෙයි. බස් රථ වේගයෙන් හා සෙමෙන් ධාවනය කිරීම, නියමිත බස් නැවතුම්පොළ වල නොනැවැත්වීම, බස් රථ අතරමග නිකරුණේ නවත්වා තිබීම වැනි ගැටලු විසඳීම මෙම නව ක්‍රමය හඳුන්වා දීමේ අරමුණය. බස් රථ තුළ සවිකරන ජංගම දුරකථනයක් මගින් චන්ද්‍රිකා තාක්ෂණය ඔස්සේ පාලක මැදිරියේ සවි කර ඇති ජංගම දුරකථනය සමග සම්බන්ධ කෙරෙන අතර ඒ අනුව බස් රථ වල තොරතුරු ඒ මෙහොතේම පරිඝණක තීරයේ සටහන් වෙයි. 2012 වන විට මෙම තාක්ෂණය දිවයිනේ සියලු බස් රථ සඳහා යොදා ගැනීමට නියමිත බව ජාතික ගමනාගමන කොමිසන් සභාවේ සභාපති ශෂී වෙල්ගම මහතා සඳහන් කළේය.", "URL": "https://sinhala.adaderana.lk/news.php?nid=14631", "Category": null, "Parent URL": null}