{"Source": "Adaderana", "Timestamp": "November 24, 2010 01:54 pm", "Headline": "ෆොන්සේකාගේ මුල් වීඩියෝ පටය ඉදිරිපත් කරන ලෙස ටී.වී දෙරණට‍ මහාධිකරණ නියෝගයක් ", "News Content": "පසුගිය ජනාධිපතිවරණ සමයේ එවකට විපක්ෂයේ පොදු අපේක්ෂකයා ලෙස ජනාධිපතිවරණයට ඉදිරිපත් වූ සරත් ෆොන්සේකා මහතාගේ රත්නපුර ප්‍රචාරක රැළියක් ආවරණය කරමින් වීඩියෝ ගත කළැයි කියන මුල් වීඩියෝ පටය අධිකරණයට ඉදිරිපත් කරන්නැයි අද(24)මහාධිකරණ ත්‍රිපුද්ගල විනිසුරු මඩුල්ල විසින් ටී.වී දෙරණ ට නියෝග කර තිබේ. නඩුවේ සාක්ෂි වශයෙන් පසුගිය ජනාධිපතිවරණ සමයේ විත්තිකාර සරත් ෆොන්සේකා මහතා විසින් සිදු කළ ප්‍රකාශ අඩංගු රූපවාහිනී නාලිකා ඔස්සේ විකාශය වූ දර්ශන කිහිපයක් පැමිණිල්ල විසින් අධිකරණයට ඉදිරිපත් කර තිබුණු අතර එකී වීඩීයෝ දර්ශන පිළිබඳ විමර්ශනය අද අධිකරණය හමුවේ සිදුකෙරුණු බව අද දෙරණ අධිකරණ වාර්තාකරු සඳහන් කරයි.. සුදුකොඩි ප්‍රකාශය සම්බන්ධයෙන් හිටපු යුද හමුදාපති සරත් ෆොන්සේකා මහතාට එරෙහිව පවරා ඇති නඩුව අද යළි විභාගයට ගැනීමෙන් පසු අද රජයේ නියෝජ්‍ය සොලිස්ටර් ජනරාල් වසන්ත නවරත්න බණ්ඩාර මහතා ඇසූ ප්‍රශ්න වලට පිළිතුරු දෙමින් දෙරණ මාධ්‍යවේදියා කියා සිටියේ රහස් පොලීසිය විසින් තමාට පෙන්වන ලද රූපවාහිනී දර්ශනයක කොටසක් පදනම් කරගෙන තමාගේ ප්‍රකාශය ලබාදුන් බවයි. එවිට විත්තියේ නීතිඥ නලින් ලද්දුවහෙට්ටි මහතා සිය විරෝධය පළ කරමින් කියා සිටියේ යම් කතාවක මුල් වීඩියෝ පටය ඉදිරිපත් නොකොට තෝරාගත් කොටසක් පමණක් ඉදිරිපත් කරමින් සාක්ෂි විමසීම නීතිවිරෝධී බවයි. එම කතාවට අදාළ සාක්ෂි විමසන්නේනම් මුල් වීඩියෝ පටය අධිකරණයට ඉදිරිපත් කළ යුතු බව විත්තියේ නීතිඥවරයා පෙන්වා දුන්නේය. එම අදහස පිළිගත් ත්‍රිපුද්ගල මහාධ්කරණ විනිසුරු මඩුල්ල සරත් ෆොන්සේකා මහතා අමතන ලද රත්නපුර රැළියට අදාළ මුල් වීඩියෝ පටය ලබන 29 වන දිනට අධිකරණයට ඉදිරිපත් කරන ලෙස ටී.වී දෙරණ ආයතනයට නියෝග කරන ලදී. ඒ අනුව අදාළ නඩුව ලබන 29 වන දිනට කල්තබන ලද අතර මහාධිකරණ විනිසුරු දීපාලි විජේසුන්දර මහත්මිය ඇතුළු ත්‍රිපුද්ගල විනිසුරු මඩුල්ලක් හමුවේ අද මෙම නඩුව විභාගයට ගැනිණි.", "URL": "https://sinhala.adaderana.lk/news.php?nid=12373", "Category": null, "Parent URL": null}