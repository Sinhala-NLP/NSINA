{"Source": "Adaderana", "Timestamp": "June 23, 2019 11:54 am", "Headline": "ඉන්දීය කණ්ඩායම ලකුණු සටහනේ තුන්වන ස්ථානයට", "News Content": "ලෝක කුසලාන එක්දින ක්‍රිකට් තරගාවලියේ ඉන්දියාව සහ ඇෆග්නිස්ථානය අතර ඊයේ (22) පැවැති තරගය ලකුණු 11කින් ජය ගැනීමට ඉන්දීය කණ්ඩායම සමත් වුණි. ඒ අනුව ඉන්දීය කණ්ඩායම මෙවර තරගාවලියේ ප්‍රසාද ලකුණු සටහනේ තුන්වන ස්ථානය දක්වා ඉදිරියට පැමිණියේය. තරගයේ කාසිය වාසිය දිනූ ඉන්දීය නායකයා සදම්ටන් තණ තීරුවේ පළමු පන්දුවට පහරදීමට තීරණය කළේය. ඒ අනුව පිටියට පිවිසි ඉන්දීය කණ්ඩායම නියමිත පන්දුවාර 50 අවසානයේදී කඩුලු 8ක් දැවී රැස් කර ගත් ලකුණු සංඛ්‍යාව 224කි. ඉන්දීය කණ්ඩායම වෙනුවෙන් නායක විරාත් කෝලි පන්දු 63කදී හතරේ පහර 5ක් සමඟින් ලකුණු 67ක් රැස් කිරීමට සමත් වුණි. කේදර් යාදෙව් ලකුණු 52යි. පන්දු යැවීමේදී ගුල්බඩීන් නබි සහ මොහොමඩ් නබි කඩුලු 2 බැගින් දවා ගැනීමට සමත් වුණි. ලකුණු 225ක ඉලක්කය හඹාගියා ඇෆ්ගනිස්ථාන කණ්ඩායම පන්දුවාර 49යි පන්දු 5කදී සියලු දෙනා දැවී රැස් කළේ ලකුණු 213ක් පමණයි. ඉන්දීය පන්දු යවන්නන් හමුවේ සිය ආරම්භක පිතිකරුවන් අඩු ලකුණු සංඛ්‍යාවට දැවී යද්දී මොහොමඩ් නබි පන්දු 55කදි එක් හයේ පහරක් සහ හතරේ පහර 4ක් සමඟින් රැස් කළ ලකුණු සංඛ්‍යාව 52කි. ඔහුගේ දැවී යාමත් සමඟ පිටියට පිවිසි කිසිදු ක්‍රීඩකයෙකු හට පිටියේ සාර්ථක වීමට ඉන්දීය පන්දු යවන්නන් ඉඩ ලබා දුන්නේ නැත. විශිෂ්ඨ පන්දු යැවීමක නිරත වු මොහොමඩ් ශාමි ලකුණු 40කට කඩුලු 4ක් දවා ගත් අතර ඊට කඩුලු ත්‍රිත්වයක් ඇතුළත් වුණි. එය මෙවර ලෝක කුසලාන තරගාවලියේ වාර්තා වු පළමු කඩුලු ත්‍රිත්වයයි. ඒ අනුව ඉන්දීය කණ්ඩායම ඊයේ ලැබූ මෙම ජයගත් සමඟින් ප්‍රසාද ලකුණු සටහනේ තුන්වන ස්ථානයට පැමිණීමට සමත් වුණි.", "URL": "https://sinhala.adaderana.lk/news.php?nid=112587", "Category": null, "Parent URL": null}