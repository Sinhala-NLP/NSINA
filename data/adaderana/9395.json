{"Source": "Adaderana", "Timestamp": "July 5, 2010 07:58 am", "Headline": "මදුරුවන් වටලන්න අද සිට බී. ටී. අයි", "News Content": "දේශීය වශයෙන් නිෂ්පාදනය කළ බී. ටී. අයි මදුරු මර්දන බැක්ටීරියාව අද සිට මදුරු මර්දන කටයුතු සඳහා යොදා ගන්නා බව සෞඛ්‍ය අමාත්‍යාංශය පවසයි. නියමු ව්‍යාපෘතියක් ලෙස මෙම බැක්ටීරීයාව භාවිත කිරීම වත්තල ප්‍රදේශයෙන් ආරම්භ කිරීමට නියමිතය. ඒවා ළඟදීම වෙළඳපලට නිකුත් කරන බව අදාළ බැක්ටීරියා නිෂ්පාදකයන් සඳහන් කර ඇත. ශ්‍රි ලංකා කාර්මික තාක්ෂණික ආයතනයට මෙරට බී. ටී. අයි. බැක්ටීරියා නිපදවීම සම්බන්ධයෙන් පේටන් අයිතිය හිමිව තිබේ. කෙසේ වුවද මෙරට මදුරු මර්දනය සඳහා කියුබාවෙන් බැක්ටීරියා වි‍ශේෂයක් ආනයනය කිරීමට රජය තීරණය කර තිබුණි. එම බැක්ටීරියාව මෙරටදී භාවිත කිරීම සම්බන්ධයෙන් පැන නැගුණු කරුණු කිහිපයක් හේතුවෙන් එම ක්‍රියාවලිය අසාර්ථක විය. ඩෙංගු රෝගය මේ වන විටත් දිවයින පුරා පැතිර ඇති අතර මේ වසරේ පමණක් ඩෙංගු රෝගීන් 18,494 දෙනෙකු වාර්තා වී ඇති බව සෞඛ්‍ය අමාත්‍යාංශය පවසයි. ඉන් පුද්ගලයින් එකසිය විසි දෙදෙනෙකු මියගොස් තිබේ. වැඩිම ඩෙංගු රෝගීන් පිරිසක් කොළඹ දිස්ත්‍රික්කයෙන් වාර්තා වන අතර ගම්පහ, යාපනය, රත්නපුර සහ මඩකලපුව යන දිස්ත්‍රික්ක වලින්ද ඩෙංගු රෝගීන් වැඩි පිරිසක් වාර්තා වී ඇති බව සෞඛ්‍ය අමාත්‍යාංශය පවසයි. කෙසේ වුවද මේ වසරේ මුල් මාස කිහිපය සැසඳීමේදී ඩෙංගු රෝගය පැතිරීමේ අඩුවීමක් දක්නට ලැබෙන බව සඳහන්ය.", "URL": "https://sinhala.adaderana.lk/news.php?nid=9395", "Category": null, "Parent URL": null}