{"Source": "Adaderana", "Timestamp": "March 2, 2013 04:02 pm", "Headline": "රසායනික මිශ්‍ර අපද්‍රව්‍ය යළි ඉවත්කර ගන්නවෙයි", "News Content": "ඡායා රූ - ජූඩ් සමන්ත ( එකී අපද්‍රව්‍ය ගෙනැවිත් දැමූ ටිපර් රථ) කර්මාන්ත ශාලාවකින් ඉවත දමන රසායනික ද්‍රව්‍යයක් මිශ්‍ර බවට සැකකරන අපද්‍රව්‍ය තොගයක් මාදම්පේ, හේනේපොළ ප්‍රදේශයේ ඉඩමකට බැහැර කිරීමට ගත් උත්සාහයක් ප්‍රදේශවාසීන්ගේ මැදිහත්වීම නිසා ව්‍යර්ථ වී තිබේ. ඊයේ සවස මෙම අපද්‍රව්‍ය තොගය බැහැර කිරීමට උත්සහා කර ඇතැයි අප වාර්තාකරු පවසයි. එසේ බැහැර කිරීමට තැත්කර ඇත්තේ කිසියම් රසායකික ද්‍රව්‍යයක් මිශ්‍රිත අපද්‍රව්‍ය තොගයක් බව ප්‍රදේශයේ වගකිව යුතු බලධාරීන් පැමිණ කළ පරික්ෂාවේදී හෙළි වී ඇත. කෙසේ වුවද ගම්වාසීන්ගේ විරෝධය හමුවේ එසේ ගෙනවිත් දැමූ අප ද්‍රව්‍ය සියල්ල නැවත ගෙන යාමටද ඒවා ගෙන ආ කොන්ත්‍රාත්කරුවා එකඟ වී තිබේ. එක්තරා පුද්ගලික ආයතනයක් විසින් මාදම්පේ, හේනේපොළ ප්‍රදේශයේ පොල් ඉඩමක් මිළදී ගෙන ඇත.ප්‍රදේශවාසීන් පවසන ආකාරයට මෙම ඉඩමේ වැලි කැණීම් කරන්නට අදාල ආයතනය අදහස් කර ඇත. නමුත් ප්‍රදේශවාසීන්ගේ වි‍රෝධය හමුවේ එම කැණීම් තවමත් ආරම්භ කර නැත. මේ අතර ඊයේ කියුබ් 04 ක විශාලත්වයක් ඇති ටිපර් රථ 50 ක් පමණ මෙම ඉඩමට පැමිණ ඇත. පසුව ප්‍රදේශවාසීන් එක්ව බලන විට කිසියම් අප ද්‍රව්‍යයක් මෙම ඉඩමට බැහැර කරන බවට දැක ගන්නට හැකිවී ඇත. පසුව ප්‍රදේශවාසීන් විසින් මේ සම්බන්ධයෙන් මාදම්පේ පොලීසියට,ප්‍රාදේශීය ලේකම් කාර්යාලයට සහ හලාවත ප්‍රාදේශීය සභාවටද දන්වා තිබේ. එම දැනුම්දීම අනුව පැමිණි නිලධාරීන් විසින් සිදු කරන ලද නිරීක්ෂණයකින් අනතුරුව තීරණය කර ඇත්තේ බැහැර කිරීමට ගෙන ආ මෙම අප ද්‍රව්‍ය තුළ කිසියම් රසායකික ද්‍රව්‍යයක් මිශ්‍රවී ඇති බවය. එමෙන්ම මෙම අප ද්‍රව්‍ය මෙකී පොල් ඉඩමට බැහැර කිරීමට වයඹ පළාත් පරිසර අධිකාරියෙන් හෝ හලාවත ප්‍රාදේශීය සභාවෙන් අවසරයක් ලබා ගෙන නොමැති බවයි. දොම්පේ ප්‍රදේශයේ ඇස්බැස්ටෝස් ආශ්‍රිත නිශ්පාදනාගාරයකින් මෙම අප දුව්‍ය ගෙන ආ බවත්, ගෙනවිත් තිබු අප ද්‍රව්‍ය සියල්ල නැවත ගෙන යාමටද ගම්වාසීන්ගේ විරෝධය හමුවේ එම අප ද්‍රව්‍ය ගෙන ආ කොන්ත්‍රාත්කරුවා එකග වී ඇත. අපදුව්‍ය බැහැර කිරීමට සුදානම් වු පොල් ඉඩමට මීටර් 30 ක් පමණ ආසන්නයෙන් පිහිටා ඇත්තේ කඩුපිටි ඔයයි. දැනට හලාවත, මාදම්පේ ඇතුළු ප්‍රදේශ රැසකට පානීය ජලය ලබා ගනුයේ කඩුපිටිඔය පාදක කරගෙන ඉදිවී ඇති නෙළුම්පොකුණ ජල යෝජනා ක්‍රමයෙනි. එමෙන්ම කඩුපිටිඔයේ ජලය පාවිච්චියට ගනිමින් ප්‍රදේශයේ කුඹුරු අක්කර 1000ට වැඩි ප්‍රමාණයක වගා කටයුතු කරනු ලබයි. මෙම අප ද්‍රව්‍ය බැහැර කිරීමට උත්සහා කළ ඉඩම වැසි සමයේදී ජලයෙන් යටවී යන බැවින් කිසියම් ආකාරයකින් මෙම ඉඩමට රසායනික ද්‍රව්‍ය මිශ්‍රිත අප ද්‍රව්‍ය මෙහි බැහැර කළහොත් සිදුවන විනාශය අති විශාල බවද ප්‍රදේශවාසීහු කියති. කෙසේ වෙතත් ආපසු ගෙන ගිය අප ද්‍රව්‍ය නැවත බැහැර කරන්නේ කුමන ස්ථානයකට ද යන්න කොන්ත්‍රාත්කරුවන් පැහැදිළි පිළිතුරක් ලබා දී නොතිබුණු බවද අප වාර්තාකරු කියයි.", "URL": "https://sinhala.adaderana.lk/news.php?nid=32053", "Category": null, "Parent URL": null}