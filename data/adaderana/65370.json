{"Source": "Adaderana", "Timestamp": "October 24, 2016 06:03 pm", "Headline": "ඉදිරියෙදී මුදල් දෙන්නේ සංවර්ධන ප්‍රමුඛතා ලැයිස්තුවකටයි", "News Content": "ලබන වසරේ සිට පළාත් සභාවලට මුදල් වෙන් කිරීමේදී සංවර්ධන ප්‍රමුඛතා හඳුනාගත් ලේඛනයකට අනුව එම මුදල් වැය කිරිම සඳහා වූ චක්‍රලේඛයක් නිකුත් කරන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ සංවර්ධන ප්‍රමුඛතා හඳුනා නොගෙන පුද්ගලික අදහස් මත මුදල් වැය කිරිම හේතුවෙන් රටේ පළාත් රැසකට සංවර්ධනයේ අසාධාරණකම් සිදුව ඇති බවයි.පොළොන්නරුව හිඟුරක්ගොඩ ආනන්ද බාලිකා විද්‍යාලයේ අභිනව තාක්ෂණ විද්‍යාගාරය සහ විද්‍යා පීඨය සිසු අයිතියට පවරාදිම වෙනුවෙන් අද (24) පැවැති උත්සවයකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය.මේ අතර පොළොන්නරුව,දිඹුලාගල 19 ඇළ, සිරි සීලාලංකාර නාහිමිගම ආදර්ශ ගම්මානය ජනතා අයිතියට පවරාදීම ද අද ජනාධිපතිවරයාගේ ප්‍රධානත්වයෙන් සිදු කෙරුණි.එහිදී ජනාධිපතිවරයා කියා සිටියේ විශාල ආයෝජනවලට වඩා ග්‍රාමීය ජනතාවගේ ආර්ථිකය ශක්තිමත් කරන සංවර්ධන ව්‍යාපෘති රටට වඩාත් සුදුසු බවයි.", "URL": "https://sinhala.adaderana.lk/news.php?nid=65370", "Category": null, "Parent URL": null}