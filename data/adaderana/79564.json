{"Source": "Adaderana", "Timestamp": "November 6, 2017 11:37 am", "Headline": " “ දූරදර්ශී පියවර, විසඳුම් මාලාව අපි අගේ කරනවා“ - SAITM සිසුන් ජනපතිට ලියයි", "News Content": "සයිටම් ආයතනය සම්බන්ධයෙන් පසුගියදා රජය විසින් නිකුත් කරන ලද විසඳුම් මාලාව මඟින් පෞද්ගලික වෛද්‍ය අධ්‍යාපනය රට තුළ අඛණ්ඩව කරගෙන යාමට ඉඩ ලබාදීම ඉතාමත් අගය කරන බව සයිටම් ශිෂ්‍ය ක්‍රියාකාරී කමිටුව විසින් ජනපති මෛත්‍රීපාල සිරිසේන මහතාට වෙත ලිපියක් යොමු කරමින් පවසා තිබේ. රටේ ප්‍රධාන ප්‍රතිපත්ති සම්පාදකයා ලෙස රටේ අනාගතය ගැන කල්පනා කරගත් දූරදර්ශී පියවරක් බවද එම ලිපියේ සඳහන් කර ඇත. සයිටම් ශිෂ්‍ය ක්‍රියාකාරී කමිටුව එමඟින් පවසා ඇත්තේ පසුගිය කාලයේ තමන්ට ඇති කළ විවිධ බලපෑම් හේතුවෙන් තම අධ්‍යයන කාලය නිරපරාදේ දීර්ඝ වී ඇති බවයි. එමෙන්ම වසර 6ක වෛද්‍ය අධ්‍යාපනයකින් පසු ආරම්භ කිරීමට තිබූ සීමාවාසික පුහුණුව වසර 9කට ආසන්න කාලයක් ප්‍රමාදවී ඇති බවද ඔවුන් පෙන්වා දෙයි. එබැවින් රජයේ විසඳුම් මාලාව වහා ක්‍රියාත්මක කිරීමට කාලය එළැඹ ඇති බවද ඔවුන් පෙන්වා දී තිබේ. එමෙන්ම අදාළ වාර්තාවේ දැක්වෙන සෑම කරුණක්ම ශිෂ්‍යයන්ගේ අධ්‍යාපනයට ඍජු හෝ වක්‍ර බලපෑමක් ඇති කරන බවත්, ප්‍රධාන අගතියට පත් පාර්ශ්වය ලෙස සයිටම් සිසුන්ට මූලික කරගෙන ක්‍රියාත්මක කරන්නට යන විසඳුම සඳහා තම අදහස් ලබාගැනීම වැදගත් බවද එම ලිපිය මඟින් පෙන්වා දී ඇත. එමෙන්ම ඒ සඳහා සයිටම් වෛද්‍ය සිසුන් වන තමන්ට ජනපති මුණගැසී සාකච්ඡා කිරීමට අවස්ථාවක් ලබාදෙන ලෙස ද ඔවුන් ඉල්ලා තිබේ.", "URL": "https://sinhala.adaderana.lk/news.php?nid=79564", "Category": null, "Parent URL": null}