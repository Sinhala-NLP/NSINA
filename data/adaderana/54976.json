{"Source": "Adaderana", "Timestamp": "November 9, 2015 12:34 pm", "Headline": "සිල් රෙදි නඩුව විභාගයට තීන්දුයි", "News Content": "හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරුන්ට පසුගිය ජනාධිපතිවරණ සමයේ රජයේ මුදල් සාවද්‍ය ලෙස පරිහරණ කළ බවට චෝදනා එල්ල කරමින් පවරා ඇති නඩුව විභාග කිරීම සඳහා කොළඹ මහාධිකරණය දින නියම කර තිබේ.අදාළ නඩුව පෙබරවාරි මස 12 වනදා විභාග කිරීමට මහාධිකරණ විනිසුරු සරෝජනී කුසලා විරවර්ධන මහත්මිය නියම කළ බව අද දෙරණ අධිකරණ වාර්තාකරු පැවසුවේය.පසුගිය ජනාධිපතිවරණ සමයේ විදුලි සංදේශ නියාමන කොමිෂන් සභාවට අයත් රුපියල් මිලියන 600ක මුදලක් දිවයින පුරා විහාරස්ථානවල බැතිමතුන්ට සිල් රෙදි ලබාදීම සඳහා භාවිත කර ඇති බවට චෝදනා කරමින් නීතිපතිවරයා විසින් මෙම නඩුව ගොනු කර ඇත.මේ අතර යුධ හමුදාවට යුධ අපරාධ චෝදනා එල්ල කිරීමට පාදක වන දරුස්මාන් වාර්තාව නීතිවිරෝධි බව ප්‍රකාශ කරන ලෙස ඉල්ලා ගොනු කර ඇති පෙත්සම දෙසැම්බර් මස 08 වනදා යළි කැඳවීමටද කොළඹ දිසා අධිකරණය නියෝග කර ඇත.", "URL": "https://sinhala.adaderana.lk/news.php?nid=54976", "Category": null, "Parent URL": null}