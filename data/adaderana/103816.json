{"Source": "Adaderana", "Timestamp": "February 6, 2019 06:18 pm", "Headline": "පර්පචුවෙල් හඬ පට ගැන රස පරීක්ෂක වාර්තාවක් කැඳවයි", "News Content": "බැඳුම්කර කොමිසම වෙත පර්පචුවෙල් ට්‍රෙෂරීස් සමාගම විසින් ලබාදුන් දුරකථන හඬ පටවලට අදාල අනුපිටපත් රජයේ රස පරීක්ෂකවරයා වෙත යොමු කර වාර්තාවක් කැඳවන මෙන් කොළඹ මහේස්ත්‍රාත් අධිකරණය අද(07) රහස් පොලිසිය වෙත නියම කළේය. කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ මෙම පෑමිණිල්ල කැඳවනු ලැබීය. එහිදී පර්පචුවල් ට්‍රෙෂරීස් සමාගම විසින් බැඳුම්කර කොමිසම වෙත යොමු කර තිබූ දුරකථන හඬ පට වල් වල දෝෂ සහිත තත්වයක් පවතින බැවින් ඒවා පරීක්ෂා කිරීම අපහසු බව රජයේ රස පරීක්ෂකවරයා විසින් අධිකරණයට වාර්තාවක් ඉදිරිපත් කරමින් දන්වා තිබුණි. ඒ අනුව එම හඬ පටවල අනුපිටපත් අද දින අධිකරණය හමුවේ රහස් පොලිසිය විසින් ඉදිරිපත් කර තිබූ අතර ඒවා රජයේ රස පරීක්ෂකවරයා වෙත යොමු කර වාර්තාවක් කැඳවීමට ඔවුන් අධිකරණයෙන් ඉල්ලා සිටියේය. ඒ අනුව අධිකරණය විසින් මෙම නියෝග ලබා දුන්නේය.", "URL": "https://sinhala.adaderana.lk/news.php?nid=103816", "Category": null, "Parent URL": null}