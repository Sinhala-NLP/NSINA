{"Source": "Adaderana", "Timestamp": "February 6, 2013 01:56 pm", "Headline": "සහනයක් නොදුන්නොත් 15 න් පසු බස් වර්ජනයක්", "News Content": "පුද්ගලික බස් හිමියන්ට යම් කිසි සහනයක් ලබා නොදෙන්නේනම් පෙබරවාරි මස 15 වන දිනෙන් පසු දීප ව්‍යාප්ත බස් වර්ජනයක් සිදුකරන බව පුද්ගලික බස් හිමියන්ගේ සංගමය පවසයි. වාර්ෂික බස් ගාස්තු සංශෝධන යටතේ මේ වනවිට තමන්ට බස් ගාස්තු වැඩිවීමක් හෝ වෙනයම් සහනයක් හිමිවිය යුතු බව එම සංගමයේ සභාපති ගැමුණු විජේරත්න මහතා කියා සිටියි. ඉන්ධන මිල මෙන්ම ටයර් ඇතුළු අමතර කොටස් මිල සීඝ්‍ර ලෙස ඉහළ ගොස් ඇති බවත්, මේවන විට ලංගම බස් රථ සඳහා සහනයක් ලබාදී ඇතත් පුද්ගලික බස් සඳහා එකී සහනය ලබාදී නැති බවත් ඔහු පවසයි. ඒ අනුව තමන් නියත වශයෙන්ම බස් ගාස්තු වැඩිවීමක් ඉල්ලා නොසිටින නමුත් කුමක් හෝ සහනයක් අත්‍යවශ්‍යයෙන්ම ලැබිය යුතු බව අද (06) කොළඹ පැවති මාධ්‍ය හමුවක දී අදහස් දැක්වූ හෙතෙම සඳහන් කළේය. එසේ නොවුණහොත් පෙබරවාරි මස 15 වන දිනෙන් පසු කල් තියා නොදන්වා හදිසි බස් රථ වර්ජනයකට යන බව ඔහු පෙන්වා දුන්නේය. මේ වනවිට බස් රථවල සිඟමන් යැදීම 90% ක් පමණ නැවතී ඇතැයිද, සිඟමන් යැදීම සඳහා ඉඩනොදීම දිගටම පවත්වා‍ගෙන යන බවත් හෙතෙම කියා සිටියේය.", "URL": "https://sinhala.adaderana.lk/news.php?nid=31400", "Category": null, "Parent URL": null}