{"Source": "Adaderana", "Timestamp": "January 17, 2011 06:00 pm", "Headline": "ද්‍රවිඩ පක්ෂ සන්ධාන ගතවෙයිද.?-ආනන්ද සංගරීගෙන් රතු එළියක්", "News Content": "එළඹෙන පළාත් පාලන මැතිවරණයේදී සියලුම ද්‍රවිඩ ජාතික පක්ෂ උතුරු නැගෙනහිර පළාත්වලදී\"ද්‍රවිඩ ජාතික සන්ධානය\"තුළින් තරග කිරීම පිළිබඳ මේ දිනවල සාකච්ඡාවක් පවතින බව දේශපාලන ආරංචි මාර්ග සඳහන් කරයි. එසේ වුවද දේශපාලන පක්ෂ දෙකකට පමණක්\"ද්‍රවිඩ ජාතික සන්ධානය\"තුළින් තරග කිරීමට අවස්ථාව ලබා නොදිය යුතු බව ද්‍රවිඩ ජාතික සන්ධානයේ ජ්‍යෙෂ්ඨයින් කිහිපදෙනෙක් දිගින් දිගටම සිය විරෝධය දක්වමින් අවධාරණය කර තිබේ. ඇතැමුන්ගේ විරෝධයට හේතු වී ඇති එකී දේශපාලන පක්ෂ දෙක වන්නේ එම්.කේ ශිවාජිලිංගම් මහතාගේ\"ද්‍රවිඩ ජාතික නිදහස් පෙරමුණ\"සහ වර්ධරාජා පෙරුමාල් මහතාගේ ඊ.පී.ආර්.එල්.එෆ් බව සඳහන් වේ. අප කළ විමසුමකට පිළිතුරු දෙමින් ඉදිරි පළාත් පාලන මැතිවරණයේදී සියලුම දේශපාලන පක්ෂ එක්ව තරග කිරීමට මේ දිනවල සාකච්ඡාවක් පවතින බව ද්‍රවිඩ විමුක්ති පෙරමුණේ නායක වී.ආනන්ද සංගරී මහතා අද දෙරණට කියා සිටියේය. එසේම ශිවාජිලිංගම් මහතාගේ පක්ෂයට හා වර්ධරාජා පෙරුමාල් මහතාගේ පක්ෂයටද\"ද්‍රවිඩ ජාතික සන්ධානය\"තුළින් තරග කිරීමට අවස්ථාව ලබා දිය යුතු බව ද ආනන්ද සංගරී මහතා පැවසීය. යම් හෙයකින් මෙම සන්ධානය තුළ ඉහත පක්ෂ දෙකට ඉඩක් ලබා නොදෙන්නේ නම් තම පක්ෂයද\"ද්‍රවිඩ ජාතික සන්ධානය\"විසින් ගොඩනගන්නට යන සන්ධානයට සහය නොදී තනිව තරග කරන බව ද්‍රවිඩ විමුක්ති පෙරමුණේ නායක වී.ආනන්ද සංගරී මහතා වැඩිදුරටත් කියා සිටියේය. ද්‍රවිඩ ජාතික සන්ධානයට තම පක්ෂය ඇතුළත් කර නොගන්නේනම් ඉදිරියේදී ගනුලබන දේශපාලන ක්‍රියාමාර්ගය කුමක්ද යන්න පිළිබඳ එළඹෙන 20 වෙනි දින පැවැත්වෙන පක්ෂයේ දේශපාලන කමිටු රැස්වීමේදී තීරණය කරන බව ද්‍රවිඩ ජාතික නිදහස් පෙරමුණේ මහ ලේකම්,එම්.කේ ශිවාජිලිජගම් මහතා අද දෙරණ කළ විමසීමකදී කියා සිටියේය.", "URL": "https://sinhala.adaderana.lk/news.php?nid=13561", "Category": null, "Parent URL": null}