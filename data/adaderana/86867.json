{"Source": "Adaderana", "Timestamp": "April 4, 2018 08:49 am", "Headline": "   කලාකරුවන් ඇතුළු ක්ෂේත්‍රයේ සියලු දෙනාට පුළුල් කාර්යභාරයක් පැවරෙනවා", "News Content": "‍රටේ අනාගතය වෙනුවෙන් මෙරට ජනතාව යහපත් ගමනක් ගෙන යාමට කලාකරුවන් ඇතුළු ක්ෂේත්‍රයේ සියලු දෙනාට පුළුල් කාර්යභාරයක් පැවරී ඇති බව ජනාධිපති මෛත්‍රීපාල සිරිසේන මහතා පවසයි. එම කාර්යය ඉටු කිරීමේදී රජයක් ලෙස ලබාදිය හැකි සියලු සහයෝගය සහ ව්‍යවස්ථාපිත තත්ත්වයන් තහවුරු කරන බව ජනාධිපතිවරයා පවසා ඇත. දේශීය සිනමා, ටෙලි නාට්‍ය සහ සංගීත ක්ෂේත්‍රයේ බුද්ධිමය අයිතිය පිළිබඳ කමිටු වාර්තා ත්‍රිත්වය ජනාධිපති මන්දිරයේදී මෛත්‍රීපාල සිරිසේන මහතා හට පිළිගැන්වීමේ අවස්ථාවට එක්වෙමින් ජනාධිපතිවරයා මේ බව ප්‍රකාශ කර තිබේ. එම අවස්ථාවේදී දේශීය සිනමාව නගාසිටුවීම පිළිබඳ කෙටුම්පත හා ගීත රචකයන්, සංගීතඥයින්, ගායක ගායිකාවන් සඳහා වූ කර්තෘ භාගය සම්බන්ධ බුද්ධිමය අයිතිය පිළිබඳ කමිටු වාර්තාව ද ජනාධිපතිවරයා වෙත පිළිගන්වා ඇති බව ජනාධිපති මාධ්‍ය අංශය සඳහන් කළේය. මෙම කමිටු වාර්තා වල නිර්දේශ ඉදිරියට ක්‍රියාත්මක කිරීම සම්බන්ධයෙන් විෂය භාර අමාත්‍යවරුන්, අමාත්‍යංශ ලේකම්වරුන් ඇතුළු ආයතන ප්‍රධානීන් නිසි ලෙස සිය වගකීම් ඉටු කරනු ඇති බවට තමන් විශ්වාස කරන බව එහිදී ජනාධිපති මෛත්‍රීපාල සිරිසේන මහතා පවසා ඇත. මෙම කමිටු වාර්තාවල නිර්දේශ ඉදිරියට ක්‍රියාත්මක කිරීම පිළිබඳ කටයුතු සොයා බැලීමේ වැදගත්කම ද ජනාධිපතිවරයා එහිදී පෙන්වාදී තිබේ.", "URL": "https://sinhala.adaderana.lk/news.php?nid=86867", "Category": null, "Parent URL": null}