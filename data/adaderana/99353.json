{"Source": "Adaderana", "Timestamp": "November 17, 2018 10:21 am", "Headline": "පාලනයෙන් තොරවූ ලොරිය නව දෙනෙක් රෝහලට යවයි", "News Content": "කහටගස්දිගිලිය පොලිස් වසමේ පුත්තලම ත්‍රිකුණාමලය මාර්ගයේ රන්පත්විල යොවුන් ගම්මානය පුල්ලෙයාර් කෝවිල ඉදිරිපිටදී කහටගස්දිගිලිය දෙස සිට මිහින්තලය දෙසට ධාවනය වූ ලොරි රථයක් රියදුරුට රථය පාලනය කර ගැනීමට නොහැකිව පෙරලී අනතුරට පත්ව තිබේ. ඊයේ(16) මෙම අනතුර සිදුවන අවස්ථාවේ ලොරි රථයේ පිටුපස පහලොස්දෙනෙකු ගමන් කර ඇති අතර, ඉන් බරපතල තුවාල ලැබූ එක් පුද්ගලයෙකු කහටගස්දිගිලිය රෝහලට ඇතුලත් කිරීමේදී මියගොස් තිබේ. මරණයට පත් වූයේ වයස අවුරුදු 29ක් වූ කුකුලෑව සිප්පුකුලම ප්‍රදේශයේ පදිංචි ජයදේවලාගේ රොහාන් ජයවික්‍රම නම් පුද්ගලයෙකි. ඔහුගේ මෘත ශරීරය කහටගස්දිගිලිය රෝහලේ මෘත ශරීරාගාරයේ තැන්පත් කර තිබේ. දැනට තුවාලකරුවන් අතර කාන්තාවන් හතක් හා පිරිමි පුද්ගලයන් දෙදෙනෙකු අනුරාධපුරය රෝහලේ නේවාසිකව ප්‍රතිකාර ලබයි. අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන තිබෙන අතර කහටගස්දිගිලිය පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=99353", "Category": null, "Parent URL": null}