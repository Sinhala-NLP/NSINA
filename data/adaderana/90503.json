{"Source": "Adaderana", "Timestamp": "June 7, 2018 11:29 am", "Headline": "ඉන්ෆ්ලුවන්සා රෝගීන් 60ක් හම්බන්තොටින් වාර්තා වෙයි", "News Content": "නිසි අයුරින්ම ඉන්ෆ්ලුවන්සා වැළඳුණු බවට හඳුනාගත් රෝගීන් හැටකට ආසන්න ප්‍රමාණයක් හම්බන්තොට දිස්ත්‍රික්කයෙන් වාර්තා වී තිබෙන බව හම්බන්තොට දිස්ත්‍රික් සෞඛ්‍ය සේවා අධ්‍යක්ෂක ඒ. පී .ආර් .එස් .චන්ද්‍රසේන මහතා පවසා සිටියේය. කෙසේනමුත් ඉන්ෆ්ලුවන්සා රෝගය වැළඳුණු බවට සැක කෙරෙන හා එය වැළඳුණු රෝගීන් පසුගිය දින කීපයට වඩා අඩුවක් මේ දිනවල හම්බන්තොට දිස්ත්‍රිකයේ දක්නට ලැබෙන බවද දිස්ත්‍රික් සෞඛ්‍ය සේවා අධ්‍යක්ෂක ඒ. පී .ආර් .එස් .චන්ද්‍රසේන මහතා පවසා සිටියේය. ඒ අනුව හම්බන්තොට දිස්ත්‍රිකයේ තංගල්ල ,වලස්මුල්ල ,තිස්සමහාරාම , හම්බන්තොට මහ රෝහල යන රෝහල් කීපය තුළම ඉන්ෆ්ලුවන්සා වැළඳුණු බවට සැකකෙරෙන රෝගීන් සංඛ්‍යාව 100 කට වඩා අඩු ප්‍රමාණයක් දක්නට ලැබෙන බව හම්බන්තොට දිස්ත්‍රික් සෞඛ්‍ය සේවා අධ්‍යක්ෂක වරයා කියා සිටියේය. මේ අතර වැඩිපුරම රෝගීන් වාර්තාවන තංගල්ල රෝහලේ ඉන්ෆ්ලුවන්සා බවට රෝගීන් 40 ක් පමණ වාර්තා වී ඇති අතර ඒ අතරින් ඉන්ෆ්ලුවන්සා බවට තහවුරු කරගත් රෝගීන් 10 ක් පමණ වාර්තා තිබෙන බවද හෙතෙම කියා සිටියේය. එමෙන්ම හම්බන්තොට මහ රෝහලේ ඉන්ෆ්ලුවන්සා වැළඳුණු බවට නිසියාකාරයෙන්ම තහවුරු කරගෙන ප්‍රතිකාර ලබන රෝගීන් 38ක් වාර්තා වී ඇති බවත් ඒ අතර ළමුන් 30 කු සිටින බවද හම්බන්තොට මහ රෝහලේ රෝහල් අධ්‍යක්ෂක වෛද්‍ය දනුෂ්ක පෙරේරා මහතා පවසා සිටියේය. කෙසේනමුත් රෝගී තත්ත්වයන්ට වහා ප්‍රතිකාර කිරීම සඳහා හම්බන්තොට දිස්ත්‍රික්කයේ අදාළ සියලුම රෝහල් තුළ පහසුකම් හා වෛද්‍යවරුන් යොදවා තිබෙන බවද දිස්ත්‍රික් සෞඛ්‍ය සේවා අධ්‍යක්ෂක ඒ. පී .ආර් .එස් .චන්ද්‍රසේන මහතා පවසා සිටියේය.", "URL": "https://sinhala.adaderana.lk/news.php?nid=90503", "Category": null, "Parent URL": null}