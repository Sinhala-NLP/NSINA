{"Source": "Adaderana", "Timestamp": "January 26, 2018 12:25 pm", "Headline": "බල්ලන් යොදා  සතුන් කොටු කරන් පොලුවලින් ගහලා මරලා  මස් චීන කඩවලට විකුණලා", "News Content": "සුනඛයින් යොදා වන සතුන් කොටු කරගෙන එම සතුන්ට පොලුවලින් පහර දී ඝාතනය කර මස් චීන අවන්හල්වලට අලෙවි කිරීමේ ජාවාරමක නිරත වූ සැකකරුවන් තිදෙනෙකු මාරවිල පොලීසියේ නිලධාරීන් විසින් අත්අඩංගුවට ගෙන තිබේ. පොලිස් හදිසි ඇමතුම් අංශයට පසුගිය 24 වැනිදා සවස ලැබුණු තොරතුරක් මත මෙම ජාවාරම්කරුවන් කොටුකර ගැනීමට පොලිස් නිලධාරීන් සමත්වී තිබේ. නාත්තන්ඩිය - බණ්ඩාරනායකපුර ප්‍රදේශයේ ඇති ලදු කැලෑවල ජීවත් වන සතුන් ඝාතනය කිරීම සැකකරුවන් සිදුකර තිබේ. වැටලීම සිදුකරන විට කිලෝ ග්‍රෑම් 22 ක් බරැති ඉත්තෑවන් තිදෙනෙකු සහ කිලෝ ග්‍රෑම් 01 ක් බරැති හාවෙක් සැකකරුවන් විසින් ඝාතනය කර මස් කර අලවි කිරීමට තිබු බව පොලිසිය පවසයි. අත්අඩංගුවට ගෙන ඇති සැකකරුවන් ලුණුවිල - මිරිස්සන් කොටුව පදිංචිකරුවන්ය. ලදු කැලෑවල සිටින වන සතුන්ව සුනඛයින් යොදා බිය කර එක් තැනකට කොටු කර පසුව පොළු වලින් පහර දී ඝාතනය කිරීම සැකකරුවන් විසින් සිදු කර ඇති බව විමර්ශණ වලදී හෙලිවී තිබේ. සැකකරුවන් තිදෙනා මාරවිල දිසා අධිකරණයට ඉදිරිපත් කිරීමට නියමිතයි. මාරවිල මූලස්ථාන පොලිසිය විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=83557", "Category": null, "Parent URL": null}