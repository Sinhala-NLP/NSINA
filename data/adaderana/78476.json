{"Source": "Adaderana", "Timestamp": "October 8, 2017 05:28 pm", "Headline": "ව්‍යාජ නෝට්ටු සමඟ 2ක් දැලේ", "News Content": "ව්‍යාජ මුදල් නෝට්ටු තොඟයක් සමඟ කාන්තාවක සහ තවත් පුද්ගලයෙකු කලවාන පොලීසිය මඟින් අත්අඩංගුවට ගෙන තිබේ.ඔහු සතුව තිබී රුපියල් 5000 ව්‍යාජ නෝට්ටු 18ක් සහ රුපියල් දහසේ ව්‍යාජ නෝට්ටු දෙකක් සොයාගත් බව පොලීසිය සඳහන් කළේය.අද(08) උදෑසන නිවිතිගල උඩකරවිට ප්‍රදේශයේ වෙළෙඳසැලකට වෑන් රථයකින් පැමිණි කාන්තාවක සහ පුද්ගලයෙකු ව්‍යාජ රුපියල් 5000 නෝට්ටුවක් ලබා දී භාණ්ඩ ලබාගත් බවට එම වෙළෙඳසැලේ හිමිකරු විසින් පොලීසියට දැනුම් දී තිබේ.ඒ අනුව කලවාන දෙසට ධාවනය වෙමින් තිබු වෑන් රථය කලවාන පොලීසියේ නිලධාරීන් කණ්ඩායමක් විසින් කලවාන නගරයේ දී නතර කර පරීක්ෂා කර ඇති බව සඳහන්ය.එහිදී වෑන් රථයේ රියදුරු සහ එහි සිටි කාන්තාව සතුව තිබී අදාළ ව්‍යාජ මුදල් නෝට්ටු තොගය සොයාගෙන තිබේ.අත්අඩංගුවට ගත් සැකකරු හා සැකකාරිය කළුතර සහ දෙහිවල ප්‍රදේශවල පදිංචිකරුවන් වන අතර ඔවුන් රත්නපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=78476", "Category": null, "Parent URL": null}