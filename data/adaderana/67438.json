{"Source": "Adaderana", "Timestamp": "December 28, 2016 12:30 pm", "Headline": "ඩෙංගු අධි අවදානම් කලාපවලට හදිසි මෙහෙයුම්", "News Content": "දිවයිනපුරා ඩෙංගු අධි අවදානම් කලාප ලෙස හඳුනාගත් ප්‍රදේශවල හදිසි ඩෙංගු මර්දන වැඩසටහනක් ක්‍රියාත්මක කර තිබේ.සෞඛ්‍ය අමාත්‍යංශයේ ඩෙංගු මර්දන ඒකකය, පොලීසිය, ත්‍රිවිධ හමුදාව සහ සිවිල් ආරක්ෂක බලකාය එක්ව මෙම විශේෂ ඩෙංගු මර්දන වැඩසටහන ක්‍රියාත්මක කරන බව සඳහන්ය.කොළඹ උතුර, කොළඹ දකුණ, කොළඹ මධ්‍යම, ගල්කිස්ස, නුගේගොඩ, කළුතර, පානදුර, ගම්පහ, මීගමුව, කැලනිය, අම්පාර, ඇල්පිටිය සහ ගාල්ල යන සෞඛ්‍ය වෛද්‍ය නිළධාරී කොට්ඨාස ඩෙංගු අධි අවදානම් කලාප ලෙස මේ වන විට හඳුනාගෙන තිබේ.ජාතික ඩෙංගු මර්ධන ඒකකයේ අධ්‍යක්ෂවරයා , පොලිස්පතිගෙන් කරන ලද ඉල්ලීමක් අනුව අදාළ ඩෙංගු අධි අවදානම් කලාප නිසි පරීක්ෂාවට ලක් කිරීම, පිරිසිදු කිරීම සහ මහජනතාව දැනුවත් කිරීම සඳහා කණ්ඩායම් යොදවා ඇති බව පොලීසිය සඳහන් කළේය.මෙම ඩෙංගු මර්ධන වැඩසටහන ක්‍රියාත්මක කරන කාලය තුළ පොලීසිය, ත්‍රිවිධ හමුදාව, සෞඛ්‍ය කාර්ය මණ්ඩල හා වෛද්‍ය නිළධාරීන් සම්බන්ධීකරණය කිරීම සඳහා සෞඛ්‍ය අමාත්‍යංශයේ විශේෂ මෙහෙයුම් මැදිරියක් ද ස්ථාපිත කර ඇත.0112 36 84 16 හෝ 0112 36 84 17 යන දුරකතන අංක ඔස්සේ අදාළ මෙහෙයුම් මැදිරිය ඇමතිමට හැකියාව පවතියි.මේ අතර ඩෙංගු රෝගය වැළඳීම හේතුවෙන් රෝහල් ගත කළ කෙටි දුර ධාවන ශූරී සුසන්තිකා ජයසිංහ මහත්මිය‍ මේ වන විට සුවය ලබමින් සිටින බව වාර්තා වේ.කෙසේවෙතත් සුසන්තිකා ජයසිංහ මහත්මිය තවදුරටත් දැඩි සත්කාර ඒකකයේ ප්‍රතිකාර ලබන බව දියතලාව මූලික රෝහලේ වෛද්‍ය අධිකාරී රංජිත් අමරකෝන් මහතා සඳහන් කළේය.දියතලාව යුධ හමුදා කදවුරේ පුහුණු වැඩසටහනක උපදේශිකාවක් ලෙස සහභාගී වීම සඳහා ගොස් සිටියදී ඇය මෙලෙස හදිසියේ රෝගාතුර වී තිබුණි. සුසන්තිකා ජයසිංහ මහත්මියගේ තත්ත්වය යහපත් වූ පසු කොළඹට මාරුකර යැවීමට කටයුතු කරන බව දියතලාව මූලික රෝහලේ වෛද්‍ය අධිකාරී රංජිත් අමරකෝන් මහතා ප්‍රකාශ කළේය.", "URL": "https://sinhala.adaderana.lk/news.php?nid=67438", "Category": null, "Parent URL": null}