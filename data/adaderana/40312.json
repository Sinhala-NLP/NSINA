{"Source": "Adaderana", "Timestamp": "January 13, 2014 08:11 am", "Headline": "රන් භාණ්ඩ සමඟ තරුණිය රේගු දැලේ ", "News Content": "නීති විරෝධි ලෙස නිම කළ හා නිම නොකළ රන් භාණ්ඩ මෙරටින් පිට කිරිමට උත්සහ කළ තරුණියක් කටුනායක ගුවන් තොටුපොළ ආරක්ෂක අංශ විසින් අත්අඩංගුවට ගෙන තිබේ. ඊයේ(12) රාත්‍රි 11.45ට පමණ අදාළ කාන්තාව අත්අඩංගුවට ගෙන ඇති බව වාර්තා වෙයි. මෙම තරුණිය යු.එල්. 141 දරන ගුවන් යානයෙන් චෙන්නායි බලා යාමට පැමිණ ඇති අතර එහිදි අත්අඩංගුවට ගෙන තිබේ. පසුව මෙම තරුණියක් පැළඳ සිටි රන් භාණ්ඩ පිළිබඳ විමර්ශන සිදුකළ ගුවන් තොටුපළ ආරක්ෂක අංශය, ගුවන් තොටුපළ රේගුව දැනුවත් කර ඇති බව සඳහන් වෙයි. අදාළ තරුණිය සතුව තිබි නිම කළ හා නිම නොකළ රන් භාණ්ඩ සොයාගෙන ඇති අතර ඒවායේ බර ග්‍රෑම් 1003ක් බව ශ්‍රි ලංකා රේගුව සඳහන් කරයි. මේවායේ වටිනාකම රුපියල් පනස් තුන්ලක්ෂ හැටහතර දහසක් බව සඳහන් වෙයි. මෙලෙස අත්අඩංගුවට ගෙන ඇත්තේ මඩකලපුව ප්‍රදේශයේ පදිංචි 21 හැවිරිදි තරුණියක් බව ශ්‍රි ලංකා රේගුව ප්‍රකාශ කරයි. අත්අඩංගුවට ගත් මෙම සැකකාර තරුණිය සම්බන්ධයෙන් ගුවන් තොටුපළ රේගුව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=40312", "Category": null, "Parent URL": null}