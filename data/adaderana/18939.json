{"Source": "Adaderana", "Timestamp": "September 24, 2011 04:56 pm", "Headline": "2010 දී ශ්‍රී ලංකාවේ 8% ක ආර්ථික වර්ධන වේගයක්", "News Content": "දශක තුනක් පුරා පැවති යුද්ධය නිමාවීමෙන් පසු ගෙවී ගිය 2010 වස‍රේ දී ශ්‍රී ලංකාව 8% ක ආර්ථික වර්ධන වේගයක් අත්කරගෙන තිබූ බව ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පවසයි. 2011 වසරේ මුල් මාස 6 ඇතුළත ද එවැනිම වූ ශක්තිමත් ආර්ථික වර්ධන වේගයක් රඳවා ගැනීමට ශ්‍රි ලංකාව සමත්ව ඇති බව අමාත්‍යවරයා පෙන්වා දෙයි. ජාත්‍යන්තර මූල්‍ය අරමුදලේ වාර්ෂික රැස්වීම අමතමින් ආචාර්ය සරත් අමුණුගම මහතා මේ අදහස් පළ කළේය. දේශපාලන ස්ථාවරත්වය හේතුවෙන් මෙරට ආර්ථික ක්ෂේත්‍රයේ ආයෝජන කටයුතු සඳහා ආයෝජකයින් ආකර්ශනය කරගැනිමට ශ්‍රි ලංකාව සමත්වී සිටින බව අමාත්‍යවරයා එහිදී සඳහන් කළේය. උද්ධමනය පාලනය කරගනිමින් 2009 වසරේ සිට උද්ධමන අනුපාතය තනි ඉලක්කමක මට්ටමේ පවත්වා ගැනීමට ද ශ්‍රී ලංකා ආණ්ඩුව සමත්ව ඇති බව අමාත්‍යවරයා පෙන්වාදුන්නේය. අවතැන්ව සිටි ජනතාව අතරින් 95% ක් පමණ යළි පදිංචිකර අවසන් බව පශ්චාත් යුද ස‍මයේ ලබා ඇති ප්‍රගතිය පිළිබඳ අදහස් දක්වමින් අමුණුගම අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=18939", "Category": null, "Parent URL": null}