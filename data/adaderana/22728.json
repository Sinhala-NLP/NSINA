{"Source": "Adaderana", "Timestamp": "March 11, 2012 03:33 pm", "Headline": "උතුරට නැගෙනහිරට විශේෂ පොලිස් නිල සුනඛ ඒකකයක්", "News Content": "උතුරු හා නැගෙනහිර ප්‍රදේශ වල වෙරළාශ්‍රිතව සිදුවන මත්ද්‍රව්‍ය ජාවාරම් මැඩලීම සඳහා විශේෂ පොලිස් නිල සුනඛ ‍ඒකකයක් පිහිටුවීමට සැලසුම් කර තිබේ. මහනුවර පොලිස් නිල සුනඛ බලඇණියේ පුහුණුව ලබන සුනඛයින් ඒ සදහා යෙදවීමට නියමිත බව පොලිස් නිල සුනඛ කොට්ඨාශය භාර අධ්‍යක්ෂ ජ්‍යෙෂ්ඨ පොලිස් අධිකාරි මහින්ද ඒකනායක මහතා සඳහන් කළේය. සියයකට ආසන්න සුනඛයින් පිරිසක් මේ වන විට මහනුවර නිල සුනඛ කොට්ඨාශය යටතේ ‍පුහුණුව සඳහා යොදවා තිබේ. ජර්මනිය , නෙදර්ලන්තය ඇතුළු රටවලින් ආනයනය කෙරුණු උසස් වර්ගයේ සුනඛයින් ඊට ඇතුළත්ව සිටින බව සඳහන්වේ. පුහුණුව අවසන් කිරීමට නියමිතව සිටින එම සුනඛයින් සඳහා අර්ධවාර පරීක්ෂණයක් ද පැවැත්වී තිබීම විශේෂත්වයකි.", "URL": "https://sinhala.adaderana.lk/news.php?nid=22728", "Category": null, "Parent URL": null}