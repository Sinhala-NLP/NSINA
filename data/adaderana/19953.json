{"Source": "Adaderana", "Timestamp": "November 12, 2011 08:45 am", "Headline": "උගත් පාඩම් කොමිසමේ අවසන් වාර්තාව 20 දා ජනපති අතට", "News Content": "උගත් පාඩම් සහ ප්‍රතිසන්ධාන‍ කොමිසමේ අවසන් වාර්තාව එළඹෙන 20 වැනිදා ජනාධිපතිවරයා වෙත ලබාදීමට නියමිත බව එම කොමිසම පවසයි. එදිනට ජනාධිපතිවරයාට අදාළ වාර්තාව බාරදීමට හැකියාව ඇති බව ජනාධිපති ලේකම් කාර්යාලය විසින් දැනුම් දී ඇති බව උගත් පාඩම් සහ ප්‍රතිසන්ධාන‍ කොමිසම සඳහන් කරයි. පසුගිය වසරේ මැයි මස 15 වැනිදා ජනාධිපති මහින්ද රාජපක්ෂ මහතා විසින් උගත් පාඩම් හා ප්‍රතිසන්ධාන කොමිසම පත්කරනු ලැබීය. ගත වූ කාලය තුළ එම කොමිසම මහජන සැසි 57 ක් පවත්වා ඇති බව සඳහන්ය. උතුරු හා නැගෙනහිර ජනතාවගේ අදහස් විමසීම සඳහා ස්ථාන 40 ක් ආවරණය වන පරිදි ක්ෂේත්‍ර චාරිකා 12ක් කොමිසමේ සාමාජිකයින් සිදුකර තිබේ. මෙම උගත් පාඩම් හා ප්‍රතිසන්ධාන කොමිසමේ සභාපතීත්වය සී.ආර්.ද සිල්වා මහතා විසින් දරනු ලැබූ අතර තවත් සාමාජිකයින් අටදෙනෙකු එහි සාමාජිකත්වය දැරීය.", "URL": "https://sinhala.adaderana.lk/news.php?nid=19953", "Category": null, "Parent URL": null}