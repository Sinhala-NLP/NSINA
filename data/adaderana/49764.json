{"Source": "Adaderana", "Timestamp": "March 6, 2015 08:11 am", "Headline": "මෛත්‍රී ආණ්ඩ‍ුවෙන් ඇමති තනතුරු ගන්න අනුමැතිය ලැබුණා", "News Content": "වත්මන් ආණ්ඩුව යටතේ ශ්‍රී ලංකා නිදහස් පක්ෂයේ මන්ත්‍රීවරුන් පිරිසකට අමාත්‍ය ධූර ලබා ගැනිම සඳහා එම පක්ෂයේ මධ්‍යම කාරක සභාවේ අනුමැතිය හිමිව තිබේ.ජනපති මෛත්‍රිපාලි සිරිසේන මහතාගේ ප්‍රධානත්වයෙන් කොළඹ පදනම් ආයතනයේ ඊයේ පැවති ශ්‍රී ලංකා නිදහස් පක්ෂ මධ්‍යම කාරක සභා රැස්වීමේදී මෙම යෝජනාව ඉදිරිපත්ව ඇත.ඒ අනුව පක්ෂ සභාපති, ජාතික සංවිධායක , පක්ෂ ලේකම් සහ විපක්ෂ නායකවරයාට ඉදිරියේදී ඒ සම්බන්ධයෙන් අවශ්‍ය ක්‍රියාමාර්ග ගැනීමට බලය පැවරුණූ බව ශ්‍රී ලංකා නිදහස් පක්ෂයේ මහලේකම් අනුර ප්‍රියදර්ශන යාපා මහතා ප්‍රකාශ කළේය. ඒ සඳහා මධ්‍යම කාරක සභාවේ බහුතර කැමැත්ත හිමි වු බව අනුර ප්‍රියදර්ශන යාපා මහතා පැවසීය.මේ යටතේ එක්සත් ජාතික පක්ෂය සමග එක්ව ඇමති තනතුරු බෙදාගනිමින් ඉදිරියේදී රට පාලනය කිරීම පිළිබඳව එහිදී සාකච්ඡා වූ බව ඒ මහතා කියා සිටියේය.එය තමන් ජාතික රජයක් ලෙස නොසලකන බවත්, බලය හුවමාරු කර ගැනීමක් ලෙස සලකන බවත්, අනුර ප්‍රියදර්ශන යාපා මහතා සඳහන් කළේය.කෙසේ වෙතත් ඇමති තනතුරු ලබා ගන්නේ කවුදැයි සාකච්ඡා නොවූ බවද හෙතෙම පැවසීය. කෙසේ වුවද තමන් අදාළ යෝජනාවට විරෝධය පළකළ බව හිටපු අමාත්‍ය කුමාර වෙල්ගම මහතා ප්‍රකාශ ‍කළේය.මේ අතර අද පැවැත්වෙන මහනුවර රැස්වීමට සහභාගී වන ශ්‍රී ලංකා නිදහස් පක්ෂයේ සමාජිකයින් සම්බන්ධයෙන් ගන්නා ක්‍රියාමාර්ග පිළිබඳ ඊයේ මධ්‍යම කාරක සභාවේදී සාකච්ඡා නොවු බවද අනුර ප්‍රියදර්ශන යාපා මහතා පැවසීය.", "URL": "https://sinhala.adaderana.lk/news.php?nid=49764", "Category": null, "Parent URL": null}