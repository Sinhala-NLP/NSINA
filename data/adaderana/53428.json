{"Source": "Adaderana", "Timestamp": "August 24, 2015 03:13 pm", "Headline": "ගුවන් හමුදා කඳවුරට එල්ල වූ ප්‍රහාරය ගැන නඩුව අඛණ්ඩව විභාගයට", "News Content": "2007 වසරේදී අනුරාධපුර ගුවන් හමුදා කඳවුරට ප්‍රහාර එල්ල කිරීම සම්බන්ධ නඩු විභාගය සැප්තැම්බර් මස 04 වන දින සිට අඛණ්ඩව විභාගයට ගැනීමට අනුරාධපුර විශේෂ මහාධිකරණය තීරණය කර තිබේ.සිද්ධියට අදාළ නඩුව අද කැඳ වූ අවස්ථාවේදී විශේෂ මහාධිකරණ විනිසුරු ඛේමා ස්වර්ණාධිපති මහත්මිය එම නියෝගය නිකුත් කළ බව අද දෙරණ අනුරාධපුර අධිකරණ වාර්තාකරු සඳහන් කළේය.සිද්ධිය සම්බන්ධයෙන් අධි චෝදනා ලබා සිටින එල්.ටී.ටී.ඊ සංවිධානයේ හිටපු සාමාජිකයින් වන විත්තිකරුවන් දෙදෙනා ලබන මස 04 වන දින තෙක් තවදුරටත් රක්ෂිත බන්ධනාගාර ගත කිරීමට ද විනිසුරුවරිය නියෝග කර ඇත.අදාළ ප්‍රහාරයෙන් ගුවන් යානා 16ක් විනාශ වූ අතර ආරක්ෂ අංශ සාමාජිකයින් 14 දෙනෙකු මරණයට පත් වුණි.මේ අතර පුද්ගල ඝාතනයක් සම්බන්ධයෙන් වරදකරුවූ විත්තිකරුවෙකුට උතුරුමැද පළාත් බද මහාධිකරණය මරණ දඬුවම නියම කර තිබේ.මහාධිකරණ විනිසුරු ධම්මික ගනේපොල මහතා විසින් අද මරණ දඬුවම නියම කර ඇත්තේ එප්පාවල, ඉහල හල්මිල්ලැව ප්‍රදේශයේ පදිංචිකරුවෙකුටයි.1998 වසරේදී එප්පාවල ප්‍රදේශයේදී පුද්ගලයෙකු ඝාතනය කිරීම සම්බන්ධයෙන් විත්තිකරුට එරෙහිව නීතිපතිවරයා විසින් අධි චෝදනා ගොනු කර තිබුණි.මහාධිකරණ විනිසුරුවරයා තීන්දුව දෙමින් ප්‍රකාශ කළේ විත්තිකරුට එරෙහි චෝදනා සාධාරණ සැකයෙන් ඔබ්බට ඔප්පු කර ඇති බවයි.", "URL": "https://sinhala.adaderana.lk/news.php?nid=53428", "Category": null, "Parent URL": null}