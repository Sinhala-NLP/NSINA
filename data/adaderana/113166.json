{"Source": "Adaderana", "Timestamp": "July 1, 2019 11:43 pm", "Headline": "අකුරැස්සේ සිදු වු මංකොල්ලයට එම මුල්‍ය ආයතනයේම සේවකයෙක් අත්අඩංගුවට", "News Content": "අකුරැස්ස නගරයේ පිහිටි පෞද්ගලික මුල්‍ය ආයතනයක් ඉදිරිපිටදී පුද්ගලයින් දෙදෙනෙකු විසින් එහි සේවකයකු සන්තකයේ තිබු මුදල් තොගයක් මංකොල්ලා කා පලායමින් සිටි පුද්ගලයින් දෙදෙනෙකු අත්අඩංගුවට ගෙන ඔවුන්ගෙන් සිදු කළ ප්‍රශ්න කිරීම් හමුවේ මීට සම්බන්ධ එම මුල්‍ය ආයතනයේම සේවකයකු ප්‍රශ්න කිරීම සඳහා අත්අඩංගුවට ගත් බව අකුරැස්ස පොලිසිය පවසයි. අද (01) දහවල් 2.00 පමණ අදාළ මුල්‍ය ආයතනයේ සේවකයෙකු විසින් වෙනත් වාණිජ බැංකුවක් වෙත රුපියල් විසිනම ලක්ෂයක මුදලක් තැන්පත් කිරීම සඳහා යාමේදී පැමිණි පුද්ගලයින් දෙදෙනෙකු ගල් කටස් වර්ගයේ ගිනි අවියක් පෙන්වා ඔහුට පහර දී ඔහු සන්තකයේ තිබු මුදල් හා යතුරු පැදිය පැහැරගෙන පලා යාමට තැත් කර ඇත. මුල්‍ය සමාගමේ සේවකයා විසින් ඔහුගේ යතුරු පැදියේ යතුර අසල පිහිටි කැලාවකට විසිකර ඇත. ඉන් පසු කොල්ල කරුවන් විසින් මුදල් රැගෙන පලාගොස් ඇති බව වාර්තා විය. වහාම ක්‍රියාත්මක වූ අවට සිටි පිරිස මේ සම්බන්ධයෙන් පොලිසියට දැන්වීමෙන් අනතුරුව පොලිසිය පැමිණ කොල්ලකරුවන් අකුරැස්ස නව බස් නැවතුම්පලට ආසන්න ප්‍රදේශයේදී අත්අඩංගුවට ගෙන ඇත. ඔවුන් ගෙන් සිදුකල ප්‍රශ්න කිරීම් හමුවේ මෙම මංකොල්ලය සඳහා එම මුල්‍ය ආයතනයේ පුද්ගලයෙකු සම්බන්ධ බවට අනාවරණය වීමෙන් අනතුරුව එම සමාගමේ සේවකයාද අත්අඩංගුවට ගෙන ඇත. මෙසේ අත්අඩංගුවට පත්වුයේ කොන්ගල හක්මන ප්‍රදේශයේ පදිංචි තිස් දෙහැවිරිදි පුද්ගලයෙකු සහ වලස්මුල්ල ප්‍රදේශයේ පදිංචි තිස්පස් හැවිරිදි පුද්ගලයෙකු සහ එම මුල්‍ය ආයතනයේ සේවකයකු වූ වැලිගම-වැලිහිඳ ප්‍රදේශයේ පදිංචි විසිනව හැවිරිදි පුද්ගලයෙකි. සැකරුවන් ඉදිරියේදී මාතර මහේස්ත්‍රාත් හමුවට ඉදිරිපත් කිරීමට නියමිත අතර අකුරැස්ස පොලීසිය පරීක්ෂණ පැවත්වයි.", "URL": "https://sinhala.adaderana.lk/news.php?nid=113166", "Category": null, "Parent URL": null}