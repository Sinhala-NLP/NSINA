{"Source": "Adaderana", "Timestamp": "December 9, 2018 01:41 pm", "Headline": "අධිකරණ තීන්දුව අනුව ඉදිරියේදි කටයුතු කරනවා", "News Content": "අධිකරණය කුමන තීන්දුවක් ලබා දුන්නද එම තීන්දුවට අනුව ඉදිරි දේශපාලන කටයුතු සිදුකරන බව ජනාධිපති මෛත්‍රිපාල සිරිසේන මහතා පවසයි. අද(09) පෙරවරුවේ පොළොන්නරුවේ පැවති ජීවනෝපාය සංවර්ධන වැඩසටහන යටතේ ප්‍රතිලාභීන්ට සම්පත් බෙදා දීමේ අවස්ථානට එක්වෙමින් ජනාධිපතිවරයා මේ බව සඳහන් කළේය. ඇතැම් පිරිස්, ඇතිව තිබෙන දේශපාලනික ගැටුම් පුද්ගල ගැටුම් බවට නිර්වචනය කිරිමට කටයුතු කර ඇති බවත් ජනාධිපතිවරයා පැවසිය. වර්තමානයේ පවතින්නේ රනිල් වික්‍රමසිංහ සහ තමන් අතර ගැටුමක් නොවන බවත් ස්වදේශීක මතය සහ විදේශිය මතය අතර ගැටම බවත් ජනාධිපතිවරයා මෙහිදි පැවසීය. එමෙන්ම ප්‍රජාතන්ත්‍රවාදි රටක ජනාධිපතිවරයා ලෙස රටේ සියළුම බලතල තමා වෙත පැවරි තිබිම ගැන තමන් කනගාටු වන බවත් ජනාධිපතිවරයා මෙහිදි ප්‍රකාශ කළේය. එම නිසා රටේ පවතින ගැටළුකාරි තත්ත්වය තෙරුම් ගෙන ඉමනින් අධීකරණය විසින් තීන්දුවක් ලබා දෙනු ඇති බව තමන් විශ්වාස කරන බවද ජනාධීපතිවරයා පැවසීය. මේ අතර ඊයේ (08) පස්වරුවේ මනම්පිටිය ශ්‍රී වාලුකානදී බෞද්ධ මධ්‍යස්ථානයට පැමිණි ජනාධිපති මෛත්‍රිපාල සිරිසේන මහතා ආගමික වතාවත්වල නිරත වීමෙන් අනතුරුව අභිනව ශ්‍රී සම්මා සම්බුද්ධ ප්‍රතිමා වහන්සේ නිරාවරණය කිරීම හා බෝධි ප්‍රකාරය විවෘත කිරීමට අදාළ සමරු ඵලකය නිරාවරණය කරනු ලැබුවාය. මෙහිදී උතුරුමැද දෙපළාතේ ප්‍රධාන සංඝනායක පොළොන්නරුව ඉසිපතන විහාරාධිපති උඩගම ධම්මානන්ද නායක ස්වාමින් වහන්සේ ප්‍රම්‍රඛ සංඝරත්නය විසින් සෙත් පතා ජනාධිපතිවරයාට ආශිර්වාද පළ කළේය. පොළොන්නරුව බෞද්ධ සංගමයේ සහා ප්‍රදේශවාසින්ගේ දායකත්වයෙන් මෙම සම්බුද්ධ ප්‍රතිමාව හා බෝධි ප්‍රාකාරය ඉදිකර ඇති අතර ඔවුන්ට සහතික පත්‍ර සහ තිළිණ ප්‍රධානයද ජනාධිපතිවරයා අතින් සිදු කෙරුණි.", "URL": "https://sinhala.adaderana.lk/news.php?nid=100490", "Category": null, "Parent URL": null}