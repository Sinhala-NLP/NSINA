{"Source": "Adaderana", "Timestamp": "January 18, 2010 08:59 pm", "Headline": "ඇමති නිවසට ග්‍රෙනේඩ්-අයෙක් මරුට ", "News Content": "සෞඛ්‍ය ප්‍රවර්ධන හා ව්‍යාධි නිවාරණ අමාත්‍ය ජයරත්න හේරත් මහතාගේ කුරුණෑගල පිහිටි නිවසට එල්ල කරන ලද අත් බෝම්බ ප්‍රහාරයකින් එක් පුද්ගලයෙකු ජීවිතක්ෂයට පත් ව අැති බව පොලීසිය කියයි. තවත් සිව් දෙනෙකු ප්‍රහාරයෙන් තුවාල ලබා ඇති බවද පොලිසිය පවසන අතර මෙම ඝාතනයත් සමග පූර්ව මැතිවරණ සමයේ සිදු වූ ‍ මිනිස් ‍ඝාතන සංඛ්‍යාව හතර දක්වා ඉහළ යයි. ජනාධිපතිවරණය ප්‍රකාශයට පත් කිරීමෙන් අනතුරුව මැතිවරණයට අදාළව සිදු වූ මුල්ම පුද්ගල ඝාතනය ලෙස සැලකෙන්නේ පසුගිය 12 වනදා ජනාධිපතිධුර අපේක්ෂක සරත් ‍ෆොන්සේකා මහතාගේ ජනරැළියකට සහභාගි වීම සදහා යමින් සිටි පිරිසක් රැගත් බස් රථයකට තංගල්ල හුංගම ප්‍රදේශයේ දී එල්ල වූ වෙඩි ප්‍රහාරයෙන් කාන්තාවක් ජීවිතක්ෂයට පත් වීමය. මැතිවරණයට අදාළ දෙවන මිනිස් ඝාතනය පසුගිය 16 වන දා වාර්තා වූ අතර ඒ පුත්තලම මදුරන්කුලිය ප්‍රදේශයේ පැවති ජනාධිපති මහින්ද රාජපක්ෂ මහතාගේ මැතිවරණ ප්‍රචාරක රැළියකට සහභාගි වීම සදහා යමින් සිටි පිරිසකට එල්ල වූ වෙඩි ප්‍රහාරයකින් පුද්ගලයෙකු ජීවිතක්ෂයට පත් වීමය. පසුගිය 17වන දිනවාරියපොළ කනත්තවැව ප්‍රදේශයේ දී ජනාධිපතිධුර අපේක්ෂක සරත් ෆොන්සේකා මහතාගේ ප්‍රචාරක පෝස්ටර් අලවමින් සිටි පුද්ගලයෙකු පහර කෑමකින් ජීවිතක්ෂයට පත් විය. එම මිනිස් ඝාතනය වාර්තා වූයේ ජනාධිපතිවරණයට අදාළ පූර්ව මැතිවරණ සමයේ තෙවන මිනිස් බිල්ල ලෙසය.", "URL": "https://sinhala.adaderana.lk/news.php?nid=6114", "Category": null, "Parent URL": null}