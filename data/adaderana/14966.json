{"Source": "Adaderana", "Timestamp": "March 20, 2011 09:57 pm", "Headline": "ඉන්දියාව කොදෙව්වන් පරදයි", "News Content": "2011 ලෝක කුසලාන ක්‍රිකට් තරගාවලියේ අද(20) පැවැති ඉන්දියාව හා බටහිර ඉන්දීය කොදෙව් කණ්ඩායම අතර තරගය ලකුණු 80 න් ජයග්‍රහණය කිරීමට ඉන්දීය කණ්ඩායම සමත්විය. ‍ තරගයේ කාසියේ වාසිය දිනාගත් ඉන්දීය කණ්ඩායමේ නායක මහේන්ද්‍ර සිං දෝනි ප්‍රථමයෙන් පන්දුවට පහරදීමට තීරණය කළේය. ‍ ඒ අනුව ඉන්දීය කණ්ඩායම පන්දු වාර 49 පන්දු 01 ක් තුළ සියලුම ක්‍රීඩකයින් දැවී ලකුණු 268 ක් රැස්කරනු ලැබීය. ‍ පිළිතුරු ඉනිම ක්‍රීඩාකළ බටහිර ඉන්දීය කොදෙව් කණ්ඩායමට සියලුම ක්‍රීඩකයින් දැවී ලබාගත හැකිවූයේ ලකුණු 188 ක් පමණි. ‍ ලෝක කුසලාන තරගාවලියේ පළමු වටයේ අවසන් තරගය වූ බී කාණ්ඩයේ මෙම තරගය චෙන්නයිහි චිදම්බරම් ක්‍රීඩාංගණයේදී පැවැත්විණි. ‍ ඒ අනුව කොළඹදී පැවැත්වීමට නියමිත අර්ධ අවසන් පූර්ව වටයේ තරගය සඳහා ශ්‍රී ලංකාව එංගලන්තයට එරෙහිව තරග වදිනු ඇත.", "URL": "https://sinhala.adaderana.lk/news.php?nid=14966", "Category": null, "Parent URL": null}