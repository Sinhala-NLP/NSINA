{"Source": "Adaderana", "Timestamp": "March 12, 2012 01:05 pm", "Headline": "අල්ලස් ගත් ඒ. එස්. පී මාර්තු 22 දක්වා රිමාන්ඩ්", "News Content": "අල්ලස් ලබාගැනීමේ චෝදනාව මත අත්අඩංගුවට ගන්නා ලද නුගේගොඩ කොට්ඨාශ භාර සහකාර පොලිස් අධිකාරී නිහාල් රංජිත් මෙන්ඩිස් නැමති සැකකරු මාර්තු මස 22 වන දින දක්වා රිමාන්ඩ් භාරයේ තබන ලෙස කොළඹ මහේස්ත්‍රාත් අධිකරණය නියෝග කර තිබේ. සැකකරු විසින් ලබාගන්නා ලද රුපියල් ලක්ෂ 10 ක අල්ලස් මුදල, අල්ලස් කොමිසමේ පොලිස් පරීක්ෂක සී. ඒ. ගුණවර්ධන මහතා විසින් අද(12) කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කරනු ලැබීය. රුපියල් 5000 බැගින් වූ නෝට්ටු 200 සමන්විත අල්ලස් වශයෙන් ලබාගත් අදාළ නෝට්ටු තොගය අධිකරණය හමුවට ඉදිරිපත් කර තිබිණි. සිල්ලර වෙළෙඳසැලක් පවත්වාගෙන යන පුෂ්පා මල්කාන්ති නැමති කාන්තාවක විසින් කරන ලද පැමිණිල්ලකට අනුව අල්ලස් කොමි‍සමේ නිලධාරීන්, අදාළ සැකකරු ඉකුත් 09 වන දින අත්අඩංගුවට ගෙන තිබිණි. මෙම සැකකරු සම්බන්ධව තවදුරටත් විමර්ශන කටයුතු සිදුකරන හෙයින් සැකකරු රිමාන්ඩ් භාරයේ තබන ලෙස අල්ලස් කොමිසමේ නිලධාරීන් කළ ඉල්ලීමකට අනුව මාර්තු 22 වන දින දක්වා රිමාන්ඩ් භාරයේ තැබීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කළේය.", "URL": "https://sinhala.adaderana.lk/news.php?nid=22743", "Category": null, "Parent URL": null}