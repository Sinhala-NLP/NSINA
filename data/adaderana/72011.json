{"Source": "Adaderana", "Timestamp": "April 12, 2017 12:24 pm", "Headline": "අසත්‍ය  පැමිණිලි ඉදිරිපත් කරන්නන් පිළිබඳව විශේෂ අවධානයක්", "News Content": "ජාතික ළමා ආරක්ෂක අධිකාරියේ 1929 ළමා දුරකථන සේවය අමතා අසත්‍ය පැමිණිලි ඉදිරිපත් කරන්නන් පිළිබඳව විශේෂ අවධානයක් යොමුකිරීමට ජාතික ළමා ආරක්ෂක අධිකාරිය තීරණය කර තිබේ. 1929 අංකයට පෞද්ගලික හේතූන් මත ඇතැම් පුද්ගලයන් අසත්‍ය පැමිණිලි සිදුකර ඇති බව ජාතික ළමා ආරක්ෂක අධිකාරිය සඳහන් කළේය. එවැනි අසත්‍ය පැමිණිලි තුළින් රාජ්‍ය නිලධාරීන්ගේ කාලය හා ශ්‍රමය අපතේ හැරීමක් සිදුවන අතර රාජ්‍ය මුදල් ද අනවශ්‍ය ලෙස වියදම් වන බව එම අධිකාරිය පෙන්වා දෙයි. 24 පැය පුරා ක්‍රියාත්මක 1929 අංකයට ලැබෙන සෑම පැමිණිල්ලක් සම්බන්ධයෙන්ම ජාතික ළමා ආරක්ෂක අධිකාරිය කඩිනමින් ක්‍රියාත්මක වන බව එම අධිකාරියේ තොරතුරු නිලධාරී ඊ.ගුණසේකර මහතා සඳහන් කළේය. පසුගිය 2016 වසර තුළ එම අංකයට පැමිණිලි 9361ක් වාර්තා වී ඇති අතර ඉන් පැමිණිලි 2180ක් ළමයින් කෲරත්වයට පත් කිරීමට අදාළව වාර්තා වී තිබු බව ද ඔහු කියා සිටියේය.", "URL": "https://sinhala.adaderana.lk/news.php?nid=72011", "Category": null, "Parent URL": null}