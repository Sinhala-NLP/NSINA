{"Source": "Adaderana", "Timestamp": "October 31, 2016 10:06 am", "Headline": "ධීවර ගැටළු සාකච්ඡා කරන්න ඉන්දියා යන්න සූදානම්!", "News Content": "ඉන්දු - ශ්‍රී ලංකා ධීවර ගැටළුව සම්බන්ධයෙන් දෙරටේ අමාත්‍යවරුන්ගේ සාකච්ඡාවක් මෙම සතියේ පැවැත්වීමට නියමිතය.ඒ අනුව ධීවර අමාත්‍ය මහින්ද අමරවීර මහතා සහ විදේශ අමාත්‍ය මංගල සමරවීර මහතා ලබන 02 වනදා ඉන්දියාව බලා පිටත්ව යාමට නියමිත බව ධීවර අමාත්‍යාංශය සඳහන් කළේය.මීට අමතරව දස දෙනෙකුගෙන් යුත් උතුරේ ධීවරයින් කණ්ඩායමක්ද ලබන 03 වනදා ඉන්දියාව බලා පිටත්ව යාමට නියමිතය.දෙරටේ ධීවර ගැටළුව පිළිබඳ අමාත්‍යවරුන්ගේ සාකච්ඡා ලබන මස 05 වනදා ආරම්භවීමට නියමිත අතර එම සාකච්ඡා ඊට පසු දිනත් පැවැත්වීමට සැලසුම් කර ඇති බව ඉන්දීය මාධ්‍ය වාර්තා කළේය.මෙහිදී ධීවර අමාත්‍ය මහින්ද අමරවීර මහතා සහ විදේශ අමාත්‍ය මංගල සමරවීර මහතා ඉන්දීය ස්වදේශ කටයුතු ඇමතිනී සුෂ්මා ස්වරාජ් මහත්මිය මුණගැසී සාකච්ඡා කිරීමටද නියමිතව තිබේ.මීට අමතරව අමාත්‍යවරුන් දෙපල ඉන්දියාවේ ධීවර හා කෘෂිකාර්මික අමාත්‍යවරයාද මුණගැසී සාකච්ඡා කිරීමට නියමිතය.මේ අතර උතුර ප්‍රදේශයෙන් ගිය ධීවර කණ්ඩායම ඔවුන් මුහුණ දෙන ගැටළු පිළිබඳව ඉන්දීය ධීවර බලධාරීන් දැනුවත් කිරීම සඳහා වැඩසටහන් කිහිපයක් ද සැලසුම් කර තිබේ.", "URL": "https://sinhala.adaderana.lk/news.php?nid=65571", "Category": null, "Parent URL": null}