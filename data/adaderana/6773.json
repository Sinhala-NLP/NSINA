{"Source": "Adaderana", "Timestamp": "February 18, 2010 08:32 am", "Headline": "ව්‍යාජ නෝට්ටු මුද්‍රණ ස්ථානයක් වටලයි", "News Content": "ව්‍යාජ මුදල් නෝට්ටු මුද්‍රණය කිරීම සඳහා පවත්වාගෙන යන ලද ස්ථානයක් වැටලීමට මාතර පොලිසිය සමත්ව තිබේ. මාතර පොලිසියේ අපරාධ විමර්ශන අංශයට ලැබුණු ‍තොරතුරකට අනුව සිදුකරන ලද විමර්ශනයක දී මෙම ස්ථානය සොයාගෙන ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. මාතර, ධර්මපාල මාවතේ පිහිටි මෙම ස්ථානයේ තිබී රුපියල් දෙදහසේ, රුපියල් දහසේ සහ රුපියල් සියයේ ව්‍යාජ මුදල් නෝට්ටු කිහිපයක් සොයාගෙන ඇත. මුදල් නෝට්ටු මුද්‍රණය සඳහා යොදාගන්නා ලද පරිගණකයක් සහ තවත් උපකරණ කිහිපයක් ද පොලිස් භාරයට ගෙන ඇති බව සඳහන්ය. අදාළ ස්ථානය පවත්වාගෙන ගිය බවට සැකපිට වැලිගම ප්‍රදේශයේ පුද්ගලයෙකු අත්අඩංගුවට ගෙන ඇති බව ද පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=6773", "Category": null, "Parent URL": null}