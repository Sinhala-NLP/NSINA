{"Source": "Adaderana", "Timestamp": "October 5, 2018 05:24 pm", "Headline": "දෑත දෙපා වාරු නැති පුංචි ජීවිතයක් ", "News Content": "මීගහකිවුල ,මකුළුගොල්ල ගම්මානයේ ජීවත්වන නිශාන් මධුසංඛ මීට වසර 11 ට පෙර උපත් ලබා ඇත්තේ දෑත දෙපය වාරුනැති දරුවෙක් ලෙසිනි. අදටත් එම රෝගී තත්ත්වය එලෙසම පවතී. හිස පොවට තබා හිසින් තල්ලුකරමින් ඉරියට යාම හැර වෙනත් කිසිම ක්‍රියාකාරකමක් මෙම අහිංසකයාට සිදු කළ නොහැක. ඔහුගේ මව වන ඩී.එම් මල්ලිකා මහත්මිය කියා සිටියේ, ළමයින් තිදෙනෙකුගෙන් යුත් පවුලේ බාලයා නිශාන් බවයි. උපතින්ම රෝගී තත්ත්වයෙන් සිටි මෙම දරුවාට වෛද්‍යවරුන් විසින් පෝෂදායී ආහාර ලබා දෙන ලෙස පවසා සිටියත් එම අවශ්‍ය ද්‍රව්‍ය මිල දී ගැනීමට තරම් වු වත්කමක් තම පවුලට නොමැති බව ද ඇය කියා සිටියේය. දරුවා තනිකර රැකියාවකට හෝ යා නොහැකි බැවින් අද වන විට අසීරුතා රැසකට මුහුණ පා ඇති බව ද ඇය කියා සිටියේය. දරුවාගේ පියාට ද ස්ථීර රැකියාවක් නොමැති අතර, ඔහු බදුල්ල ගොවිජන සේවා කාර්යාලයේ කම්කරුවෙක් ලෙස සේවය කරන බවද පැවසු මල්ලිකා මහත්මිය අනෙකු දරුවා මේ වන විට සාමාන්‍ය පෙළ විභාගය සමත් වී ඇති නිසා ඔහුගේ අධ්‍යාපන කටයුතු වෙනුවෙන් ද විශාල මුදලක් වියදම් කිරීමට සිදුවන බව ද කියා සිටියේය. මාසිකව රුපියල් 8000 ක පමණ ආදායමක් ලබා ගැනීමෙන් දරුවන්ගේ ජීවිත නිසි ලෙස ගෙන යෑම අද වන විට අසීරු වී ඇති බවත්, අසනීප තත්ත්වයෙන් සිටින දරුවාගේ ජීවිතය බේරා ගැනීමට අවශ්‍ය උපකාරයක් කාට හෝ කළ හැකි නම් එය මහඟු උපකාරයක් වන බවද මල්ලිකා මහත්මිය අප සමඟ වැඩිදුරටත් පැවසීය. එමෙන්ම අද වන විට නිශාන්ගේ පියා ස්ථීර රැකියාවක් නොකරන නමුත් ඔහු වැඩ කරන ස්ථානයේ දැන් වසර 3 ක කාලයක් සේවය කරන බැවින් එය ස්ථිර කර ගැනීමට හැකි නම් උපකාරයක් කර ලෙස ද ඔවුන් බලධාරීන්ගෙන් ඉල්ලා සිටියි. මෙම අසරණ වු පුංචි දරුවා ජිවත් කර වීමට උපකාර කළ හැකි අයෙක් වෙතොත් පහත දුරකථන අංකයෙන් මල්ලිකා මහත්මිය ඇමතිය හැකියි. ඩී.එම් .මල්ලිකා - දුරකථනය 0772937666", "URL": "https://sinhala.adaderana.lk/news.php?nid=97240", "Category": null, "Parent URL": null}