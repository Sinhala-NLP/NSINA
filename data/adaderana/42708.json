{"Source": "Adaderana", "Timestamp": "April 22, 2014 11:49 am", "Headline": "පිළිකා රෝහල සහ අක්ෂි රෝහල අකුණු අවදානමක", "News Content": "මහරගම පිළිකා රෝහල සහ කොළඹ අක්ෂි රෝහල අකුණු අවදානමකට ලක්ව ඇති බව වාර්තාවෙයි. එම රෝහල්වල අකුණු සන්නායක මීට මාස කිහිපයකට පෙර සොරකම් කර තිබීම මෙයට හේතුවී ඇති බව සඳහන් වෙයි. මහරගම පිළිකා රෝහලේ සහ කොළඹ අක්ෂි රෝහලේ අකුණු සන්නායක පසුගියදා සොරකම් කර තිබු අතර ඒවා මෙතෙක් සවි කර නොමැති බව වාර්තා වෙයි. මහරගම පිළිකා රෝහලේ අකුණු සන්නායක සොරකම සම්බන්ධයෙන් එම රෝහලේ සේවකයින් සිව් දෙනෙකු පොලීසිය විසින් අත්අඩංගුවට ගනු ලැබුණි. කෙසේ වෙතත් එම සේවකයින් සම්බන්ධයෙන් මේ වන තෙක් සෞඛ්‍ය අමාත්‍යාංශය විසින් කිසිදු පියවරක් ගෙන නොමැති බව වාර්තා වෙයි. මේ දිනවල පවතින අකුණු සහිත ස්වභාවය හේතුවෙන් මහරගම පිළිකා රෝහල සහ කොළඹ අක්ෂි රෝහල දැඩි අවදානමකට ලක්ව ඇතත් බලධාරීන් ඒ පිළිබඳ අවධානය යොමුනොකිරීම බරපතළ ගැටලුවක් බව රෝහල් සේවකයින් පෙන්වා දෙයි.", "URL": "https://sinhala.adaderana.lk/news.php?nid=42708", "Category": null, "Parent URL": null}