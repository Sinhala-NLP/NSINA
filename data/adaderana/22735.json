{"Source": "Adaderana", "Timestamp": "March 12, 2012 08:34 am", "Headline": "ආසියානු කුසලාන පළමු තරගයේ ජය පකිස්ථානයටයි", "News Content": "ආසියානු කුසලාන එක්දින ක්‍රිකට් තරගාවලියේ ඊයේ(11) පැවති පළමු තරගයෙන් බංග්ලාදේශ කණ්ඩායම පරදා ලකුණූ 21ක ජයක් හිමි කර ගැනීමට පකිස්ථානය සමත්විය. තරගයේ කාසියේ වාසිය දිනූ බංග්ලාදේශ කණ්ඩායම ප්‍රථ‍මයෙන් පන්දුවට පහරදීමේ වාරය පකිස්ථානු කණ්ඩායමට ලබාදුන්නේය. ඒ අනුව පකිස්ථානු කණ්ඩායම නියමිත පන්දුවාර 50 අවසානයේ කඩුලු 8 ක් දැවී ලබා ගත් ලකුණූ සංඛ්‍යාව 262 කි. එම ඉනිම වෙනුවෙන් මොහොමඩ් හෆීස් ලකුණු 89 ක් හා නසීර් ජම්ෂීඩ් ලකුණු 54 ක් ලබා ගත්තේය. ලකුණු 263ක ඉලක්කයක් හඹා ගිය බංග්ලාදේශ කණ්ඩායමට පන්දුවාර 48 පන්දුවක් අවසානයේ සියලුදෙනා දැවී ලබා ගත හැකි වූයේ ලකුණු 241ක් පමණි. බංග්ලාදේශ ඉනිම වෙනුවෙන් තමීම් ඉක්බාල් හා ශකීබ් අල් හසන් ලකුණු 64 බැගින් ලබාගත්තේය. ආසියානු කුසලාන ක්‍රිකට් තරගාවලියේ මීළඟ තරගය ඉන්දියාව හා ශ්‍රී ලංකාව අතර හෙට(13) පැවැත්වීමට නියමිතය.", "URL": "https://sinhala.adaderana.lk/news.php?nid=22735", "Category": null, "Parent URL": null}