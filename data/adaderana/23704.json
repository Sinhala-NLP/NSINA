{"Source": "Adaderana", "Timestamp": "April 22, 2012 07:43 am", "Headline": "කෞතුකාගාර සොරකමට ඇමති සියඹලාපිටිය සම්බන්ධ නෑ", "News Content": "ජාතික කෞතුකාගාරයෙන් කෞතුක භාණ්ඩ තොගයක් සොරකම් කිරීමේ සිද්ධියට විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතාගේ සම්බන්ධ‍යක් පවතින බවට කිසිදු තොරතුරක් අනාවරණය වී නොමැති බව පොලිසිය පවසයි. අදාළ සිද්ධියට අමාත්‍ය රංජිත් සියඹලාපිටිය මහතා සම්බන්ධ බවට ගම්‍ය වන ආකාරයේ තීරූ ලිපියක් අද පලවන සති අන්ත පුවත්පතක ඇතුළත්ව තිබේ. එබැවින් ඒ සම්බන්ධයෙන් පැහැදිලි කිරීමක් කරන ලෙස අමාත්‍යවරයා පොලිස්පතිවරයාගෙන් ලිපියක් මගින් ඉල්ලීමක් කර ඇති බවද පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. පසුගිය මාර්තු මාසයේ 16 වැනිදා රාත්‍රී ජාතික කෞතුකාගාරයේ තිබු පෞරාණික භාණ්ඩ රැසක් ‍සොරකම් කර තිබුණි. ඒ සම්බන්ධයෙන් අපරාධ පරීක්ෂණ දෙපාර්තමේන්තුව තවදුරටත් පරීක්ෂණ සිදුකරන බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23704", "Category": null, "Parent URL": null}