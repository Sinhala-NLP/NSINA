{"Source": "Adaderana", "Timestamp": "August 10, 2019 07:27 pm", "Headline": "කංජිපානි ඉම්රාන්ගේ පොලිස් විමර්ශන කෙරෙන හැටි ගැන සුදත්ත හිමි කළ අනාවරණය", "News Content": "දැනට රැඳවුම් නියෝග ලබා සිටින මත්ද්‍රව්‍ය ජාවාරම්කරුවෙකු වන කන්ජිපානි ඉම්රාන්ට එරෙහිව පොලිස් විමර්ශන නිසි ලෙස ක්‍රියාත්මක නොවන බවට සාධක ඇතැයි නව සිංහල රාවය ජාතික සංවිධානයේ මහලේකම් පූජ්‍ය මාගල්කන්දේ සුදත්ත හිමියන් පවසයි. අද කළුතරදී මාධ්‍ය හමුවක් පවත්වමින් උන්වහන්සේ මේ සම්බන්ධයෙන් කරුණු කිහිපයක් හෙළිදරව් කළේය. එහිදී සුදත්ත හිමි විසින් වීඩියෝ දර්ශනයක් පෙන්වනු ලැබු අතර එය කොළඹ කොළඹ අපරාධ කොට්ඨාසය ඇතුළත දර්ශනයක් බවත් ඒ හිමියන් ප්‍රකාශ කළේය. වීඩියෝ දර්ශනයේ සිවිල් ඇඳුමින් සැරසී කන්ජිපානි ඉම්රාන් නැමැත්තා සිටින බවත් එහිදී ඔහු පිළිබඳ විමර්ශන භාර දී ඇති උප පොලිස් පරීක්ෂක නිශාන්ත නම් නිලධාරියා හා උප පොලිස් පරීක්ෂක දුනුසිංහ නැමැත්තා ඔහු සමඟ ලෙංගතුකමින් සාකච්ඡා කරන බවත් සුදත්ත හිමි විස්තර කර සිටියේය. ඒ ආකාරයෙන් කංජිපානි නැමැති මත්ද්‍රව්‍ය ජාවාරම්කරු සමඟ තොරතුරු බෙදා ගැනීමට මෙම පොලිස් නිලධාරීන්ට ඇති සදාචාරාත්මක අයිතිය කුමක්දැයි සුදත්ත හිමි ප්‍රශ්න කර සිටියේය. මෙමඟින් කංජිපානි ඉම්රාන් සම්බන්ධ විමර්ශන කටයුතු සාධාරණ නොවන බව පෙන්නුම් කරන බවත් මෙය සිදු නොවුවක් බවට හැකිනම් පෙන්වන ලෙසත් සුදත්ත හිමියන් කොළඹ අපරාධ කොට්ඨාසයට අභියෝග කර සිටියේය. එහිදී වැඩිදුටත් අදහස් දක්වමින් ඒ හිමියන් ප්‍රකාශ කර සිටියේ කන්ජිපානිගේ උපන්දිනය පසුගියදා යෙදී තිබු අවස්ථාවේ ඔහුගේ ඥාතීන් හා පොලීසිය එක්ව කේක් කපා උපන්දිනය සැමරූ බවයි. කාපු කේක් දැන් වමාරන්න සූදානම් වෙන ලෙස උන්වහන්සේ ප්‍රකාශ කර අතර අදාළ වීඩියෝව ඉදිරියේදී එළියට දාන බවත් මේ පිළිබඳ විධිමත් පරීක්ෂණයක් සිදු කිරීමට කොළඹ නියෝජ්‍ය පොලිස්පතිවරයා කටයුතු කළ යුතු බවත් සුදත්ත හිමි කියා සිටියේය. එසේම තමන් ඉදිරි සඳුදාට පොලිස් මූලස්ථානයට මේ පිළිබඳ පැමිණිලි කරන බවත් කන්ජිපානිගෙන් පොලිස් නිලධාරීන්ට මරණ තර්ජන එල්ල කර ඇති හඬපටයක් ද තමන් සතු බව කියා සිටියේය. අදාළ සිදුවීම පිළිබඳ විමර්ශන හොඳට කරපු නිලධාරීන්ව මාරු කර යවා ඇති බවත් කන්ජිපානිගේ හයිය පෙන්වා ඇති බවත් මාගල්කන්දේ සුදත්ත හිමි ප්‍රකාශ කළේය. මෙම චෝදනාව සම්බන්ධයෙන් අද පැවති මාධ්‍ය හමුවේදී පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතාගෙන් මාධ්‍යවේදීන් විමසා සිටියේය. එහිදී ඔහු කියා සිටියේ අදාළ වීඩියෝවේ දැක්වෙන කතාබහ සිදුවන්නේ අපරාධ කොට්ඨාසය තුළ බවත් එම අවස්ථාවේ දී කංජිපානි ඉම්රාන්ට අත්විලංගු දා තිබෙන බවත්ය. ඔහු සමඟ පොලිස් නිලධාරීන් කුමක් හෝ දෙයක් කතා කරන දර්ශනයක් පමණක් එහි ඇති බවත් ඒ හැර කිසිවක් නැති බවත්ය.", "URL": "https://sinhala.adaderana.lk/news.php?nid=116250", "Category": null, "Parent URL": null}