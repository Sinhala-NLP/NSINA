{"Source": "Adaderana", "Timestamp": "October 25, 2013 12:29 pm", "Headline": "ජාතික ආරක්ෂාව මුවාවෙන් උතුරේ හමුදාව රඳවා තබා ගැනීම අනුමත කරන්න බෑ ", "News Content": "ජාතික ආරක්ෂාව මුවාවෙන් උතුරු පළාතේ හමුදාව රඳවා තබා ගැනීම අනුමත කළ නොහැකි බව උතුරු පළාතේ ප්‍රධාන අමාත්‍ය සී.වී. විග්නේෂ්වරන් මහතා පවසයි. උතුරු පළාත් සභාවේ මංගල සැසිවාරය අද (25) අමතමින් හෙතෙම මේ බව පැවසීය. හමුදාවේ භාවිතයට ඉඩම් අත්පත් කර ගැනීම නතර කළ යුතු බවත් එම ඉඩම් ඒවායේ සැබෑ හිමිකරුවන්ට ලබාදිය යුතු බවත් ඔහු කීවේය. ඒ සඳහා නිසි ක්‍රමවේදයක් සැකසිය යුතු බවද ප්‍රධාන ඇමතිවරයා පැවසීය. උතුරු පළාතෙන් එකදහස් නවසීය අනූගණන්වලදී පළවා හැරි ජනතාව නැවත ගෙන්වා යළි පදිංචි කරවීමට කටයුතු කරන බවත් ඒ ගැන දැඩි අවධානයෙන් කටයුතු කරන බවත් ඔහු කියා සිටියේය. ද්‍රවිඩ ජනතාවගේ භාෂාව, සංස්කෘතිය හා සභ්‍යත්වය හරියට වටහා නොගෙන කටයුතු කිරීම වැරදී බවත් උතුරු පළාතේ ජනතාවගේ දෛනික කටයුතුවලට පොලීසිය බාධාවක් බවද හෙතෙම සඳහන් කළේය. මේ නිසා පොලිස් සේවයට උතුරු පළාතේ ප්‍රදේශවලින් බඳවා ගැනීම් කිරීම සුදුසු බවද ඔහු පෙන්වාදුන්නේය. තමන් උතුරු පළාත් සභාවේ ප්‍රධාන අමාත්‍යවරයා ලෙස කිසිදු දූෂණ වංචාවකට ඉඩ නොතබන බව පැවසූ විග්නේෂ්වරන් මහතා ජනතා සේවයට අගෞරව කරන පුද්ගලයින් පුනරුත්ථාපනය කරන බවද පැවසීය. එසේම පළාත් සභා මැතිවරණ සමයේදී උතුරු පළාතේ ආණ්ඩුකාරවරයා පක්ෂපාතීව කටයුතු කළ බවද හෙතෙම සිහිපත් කළේය. දකුණු ඉන්දීය දේශපාලනඥයින්ගේ සහය අගය කරන බවත් එහි තරුණ තරුණියන්ගේ කාර්යක්ෂමතාවය අපව උනන්දු කරන බවත් පැවසූ ඔහු මේ නිසා ඔවුන්ගේ සේවය අමතක කළ නොහැකි බවද පැවසීය. අප බෙදුම්වාදී කොටසක් ලෙස දකුණේ ජනතාව නොසැලකිය යුතු බවද ඔහු අවධාරණය කළේය. එසේම යුද හමුදාවේ මැදිහත්වීමෙන් උතුරු පළාතේ සිදුවන නීති විරෝධී පදිංචි කිරීම් අනුමත කළ නොහැකි බවද එය හෙළාදකින බවද හෙතෙම පැවසීය. උතුරු පළාතේ වරාය ස්ථාපිත කරමින් අසල්වැසි රටවලින් රටේ දියුණුවට සහය ලබාගත යුතු බවද ප්‍රධාන ඇමති සී.වී. විග්නේෂ්වරන් මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38371", "Category": null, "Parent URL": null}