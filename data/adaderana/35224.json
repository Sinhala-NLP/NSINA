{"Source": "Adaderana", "Timestamp": "June 25, 2013 07:27 am", "Headline": "තමිල්නාඩු විරෝධය හමුවේ ශ්‍රී ලාංකික හමුදා නිලධාරීන් දෙදෙනා යළි මව්බිමට", "News Content": "තමිල්නාඩුවේ වෙලින්ටන් ආරක්ෂක මාණ්ඩලික විද්‍යාලයේ පුහුණුව ලබමින් සිටි මෙරට හමුදා නිලධාරීන් දෙදෙනා එරටින් පිටව ඇති බව ඉන්දීය මාධ්‍ය වාර්තා කරයි. ඊයේ පස්වරුවේ ඔවුන් දෙදෙනා තමිල්නාඩුවෙන් පිටව ඇති බව සඳහන්ය. ගුවන් හමුදා නිලධාරියෙකු සහ යුධ හමුදා නිලධාරියෙකු පසුගිය මැයි 27 වන දින සිට මෙම ආරක්ෂක විද්‍යාලයේ පුහුණුව සඳහා ගොස් සිටියහ. කෙසේ වෙතත් තමිල්නාඩු දේශපාලන අංශ සහ එල්.ටි.ටි.ඊ. හිතවාදී පිරිස් ශ්‍රී ලාංකික ආරක්ෂක අංශ සාමාජිකයින්ට තමිල්නාඩුවේ යුධ පුහුණුව ලබාදීමට එරෙහිව දැඩි විරෝධය පළ කරමින් උද්ඝෝෂණ පවත්වනු ලැබූහ. පසුගිය ඉරිදා දිනයේ ද එලෙස විරෝධතාවල නිරත වු විශ්ව විද්‍යාල සිසුන් ඇතුළු දෙසිය දෙනෙකු එරට පොලීසිය විසින් අත්අඩංගුවට ගැනීම සිදුවිය. දිගින් දිගටම විරෝධතා එල්ල වීම හේතුවෙන් අදාළ ආරක්ෂක අංශ නිලධාරීන් දෙදෙනා යළි ශ්‍රී ලංකාවට එවීමට පියවර ගෙන ඇති බව ඉන්දීය මාධ්‍ය පෙන්වා දෙයි. මේ අතර ශ්‍රී ලංකාව සම්බන්ධයෙන් තීරණ ගැනීමේ දී දෙරට අතර පවතින දීර්ඝ කාලීන සම්බදතා පිළිබඳව දැඩි අවධානයක් යොමුකළ යුතු බව ඉන්දීය වාණිජ හා කර්මාන්ත අමාත්‍ය සුදර්ශන නාචියප්පන් මහතා පවසයි. ඔහු පෙන්වා දෙන්නේ ශ්‍රී ලාංකික හමුදා නිලධාරීන්ට ඉන්දියාවේ පුහුණුව ලබාදීම ප්‍රතික්ෂේප කළහොත් චීනය එම අවස්ථාව ලබාදෙනු ඇති බවයි. \"ද හින්දු\" පුවත්පත සමඟ සම්මුඛ සාකච්ඡාවකට එක්වෙමින් නාචියප්පන් අමාත්‍යවරයා මෙම අදහස් පළ කර තිබේ. ශ්‍රී ලංකාවේ හමුදා සාමාජිකයින්ට ඉන්දියාවෙ දි යුධ පුහුණුව ලබාදීමට එරෙහිව තමිල්නාඩුවේ පැන නැඟී ඇති විරෝධතා පිළිබඳව අදහස් දක්වමින් අමාත්‍යවරයා පෙන්වා දෙන්නේ ඉන්දියාව, පකිස්ථානය සමඟ ඇතිකරගෙන ඇති ගැටලු සහගත තත්ත්වය ශ්‍රී ලංකාව සමඟ ඇති නොකරගත යුතු බවයි.", "URL": "https://sinhala.adaderana.lk/news.php?nid=35224", "Category": null, "Parent URL": null}