{"Source": "Adaderana", "Timestamp": "August 6, 2018 04:46 pm", "Headline": "අමෙරිකාවේ ලැව්ගිනිවලින් අක්කර මිලියන 500ක් විනාශයි", "News Content": "මේ වසරේදී අමෙරිකාවට බලපෑ ලැව්ගිනිවලින් අක්කර මිලියන 500ක පමණ භූමි ප්‍රදේශයක් විනාශ වී තිබේ. මේ වන විට ප්‍රාන්තය තුළ හටගත් නවතම ලැව්ගිනි ද්විත්වයක් ලොස් ඇන්ජලීස් නගරයේ විශාලත්වය මෙන් තුනෙන් දෙකකට වැඩි භූමි ප්‍රමාණයක ව්‍යාප්ත වී ඇති බව ද විදෙස් මාධ්‍ය වාර්තා කරයි. අමෙරිකාවේ කැලිෆෝනියා ප්‍රාන්තයට තවදුරටත් ලැව්ගිනිවලින් බලපෑම් එල්ල වී තිබේ. ප්‍රාන්තය තුළ හටගත් ලැව්ගිනි ද්විත්වයක් මේ වන විට අක්කර 2,54,000ක පමණ භූමි ප්‍රදේශයක පැතිර ගොස් ඇති බව වාර්තා වෙයි. කෙසේ වෙතත් ඉන් එක් ලැව්ගින්නක් සියයට 23ක ප්‍රතිශතයකින් මර්දනය කර ඇති බවත් අනෙක් ලැව්ගින්න සියයට 58ක ප්‍රතිශතයකින් මර්දනය කර ඇති බවත් විදෙස් මාධ්‍ය වාර්තා කරයි. ලැව්ගිනිවලින් සැන් ෆ්‍රැන්සිස්කෝ නගරයෙන් සැතපුම් 90ක් පමණ දුරින් වන්නට පිහිටි මෙන්ඩොසීනෝ , ලේක් සහ කොලුසා යන ප්‍රදේශවලට එල්ල වී ඇත්තේ දැඩි බලපෑමක්. ලොස් ඇන්ජලීස් නගරයේ විශාලත්වය මෙන් තුනෙන් දෙකකට වැඩි භූමි ප්‍රමාණයක් ගින්නට හසුව ඇති බව සඳහන් වෙයි. ගින්නෙන් ප්‍රදේශවාසීන් 20,000කට අධික පිරිසක් ඉවත් කර ඇති අතර ඉන් විනාශ වූ ඉදිකිරීම් සංඛ්‍යාව 100කට අධිකයි. මේ වසරේදී අමෙරිකාවට බලපෑ ලැව්ගිනිවලින් අක්කර මිලියන 500ක පමණ භූමි ප්‍රදේශයක් විනාශ වී ඇති බවට ඇස්තමේන්තුගත වාර්තාවල දැක්වෙයි. කෙසේ වෙතත් එය පසුගිය වසර 10ක කාලය හා සසඳා බැලීමේදී ඉතාම ඉහළ අගයක් පෙන්නුම් කරයි.", "URL": "https://sinhala.adaderana.lk/news.php?nid=93940", "Category": null, "Parent URL": null}