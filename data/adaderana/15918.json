{"Source": "Adaderana", "Timestamp": "May 6, 2011 09:50 am", "Headline": "එක්සත් ජාතීන් අන්තර්ජාතික බලතුලනයේ වෙනසට අනුව නැටවෙනවා", "News Content": "එක්සත් ජාතීන්ගේ සංවිධානය අන්තර්ජාතික බලතුලනයේ වෙනස්වීම් අනුව නැටවෙන සංවිධානයක් බව ජ්‍යෙෂ්ඨ මාධ්‍යවේදී මොහාන් සමරනායක මහතා පවසයි. එක්සත් ජාතීන්ගේ සංවිධානයේ මහලේකම්වරයා දරුස්මාන් කමිටුව සම්බන්ධයෙන් සිදුකළ ප්‍රකාශ සහ ක්‍රියාත්මක කළ ආකාරය අතර පරස්පරයක් පවතින බව ඔහු පෙන්වාදෙයි. \"දරුස්මන් වාර්තාව සහ රට හමුවේ ඇති අනාගත අභියෝග\" යන මැයෙන් ඊයේ(05) පැවති සම්මන්ත්‍රණයක දී මොහාන් සමරනායක මහතා මේ අදහස් පළ කළේය. සාමාජික රටක් සම්බන්ධව ඒකපාර්ශවික තීරණයක් ගැනීමට මහලේකම්වරයාට අයිතියක් නොමැති බව ඔහු අවධාරණය කළේය. ශ්‍රී ලංකාව සම්බන්ධ එක්සත් ජාතීන්ගේ කමිටුව පත්කිරීමේදී සමස්ත ක්‍රියාදාමය තුළ පැහැදිලි වංචනික භාවයක් දක්නට ලැබෙන බව ද සමරනායක මහතා පෙන්වාදුන්නේය. එම කමිටුව පත්කරනු ලැබුවේ මහලේකම්වරයාට උපදෙස් ලබාගැනීමට නම් එය ප්‍රසිද්ධ ලියවිල්ලක් බවට පත්වීමේ හැකියාවක් නොමැති බව හෙතෙම කියා සිටියි. බාහිර පුද්ගලයින් හා සංවිධානවලින් උපදෙස් ඉල්ලා සිටීමට හෝ ලබාගැනීමට එක්සත් ජාතීන්ගේ මහලේකම්වරයාට හැකියාවක් නොමැති බව ද මොහාන් සමරනායක මහතා පෙන්වාදෙයි. ශ්‍රී ලංකාව සම්බන්ධ ත්‍රිපුද්ගල කමිටු සාමාජිකයින් එක්සත් ජාතීන්ගේ සංවිධානයේ නිලධාරීන් නොවන බවත් සමරනායක මහතා ප්‍රකාශ කළේය. එම නිසා එම කමිටුවේ වාර්තාව නීත්‍යානුකූල නොවන ලියවිල්ලක් බවට පත්වන බව හෙතෙම වැඩිදුරටත් අවධාරණය කළේය. ආරක්ෂක මණ්ඩලයේ සාමාජිකයින් පස් දෙනාගෙන් තිදෙනෙකුගේ සහය ලබාගැනීමට ශ්‍රී ලංකාවට අවස්ථාව ඇති බව එහිදී අදහස් දැක්වූ ආචාර්ය ප්‍රතිභා මහානාම මහතා සදහන් කළේය.", "URL": "https://sinhala.adaderana.lk/news.php?nid=15918", "Category": null, "Parent URL": null}