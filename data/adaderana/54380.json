{"Source": "Adaderana", "Timestamp": "October 11, 2015 10:42 pm", "Headline": " ඇවන්ට්ගාඩ් ගැන නීතිපතිට චෝදනා කිරීම වැරදියි", "News Content": "මතබේදයට ලක්ව ඇති ඇවන්ට්ගාඩ් සිද්ධිය සම්බන්ධයෙන් නීතිපතිවරයාට චෝදනා කිරීම පදනම් විරහිත බව අතිරේක සොලිස්ටර් ජනරාල් සෝභිත රාජකරුණා මහතා පවසයි.එම නඩු ඉල්ලා අස්කර ගැනීමට හෝ එම විමර්ශන කටයුතු නතර කරන ලෙසට නීතිපතිවරයා අදාළ නිලධාරීන්ට උපදෙස් දී නැතැයි හෙතෙම කියයි.නීතිපති යුවන්ජන විජේතිලක මහතා හා අතිරේක සොලිසිටර් ජනරාල්වරයා අද මහනුවරට ගොස් ශ්‍රී දළදා මාළිගාව වැඳපුදාගැනීමෙන් පසු මාධ්‍යවේදීන්ගේ ප්‍රශ්නවලට පිළිතුරු දෙමින් ඔහු මේ බව කියා සිටියේය.ඇවන්ට්ගාඩ් සිද්ධියට අදාළව ගිනිඅවි ආඥා පනත යටතේ අපරාධ නඩුවක් ගොනුකිරීමට හැකියාවක් නොමැති බව එහිදී නීතිපතිවරයා වෙනුවෙන් අදහස් දක්වමින් අතිරේක සොලිසිටර් ජනරාල් සෝභිත රාජකරුණා මහතා පෙන්වාදුන්නේය.මෙම සිද්ධිය සම්බන්ධයෙන් නීතිපතිවරයා තනි තීරණයක් නොගත් බවද මේනිසා නීතිපති දෙපාර්තමේන්තුවට අනවශ්‍ය චෝදනා එල්ල වන බව ද හෙතෙම පැවසීය.එසේම ඇතැම් නඩු සම්බන්ධයෙන් විවිධ ක්ෂේත්‍රයන්වල පවතින ප්‍රමාදයන් නිසා නීතිපති දෙපාර්තමේන්තුවට චෝදනා එල්ල වන බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54380", "Category": null, "Parent URL": null}