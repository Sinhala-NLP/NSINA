{"Source": "Adaderana", "Timestamp": "January 25, 2011 10:26 am", "Headline": "ගැටලු වලට විසඳුම් ඉල්ලා ජෝර්දානයේ මෙරට ගෘහ සේවකයින් උද්ඝෝෂණයේ ", "News Content": "ජෝර්දානයේ ගෘහ සේවකයින් ලෙස සේවය කරන ශ්‍රී ලාංකිකයන් පිරිසක් අම්මාන් නගරයේ පිහිටි එරට තානාපති කාර්යාලය ඉදිරිපිට උද්ඝෝෂණයක නිරත වී තිබේ. රටින් පිටවීම සඳහා අවසර ලබාදෙන ලෙස රජයෙන් ඉල්ලා සිටීම මෙම උද්ඝෝෂණ ව්‍යාපාරයෙහි අරමුණ වී ඇති බව සඳහන්ය. මෙම සේවකයින් අතරින් ඇතැමුන් වැටුප් නොගෙවීම හා විවිධ අතවරයන්ට ලක්වීම නිසා ඔවුන් සේවය කළ නිවෙස් වලින් පලා විත් ඇති අතර ඔවුන් දීර්ඝකාලයක සිට තානාපති කාර්යාලයට නැවත මව්බිම කරා යාමට අවශ්‍ය බව දැනුම් දී ඇති බව ද වාර්තා වේ. මෙම සේවකයින්ගේ අයිතීන් ආරක්ෂා කිරීම හා ඔවුන්ට ජෝර්දානයෙන් පිටවීමට අවසර ලබාදීම සඳහා රජය සමග අවශ්‍ය ක්‍රියා මාර්ග ගනු ලබන බව ශ්‍රී ලංකා තානාපති අන්ද්‍රයස් මොහොට්ටාල පවසයි. මෙම සේවකයින්ට ජෝර්දානයේ රැඳීසිටීමට අවසර ලැබී ඇති කාලය ඉක්මයාම නිසා කිසියම් ගෙවීමක් කිරීමට සිදුව ඇති බව ද වාර්තා වේ. සේවකයින් සම්බන්ධ ගැටලු වලින් ඇතැම් ගැටලු සඳහා විසඳුම් ලබාගැනීමට හැකිව ඇති බව ද මොහොට්ටාල මහතා සඳහන් කරයි. නමුත් ඇතැම් සේවකයින් අදාළ ගෙවීම් වලින් නිදහස් කිරීමට දේශීය බලධාරීන් අවසර ලබාදෙන තුරු රැඳීසිටීමට සිදුව ඇති බවත් හෙතෙම පෙන්වා දී තිබේ.", "URL": "https://sinhala.adaderana.lk/news.php?nid=13732", "Category": null, "Parent URL": null}