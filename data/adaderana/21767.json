{"Source": "Adaderana", "Timestamp": "January 31, 2012 11:24 am", "Headline": "ෆොන්සේකාගේ අභියාචනය මැයි 30 කැඳවයි", "News Content": "සිය පාර්ලිමේන්තු මන්ත්‍රී ධුරය අහිමි කිරීමට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කළ අභියාචනය කැඳවීම ලබන මැයි මස 30 වන දින සිදුකිරීමට අභියාචනාධිකරණය අද(31) තීන්දු කර තිබේ. අදාළ පෙත්සම අද කැඳවූ අවස්ථාවේ දී බන්ධනාගාරගතව සිටින සරත් ෆොන්සේකා මහතා ද අධිකරණයට ඉදිරිපත් කර තිබිණි. දෙවන යුද අධිකරණ තීන්දුවට එරෙහිව ශ්‍රේෂ්ඨාධිකරණයට අභියාචනයක් ඉදිරිපත් කර ඇති බව මෙහිදී පෙත්සම්කාර පාර්ශවයේ නීතිඥවරුන් සඳහන් කර සිටියේය. එම කරුණ සලකා බැලූ අභියාචනාධිකරණයේ රංජිත් ද සිල්වා සහ නලින් පෙරේරා යන විනිසුරු මඬුල්ල එම අභියාචනයේ තීන්දුව පැමිණෙන තෙක් පෙත්සම සලකා බැලීම කල්දමනු ලැබීය. ඒ අනුව පෙත්සම මැයි මස 30 වන දින කැඳවන බව සඳහන් කළ විනිසුරු මඬුල්ල ඉන් අනතුරුව මේ සම්බන්ධව විභාග කිරීම සඳහා දිනයක් නියම කරන බව ද ප්‍රකාශ කළේය. දෙවන යුද අධිකරණය මගින් තමන්ව වරදකරු කිරීමෙන් අනතුරුව සිය පාර්ලිමේන්තු මන්ත්‍රි ධුරය අහිමි කිරීමට පාර්ලිමේන්තු මහ ලේකම්වරයා ගත් තීන්දුව නීතිවිරෝධී බව ප්‍රකාශ කරන මෙන් ඉල්ලා සරත් ෆොන්සේකා මහතා පෙත්සම අභියාචනාධිකරණයට ඉදිරිපත් කර ඇත.", "URL": "https://sinhala.adaderana.lk/news.php?nid=21767", "Category": null, "Parent URL": null}