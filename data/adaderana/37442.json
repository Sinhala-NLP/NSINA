{"Source": "Adaderana", "Timestamp": "September 16, 2013 01:09 pm", "Headline": "අනේ දෙවියනේ මට වුණු වියෝයා -  දන්සල් ටික අකුලාගෙන ගියෝයා", "News Content": "මේ කාලයේදී වයඹ පළාතේ ජනතාව උදෑසනම අවදිකරවන්නේ සැවුලා නොව සිංදු කියන අලියා බවත්, මේ වන විට වයඹ පළාත පුරාම මියුරු ගී ඇසෙමින් තිබෙන බවත්, එ.ජා.ප. පාර්ලිමේන්තු මන්ත්‍රී නලින් බණ්ඩාර මහතා පවසයි. මේ වන විට අනේපිඩු සිටුතුමාලා වයඹට වැඩ ඇති බවත්, ඔවුන් විසින් සාරී , ජංගම දුරකතන, මධුවිත ආදිය ජනතාවට බෙදමින් සිටින බවත් අද(16) කොළඹ පැවති මාධ්‍ය හමුවකට එක්වෙමින් ඔහු සඳහන් කර සිටියේය. එසේම එළඹෙන 22 වන දින අනේපිඩු සිටුතුමාලා වයඹ, විශාලා මහ නුවර කර ඔවුන් සැවැත්නුවරට යන බවද හෙතෙම කීවේය. තවද පළාත් සභා මැතිවරණ දිනෙන් පසුව ජනතාවට පැවසිය හැක්කේ අනේ දෙවියනේ මට වුණු වියෝවා දන්සල් ටික අකුලාගෙන ගියෝයා ලෙස බවද ඒ මහතා කියා සිටියේය. එළඹෙන මැතිවරණය සඳහා රුපියල් කොටී 20ක් පවා වියදම් කරන අපේක්ෂකයින් සිටින බවත්, පළාත් සභා මන්ත්‍රීවරයෙකුගේ අවම වැටුප රුපියල් 27,140 ක් බවත් හෙතෙම එම අවස්ථාවේදී අවධාරණය කළේය. මේ කාලයේදී තරුණයෙක් වී උපදිනවාට වඩා බල්ලෙක් වී උපදින එක හොඳ බවත්, එනම් රජයෙන් බල්ලන්ව කසාද බන්දවා නුවරඑළියේ පවා යවන බවත් ඒ මහතා පැවසීය. වයඹ පළාත් අපේක්ෂක දයාසිරි ජයසේකර මහතා පසුගිය දිනකදී ඔහුගේ හදවතින්ම ගීයක් ගැයූ බවත්, එම ගීයෙන් කියවෙන්නේ තමන් දැන් සිපිරි ගෙයක සිටින බවත් බණ්ඩාර මහතා වැඩිදුරටත් පැවසීය. එම මාධ්‍ය හමුව අමතමින් එ.ජා.ප පාර්ලිමේන්තු මන්ත්‍රී ගයන්ත කරුණාතිලක මහතා කියා සිටියේ වී අස්වැන්න සාධාරණ මිලකට විකුණාගත නොහැකිව ගොවි ජනතාව අසරණ වී සිටින බවයි. විශේෂයෙන්ම අම්පාර ඇතුළු මහවැලි කලාපයේ ගොවීන් මෙම සිද්ධියට මුහුණ පාමින් සිටින බවද ඔහු පැවසීය. එසේම ගොවියන්ගේ වී අස්වැන්න අතරමැදියන් විසින් කොල්ලකන බවත්, රජය සහ වී අලෙවි මණ්ඩලය අහක බලාගෙන සිටින බවත් හෙතෙම කීවේය. තවද උතුරු, මධ්‍යම සහ වයඹ යන පළාත් වල ගොවියන්ගේ ගැටලුවලට වහාම උත්තර දෙන ලෙස තමන් ආණ්ඩුවෙන් ඉල්ලා සිටින බවද ඒ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37442", "Category": null, "Parent URL": null}