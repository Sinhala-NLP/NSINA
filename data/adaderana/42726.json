{"Source": "Adaderana", "Timestamp": "April 23, 2014 10:07 am", "Headline": "සාලියවැව පොලීසියේ  නිලධාරීන් 3ගේ වැඩ තහනම් ", "News Content": "සාලියවැව පොලිස් ස්ථානයට අනුයුක්තව සේවය කළ නිලධාරීන් තිදෙනෙකුගේ වැඩ තහනම් කර තිබේ. අත්අඩංගුවේ පසුවු හිටපු යුද හමුදා සෙබලෙකු පළායාමේ සිද්ධියකට අදාළව රාජකාරිය පැහැර හැරීමේ චෝදනා මත එම නිලධාරීන් තිදෙනා වැඩ තහනමට ලක්කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. යුද හමුදාවෙන් පළාගිය අයෙකු සාලියවැව, වීරපුර ප්‍රදේශයේ සිටින බවට පසුගිය 21 වන දින පොලිස් හදිසි ඇමතුම් ඒකකයට තොරතුරක් ලැබී තිබුණි. ඒ අනුව සැකකාර යුද හමුදා සෙබලා සාලියවැව පොලිසිය විසින් අත්අඩංගුවට ගෙන ඇති බව සඳහන් වෙයි. කෙසේ වෙතත් අත්අඩංගුවේ පසුවු යුද හමුදා සෙබලා 21 වනදින පස්වරුවේ පළාගොස් තිබේ. එම අවස්ථාවේ රාජකාරියේ නිරතව සිටි පොලිස් සැරයන්වරයෙකු සහ පොලිස් කොස්තාපල්වරුන් දෙදෙනෙකු සිද්ධියට අදාළව වැඩ තහනමට ලක් කර ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=42726", "Category": null, "Parent URL": null}