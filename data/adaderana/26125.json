{"Source": "Adaderana", "Timestamp": "July 28, 2012 09:01 am", "Headline": "එස්.බීගේ ආරාධනය පිළිගැනීමට සූදානම් නෑ", "News Content": "උසස් අධ්‍යාපන අමාත්‍ය එස්.බී දිසානායක මහතාගේ ආරාධනය පිළිගැනීමට තමා සූදානම් නොමැති බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා පවසයි. තම ඉල්ලීම් ලබාදෙන තෙක් වර්ජනය අත්නොහරින බව ඔහු සඳහන් කරයි. ලබන 30 වැනිදා සිට සියලු ආචාර්යවරුන් සේවයට වාර්තා කරන ලෙස කෙ‍සේවෙතත් උසස් අධ්‍යාපන අමාත්‍ය එස්.බී. දිසානායක මහතා ඊයේ නිවේදනයක් නිකුත් කරමින් ඉල්ලා සිටියේය. ආචාර්යවරුන්ගේ ඉල්ලීම් සම්බන්ධව එහි සඳහනක් නොවන බව ඊට ප්‍රතිචාර දැක්වූ විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා පෙන්වාදුන්නේය. එම ඉල්ලීම් ලබාදීම හෝ ඒ සම්බන්ධව එකඟතාවයක් ඇතිකරගැනීමේ පදනමක් තිබිය යුතු බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=26125", "Category": null, "Parent URL": null}