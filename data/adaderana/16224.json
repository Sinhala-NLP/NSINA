{"Source": "Adaderana", "Timestamp": "May 20, 2011 04:08 pm", "Headline": "සෞදියේ ඒජන්සි නොමැති මෙරට ඒජන්සි හරහා රට යැවීම තහනම්", "News Content": "සෞදි අරාබියේ රැකියා ඒජන්සි ආයතනයක් නොමැතිව මෙරට පිහිටි වි‍දේශ රැකියා ඒජන්සි හරහා පුද්ගලයින් විදේශගත කිරීම තහනම් කිරීමට ශ්‍රී ලංකා විදේශ සේවා නියුක්ති කාර්යාංශය පියවර ගෙන තිබේ. මෙය විශේෂ චක්‍රලේඛයක් මගින් මෙරට රැකියා නියෝජිත ආයතන වෙත දැනුම් දීමට පියවර ගෙන ඇති බව එම කාර්යාංශය පවසයි. ඒ අනුව සෞදි අරාබි රජය විසින් අනුමැතිය දී ඇති රැකියා නියෝජිත ආයතන නමට පමණක් නිකුත් කරන වීසා බලපත්‍ර හැර වෙනත් වීසා සඳහා පුද්ගලයින් බඳවා ගැනීම තහනම් වනු ඇත. සෞදි අරාබියට රැකියා සඳහා යන පුද්ගලයින්ට වීසා බලපත්‍ර නිකුත් කරනුයේ ශ්‍රමිකයින් ලබාගන්නා හාම්පුතා හෝ ආයතන සම්බන්ධ සියලු විස්තර ලබාගැනීමෙන් අනතුරුව බව ශ්‍රි ලංකා විදේශ සේවා නියුක්ති කාර්යාංශය කියා සිටියි.", "URL": "https://sinhala.adaderana.lk/news.php?nid=16224", "Category": null, "Parent URL": null}