{"Source": "Adaderana", "Timestamp": "November 23, 2018 02:24 pm", "Headline": " සවසට මිලිමීටර් 100ක තද වැසි ", "News Content": "දිවයිනේ ප්‍රදේශ රැසකට අද(23) පස්වරුවේද මිලිමීටර් 100ක පමණ තද වැසි ඇති විය හැකි බව කාලගුණ විද්‍යා දෙපාර්තමේන්තුව පැවසීය. එම දෙපාර්තමේන්තුව පෙන්වා දෙන්නේ වයඹ, බස්නාහිර, මධ්‍යම, සබරගමුව යන පළාත් වලට මෙන්ම ගාල්ල සහ මාතර දිස්ත්‍රික්ක වලට තද වැසි ඇති විය හැකි අතර උතුරමැද සහ ඌව පළාත්වල ඇතැම් ස්ථානවලට ද මිලිමීටර් 75ක පමණ වැසි ඇති විය හැකි බවයි. මේ අතර පැවති වැසි සහිත කාලගුණ තත්ත්වය හේතුවෙන් ජලාශ කිහිපයක වාන් දොරටු විවෘත කර ඇති බව ආපදා කළමනාකරණ මධ්‍යස්ථානය පැවසීය. ආපදා කළමනාකරණ මධ්‍යස්ථානය දැනුම් දෙන්නේ ලුණුගම්වෙහෙර, උඩවලව, දැදුරුඔය සහ රාජාංගණය යන ජලාශවල වාන් දොරටු විවෘත කර ඇති බැවින් ඒ ආශ්‍රිත පහත් බිමිවල වෙසෙන ජනතාව විමසිල්ලෙන් සිටිය යුතු බවයි.", "URL": "https://sinhala.adaderana.lk/news.php?nid=99662", "Category": null, "Parent URL": null}