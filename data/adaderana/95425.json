{"Source": "Adaderana", "Timestamp": "September 2, 2018 03:53 pm", "Headline": "දෛවයට හරස් වු ධෛර්යවන්ත මිනිසා", "News Content": "අනතුරක් හේතුවෙන් කොන්දෙන් පහළ ප්‍රදේශය පණ නැති තත්ත්වයට පත්ව සිටින වවුනියාව, සූඩුවෙන්දපිලව් ප්‍රදේශයේ පදිංචි 31 හැවිරිදි මොහොමඩ් අලී නමැති තරුණයා සිය ධෛර්ය පෙන්වීමේ අරමුණින් රෝද පුටුවෙන් කොළඹ දක්වා ගමන් කිරීම ආරම්භ කර තිබේ. අද දෙරණ වාර්තාකරු පැවසුවේ මොහොමඩ් තම ගමන ඊයේ(01) ආරම්භ කළ බවයි. වවුනියාව සිට කොළඹ බලා පැමිණ ජනාධිපතිවරයා හා අමාත්‍ය රිෂාඩ් බදියුදීන් මහතා හමුවීම තමන්ගේ අරමුණ බව හෙතෙම සඳහන් කර ඇත. තමන් අබාධිතවුවත් අනෙකුත් අබාධිතවූවන් වෙනුවෙන් අවධානය යොමුකොට අදාළ පිරිස් වෙත යම් සහනයක් උදාකර දීමේ අරමුණින් තමන් කොළඹ බලා රෝද පුටුවෙන් ගමන් ඇරඹීම සිදුකරන බව අලී පැවසීය. මොහොමඩ් අලී, ලංකා විදුලිබල මණ්ඩලයේ රැකියාවක් සිදුකොට ඇති අතර, රැකියාව අතරතුරදී විදුලි කනුවකින් වැටීම හේතුවෙන් කොන්දෙන් පහළ පෙදෙස අප්‍රාණික තත්ත්වයට පත්ව ඇත. උතුරු පළාත් පැරා ක්‍රිඩක තරඟ ,ජාතික තලයේ පැරා ක්‍රිඩා තරඟ වෙනුවෙන් තමන් සහභාගි වි ඇති අතර, එයින් ජයග්‍රාහණ පවා හිමිකරගෙන තිබෙන බව මෙහොමඩ් අලී තරුණයා පැවසීය. අතරමගදී පොලිස් ස්ථාන හා වෙනත් පොදු ස්ථානවල නැවතී කොළඹ බලා ගමන් කිරීමට නියමිත බවද හෙතෙම සඳහන් කළේය. (ඡායා රූප-මාධව කුලසූරිය)", "URL": "https://sinhala.adaderana.lk/news.php?nid=95425", "Category": null, "Parent URL": null}