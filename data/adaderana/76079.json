{"Source": "Adaderana", "Timestamp": "August 8, 2017 11:30 am", "Headline": " ආවා කල්ලියේ නායකයා ඇතුළු 6ගෙන් වැඩිදුර ප්‍රශ්න කිරීම් අරඹයි ", "News Content": "කොළඹදී සහ යාපනයේදී අත්අඩංගුවට ගත් යාපනයේ ආවා කල්ලියේ නායකයා ඇතුළු සැකකරුවන් 06 දෙනා පැය 48 ක රැඳවුම් නියෝග මත යාපනය පොලීසිය වැඩිදුර ප්‍රශ්න කිරීම් ආරම්භ කර තිබේ. යාපනය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව එම රැඳවුම් නියෝග ලබා ගත් බව යාපනය පොලීසිය පැවසුවේය.ආවා කල්ලියේ නායක සත්‍යවේල් නාදන් නිශාන්තන් නැමැත්තා ඇතුළු තිදෙනෙකු ත්‍රස්ත විමර්ශන ඒකකය මඟින් ඊයේ උදෑසන පිටකොටුව බස් නැවතුම්පලේදී අත්අඩංගුවට ගනු ලැබීය.කෝපායි හිදී පොලිස් නිලධාරීන් දෙදෙනෙකුට තියුණු ආයුධ වලින් පහරදී තුවාල සිදු කිරීමේ සිද්ධියේ ප්‍රධාන සැකකරු වන්නේ ද ආවා කල්ලියේ නායක සත්‍යවේල් නාදන් නිශාන්තන් හෙවත් නිශා වික්ටර් නැමැත්තාය.කෝපායි හිදී පොලිස් නිලධාරීන්ට සිදු කළ එම පහරදීමට සම්බන්ධ තවත් සැකකරුවෙකු පෙරේදා රාත්‍රියේ මට්ටක්කුලිය ප්‍රදේශයේදී අත්අඩංගුවට ගෙන තිබූ අතර යාපනය ප්‍රදේශයේදී ඔවුන්ට සම්බන්ධ තවත් සැකකරුවන් දෙදෙනෙකු ද අත්අඩංගුවට ගැනීමට ත්‍රස්ත විමර්ශන කොට්ඨාසය සමත්ව තිබුණි.සැකකරුවන් සතුව තිබූ කඩු දෙකක් සහ යතුරුපැදියක් ද ත්‍රස්ත විමර්ශන කොට්ඨාසය මඟින් එහිදී සොයාගත් බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=76079", "Category": null, "Parent URL": null}