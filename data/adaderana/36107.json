{"Source": "Adaderana", "Timestamp": "July 26, 2013 08:26 am", "Headline": "මහනුවර රෝහලේ වෙද වර්ජනයක් ", "News Content": "මහනුවර මහ රෝහලේ ප්‍රධාන ශල්‍යාගාරයේ කාමරයක් සම්බන්ධයෙන් වෛද්‍යවරුන් සහ හෙද කාර්ය මණ්ඩලය අතර ආරවුලක් හේතුවෙන් එම රෝහලේ වෛද්‍යවරුන් වර්ජනයක නිරත වෙයි. ඊයේ (26) ආරම්භ වූ මෙම වර්ජනය හේතුවෙන් රෝගීන් විශාල පිරිසක් දැඩි දුෂ්කරතාවට පත්ව සිටියි. පසුගිය සෙනසුරාදා වෛද්‍යවරයෙකු අදාළ කාමරය තුළ රැදී සිටි අවස්ථාවේදී අංශය භාර හෙද කාර්යය මණ්ඩලය විසින් කාමරයේ දොර වසා ඇති බව රජයේ වෛද්‍ය නිලධාරීන්ගේ සංගමය පවසයි. මේ සම්බන්ධයෙන් ක්‍රියාමාර්ගයක් නොගැනීමට විරෝධය පළ කරමින් වර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමය සඳහන් කරයි. ශල්‍යාගාරයක් තුළ වෛද්‍ය නේවාසික කාමරයක් පවත්වාගෙන යාමට තමන් විරුද්ධ බව රජ්‍ය සේවා එක්සත් හෙද සංගමය පවසයි. මහනුවර මහරෝහලේ පවතින තත්ත්වය පිළිබඳ සොයා බැලීමට සෞඛ්‍ය අමාත්‍යංශයේ නිලධාරියෙකු ඊයේ පිටත්ව ගොස් ඇති අතර දෙපාර්ශවය සමඟ පැවති සාකච්ඡා අසාර්ථක වී තිබේ. මේ හේතුවෙන් වර්ජනය තවදුරටත් ක්‍රියාත්මක කරන බවට වෛද්‍යවරුන් තමන්ට දැනුම්දුන් බව රෝහල් අධ්‍යක්ෂ වෛද්‍ය චන්ද්‍රා ගුණතිලක මහත්මිය සඳහන් කරයි.", "URL": "https://sinhala.adaderana.lk/news.php?nid=36107", "Category": null, "Parent URL": null}