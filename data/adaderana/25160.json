{"Source": "Adaderana", "Timestamp": "June 19, 2012 03:35 pm", "Headline": "පළාත් සභාව විසුරුවීම තහනම් කරන්නැයි ඉල්ලූ පෙත්සම විභාගය කල්යයි", "News Content": "නියමිත කාල සීමාව සම්පූර්ණවීමට පෙර නැගෙනහිර පළාත් සභාව විසුරුවා හැරීම තහනම් කිරීමේ නියෝගයක් නිකුත් කරන්නැයි ඉල්ලා ගොනුකර තිබූ පෙත්සම සලකා බැලීම ලබන මස 11 වන දින දක්වා කල්තැබීමට අභියාචනාධිකරණය අද(19) තීන්දු කර තිබේ. දමන ප්‍රදේශයේ පදිංචි ප්‍රියරංජන් අමරසේකර නැමැත්තෙකු විසින් අදාළ පෙත්සම ගොනුකර තිබිණි. නැගෙනහිර පළාත් සභාව 2013 වසරේ මැයි මස 10 වන දින දක්වා පවත්වාගෙන යාමට හැකියාවක් පවතින බව එම පෙත්සම තුළින් සඳහන් කර තිබිණි. එහෙත් එම පළාත් සභාව කඩිනමින් විසුරුවා හැරීමේ සූදානමක් පවතින බව ද පෙත්සම්කරු පවසයි. නියමිත කාල සීමාව සම්පූර්ණවීමට පෙර අදාළ පළාත් සභාව විසුරුවා හැරීම නොකළ යුතු බවට යෝජනාවක් පසුගිය අප්‍රේල් මස 24 වන දා එම පළාත් සභාව මගින් සම්මත කළ බව ද පෙත්සම්කරු අධිකරණය හමුවෙහි කියා සිටියේය. පෙත්සම් අද විභාගය සඳහා කැඳවූ අවස්ථාවේ දී නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්ත් වෙනුවෙන් පෙනී සිටි නීතිවරුන් කියා සිටියේ යම් පළාත් සභාවක් විසුරුවා හැරීම තහනම් කරන මෙන් නියෝග නිකුත් කිරීමට අධිකරණයකට බලයක් නොමැති බවය. එම පළාත් සභාව විසුරුවා හළ නොයුතු බවට යෝජනාවක් සම්මත වුව ද එය ඡන්ද විමසීමකට භාජනය නොවූ බව ප්‍රධාන අමාත්‍යවරයා වෙනුවෙන් පෙනී සිටි නීතිඥවරු සඳහන් කර සිටියහ. කෙසේවෙතත් ඉදිරිපත් වූ කරුණු සලකා බැලූ අභියාචනාධිකරණය සඳහන් කළේ අදාළ පෙත්සම ඉදිරියට පවත්වාගෙන යාම සඳහා සංශෝධන කිහිපයක් සිදුකළ යුතු බවය. ඒ අනුව අදාළ සංශෝධන සිදුකිරීමට පෙත්සම්කාර පාර්ශවයට ඉඩ දුන් අභියාචනාධිකරණය අනතුරුව වැඩිදුර නඩු විභාගය ලබන මස 11 තෙක් කල් තැබීය.", "URL": "https://sinhala.adaderana.lk/news.php?nid=25160", "Category": null, "Parent URL": null}