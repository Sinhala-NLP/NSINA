{"Source": "Adaderana", "Timestamp": "June 8, 2015 08:29 am", "Headline": "20 අවසන් වාර්තාව කැබිනට් මණ්ඩලයට - දැනුවත් කිරීමේ ජන හමුවක්", "News Content": "\"මනාප ක්‍රමය අහෝසි කරමු - 20 දිනවමු\" යන තේමාව යටතේ ජනතාව දැනුවත් කිරිමේ ජනහමුවක් ජනාධිපති මෛත්‍රීපාල සිරිසේන මහතාගේ ප්‍රධාන්තවයෙන් අද(08) කොළඹදී පැවැත්වෙයි.ජනාධිපති මාධ්‍ය අංශය කියා සිටියේ අද පස්වරු 3.30ට කොළඹ විහාර මහාදේවී උද්‍යානයේදී මෙම ජනහමුව පැවැත්වෙන බවයි.ශ්‍රී ලංකා නිදහස් පක්ෂය විසින් සංවිධානය කරනු ලබන මෙම ජනහමුවේදී 20 වන ව්‍යවස්ථා සංශෝධනය පිළිබද ජනතාව දැනුවත් කිරිමට නියමිතව තිබේ. මේ අතර ජනාධිපති මෛත්‍රීපාල සිරිසේන මහතා සහ එක්සත් ජනතා නිදහස් සන්ධානයේ පක්ෂ නායකයින් අතර විශේෂ සාකච්ඡාවක් හෙට දිනයේ පැවැත්විමට නියමිතය.ජනාධිපති ලේකම් කාර්යාලයේදී එම සාකච්ඡාව පැවැත්වීමට සැලසුම්කර ඇති බව එම පක්ෂ ආරංචි මාර්ග සඳහන් කරන ලදී.යෝජිත මැතිවරණ සංශෝධනයට අදාළව ඉදිරිපත් කර ඇති 20 වන ව්‍යවස්ථා සංශෝධනය සම්බන්ධයෙන් මෙහිදී සාකච්ඡා කිරිමට නියමිතව තිබේ.මේ අතර 20 වන ව්‍යවස්ථා සංශෝධනයේ අවසන් වාර්තාව අද කැබිනට් මණ්ඩලයට ඉදිරිපත් කිරිමට නියමිතය.අද රාත්‍රීයේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කැබිනට් මණ්ඩලය රැස්වීමට නියමිත බව වාර්තා වේ.", "URL": "https://sinhala.adaderana.lk/news.php?nid=51840", "Category": null, "Parent URL": null}