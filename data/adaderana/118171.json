{"Source": "Adaderana", "Timestamp": "September 3, 2019 03:42 pm", "Headline": "කඩාවැටුණු ගොඩනැඟිල්ලේ සුන්බුන් අතර සිර වී සිටි ජීවිත මුදා ගනී", "News Content": "මාලි රාජ්‍යයේ බමාකෝ අගනුවරදී කඩාවැටුණු ගොඩනැඟිල්ලේ සුන්බුන් තුළ සිරවී සිටි පුද්ගලයන් 26දෙනෙකු මුදාගෙන තිබේ. පසුගිය ඉරිදා සිදුවූ එම අනතුරින් පුද්ගලයන් 15දෙනෙක් මියගියේය. මාලි රාජ්‍යයේ අගනුවර වන බමාකෝහි පිහිටා තිබූ තෙමහල් ගොඩනැගිල්ලක් කඩාවැටීමෙන් අනතුරක් සිදුව තිබුණි. ඉදිකෙරෙමින් පැවති ගොඩනැගිල්ලක් වුවද එහි පවුල් කිහිපයක් පදිංචිව සිට ඇති බවයි විදෙස් වාර්තා සඳහන් කළේය. සිදුවීමෙන් මියගිය පහළොස්දෙනකුගේ සිරුරු සුන්බුන් තුළ තිබී පසුව සොයාගැනුණි. තවදුරටත් සිදුකළ සෝදිසි මෙහෙයුම් වලදී කඩා වැටුණු ගොඩනැගිල්ල තුළ සිරවී සිටි පුද්ගලයන් 26දෙනෙකු මුදාගැනීමට හැකිවී තිබේ. එලෙස මුදාගත් පිරිස අතර වයස අවුරුදු 4ක දැරියක්ද වන බවයි විදෙස් වාර්තාවල දැක්වෙයි. ගොඩනැඟිල්ල කඩාවැටීමට හේතුව තවමත් අනාවරණ වී නොමැති අතර ඒ සම්බන්ධයෙන් වැඩිදුර විමර්ශන ක්‍රියාත්මකයි. කෙසේ නමුත් ඉදිකිරීම් තාක්ෂණයේ පවතින අඩුලුහුඩුකම් හේතුවෙන් බමාකෝ නගරයේ ගොඩනැඟිලි කඩාවැටීම් නිරන්තරයෙන් වාර්තාවන බව විදෙස් මාධ්‍ය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118171", "Category": null, "Parent URL": null}