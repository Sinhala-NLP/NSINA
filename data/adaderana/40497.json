{"Source": "Adaderana", "Timestamp": "January 20, 2014 05:47 pm", "Headline": " විමල් වීරවංශ මහතාට සිදුවූ අකටයුත්තක් පිළිබඳවයි", "News Content": "ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා විසින් කරන ලද කතාවක් සම්බන්ධයෙන් අප විසින් පළ කරන ලද ප්‍රවෘත්තියක අර්ථය විකෘතිවීමක් සිදුව තිබේ. ඊට අදාළව අමාත්‍යංශයේ මාධ්‍ය ඒකකය විසින් අප වෙත යොමු කරන ලද නිවේදනය සම්පූර්ණයෙන්ම පහත පරිදිය. ප්‍රවෘත්තියක් නිවැරදි කිරිම සම්බන්ධයෙනි. “එතනෝල් ගෙන්වන්නේත් රජය - අල්ලන්නේත් රජය“ ශීර්ෂය යටතේ 2014.01.10 දින අදදෙරණ වෙබ් අඩවියේ පළකර ඇති ප්‍රවෘත්තිය සම්බන්ධයෙන් පහත සඳහන් නිවැරදි කිරීම එවමි. “මෙරටට එතනෝල් ගෙන්වන්නේත් රජය විසින් බවත් එතනෝල් අල්ලන්නේත් රජය විසින් බවත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි“යනුවෙන් අදදෙරණ වෙබ් අඩවියේ පළ කර තිබෙන්නේ අසත්‍යයකි. ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශයේ මාධ්‍ය ඒකකය මඟින් එවන ලද ප්‍රවෘත්ති නිවේදනය විකෘතිකොට පළ කිරීම ගැන බලවත් කනගාටුව ප්‍රකාශ කරමි. විකෘති කරන ලද කොටස පහත සහන් ආකාරයෙන් නිවැරදි විය යුතු අතර ගරු ඇමතිතුමාගේ කතාවට ඇතුළත් එම ඡේදය පහත දක්වා ඇත. “ දැන් ගහන්න මාතෘකා නැති වුණාම එතනෝල් හරි අල්ලගෙන ගහනවා. එතනෝල් අල්ලන්නේ රජය. නමුත් විරුද්ධ පක්ෂ කියන්නේ ගෙන්වන්නෙත් රජය කියලා. ගෙන්වන්නෙත් ආණ්ඩුවේ ඇමතිවරුන්ලු. මීට කලින් ඒවා ගෙනල්ලා අල්ලන්නේ නැතිව යන්න ඇතිනේ. නැතිව පටන් ගත්තු එකද මේ. ජීවිතයේ හා හා පුරා කියලා හොරාට ගෙන්වන එකද මේ. කලිනුත් අල්ලන්නේ නැතිව ඕවා සමාජයට යන්න ඇති. හැබැයි ඇල්ලුවාම කියනවා මේ ආණ්ඩුව එතනොල් වලින් පුරවන්නයි හදන්නේ කියලා. දැන් කුඩු ප්‍රශ්නය ගත්තම කන්ටේනර් පිටින් කුඩු අල්ලනවා. ගෙනාපු කන්ටේනරයේ පකිස්තානු අයිතිකාරයාවත් අල්ලාගෙන තියෙනවා. පොලීසියේ ලොක්කෙක් ළඟ තිබුණත් අල්ලනවා. කාලයක් තිබුණා එහෙම අල්ලන්නේ නැති තත්ත්වයක්. අල්ලනකොට කියනවා මේ රට ආශ්චර්යයේ කුඩු කේන්ද්‍රස්ථානය බවට රජය පත්කරන්න යනවා කියලා. අල්ලන්නේ නැතුව දන්නේ නැහැ වගේ අහක බලාගෙන හිටියා නම් මේ රටේ කුඩු නැහැ. අල්ලනකොට කුඩු රටක්. අල්ලන්නේ නැතුව හිටියා නම් කුඩු නැති රටක්. මේ රටේ මත්කුඩු ජාවාරම කෙරුණේ කුඩුකාරයෝ හිටියේ අද ඊයේ ඉඳලාද? මේ ආණ්ඩුව ආවාට පස්සේද ලංකාවට කුඩු කාරයෝ කියන ජාතියක් ආවේ. 1977පස්සේ ඔය කුණු කන්දල් ඔක්කෝම ආවා. පාරවල් වලට කාපටුත් ආවා. දරුවන්ට කුඩුත් ආවා. විවෘත ආර්ථිකයක් වුණාම ඔහෝම තමයි. හොඳදේත් එනවා නරක දේත් එනවා. නරක දේ නවත්වන්න මේ රජය වැඩි වැඩියෙන් වැඩ කරන කොට කුඩු වලින් මේ රට පිරිලයි කියලා කියනවා. ඇයි ප්‍රවෘත්ති වැඩි නිසා. අල්ලන් නැති වුණාම කිසිම ප්‍රවෘත්තියක් නැහැ. මාධ්‍ය දන්නෙත් නැහැනේ ඇල්ලුවේ නැත්නම්. කවුරුත් දන්නේ නැහැ ඇල්ලුවම ප්‍රවෘත්තියක්. ප්‍රවෘත්ති කිහිපයක් යනකොට කුඩු වලින් පිරුණු රටක් කියල විරුද්ධ පක්ෂය කියනවා. පිරිබාහරන් ඉන්න කාලේ එතනෝල් ආවාම ඉඳලා හිටලා හරි අල්ලන්න ඇති. කුඩුත් අල්ලලා නැද්ද ? අල්ලන්න ඇති. ඒ කාලේ කුඩු ඇල්ලුවහම ප්‍රවෘත්ති වෙන්නේ බොහෝම පොඩියට. දැන් පිරිබාහරන්ගේ සද්දේ නැහැ. ඒ සද්දේ නැති හින්දා එතනෝලුත් ශබ්දයක් බවට පත්වෙලා තියනවා. අර ශබ්දෙන් එතනෝල් ශබ්දය යටවුණා ඒ කාලේ. ත්‍රස්ත ශබ්දය ඉවර කරලා රට බේරගත්තා. දැන් විරුද්ධ පක්ෂයට ගහන්න තුරුම්පු නැහැ. පොලිසිය හරි රේගුව හරි මොනවාහරි ඇල්ලුවාම ඔවුන් ඒක අල්ලගෙන ආණ්ඩුවට ගහනවා. අල්ලන්න කියලා රජය කියන නිසා මත් ද්‍රව්‍ය අල්ලනවා. ඒවා යොදාගෙන රජයට මඩගහනවා ” ඉහත සඳහන් නිවැරදි කිරීම සඳහා අද දෙරණ වෙබ් අඩවිය මඟින් මුල් පුවතට ලබාදුන් ප්‍රසිද්ධියම ලබාදෙන ලෙසත් පෙර සිට අප හට ලබාදෙන සහයෝගය ඉදිරියේදීත් ලබාදෙන ලෙසත් ඉතා කාරුණිකව ඉල්ලා සිටිමි. ස්තූතියි. ඩබ්.කේ. ප්‍රසාද් මංජුල මාධ්‍ය ලේකම්, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශය. සංස්කාරක සටහන - ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාට සිදුවූ අපහසුතාව පිළිබඳ අපගේ බලවත් කනගාටුව ප්‍රකාශ කර සිටිමි.", "URL": "https://sinhala.adaderana.lk/news.php?nid=40497", "Category": null, "Parent URL": null}