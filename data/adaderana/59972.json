{"Source": "Adaderana", "Timestamp": "May 9, 2016 01:32 pm", "Headline": "කඹ අදින දේශපාලනයක් අද නෑ", "News Content": "අපි කාලයක් තිස්සේ දැක්කේ කඹ අදින දේශපාලනයක් වුවත් අද එවැනි දේශපාලනයක් නොමැති බව විදුලිබල හා පුනර්ජනනීය බලශක්ති අමාත්‍ය, රංජිත් සියඹලාපිටිය මහතා පවසයි.අමාත්‍යවරයා මෙම අදහස් පළ කළේ, පසුගියදා රුවන්වැල්ල, ගෝනගල ප‍්‍රදේශයේ ග‍්‍රාමීය මාර්ගයක් ඉදිකිරීම වෙනුවෙන් මුල්ගල තැබීමේ අවස්ථාවකට එක්වෙමිනි. මෙහිදී වැඩිදුරටත් අදහස් දැක්වූ අමාත්‍ය සියඹලාපිටිය මහතා ..,මේ අයි රෝඩ් ව්‍යාපෘතිය සැළසුම් කළේ මහින්ද රාජපක්ෂ මහතාගේ නායකත්වයෙන් යුත් පසුගිය රජයෙන්. ඉස්සරනම් වෙන රජයකින් ආරම්භකළ ව්‍යාපෘතියක්, ඊළගට පත්වන රජයෙන් කරන්න කැමති නැහැ. නමුත් මෛත‍්‍රීපාල සිරිසේන ජනාධිපතිතුමාගේ නායකත්වයෙන් යුත් නව රජය මෙය අවශ්‍යතාවය, වැදගත්සේ සලකලා ක‍්‍රියාත්මක කරන්න තීරණය කළා. අපි කාලයක් තිස්සේ දැක්කේ කඹ අදින දේශපාලනයක්. එක් පක්ෂයක කෙනෙක් උත්සවයක් පවත්වනවනම්, අනිත් පක්ෂයේ අය ඒ පාරෙන්වත් යන්නේ නැහැ. ඒ තරමටම පක්ෂ අතර අසමගියක් පැවතුණා. වැඩක් කරද්දි හිතන්නේ ලකුණු දාගන්නේ කොහොමද කියලා විතරයි. නමුත් අද ඒ තත්ත්වය වෙනස් වෙලා අද මේ රටේ කඹ අදින දේශපාලනයක් නැහැ යැයි විදුලිබල හා පුනර්ජනනීය බලශක්ති අමාත්‍ය, රංජිත් සියඹලාපිටිය මහතා අවධාරණය කළේය.අපි පක්ෂ දේශපාලනය කිරීම වරදක් නැහැ. තම පක්ෂය වෙනුවෙන් ඡන්දය පාවිච්චි කරන්න, උත්සව පවත්වන්න කිසිම තහනමක් නැහැ. නමුත් රටට සේවයක් කරද්දි පක්ෂ පාට භේද සලකන්නේ නැතිව, එකමුතුව වැඩකළ යුතුයි. මෙම අයි රෝඞ් ව්‍යාපෘතිය සඳහා ආධාර සපයන්නේ ආසියානු සංවර්ධන බැංකුව මගින්. අපි කවදහරි දවසක මෙම ණය මුදල් ගෙවිය යුතුයි. ඒ නිසා මෙම කාර්යය පිළිබඳව මේ ප‍්‍රදේශයේ දේශපාලනාධිකාරිය මෙන්ම ජනතාවත් කිසිඳු භේදයකින් තොරව සොයාබැලිය යුතුයි යැයි පැවසීය.", "URL": "https://sinhala.adaderana.lk/news.php?nid=59972", "Category": null, "Parent URL": null}