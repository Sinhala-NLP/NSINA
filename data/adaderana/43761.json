{"Source": "Adaderana", "Timestamp": "June 5, 2014 03:42 pm", "Headline": "  වෛද්‍ය සංගමයත් වෘත්තීය සමිතියක් - ජනපති හා සාකච්ඡාවට අපිත් කැඳවිය යුතුයි", "News Content": "සම සෞඛ්‍ය සිසුන්ගේ ගැටලුව ගැන ජනාධිපතිවරයා සමග පැවැති සාකච්ඡාවට රජයේ වෛද්‍ය නිලධාරීන්ගේ සංගමයට පමණක් ආරාධනා කිරීම වැරදී බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා කියයි. එකී සංගමය ද වෘත්තීය සමිතියක් බැවින් ඔවුන්ට පමණක් සාකච්ඡාවට ආරාධනා කරන්නේ නම් ශිෂ්‍ය සංගම්වලට මෙන්ම හෙද වෘත්තීය සමිතිවලට ද ආරාධනා කළ යුතු යැයි හෙතෙම පෙන්වාදෙයි. කෙසේ වුවද ජනාධිපතිවරයා සමග පැවැති සාකච්ඡාවේදී ගත් තීරණය ගැන අප්‍රසාදයක් නැතත් එය නිල වශයෙන් ප්‍රකාශ විය යුතු බවද හෙතෙම අද (05) කොළඹදී මාධ්‍ය හමුවක් පවත්වමින් පැවසීය. ක්‍රෙඩිට් 120 මත පදනම්ව ලබාදුන් තීරණයට අනූව සම සෞඛ්‍ය උපාධිය වසර 4 දක්වා හැදෑරීමට අවස්ථාව හිමිවන බවත් එහි පර්යේෂණ කොටසට ක්‍රෙඩිට් 8ක් යන බවද එය ඉවත් කිරීමට රජයේ වෛද්‍ය නිලධාරීන්ගේ සංගමය උත්සාහ කළ බවද ඔහු ‍කීවේය. කෙසේ හෝ නව විසඳුම උසස් අධ්‍යපාන අමාත්‍යංශයේ ලේකම්වරයා විසින් නිල වශයෙන් ප්‍රකාශයට පත් කළ යුතු අතරම මෙම තීරණය මානසික අල්ලසක් නොවිය යුතු බවද ඔහු අවධාරණය කළේය. මාධ්‍ය හමුවට සහභාගි වූ පරිපූරක වෛද්‍ය සේවා වෘත්තීය සමිති බලමණ්ඩලයේ සභාපති ධර්මකීර්ති ඈපා මහතා කියා සිටියේ මාලඹේ ප්‍රදේශයේ වෛද්‍යවරයෙකුගේ නිවසක තාප්පයක් ඉකුත් දින කඩා වැටුණු ආකාරයටම රජයේ වෛද්‍ය නිලධාරීන්ගේ සංගමය ද කඩා වැටෙන බවයි. සෞඛ්‍ය අමාත්‍යංශයට අලුතින් පත්ව ආ ලේකම්වරිය පරිපාලන ක්ෂේත්‍රයේ පුළුල් දැනුමක් ඇති තැනැත්තියක් බැවින් සෞඛ්‍ය අමාත්‍යංශයේ මීට පෙර ලේකම්වරයා රජයේ නිලධාරීන්ගේ සංගමයට අවශ්‍ය පරිදි ක්‍රියා කළ ආකාරයට කටයුතු නොකරනු ඇතැයි ද කියා සිටියේය.", "URL": "https://sinhala.adaderana.lk/news.php?nid=43761", "Category": null, "Parent URL": null}