{"Source": "Adaderana", "Timestamp": "May 3, 2015 10:10 am", "Headline": " ජෝන් කෙරී  සහ  ටී.එන්.ඒ. අතර හමුවක්", "News Content": "දෙදින සංචාරයක් සඳහා දිවයිනට පැමිණි අමෙරිකානු රාජ්‍ය ලේකම් ජෝන් කෙරී මහතා අද පෙරවරුවේ දිවයිනෙන් පිටත්ව යාමට නියමිතව තිබේ.දිවයිනෙන් පිටත්ව යාමට පෙර ඔහු දෙමළ ජාතික සන්ධානයේ නියෝජිතයින් සමඟ සාකච්ඡාවකට එක්වන අතර ශ්‍රී ලංකාවේ අමෙරිකානු තානාපති කාර්යාලවල නිලධාරීන් ද හමුවීමට නියමිතය. ජෝන් කෙරී මහතා ඊයේ ලක්ෂ්මන් කදිරගාමර් ආයතනය සංවිධානය කළ වැඩසටහනකට සහභාගී වුණි.එහිදී අදහස් දැක්වු ඔහු ප්‍රකාශ කළේ අමෙරිකා එක්සත් ජනපදය හෝ ලොව වෙනත් කිසිදු රටක් හෝ සියයට සියයක් මානව හිමිකම් ආරක්ෂා කරගැනීමට සමත් වී නොමැති බවයි. ශ්‍රී ලංකාවේ නව රජය ඒ සම්බන්ධයෙන් කැපවීමෙන් කටයුතු කරන අතර පළාත් සඳහා බලය විමධ්‍ය ගත කිරීමට තාක්ෂණික සහය ලබාදීම සඳහා අමෙරිකාව සූදානම් බව ද ජෝන් කෙරී මහතා ප්‍රකාශ කළේය. ජෝන් කෙරී මහතා ඊයේ ජනාධිපති මෛත්‍රිපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා මෙන්ම විදේශ අමාත්‍ය මංගල සමරවීර මහතා සමග ද ද්වීපාර්ශවික සාකච්ඡාවල නිරත වුණි.ඔහු ඊයේ පස්වරුවේ කැලණිය රජමහා විහාරස්ථානය වෙත ගොස් ආශිර්වාද ලබාගත් අතර දෙරණ කල්‍යානි වෙසක් කලාපය දැක බලා ගැනීමට ද අමෙරිකානු රාජ්‍ය ලේකම්වරයා සහභාගී විය.", "URL": "https://sinhala.adaderana.lk/news.php?nid=51074", "Category": null, "Parent URL": null}