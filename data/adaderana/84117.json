{"Source": "Adaderana", "Timestamp": "February 8, 2018 01:49 pm", "Headline": "ජනපති ලේකම් කාර්යාලයේ හිටපු අතිරේක ලේකම්ට අධිකරණයෙන් ඇප", "News Content": "ජනාධිපති ලේකම් කාර්යාලයේ හිටපු අතිරේක ලේකම්වරයෙකු වූ කේ.ඩී ගුණරත්න මහතා ඇප මත මුදා හැර තිබේ. කොටුව මහේස්ත්‍රාත් අධිකරණය විසින් අද (08) මෙම සැකකරු ඇප මත මුදා හැරිමට නියම කළ බව අද දෙරණ අධිකරණ වාර්තාකරු ප්‍රකාශ කළේය. 2010 වසරේදී වාහන මිලදීගැනීමක දී රුපියල් ලක්ෂ 179ක මුදලක් වංචා කිරීම සම්බන්ධයෙන් අත්අඩංගුවට ගෙන පසුගියදා රක්ෂිත බන්ධනාගාර ගත කෙරිණි. අදාළ නඩුව අද කැඳවූ අවස්ථාවේදී කොටුව මහේස්ත්‍රාත් ලංකා ජයරත්න මෙනෙවිය අදාළ සැකකරු රුපියල් 50,000ක මුදල් ඇපයක් සහ රුපියල් ලක්ෂ 05 බැගින් වූ ශරීර ඇප දෙකක් මත සැකකරු මුදා හැරීමට නියෝග කළේය. අදාළ චෝදනා සම්බන්ධයෙන් රක්ෂිත බන්ධනාගාර ගතව සිටින දෙවැනි සැකකරු වන ජනාධිපති ලේකම් කාර්යාලයේ හිටපු ගණකාධිකාරීවරයෙකු වූ එල්. බී ගුණරත්න නැමැත්තාගේ ඇප ඉල්ලීම ප්‍රතික්ෂේප කළ මහේස්ත්‍රාත්වරිය ඔහු හෙට (09) දින දක්වා යලි රක්ෂිත බන්ධනාගාර ගත කිරීමට නියෝග කළේය.", "URL": "https://sinhala.adaderana.lk/news.php?nid=84117", "Category": null, "Parent URL": null}