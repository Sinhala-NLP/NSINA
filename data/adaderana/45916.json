{"Source": "Adaderana", "Timestamp": "September 8, 2014 01:33 pm", "Headline": "වන අලි මෙහෙයුම සාර්ථකයි ", "News Content": "අනුරාධපුර, මහවැලි කලාපයේ ගම්වාසීන්ට තර්ජනයක්ව පැවති වන අලි රංචුවක් එම ප්‍රදේශයෙන් පළවා හැර තිබේ. අනුරාධපුර වනජීවි කාර්යාලය මගින් ඊයේ(07) පස්වරුවේ වන අලි පන්නා දැමීමේ මෙහෙයුම ආරම්භ කර තිබුණි. අරුණපුර වන රක්ෂිතයේ ගැවසෙන වන අලි රංචුව රාත්‍රී කාලයේ දී මන්දාගල, බුදුනේගම, කැළෑගම සහ නව හඟුරන්කෙත යන ගම්මානවලට කඩා වැදි වගාවන්ට හානිකරන බව ගම්වාසීන් පැවසුවේය. මේ සම්බන්යෙන් ගම්වාසීන් විසින් අනුරාධපුර වනජිවි කාර්යාලයට සහ තලාව ප්‍රාදේශීය ලේකම්වරයාට පැමිණිලි කිරීමෙන් අනතුරුව වනජිවි නිලධාරීන් විසින් එම මෙහෙයුම ක්‍රියාත්මක කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=45916", "Category": null, "Parent URL": null}