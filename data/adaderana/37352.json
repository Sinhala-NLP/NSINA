{"Source": "Adaderana", "Timestamp": "September 12, 2013 12:36 pm", "Headline": "ලංකා ගුරු සංගම් සභාපතිගේ වැඩ තහනම් කරයි ", "News Content": "උතුරු මැද පළාත් ආණ්ඩුකාරවරයාගේ නිසි අනුමැතියකින් තොරව විදෙස් ගත වීමේ සිද්ධියක් මුල් කර ගනිමින් ලංකා ගුරු සංගමයේ සභාපති ප්‍රියන්ත ප්‍රනාන්දු මහතාගේ වැඩ තහනම් කර තිබේ. උතුරු මැද පළාත් අධ්‍යාපන අමාත්‍යංශයේ වැඩ බලන ලේකම් ආර්.කේ ප්‍රේමසිරි මහතා විසින් මෙම පියවර ගෙන ඇති බව සඳහන් වෙයි. අනුරාධපුර තිසාවැව දේවානම්පියතිස්ස විද්‍යාලයේ ගුරුවරයෙකු ලෙස සේවය කරන ප්‍රියන්ත ප්‍රනාන්දු මහතා 2009 වසරේදී ඉන්දියාවේ දින 9 ක සංචාරයක නිරතවී තිබේ. උතුරු මැද පළාත් ආණ්ඩුකාර කරුණාරත්න දිවුල්ගනේ මහතාගේ අනුමැතියකින් තොරව විදෙස් සංචාරයක නිරත වීම වැඩ තහනම් කිරීමට හේතුවි ඇති බව සඳහන් වෙයි. මේ සම්බන්ධයෙන් අද දෙරණ කළ විමසීමකදී ප්‍රියන්ත ප්‍රනාන්දු මහතා පැවසුවේ මේ පිළිබඳ විමර්ශන සිදු කරන බැවින් වැඩිදුර කිසිවක් ප්‍රකාශ කළ නොහැකි බවයි. තමාට මේ පිළිබද කිසිදු දැනුම්දීමක් කර නොමැති බව ද ප්‍රියන්ත ප්‍රනාන්දු මහතා කියා සිටියි.", "URL": "https://sinhala.adaderana.lk/news.php?nid=37352", "Category": null, "Parent URL": null}