{"Source": "Adaderana", "Timestamp": "November 23, 2013 04:38 pm", "Headline": "ජෙයපාලන්ගෙන් ප්‍රශ්න කරන්න කොළඹට රැගෙන එයි ", "News Content": "වව්නියාව මාන්කුලම් ප්‍රදේශයේදී අත්අඩංගුවට ගත් ඉන්දීය කලාකරු ජෙයපාලන් ප්‍රශ්න කිරීම සඳහා ආගමන විගමන දෙපාර්තමේන්තුවට භාරදෙන බව පොලීසිය පවසයි. ඊයේ වව්නියාව මාන්කුලම් ප්‍රදේශයේදී අත්අඩංගුවට ගත් ශ්‍රී ලාංකික සම්භවයක් ඇති මෙම කලාකරුවා අපරාධ පරීක්ෂණ දෙපාර්තමේන්තුව විසින් ආගමන විගමන දෙපාර්තමේන්තුව වෙත භාරදීමට නියමිත බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය. මෙම කලාකරුවා අත්අඩංගුවට පත් වූයේ සිය මෑණියන්ගේ මරණය අනුස්මරණය කිරීම සඳහා ඇයගේ දේහය වලදමා ඇති වව්නියාව මාන්කුලම් ප්‍රදේශයට පැමිණ සිටියදීය. ඔහු අත්අඩංගුවට ගැනීමට හේතුව ලෙස කියැවුණේ වීසා නීති කඩ කරමින් මෙරටට පැමිණීමය. අත්අඩංගුවට ගැනීමට පෙර හෙතෙම සතියකට වැඩි කාලයක් මෙරට රැඳි සිට ඇති බව පැවසෙන අතර එම කාලයේදී මාධ්‍යයට සම්මුඛ සාකච්ඡා ද ලබා දී ඇති බව පැවසෙයි. මේ අතර ජෙයපාලන් මහතා අත්අඩංගුවට ගැනීම ගැන තමා කම්පාවට පත් වන බව අධිකරණ ඇමති රවුෆ් හකීම් මහතා පවසයි. ජෙයපාලන් වරදක් කර නොමැති බවත් සිංහල, ද්‍රවිඩ හා මුස්ලිම් ජනතාව අතර ප්‍රතිසංවිධානය වෙනුවෙන් කටයුතු කරන හෙතෙම ශ්‍රී ලංකාවට එරෙහි ක්‍රියාවකට මැදිහත් නොවන පුද්ගලයෙකු යැයිද අද දෙරණට පැවසීය. ශ්‍රී ලංකාවේ උපත ලැබූ මෙම කලාකරුවා නොර්වේ හි පදිංචිව සිටින බව ද ඉන්දීය සිනමාව සමග කටයුතු කරන අයෙකු බවද සඳහන්ය.", "URL": "https://sinhala.adaderana.lk/news.php?nid=39064", "Category": null, "Parent URL": null}