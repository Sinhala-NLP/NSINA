{"Source": "Adaderana", "Timestamp": "December 5, 2010 04:19 pm", "Headline": "තෙවන හා අවසාන ටෙස්ට් තරගයටත් වැස්ස හරස්වෙයි", "News Content": "සංචාරක බටහිර ඉන්දීය කොදෙව් කණ්ඩායම සහ ශ්‍රි ලංකා කණ්ඩායම අතර පැවති තෙවන හා අවසාන ටෙස්ට් ක්‍රිකට් තරගය ද වර්ෂාව හේතුවෙන් අතහැර දැමීමට අද සිදුවිය. ඒ අනූව දෙරට අතර ටෙස්ට් තරගාවලිය ජය පැරදුම් රහිතව නිමාවට පත් විය. මහනුවර පල්ලේකැළේ ජාත්‍යන්තර ක්‍රිකට් ක්‍රීඩාංගණයේ පැවති මෙම තරගය අතහැර දමන විට බටහිර ඉන්දීය කොදෙව් කණ්ඩායම සිය පළමු ඉනිම සඳහා කඩුලු 8ක් දැවී ලකුණු 303ක් ලබා සිටියේය. පන්දු යැවීමේ දී රංගන හේරත් කඩුලු 4ක් දවා ගන්නා ලදී. මේ අතර දෙරට අතර පළමු එක්දින ජාත්‍යන්තර ක්‍රිකට් තරගාවලිය මේ මස 9 වැනිදා පැවැත්වෙනු ඇත. ඒ යටතේ පළමු තරගය දිවා රාත්‍රී තරගයක් ලෙසින් හම්බන්තොට සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදී පැවැත්වේ. එම ක්‍රීඩාංගණයේ පැවැත්වෙන පළමු ජාත්‍යන්තර ක්‍රිකට් තරගය ‍මෙය වනු ඇත. දෙරට අතර එක්දින තරගාවලියට තරග පහක් ඇතුළත් වන අතර මීට අමතරව පන්දුවාර 20/20 තරගයක් ද පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=12621", "Category": null, "Parent URL": null}