{"Source": "Adaderana", "Timestamp": "April 6, 2019 01:41 pm", "Headline": "මුතුපන්තිය නැවතත් අනතුරේ", "News Content": "ආරච්චිකට්ටුව ප්‍රාදේශීය ලේකම් කොට්ඨාශයේ \"මුතුපන්තිය\" දූපත මුහුදට බිලිවීමේ තර්ජනයක් ඇති වී ඇත. බටහිරෙන් \"මුහුදට\" සහ නැගෙනහිරෙන් \"හැමිලටන් ඇලට\" මැදිවූ මුතුපන්තිය දූපතේ පවුල් 150ක් පමණ වාසය කරති. ඔවුන් සියළුම දෙනා කුමන ආකාරයකින් හෝ ධීවර කර්මාන්තය ජීවන වෘත්තිය කොටගෙන සිටින අතර මුතුපන්තිය දූපතේ බටහිර වෙරළ තීරය සෑම වසරකම මාර්තු - අප්‍රේල් මාස වලදී මුහුදට බිලිවීමේ ප්‍රවණතාවයක් දක්නට ඇත. සාමන්‍ය ආකාරයට මුහුදු ඛාදනය සිදු වන්නේ \"වාරකන්\" සමයේ වුවත් මුතුපන්තිය දූපත මුහුදට බිලි වන්නේ \"වලාල\" සමයේ වීම විශේෂත්වයකි. පසුගිය වසර 02 ක පමණ කාලය තුළ මුතුපන්තිය දූපතේ කිලෝ මීටර් 2ක් පමණ වන වෙරළ තීරය මුහුදට බිලි විය. වෙරළ ආසන්නයේ තිබූ නිවාස කීපයක් සහ වන්දනා ස්ථානයක්ද එම අවස්ථාවේදී මුහුදු ඛාදනයට ලක් විය. මේ සම්බන්ධයෙන් දූපත් වාසීන් විසින් වගකිව යුතු අංශ දැණුවත් කිරීම සහ මාධ්‍ය මඟින් ප්‍රචාරය කිරීමේ ප්‍රතිඵලයක් ලෙස මුහුදු වෙරළ ඛාදනය වන ස්ථාන වලට ගල් වැටි යෙදීමට වෙරළ සංරක්ෂක දෙපාර්තමේන්තුව කටයුතු කර ඇත. එසේ ගල් වැටි දමා අවසන් වූ ස්ථානයෙකින් මුහුද නැවතත් ඛාදනය වීමට පටන් ගෙන ඇති බව අද දෙරණ වාර්තාකරු සඳහන් කරයි. මුතුපන්තියේ සිට උඩප්පුව දක්වා වෙරළ ආසන්නයෙන් ඇති එකම මාර්ගයේ කොටසක්ද මේ වන විට මුහුදට කඩා ගෙන ගොස් ඇත. මුහුදු ඛාදනය හේතුවෙන් නිවාස බේරා ගැනීම සඳහා දූපත්වාසීන් විසින් වැලි කොට්ට යොදා බාධක සකස් කරන අයුරුද දක්නට හැකි බවත් අද දෙරණ වාර්තාකරු සඳහන් කරයි. පවතින තත්ත්වයට එකම විසඳුම වන්නේ මුතුපන්තිය දූපත අවසන් වන උඩප්පුව මෝය දක්වා ස්ථීර ගල් වැටියක් යෙදීම බව දූපත්වාසීන් ප්‍රකාශ කර ඇත. පවතින තත්ත්වයට තාවකාලික පිළියමක් ලෙස වැලි කොට්ට දැමීම සඳහා පොලිතින් උර මේ වන විටත් ලබා දී ඇති බවත් ඉදිරි කටයුතු සඳහා වගකිව යුතු අංශ දැණුවත් කිරීම සිදු කර ඇති බවත් මේ සම්බන්ධයෙන් විමසූ විම පුත්තලම ආපදා කළමණාකරන ඒකකයේ සහකාර අධ්‍යක්ෂ රංජිත් අලහකෝන් මහතා ප්‍රකාශ කර ඇති බවත් වාර්තා වෙයි.", "URL": "https://sinhala.adaderana.lk/news.php?nid=107512", "Category": null, "Parent URL": null}