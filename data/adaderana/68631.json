{"Source": "Adaderana", "Timestamp": "January 26, 2017 04:45 pm", "Headline": "යාපනයට ප්‍රාදේශීය කොන්සියුලර් කාර්යාලයක්", "News Content": "ජනාධිපති මෛත්‍රීපාල සිරිසේන හා අග්‍රාමාත්‍ය රනිල් වික්‍රමසිංහ මහත්වරුන්ගේ යෝජනාවක් අනුව මහජනතාවට සේවා සැපයීමේ කාර්යක්ෂමතාවය හා ඵලදායීතාවය වැඩි දියුණු කිරීමේ අරමුණින් විදේශ කටයුතු අමාත්‍යාංශයේ ප්‍රාදේශීය කොන්සියුලර් කාර්යාලයක් අද (26) යාපනයේ දී විවෘත විය. යාපනය දිස්ත්‍රික් ලේකම් කාර්යාල පරිශ්‍රයේ ස්ථාපිත කෙරෙන මෙම ප්‍රාදේශීය කොන්සියුලර් කාර්යාලය හරහා කොළඹ විදේශ කටයුතු අමාත්‍යාංශයේ පිහිටා ඇති කොන්සියුලර් කාර්යාලයෙන් පමණක් මහජනයාට සැපයූ කොන්සියුලර් සේවා රැසක් එම ප්‍රදේශයේ ජනතාව වෙත සපයනු ඇත. විදේශ රටවලදී භාවිතා කිරීම සඳහා අවශ්‍යවන උප්පැන්න, මරණ හා විවාහ මෙන්ම අධ්‍යාපන සහතික සත්‍යාපනය කිරීම, විදේශ රටවලදී අතරමං වූ ශ්‍රී ලාංකිකයන්ගේ පවුල්වල සාමාජිකයන්ට අවශ්‍ය සහය ලබාදීම, සංක්‍රමණික සේවකයන්ගේ පවුල්වලට වන්දි මුදල් ලබා ගැනීම සඳහා අවශ්‍ය පහසුකම් සැලසීම සහ විදේශ රටවලදී මියයන ශ්‍රී ලාංකිකයන්ගේ මෘතදේහ මෙරටට ගෙන්වා ගැනීම ආදී සේවා මෙම ප්‍රාදේශීය කාර්යාලය මගින් සලසනු ඇත.", "URL": "https://sinhala.adaderana.lk/news.php?nid=68631", "Category": null, "Parent URL": null}