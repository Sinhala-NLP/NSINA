{"Source": "Adaderana", "Timestamp": "February 27, 2019 10:34 pm", "Headline": "දීර්ඝකාලීනව දේශපාලනයේ රැදී සිටිය හැකි ආකාරය ජනපති කියයි", "News Content": "දේශපාලනඥයෙකුට දීර්ඝකාලීනව දේශපාලනයේ රැදී සිටීමට හැකි වන්නේ ඔහු ජනතා සේවයට කැපවූ චරිතයක් ලෙස ජනතාවගේ පිළිගැනීමට ලක්විම නිසා බව ජනාධිපතිවරයා පවසයි. ජනාධිපති මෛතී‍්‍රපාල සිරිසේන මහතා මේ බව ප‍්‍රකාශ කළේ සංචාරක සංවර්ධන, වනජීවි හා කි‍්‍රස්තියානි ආගමික කටයුතු අමාත්‍ය ජෝන් අමරතුංග මහතාගේ දේශපාලන දිවියට වසර 40ක් සපිරීම නිමිත්තෙන් අද (27) පස්වරුවේ කොළඹ බණ්ඩාරනායක ජාත්‍යන්තර සම්මන්ත‍්‍රණ ශාලාවේ පැවති උත්සවය අමතමිනි. දේශපාලනඥයෙකු ලෙස ජනහිතකාමි මෙහෙවරක නිරතවෙමින් තම යුග මෙහෙවර මැනවින් ඉටුකළ අමාත්‍ය ජෝන් අමරතුංග මහතා දීර්ඝකාලීන අත්දැකීම් සහිත පරිපුර්ණ දේශපාලනඥයෙක් බව ද ජනාධිපතිවරයා කියා සිටියේය. එමෙන් ම 2015 ජනාධිපතිවරණ ජයග‍්‍රහණය සඳහා ඒ මහතා ලබාදුන් සහය ද ජනාධිපතිවරයා කෘතවේදීව සිහිපත් කළේය. අමාත්‍ය ජෝන් අමරතුංග මහතාගේ සේවය අගයමින් සිහිවටන තිළිණයක් පිළිගැන්වීම ද ජනාධිපතිවරයා අතින් සිදු විය. වෘත්තියෙන් නීතිඥවරයෙකු වූ ජොන් අමරතුංග මහතා 1978 වසරේ දී එක්සත් ජාතික පක්ෂ වත්තල ආසනයේ ප‍්‍රධාන සංවිධායකවරයා ලෙස සිය දේශපාලන ජීවිතය ආරම්භ කළ අතර රාජ්‍ය අමාත්‍යවරයෙකු මෙන්ම කැබිනට් අමාත්‍යවරයෙකු ලෙස වගකිවයුතු අමාත්‍ය ධූර රැසක් හොබවා තිබේ.", "URL": "https://sinhala.adaderana.lk/news.php?nid=105176", "Category": null, "Parent URL": null}