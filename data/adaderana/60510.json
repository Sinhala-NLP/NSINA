{"Source": "Adaderana", "Timestamp": "May 26, 2016 04:10 pm", "Headline": " නැගෙනහිර මහඇමති සාම්පූර් සිද්ධිය ගැන කතාකරයි", "News Content": "සාම්පූර් විද්‍යාලයේදී පසුගියදා වූ සිද්ධිය තමාට පෞද්ගලිකව කළ අපහාසයක් නොව නැගෙනහිර පළාතේ පරිපාලනයට කළ අපහාසයක් ලෙස සැලකිය හැකි බව නැගෙනහිර මහඇමති නසීර් අහමඩ් මහතා පවසයි.ඊයේ මඩකළපුව, රිදීතැන්න ප්‍රදේශයේ පාසලක පැවැති උත්සවයක් අමතමින් හෙතෙම මේ බව පැවසීය.ඒ අනූව යහපාලන ආණ්ඩුවට ද මෙය සුදුසු නොවන බව හෙතෙම පෙන්වාදුන්නේය.සිංහල, දෙමළ හා මුස්ලිම් නියෝජිතයින් එක්වී නැගෙනහිර පළාත් සභාවේ පරිපාලන කටයුතු සිදුකරන බවද වාර්ගික සමගියට ආදර්ශයක් ලබාදෙන නැගෙනහිර පළාතට අගෞරව කිරීමට කිසිවෙකුට ඉඩදිය නොහැකි බවද හෙතෙම කීවේය.සාම්පූර් විද්‍යාලයේ පැවැති උත්සවයකට අනාරාධිතව පැමිණ එහි සිටි නාවික හමුදා නිලධාරියෙකුට බැණවැදීමේ සිද්ධිය මේවන විට අන්තර්ජාලයේ වැඩිවශයෙන් කතාබහට ලක්වන අතර මෙම සිද්ධියත් සමග නැගෙනහිර ප්‍රධාන ඇමතිවරයා සහභාගිවන උත්සව වර්ජනය කිරීමට හා ඔහුට කඳවුරුවලට ඇතුළුවීමට ඉඩනොදීමට ත්‍රිවිද හමුදාව තීරණය කර තිබේ.", "URL": "https://sinhala.adaderana.lk/news.php?nid=60510", "Category": null, "Parent URL": null}