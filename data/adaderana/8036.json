{"Source": "Adaderana", "Timestamp": "April 27, 2010 11:40 am", "Headline": " එක්නැලිගොඩගේ පෙත්සම මැයි 10 විභාගයට ", "News Content": "අතුරුදහන්ව සිටින මාධ්‍යවේදී ප්‍රගීත් එක්නැලිගොඩ මහතා අධිකරණය හමුවට පමුණුවන ලෙස ඉල්ලා ගොනු කර ඇති පෙත්සම මැයි මස 10 වනදා කැඳවීමට අභියාචනාධිකරණය නියෝග කර තිබේ. අභියානාධිකරණ විනිසුරු රංජිත් සිල්වා මහතාගේ මූලිකත්වයෙන් පෙත්සම අද කැඳවනු ලැබුවේය. එහි දී විනිසුරුවරයා පෙත්සම්කාර පාර්ශවයෙන් ප්‍රශ්න කර සිටියේ එක්නැලිගොඩ මහතා ආරක්ෂක අංශ විසින් අත්අඩංගුවට ගැනීමකින් තොරව අතුරුදන් වී ඇති බැවින් ඔහු අධිකරණයට ඉදිරිපත් කරන්නැයි නියෝගයක් නිකුත් කරන්නේ කුමන ආයතනයකටද යන්නය. පුද්ගලයින‍‍්ගේ ආරක්ෂාව තහවුරු කිරීමේ වගකීම පොලිසිය වෙත පැවරී ඇති බැවින් එවැනි නියෝගයක් පොලිසිය වෙත නිකුත් කළ හැකි බව එම අවස්ථාවේ දී පෙත්සම්කාර පාර්ශවයේ නියෝජිතයින් කියා සිටියේය. ඒ අනුව පෙත්සම් විභාගය මැයි මස 10 වනදා පැවැත්වීමට අධිකරණය තීරණය කළේය. ප්‍රගීත් එක්නැලිගොඩ මහතාගේ බිරිඳ වන සන්ධ්‍යා එක්නැලි‍ගොඩ මහත්මිය විසින් මෙම පෙත්සම ගොනුකර තිබේ. පොලිස්පතිවරයා, අපරාධ පරීක්ෂණ දෙපාර්තමේන්තුව භාර නියෝජ්‍ය‍ පොලිස්පතිවරයා සහ හෝමාගම සහ කොස්වත්ත පොලිස් ස්ථාන වල ස්ථානාධිපතිවරුන් එහි වගඋත්තරකරුවන් ලෙස නම් කර ඇත.", "URL": "https://sinhala.adaderana.lk/news.php?nid=8036", "Category": null, "Parent URL": null}