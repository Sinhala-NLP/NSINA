{"Source": "Adaderana", "Timestamp": "May 14, 2015 04:00 pm", "Headline": "ඇවන්ට්ගාඩ් යටගහන්න මිලියන 20 ගාණේ අල්ලසක් දෙන්න හැදුවා -  ඕකුන් කවුද? පිස්සු යක්කු!", "News Content": "ඇවන්ට්ගාඩ් සිද්ධිය යට ගසන්නැයි කියමින් පිරිසක් තමන්ට මාසිකව රුපියල් මිලියන 20ක අල්ලසක් ලබාදීමට තැත්කළ බව කැබිනට් ප්‍රකාශක සෞඛ්‍ය ඇමති රාජිත සේනාරත්න මහතා පවසයි.කැබිනට් තීරණ දැනුම්දීමේ මාධ්‍ය හමුවේදී ඇමතිවරයා කියා සිටියේ එසේ අල්ලස් ලබාදීමට තැත්කළ අයගේ මාසික ආදායම පමණක් රුපියල් මිලියන 450ක් පමණ වන බවයි.අල්ලස් ලබාදීමට තැත්කළේ කවුදැයි මාධ්‍යවේදීන් මේ ගැන ප්‍රශ්න කරද්දී, තමාට අල්ලස් ලබාදීමේ තැත ව්‍යර්ථ වූ නිසා තම පුත්‍රයා බාලවයස්කාර දැරියක රඳවා තබාගෙන සිටින බවට කතාවක් පැතිරු බවද ඔහු පෙන්වාදුන්නේය.තමන්ගේ මිතුරෙකු මාර්ගයෙන් අල්ලස් ලබාදීමට තැත්කළ බවත්, මිතුරා නිසා එය හෙළි නොකළ බවත්, එහි හඬ පටය ද ඇති බවත්, ඇමතිවරයා සඳහන් කළේය.ගෝඨාභය රාජපක්ෂ හිටපු ආරක්ෂක ලේකම්ට දුන් තීන්දුව ගැන අදහස් දක්වමින් ඇමතිවරයා කියා සිටියේ අධිකරණයේ ස්වාධීනත්වය ඉන් තහවුරු වූ බවයි.ඒ දවස්වල නම් ජනපතිගේ කෝල් එකකින් මේවා වෙනස් වන බවද පැවසූ ඇමතිවරයා ලබන 19 වැනිදා යුද විරුවන් සැමරුම සිදුවන බවද කියා සිටියේය.මත්ද්‍රව්‍ය ජාවාරම්කරුවන් අත්අඩංගුවට ගැනීම ගැන ප්‍රශ්නයට පිළිතුරු දෙමින්, \" ඔව් ඉතින් එක සුදෙක් අත්අඩංගුවට ගත්තා අනික් අය තාම එළියේ ඉන්නවා\" යනාදී ලෙස ඇමතිවරයා උත්තර දුන්නේය.යහපාලන ආණ්ඩුව විසින් මන්ත්‍රීන් අත්අඩංගුවට ගැනීම ගැන බන්දුල ගුණවර්ධන ඇමතිවරයා විරෝධය පළ කර ඇති බව මාධ්‍යවේදියෙකු පෙන්වාදුන් විට, ඇමතිවරයා පැවසුවේ නව ආණ්ඩුව බලයට ආවේ හොරු අල්ලා දඬුවම් ලබාදෙන බවට ජනතාවට පොරොන්දු වී බවයි.එසේ වූ පොරොන්දු ඉටුකරන බවත්, ජනතාවට අවශ්‍ය වූයේ විධායක ජනපති ධූරය අහෝසි කිරීමට වඩා හොරුන්ට දඬුවම් දීම යැයි අප කළ සමීක්ෂණයකදී අනාවරණය වූ බවද පැවසීය.මේ අතර උදය ගම්මන්පිල මහතා විසින් ජනපතිට හා අගමැතිට එරෙහිව අල්ලස් කොමිසමට පැමිණිල්ලක් කිරීම ගැන මාධ්‍යවේදියෙකුගේ ප්‍රශ්නයකටද ඇමතිවරයා පිළිතුරු දුන්නේය.ඔය යකාට පිට කොන්දක් තිබුණේ නෑ, ඒ දවස්වල අඩුම තරමේ ගමේ පොලීසියකට ගිහිල්ලා පැමිණිල්ලක් දාන්න, කවුද ඉන්නේ මම වගේ මහින්ද රාජපක්ෂට විරුද්ධව කතා කළ, ඔය කාටවත් පිටකොන්දක් තිබුණේ නෑ. ඕකුන් කවුද? පාංකඩයෝ, පිස්සු යක්කු, ඒ දවස්වල කොහොමද කිවුවේ සර් අපි අරක කරමු, මේක කරමු, සර් නැත්නම් වැඩක් නෑ. සර්ව නග්ගලා තිබ්බා. එකෙක් සිංදු ලිව්වා සර් රුත් ඉතින් චූන් වුණා. යනාදි වශයෙන් එම පිළිතුර ලබාදෙන ලදී.", "URL": "https://sinhala.adaderana.lk/news.php?nid=51336", "Category": null, "Parent URL": null}