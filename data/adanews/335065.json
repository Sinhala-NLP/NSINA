{"Source": "Ada News", "Timestamp": "11 06 2018", "Headline": "හම්බන්තොට අවසන් වාරිකය චීනය රඳවා ගනියි", "News Content": "\r\n\tහම්බන්තොට වරාය චීනයට බදු පදනම මත ලබාදීම වෙනුවෙන් ශ්‍රී ලංකාවට හිමිවිය යුතු අවසන් වාරිකය වන ඇමෙරිකානු ඩොලර් මිලියන 585ක මුදල ලබාදීම තාවකාලිකව අත්හිටුවීමට චීනය කටයුතු කර තිබේ. හම්බන්තොට වරායේ නිර්මාණය කර ඇති දූපත විනෝදාස්වාදක කටයුතු සඳහා යොදා ගැනීමට චීනය ඉල්ලා තිබුණත් කොළම ඒ සඳහා විරෝධතා දැක්වීම හේතුවෙන් ඔවුන් මෙසේ අවසන් වාරිකය නිදහස් කිරීම ප්‍රමාද කර තිබේ.\r\n \r\n\tපසුගිය දෙසැම්බර් මාසයේදී ශ්‍රී ලංකාවේ හම්බන්තොට වරාය ඩොලර් බිලියන 1.12ක මුදලකට 99 අවුරුදු බදු පදනමක් යටතේ චීනයට පැවැරීමට වත්මන් රජය කටයුතු කළේ ඒ සඳහා ලබාගෙන ඇති ණය ගෙවා දැමීමට ශ්‍රි ලංකාවට අපහසු බව පවසමිනි.\r\n \r\n\tමෙම දූපත නාවික හා වරායේ කාර්යයන් සඳහා පමණක් යොදා ගත යුතු බවට ශ්‍රී ලංකා වරාය අධිකාරිය චීනයට දන්වා ඇති හෙයින් ඔවුන් මෙසේ අවසන් වාරිකය මුදා හැරීම ප්‍රමාද කර ඇත.\r\n \r\n\tමෙම ගැටලුකාරී තත්ත්වය අවසන් වූ පසුව චීනය අවසන් වාරිකය මුදා හැරීමට කටයුතු කරනු ඇතැයි එම වරාය බදු පදනම යටතේ ලබාගත් චයිනා මර්චන්ට් පෝට් හෝල්ඩිංග්ස් සමාගම පවසා ඇත.\r\n \n\n \r\n\t \r\n  ", "URL": "https://www.ada.lk/0/0/0-335065", "Category": "Latest News", "Parent URL": null}