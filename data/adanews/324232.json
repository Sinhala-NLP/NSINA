{"Source": "Ada News", "Timestamp": "23 04 2018", "Headline": "අමාත්‍ය විෂය පථ බෙදිල්ලට  එජාප ඇමති විරෝධයක්", "News Content": "\n\n \r\n\tකැබිනට් සංශෝධනයේදී  අමාත්‍යාංශයන්හි විෂය පථ විද්‍යාත්මක පදනමක් මත වෙනස් කිරීම පිළිබඳ ජනපතිගේ තීන්දුවට එක්සත් ජාතික පක්ෂයේ ජ්‍යෙෂ්ඨ අමාත්‍යවරුන් පිරිසකගේ අකමැත්ත හා විරෝධය එල්ලවී මෙන් අර්බුදයක් හටගෙන ඇතැයි අදට වාර්තාවේ.\r\n\tඒ අනුව අදාළ කැබිනට් සංශෝධනයේදී සියලු අමාත්‍යාංශයන්හි විෂය පථ වෙනස් නොකරන ලෙසත් කිසිසේත් එකිනෙකට නොගැළපෙන ආයතනවල වෙනස්කම් පමණක් සිදුකරන ලෙසත්, ඔවුන් ජනාධිපතිවරයාගෙන් හා අගමැතිවරයාගෙන් ඉල්ලීමට බලාපොරොත්තු වන බවද අදට වාර්තාවේ.\r\n \r\n\tසියලු අමාත්‍යාංශයන්හි විෂය පථ වෙනස් කරමින් නව කැබිනට් මණ්ඩලයක් පත් කළහොත් ආණ්ඩුවේ ඉදිරි වසර එකහමාරක කාලය තුළදී  රටට යමක් කළ නොහැකි වනු ඇති බව ඔවුන්ගේ අදහස වී තිබේ. \r\n\tඑමෙන්ම විවිධ අමාත්‍යාංශ මගින් ආරම්භ කර ඇති විවිධ ව්‍යාපෘති මේ වනවිට ක්‍රියාත්මක කිරීමට ආරම්භ කර ඇති බවත්, විෂය පථ වෙනස්කිරීම තුළ එම ව්‍යාපෘතිය ක්‍රියාත්මක කිරීම නැවතිය හැකි බවත් මෙම අමාත්‍යවරු සාකච්ඡා කර ඇති බවද වාර්තාවේ.\r\n\tමේ වන විට ජනාධිපති ලේකම්වරයා හා අග්‍රාමාත්‍ය ලේකම්වරයා විසින් කෙටුම්පත් කර තිබෙන  අමාත්‍ය විෂය පථයන් විද්‍යානුකූලව බෙදීමේ ලැයිස්තුවටද අමාත්‍යවරුන්ගේ විරෝධයක් පළ වී තිබේ.\r\n \r\n\tමේ ආකාරයට ගැටලු මතුවුවහොත් ආණ්ඩුවේ ඉතිරි කාලසීමාවද ජනතාවට යමක් කළ නොහැකි වනු ඇති බවත් මේ හේතුවෙන් ජනාධිපති මෛත්‍රීපාල සිරිසේන මහතා සමග සාකච්ඡා කර මේ සම්බන්ධ තීරණයක් ගැනීමට මෙම අමාත්‍යවරුන් පිරිස තීරණය කර තිබේ.\r\n\tජනාධිපතිවරයා සහ අගමැතිවරයා අතර සාකච්ඡාවකින් පසුව අමාත්‍ය මණ්ඩල සංශෝධනය පිළිබඳ අවසන් තීරණය ගැනීමට නියමිත බවද වාර්තාවේ. \r\n \r\n\t \r\n  ", "URL": "https://www.ada.lk/0/0/0-324232", "Category": "Latest News", "Parent URL": null}