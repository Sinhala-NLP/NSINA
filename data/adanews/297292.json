{"Source": "Ada News", "Timestamp": "18 12 2017", "Headline": "ඉතිහාසය පාසල් විෂය මාලාවෙන් ඉවත් කරන්නේ නෑ", "News Content": "\r\n\tපාසල් විෂය නිර්දේශයෙන් ඉතිහාසය විෂය ඉවත් කරන බවට ඇතැම් මාධ්‍ය වාර්තා කළ කරුණු අසත්‍ය බව අධ්‍යාපන අමාත්‍යාංශය නිවේදනය කරයි.\r\n \r\n\tඉතිහාසය විෂය කප්පාදුවකට ලක්කිරීම හෝ ඉවත් කිරීමට කිසිදු තීරණයක් ගෙන නොමැති මොහොතක ජනතාවට සංවේදී කරුණු විකෘති කරමින් ඉදිරිපත් කිරීම නොකළ යුතු බවද අමාත්‍යාංශය නිකුත් කළ නිවේදනයේ දැක්වෙයි.\r\n \r\n\tවිෂයමාලා සකස් කිරීම ජාතික අධ්‍යාපන ආයතනයේ වගකීමක් වන අතර, ජාතික අධ්‍යාපන ආයතනය විසින් අධ්‍යාපනඥයන්ගේ සක්‍රීය දායකත්වය ලබාගනිමින් පර්යේෂණාත්මක තොරතුරු පදනම් කරගෙන වසර අටකට වරක් විෂයමාලා නවීකරණය හෝ සංශෝධනය කරන බවත්, ඉතිහාසය විෂය පාසල් විෂය මාලාවෙන් ඉවත් කිරීමට කිසිදු තීරණයක් ගෙන නොමැති බවත් එම නිවේදනයේ වැඩිදුරටත් දැක්වෙයි.\n \r\n\t \r\n \r\n\t \r\n  ", "URL": "https://www.ada.lk/0/0/0-297292", "Category": "Latest News", "Parent URL": null}