{"Source": "Ada News", "Timestamp": "28 07 2019", "Headline": "ගස් බැඳිමට සූදානම් මර්වින් සිල්වා", "News Content": "කැකිරාව, කලාවැව විජිතපුර බළකොටුවේ කොටසක් සුද්ද  පවිත්‍ර කර ඩෝසර් දමා පුරාවිද්‍යා ස්මාරක විනාශ කරන බව ආචාර්ය මර්වින් සිල්වා මහතා පැවසීය. හෙතෙම මේ බව පැවසුවේ, පෙරේදා (27දා) පුරාවිද්‍යා ස්මාරක විනාශ කර  අඹ හා පොල් වගාකළ  ස්ථානය නිරීක්ෂණය කිරීම සඳහා එක්වෙමිනි. මේ ස්ථානය පිරිසක් අල්ලාගෙන විනාශ කර ඇතැයි මාධ්‍ය මගින් හෙළිදරව් කළ අතර, පුරාවිද්‍යා දෙපාර්තමේන්තුව, පොලීසියටද පැමිණිලි කර තිබිණි. මේ වනවිට සැකපිට පුද්ගලයන් දෙදෙනකු පොලිසිය අත්අඩංගුවට ගෙන අධිකරණය මගින් බන්ධනාගාර ගතකර තිබේ. එළාර දුටුගැමුණු සටන පවතී විජිතපුර බළකොටුව තුල පිහිටි පැරණි රජමාලිගාවක නටබුන් මෙසේ විනාශ කර තිබේ. එම නිරීක්ෂණ චාරිකාවට එක්වූ මර්වින් සිල්වා හිටපු අමාත්‍යවරයා ආණ්ඩුවේ පිරිසට සහ විපක්ෂයේ පිරිසටද දැඩි දෝෂ දර්ශනයට ලක්කරමින් පුරාවස්තු විනාශය පිළිබඳව වහාම රට තුළ වැඩපිළිවෙළක් ඇති කළ යුතු බව අවධාරණය කළේය. දැනට පවතින්නේ වෙනත් කාගේවත් රාජ්‍ය බලයක් නොව රටේ මහජනතාව විසින් පත්කළ රජය නිසා වහාම මේ විනාශයන් නවතා දැමිය යුතු බවද හෙතෙම පවසා සිටියේය. එමෙන්ම විජිතපුර බළකොටුව ඇතුළත රක්ෂිතයේ පවත්වාගෙන යන ගල් කොරියකට කඩාවැදුණු හිටපු අමාත්‍ය මර්වින් සිල්වා මහතා එහි පිරිසට කතා කළද ඔවුන් එම ස්ථානයෙන් පලාගොස් බව සඳහන් කළේය. නැවත වරක් එම ස්ථානයට පැමිණෙන විට මෙම ගල් කොරිය ඉවත් කරන ලෙසද  අවධාරණය කළේය. එළාර දුටුගැමුණු සටනේදී දකුණේ සිට එළාර පරාජය කිරීම සඳහා විජිතපුර බළකොටුවට පැමිණි බවත් ඒ ආකාරයෙන්ම වර්තමාන තමාටද පැමිණීමට සිදුව ඇතැයි හෙතෙම සඳහන් කළේය. ඈත ඉතිහාසයක් ඇති මෙවැනි ස්ථාන විනාශ කිරීම සඳහා  ක්‍රියාත්මක වන බවත් මේ සඳහා ජනමාධ්‍ය විද්වතුන් භික්ෂූන් වහන්සේලා ඇතුළු සියලු දෙනා එකතුවී ක්‍රියා නොකළහොත් ඉදිරියේදී මෙරට ඉතිහාසය විනාශ වන බවද හෙතෙම අවධාරණය කළේය. මෙම ඉඩම ඩෝසර් කල පුද්ගලයා තමන් එන අවස්ථාවේ සිටියේනම් ගස් බඳින බවද පවසා සිටියේය. එස්. කරුණාරත්න   ", "URL": "https://www.ada.lk/0/0/0-350924", "Category": "Latest News", "Parent URL": null}