{"Source": "Ada News", "Timestamp": "31 05 2018", "Headline": "කොරා පොලිස් නිලධාරීන්ගේ කර මතින් අවසන් ගමන් යයි", "News Content": "\r\n\tහැටන් පොලිස් කොට්ඨාස සුනඛ අංශයේ වසර 03කට  වැඩි කාලයක් රාජකාරියෙහි නිරතව සිටි කොරා සුනඛයාගේ අවසන් කටයුතු හැටන් පොලිස් නිලධාරීන්ගේ ගෞරවාචාර මැද අද (31දා) පස්වරුවේ හැටන් පොලිසියේදී සිදු කෙරිණි.\r\n \r\n\tහැටන් පොලිස් කොට්ඨාස සුනඛ අංශයේ වසර 03 ට වැඩි කාලයක් සේවය කරමින් සිටි මෙම සුනඛයා පසුගිය (29දා) මහනුවර අස්ගිරිය නිල සුනඛ මූලස්ථානයේ පුහුණුවක් සඳහා රැගෙන ගිය අවස්ථාවේ මිය ගොස් තිබුණි.\r\n \r\n\tමේ පිළිබඳ පශ්චාද් මරණ පරීක්ෂණය පේරාදෙණිය විශ්වවිද්‍යාලයේ පශු වෛද්‍ය  අංශයේ  වෛද්‍යවරුන් විසින් සිදු කරන ලද අතර පිළිකාවක් හේතුවෙන් මෙම මරණය සිදුව ඇති බව එහිදී අනාවරණය වී ඇත.\r\n \r\n\tපෑලියගොඩ, අම්පාර , මඩකලපුව, බණ්ඩාරවෙල යන පොලීසිවලට අනුයුත්කව සේවයේ නිතරව සිට ඇති මෙම නිල සුනඛයා අවසන් වරට  හැටන් පොලිස් කොට්ඨාසයේ සේවයේ නිරත වෙමින් අපරාධ රැසකට සම්බන්ධ සැකකරුවන් අත්අඩංගුවට ගැනිමට සමත්ව තිබේ.\r\n \r\n\tහැටන් පොලිස් අධිකාරී රවින්ද්‍ර අඹේපිටිය , සහකාර පොලිස් අධිකාරි දසනායක යන මහත්වරු ඇතුළු විශාල පිරිසක් මෙම අවස්ථාවට එක්ව සිටියහ.\r\n \n      \n  ", "URL": "https://www.ada.lk/0/0/0-332936", "Category": "Uncategorized", "Parent URL": null}