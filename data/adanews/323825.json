{"Source": "Ada News", "Timestamp": "20 04 2018", "Headline": "එජාප නව තනතුරු කෘත්‍යාධිකාරී මණ්ඩල ඡන්දයෙන්", "News Content": "\r\n\tඑක්සත් ජාතික පක්ෂ ප්‍රතිසංවිධාන කටයුතුවලින් අනතුරුව සිදු කෙරෙන නව තනතුරු පත් කිරීම් කෘත්‍යාධිකාරී මණ්ඩල ඡන්දයක් හරහා සිදු කිරීමට තීරණය වී තිබේ.\r\n \r\n\tඒ අනුව දේශපාලන මණ්ඩලය විසින් තනතුරු සඳහා යෝජනා කරනු ලබන නාමයන් කෘත්‍යධිකාරී මණ්ඩලයේදී ඡන්ද විමසීමකට ලක්කෙරෙන අතර, එහිදී වැඩි ඡන්ද ලබාගන්නා අයවලුන් තනතුරු සඳහා පත් කිරීමට නියමිතය.\r\n \r\n\tඑක්සත් ජාතික පක්ෂයේ ප්‍රතිසංවිධාන කටයුතු සඳහා දේශපාලන මණ්ඩලය විසින් ගෙන එන ලද යෝජනා සියල්ල එක්සත් ජාතික පක්ෂ කෘත්‍යාධිකාරී මණ්ඩලයට ඉදිරිපත් කොට අනුමැතිය ලබාගැනීමටද එහිදී තීරණය වී ඇත.\r\n \r\n\tපක්‍ෂ ප්‍රතිසංවිධානය සඳහා පත්කළ සාමාජිකයන් 12 දෙනෙකුගෙන් යුත් දේශපාලන මණ්ඩලය ඊයේ (19දා) අරලියගහ මන්දිරයේදී රැස් විය.\r\n \r\n\tඑහිදී පක්‍ෂයේ තනතුරු සඳහා සුදුස්සන් පත්කිරීම පිළිබඳ විවිධ යෝජනා ඉදිරිපත් වී තිබේ.\r\n \r\n\tපක්ෂයේ නායකයාට අභිමත පරිදි පක්ෂයේ මහලේකම්වරයෙකු පත්කර ගැනීමට අවස්ථාව ලබාදිය යුතු බවට මෙම කමිටුව එකඟතාවකට පැමිණ ඇති බවද වාර්තා වේ.\r\n \r\n\tඑක්සත් ජාතික පක්ෂ කෘත්‍යාධිකාරී මණ්ඩලය මේ මස 26 වැනිදා සිරිකොත පක්ෂ මූලස්ථානයේදී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් රැස්වීමට නියමිත අතර, එහිදී මෙම කරුණු කෘත්‍යාධිකාරී මණ්ඩලයට ඉදිරිපත් කිරීමට නියමිතය.\r\n \r\n\tමේ අතර සැලසුම්සහගත වැඩපිළිවෙළක් යටතේ ජාතික ආණ්ඩුව 2020 වර්ෂය දක්වා පවත්වාගෙන යෑමට එක්සත් ජාතික පක්ෂය ලබන සතියේ සිය පක්ෂ සාමාජිකත්වයේ අනුමැතිය ලබාගන්නා බව එක්සත් ජාතික පක්ෂය පැවසීය.\r\n \r\n\tජාතික ආණ්ඩුව ඉදිරියට පවත්වාගෙන යෑම සඳහා එක්සත් ජාතික පක්ෂය සහ ශ්‍රීලංකානිදහස්පක්ෂයනිලනොවනමට්ටමින්සාකච්ඡාකර ඇති බවද වාර්තා වේ.\r\n \r\n\tඒ අනුව ඉලක්කසහගත නව වැඩපිළිවෙළක් සකස්කර ඒ සඳහා පක්ෂ දෙකේම එකඟත්වය මත %එක නායකයෙක්, එක වැඩපිළිවෙළක්, එක රජයක්^ සංකල්පය යටතේ ආණ්ඩුවේ ඉතිරි කාලය ඉදිරියට පවත්වාගෙන යාමට නියමිතය.\r\n \r\n\tඑම වැඩපිළිවෙළට පහසුවන ආකාරයෙන් විද්‍යාත්මක ආකාරයට විෂයයන් බෙදාඇති නව කැබිනට් මණ්ඩලය ලබන සතියේදී දිවුරුම්දීමටද සැලසුම්කරමින් පවතී.\r\n \r\n\tජනාධිපති මෛත්‍රීපාල සිරිසේන මහතා සිය එංගලන්ත සංචාරය නිමවා දිවයිනට පැමිණි පසු මේ සම්බන්ධයෙන් අගමැති රනිල් වික්‍රමසිංහ මහතා සමගද සාකච්ඡා කර අවසන් තීරණයකට පැමිණීමට නියමිත බව වාර්තාවේ.\r\n \r\n\tඅග්‍රාමාත්‍ය රනිල් වික්‍රමසිංහ මහතාගේ උපදෙස් මත එක්සත් ජාතික පක්ෂ කෘත්‍යාධිකාරී මණ්ඩලය හා පාර්ලිමේන්තු කණ්ඩායම රැස්වී ජාතික රජය පවත්වාගෙන යෑමේ අනුමැතිය ගැනීමට නියමිතය.\r\n \n\n  ", "URL": "https://www.ada.lk/0/0/0-323825", "Category": "Latest News", "Parent URL": null}