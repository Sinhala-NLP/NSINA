{"Source": "Ada News", "Timestamp": "22 10 2018", "Headline": "අමුණුපුර නැවත ගෙන්වා ගැනීමෙන් මෙරට හමුදාවන්ට හානියක්", "News Content": "මාලි රාජ්‍යයේ සාමසාධක හමුදා මෙහෙයුම්වල නිරත ශ්‍රී ලංකා භට කණ්ඩායමේ අණදෙන නිලධාරී ලුතිනන් කර්නල් කළණ අමුණුපුර මහතා නැවත දිවයිනට ගෙන්වා ගැනීමට වත්මන් ආණ්ඩුව තීරණය කර තිබීම හේතුවෙන් දීර්ඝ කාලීනව මෙරට හමුදාවන්ට හානියක් සිදුවන බව  ශ්‍රී ලංකා පොදුජන පෙරමුණේ සභාපති ජී.එල්. පීරිස් මහතා පැවසීය. යුද අපරාධ චෝදනා එල්ල කරමින් ලුතිනන් කර්නල් කළණ අමුණුපුර මහතා නැවත දිවයිනට ගෙන්වා ගන්නා ලෙස එක්සත් ජාතීන්ගේ සංවිධානය දන්වා සිටි අවස්ථාවේදී පිට කොන්දක් සහිත ආණ්ඩුවක් නම්, එම ඉල්ලීම ප්‍රතික්‍ෂේප කිරීමට තිබූ බවද සභාපතිවරයා සඳහන් කළේය. දරුස්මාන් කමිටුවේ සිටි යස්මින් සුකා විසින් කළණ අමුණුපුර මහතාට විරුද්ධව යුද අපරාධ චෝදනා සකස් කර තිබෙන බවත්, එම චෝදනා පිළිගනිමින් ලුතිනන් කර්නල්වරයා දිවයිනට ගෙන්වා ගතහොත් ශ්‍රී ලංකාවේ සමස්ත හමුදාවට විරුද්ධව චෝදනා ඇතිවිය හැකි බවත් පීරිස් මහතා පැවසීය. ශ්‍රී ලංකා පොදුජන පෙරමුණ ප්‍රධාන කාර්යාලයේ පැවැති මාධ්‍ය හමුවකදී ඒ මහතා වැඩිදුරටත් සඳහන් කළේ, මහින්ද රාජපක්ෂ මහතාගේ නායකත්වය යටතේ මේ වන විට ආණ්ඩුවක් තිබුණේ නම්, පිටකොන්දක් සහිතව එක්සත් ජාතීන්ගේ සංවිධානයේ ඉල්ලීම ප්‍රතික්‍ෂේප කරන බවයි. දෙමළ ඩයස්පෝරාව සහ යස්මින් සුකා වැනි එල්.ටී.ටී.ඊ. හිතවාදීන් සතුටු කිරීම සඳහා රණවිරුවන් පාවාදීමේ ප්‍රතිපත්තියක වත්මන් ආණ්ඩුව යෙදී සිටින බවද ඔහු පැවසීය.   ", "URL": "https://www.ada.lk/0/0/0-341511", "Category": "Latest News", "Parent URL": null}