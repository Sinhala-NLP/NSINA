{"Source": "Ada News", "Timestamp": "3 06 2018", "Headline": "අභ්‍යවකාශය ගඳ ගස්සන්න තායි දූරියන් අභ්‍යවකාශයට", "News Content": "\r\n\tඅභ්‍යවකාශය වෙත දූරියන් පලතුරු යැවීමට තායිලන්තයේ අභ්‍යවකාශ පර්යේෂණ ඒජන්සිය සැලසුම් කර ඇති බව අනාවරණය කරයි.\r\n \r\n\tඅභ්‍යවකාශ සංචාරය සඳහා තායිලන්ත ආහාරවල සුදුසු නුසුදුසු බව පරීක්ෂා කිරීමේ වැඩසටහනේ එක් පියවරක් ලෙස ලබන ජූලි මාසයේදී අභ්‍යවකාශය වෙත දූරියන් යැවීම සිදුකරන බව තායිලන්ත බලධාරීහු පවසති.\r\n \r\n\tපුළුස්සා සකසා ගත් දූරියන් පලතුර අභ්‍යවකාශයේ විනාඩි 5ක කාලයක් රඳවා තබාගැනීමෙන් පසුව යළිත් පෘථිවිය වෙත ගෙන්වා ගැනෙන එම සාම්පලවල ස්වභාවයෙහි කිසියම්ම හෝ වෙනසකට භාජනය වී ඇතිදැයි යන්න පරීක්ෂා කෙරෙනු ඇති බව කියැවේ.\r\n \r\n\tඅග්නිදිග ආසියාව නිජ භූමිය කරගත් දූරියන් පලතුර එහි පවතින දැඩි දුර්ඝන්ධය නිසාම ප්‍රසිද්ධියට පත්ව ඇති රසවත් පලතුරකි.\r\n \r\n\tඇමෙරිකානු අභ්‍යවකාශ යානයක මෙම දූරියන් පලතුර අභ්‍යවකාශය වෙත රැගෙන යාමට නියමිත බව තායිලන්ත බලධාරීහු පවසති.\r\n \r\n\tතායිලන්තය තවමත් අභ්‍යවකාශය වෙත තනිව ගමන් කරන රාජ්‍යයන් ගොන්නට එකතුව නැතත්, ඔවුන් නුදුරු අනාගතයේදීම අභ්‍යවකාශ සිහිනය යථාර්ථයක් බවට පත්කර ගැනීමට සූදානමින් සිටියි.\r\n \r\n\tඅභ්‍යවකාශයේදී ගගනගාමීන්ගේ පරිභෝජනය සඳහා සුදුසු තායිලන්ත ආහාර පිළිබඳව අවබෝධයක් ලබාගැනීම මෙම පරීක්ෂණවල මුඛ්‍ය අරමුණ වී ඇති බව එරට අභ්‍යවකාශ තාක්ෂණ ඒජන්සියේ ප්‍රකාශකයෙකු පවසා තිබේ.\r\n \n  \n  ", "URL": "https://www.ada.lk/0/0/0-333313", "Category": "International", "Parent URL": null}