{"Source": "Ada News", "Timestamp": "12 01 2018", "Headline": "පාකිස්තාන දැරියගේ මරණය සමග නගරයක ගිනි ඇවිලෙයි", "News Content": "\r\n\tවයස අවුරුදු හයක දැරියක දූෂණය කර මරා දැමීමේ සිදුවීම මූලික කරගනිමින් පාකිස්ථානයේ කසූර් නගරයේ රජයේ ගොඩනැගිලි ගිනි තබමින් ජනතාව කලහකාරී ලෙස හැසිරෙන බව එරට මාධ්‍ය වාර්තා පවසයි.\r\n \r\n\tසායිනාබ් නමැති මියගිය දැරියගේ දේහය පසුගිය අඟහරුවාදා නගරයේ කුණුගොඩක තිබියදී සොයා ගැනුනේ ඇය අතුරුදන් වීමෙන් දින කිහිපයකට පසුවය.\r\n \r\n\tමෙම දැරිය කිසියම් නාඳුනන පුද්ගලයෙකු විසින් රාත්‍රී කාලයේදී රැගෙන යන ආකාරය දැක්වෙන සී.සී.ටී.වී. දර්ශන කිහිපයක්ද මාධ්‍ය වෙත ඉදිරිපත් කර තිබුණි.\r\n \r\n\tඑමෙන්ම, පැහැර ගැනීම සිදුකළේ යැයි සැක කෙරෙන පුද්ගලයාගේ හැඩරුව දැක්වෙන චිත්‍රයක්ද ප්‍රසිද්ධියට පත් කර තිබුණි.\r\n \r\n\tකසූර් නගරයේ පොලීසිය පවසන්නේ පසුගිය වසර දෙකක කාලය තුළ මේ ආකාරයෙන් කුඩා දැරියන් පැහැරගෙන ගොස් දූෂණය කර මරා දැමීමේ සිදුවීම් 12ක් වාර්තා වූ බවයි.\r\n \r\n\tමියගිය දැරියගේ පියා මාධ්‍ය වෙත අදහස් දක්වමින් පවසා සිටියේ ලෝකය අවසානය කරා පැමිණියා වැනි හැඟීමක් තමන්ට ඇති වූ බවයි.\r\n \r\n\tදැරියගේ පශ්චාත් මරණ පරීක්ෂණයට අනුව ඇය දරුණු වද හිංසනයකට ලක්ව ඇති බව අනාවරණය වූ අතර, මුහුණේ හා ශරීරයේ තුවාල මෙන්ම, බෙල්ලේ අස්ථි බිඳීමක්ද සිදුව තිබුණි.\r\n \r\n\tමෙම සිදුවීම මූලික කරගත් උද්ඝෝෂණ හේතුවෙන් ජනතාව පොලීසිය සමග ඇති කරගත් ගැටුම් නිසා පුද්ගල ජීවිත දෙකක්ද වෙඩි වැදීමෙන් අහිමි වී තිබුණි.\r\n \n \n  ", "URL": "https://www.ada.lk/0/0/0-302817", "Category": "International", "Parent URL": null}