{"Source": "Ada News", "Timestamp": "15 03 2019", "Headline": "පොල්තෙල් ප්‍රමිතිය ගැන ගැටලුකාරී තත්ත්වයක්", "News Content": " මෙරට තුළ අලෙවි කරන බොහෝ පොල්තෙල්වල තත්ත්වය පිළිබඳ ගැටලුකාරී තත්ත්වයක් ඇති වී තිබෙන බව ශ්‍රී ලංකා මහජන පරීක්‍ෂකවරුන්ගේ සංගමය සඳහන් කරයි. එබැවින් අලෙවි ස්ථාන එක්දහස් හයසියයකින් ලබාගත් පොල්තෙල් සාම්පල්වල තත්ත්වය පරීක්‍ෂා කිරීමට පියවර ගත් බවද එම සංගමයේ ලේකම්, මහජන සෞඛ්‍ය පරීක්‍ෂක මහේන්ද්‍ර බාලසූරිය මහතා සඳහන් කළේය.\nපසුගිය දිනවල සිදුකළ වැටලීම්වලට අනුව පොල්තෙල් සිඳීම සිදුකරන ස්ථානවල තිබූ ප්‍රමිතියෙන් තොර කොප්පරා හා පොල්තෙල්වලට විවිධ ද්‍රව්‍ය කවලම් වී තිබීම යන කරුණු මත ව්‍යාපාරිකයන් හැටදෙකකට මේ වනවිට නඩු පවරා තිබෙන බවද හෙතෙම පවසා සිටියේය. පොල්තෙල් අත්‍යවශ්‍ය ආහාර ද්‍රව්‍යයක් බවට පත්ව තිබෙන බවත්, මේ නිසා අලෙවි කිරීමට තබා තිබෙන පොල්තෙල්වල තත්ත්වය පිළිබඳ අඛණ්ඩව සොයා බලන බවත් ලේකම්වරයා පැවසීය.\nවිවිධ රටවල නිෂ්පාදනය කරන තත්ත්වයෙන් බාල ෆාම් ඔයිල් මෙරටට ගෙනැවිත් පොල්තෙල්වලට කලවම් කර, පිරිසුදු පොල්තෙල් යැයි පවසා අලෙවි කිරීම සිදුවන බවට තහවුරු වී තිබෙන බවද ‍ඒ මහතා පවසා සිටියේය.\nමීට අමතරව තත්ත්වයෙන් බාල පොල්තෙල්වල තත්ත්වය උසස්කිරීම සඳහා ඩයි වර්ග කලවම් කිරීම පිළිබඳ වාර්තා වන බවත්, දැනට ලබාගෙන තිබෙන සාම්පල්වල තත්ත්වය පිළිබඳ වාර්තා ලැබුණු පසු අදාළ සාම්පල් ප්‍රමිතියෙන් තොර බවට තහවුරු වී තිබුණොත් ආහාර පනතට අනුව අධිකරණ ක්‍රියාමාර්ග ගන්නා බවත් ලේකම්වරයා සඳහන් කළේය. පොල්තෙල් මිලදී ගැනීමේදී එයට ආවේණික සුවඳ පිළිබඳ ජනතාව අවධානය යොමුකළ යුතු බවත්, මීට අමතරව පොල්තෙල් රන්වන් පැහැ ගත යුතු බවත් හෙතෙම පැවසීය.\nතද කහ පැහැයෙන් යුතු පොල්තෙල් ඇත්නම්, ඒ පිළිබඳ ජනතාව අවධානය යොමුකළ යුතු බවද ඔහු පවසා සිටියේය.\nප්‍රමිතියෙන් තොර පොල්තෙල් අලෙවි කරන ස්ථාන පිළිබඳ තොරතුරු 011-2635675 දරන දුරකථන අංකයට ලබාදිය හැකි බවද මහේන්ද්‍ර බාලසූරිය මහතා පැවසීය.    ", "URL": "https://www.ada.lk/0/0/0-346398", "Category": "Latest News", "Parent URL": null}