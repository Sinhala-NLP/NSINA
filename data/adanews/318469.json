{"Source": "Ada News", "Timestamp": "24 03 2018", "Headline": "තෙල් හා LNG ගැන පාකිස්තාන අත්දැකීම් ශ්‍රී ලංකාවට", "News Content": "\r\n\tශ‍්‍රී ලංකාව සහ පාකිස්තානය අතර ආර්ථික සහ වෙළෙඳ සහයෝගීතාවය ශක්තිමත් ලෙස ඉදිරියට ගෙන යාමට පාකිස්තාන අග‍්‍රාමාත්‍ය ෂහීද් කඛාන් අබ්බාසි මහතා සහතික වී තිබේ.\r\n \r\n\tපාකිස්තානයේ නිල සංචාරයක නිරත ජනාධිපති මෛතී‍්‍රපාල සිරිසේන මහතා හා පාකිස්තාන අග‍්‍රාමාත්‍යවරයා අතර නිල හමුව ඊයේ (23දා) පස්වරුවේ ඉස්ලාම්බාද් නුවර අග‍්‍රාමාත්‍ය නිල නිවසේදී සිදුවූ අවස්ථාවේදී පාකිස්තාන අග්‍රාමාත්‍යවරයා මේ බව සඳහන් කර ඇත\r\n \r\n\tදෙරට අතර ආර්ථික, වෙළෙඳ මෙන්ම ආරක්ෂක පුහුණු වැඩසටහන් ශක්තිමත් කර ගැනීම පිළිබඳ මෙහිදී දීර්ඝ වශයෙන් සාකච්ඡා කර තිබේ.\r\n \r\n\tදෙරට අතර ආර්ථික සහයෝගීතාවයේදී ඩොලර් බිලියන 01 වෙළඳ ඉලක්කයක් සපුරා ගැනීම පිළිබඳ සාකච්ඡාවට ලක් කෙරිණි.\r\n \r\n\tඑමෙන්ම තෙල් සහ ස්වභාවික වායු ක්ෂේත‍්‍රයේ සිය අත්දැකීම් ශ‍්‍රී ලංකාවට ලබාදීමට  ඕනෑම මොහොතක සූදානම් බව මෙහිදී පාකිස්තාන අග‍්‍රාමාත්‍යවරයා සඳහන් කළ අතර එහිදී ජනාධිපතිතුමා කියා සිටියේ ඉදිරි බලශක්ති අර්බුදයත් සමග ශ‍්‍රී ලංකාව ඒ පිළිබඳ විශේෂ අවධානයකින් කටයුතු කරන බවයි.\r\n \r\n\tමෙම ද්විපාර්ශ්වික සාකච්ඡාවලින් අනතුරුව දෙරට අතර අවබෝධතා ගිවිසුම් 03 කට ද අත්සන් තැබිණි.\r\n \n \n \r\n\t \r\n \r\n\t \r\n  ", "URL": "https://www.ada.lk/0/0/0-318469", "Category": "Latest News", "Parent URL": null}