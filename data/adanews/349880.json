{"Source": "Ada News", "Timestamp": "26 06 2019", "Headline": "ඩොලර් බිලියන 2ක ජාත්‍යන්තර ස්වෛරීත්ව බැඳුම්කර නිකුතුවක්", "News Content": "ශ්‍රී ලංකා රජය වෙනුවෙන් ශ්‍රී ලංකා මහ බැංකුව විසින් වසර 5 ක පරිණත කාලයකින් යුත් එක්සත් ජනපද ඩොලර් මිලියන 500ක හා වසර 10ක (දිගු) පරිණත කාලයකින් යුත් එක්සත් ජනපද ඩොලර් බිලියන 1.5ක ප්‍රමුඛ සුරැකුම් රහිත ස්ථාවර අනුපාත බැඳුම්කර (බැඳුම්කර) දෙකක්, පිළිවෙළින් 2024 මාර්තු 28 සහ 2030 මාර්තු 28 යන කල් පිරීම් දින සහිතව 2019 ජුනි 24 වන දින නිකුත් කර තිබේ. මෙම බැඳුම්කර සඳහා මූඩීස් ඉන්වෙස්ටර් සර්විස් (Moody’s Investor Service), ස්ටැන්ඩර්ඩ් ඇන්ඩ් පුවර්ස් (Standard and Poor’s) සහ ෆිච් රේටින්ග්ස් (Fitch Ratings) යන ආයතන මගින් පිළිවෙළින් ‘B2’, ‘B’ සහ ‘B’ යන ශ්‍රේණිගත කිරීම් ලබාදී තිබේ. මෙය 2007 වසරේ සිට ජාත්‍යන්තර බැඳුම්කර වෙළෙඳපොළෙහි ශ්‍රී ලංකාව සිදුකළ දහහතර වන එක්සත් ජනපද ඩොලර් බැඳුම්කර නිකුතුව වන අතර, මෙම වසර තුළ සිදුකළ දෙවැනි නිකුතුව සනිටුහන් කරයි. වසර 10ක (දිගු) බැඳුම්කර නිකුතුව, මෙතෙක් ජාත්‍යන්තර ස්වෛරීත්ව බැඳුම්කර වෙළඳපොල තුළ සිදු කළ දීර්ඝතම කල් පිරීමක් සහිත නිකුතුව වන අතර, එමඟින් වසර ගණනාවක් පුරා ශ්‍රී ලංකාව වෙත අඛණ්ඩව ලැබෙන ජාත්‍යන්තර ආයෝජක සහයෝගය සහ රටේ ආර්ථික මූලධර්ම හා දිගුකාලීන වර්ධන අපේක්ෂාවන් කෙරෙහි ඔවුන් තුළ පවතින විශ්වාසය ප්‍රබල ලෙස පෙන්නුම් කරයි. එමෙන්ම වසර 10ක (දිගු) බැඳුම්කර නිකුතුව, ශ්‍රී ලංකාවේ අනාගත ණය සේවාකරණ වගකීම් සහ ණය කළමනාකරණ උපාය මාර්ග සමඟ අනුකූල වන පරිදි නිසි ලෙස අර්ථ දක්වා ඇත. මෙම සාර්ථක ගනුදෙනුවෙහි ඒකාබද්ධ නියමු කළමනාකරුවන් සහ පොත් පවත්වාගන්නනන් (Bookrunners) වූයේ බී ඕ සී ඉන්ටර්නැෂනල් (BOC International), සිටිගෘප් (Citigroup), ඩොයිෂ් බෑන්ක් (Deutsche Bank), එච් එස් බි සී (HSBC), ජේ. පී. මෝර්ගන් (J.P. Morgan), එස් එම් බි සී නිකෝ (SMBC Nikko) සහ ස්ටැන්ඩර්ඩ් චාර්ටර්ඩ් බැංකුව (Standard Chartered Bank) යන ආයතනයන්ය.  ", "URL": "https://www.ada.lk/0/0/0-349880", "Category": "Business", "Parent URL": null}