{"Source": "Ada News", "Timestamp": "7 10 2018", "Headline": "අගවිනිසුරු පුටුවට ශ්‍රීලනිප - එජාප සටනක්", "News Content": "මිළඟ අගවිනිසුරු ධුරය සඳහා ආණ්ඩුවේ පාර්ශ්ව දෙකෙන් දෙදෙනෙකුගේ නම් යෝජනා වී ඇතැයි රජයේ ආරංචි මාර්ග පවසයි. ශ්‍රී ලංකා නිදහස් පක්ෂයේ පාර්ශ්වයෙන්, ශ්‍රේෂ්ඨාධිකරණයේ විනිශ්චයකාර ඊවා වනසුන්දර මහත්මියගේ නමත්, එක්සත් ජාතික පක්ෂය පාර්ශ්වයෙන් නීතිපති ජයන්ත ජයසූරිය මහතාගේ නමත් මෙසේ යෝජනා වී ඇතැයි එම ආරංචි මාර්ගවලින් පැවසේ. කෙසේ වෙතත්, අගවිනිසුරු ධුරය සඳහා ආණ්ඩුක්‍රම ව්‍යවස්ථා සභාවේ අනුමැතිය ලබා ගැනීමට නමක් නිර්දේශ කර යැවීමේ බලය 19 වැනි ආණ‍්ඩුක්‍රම ව්‍යවස්ථා සංශෝධනයෙන් ජනාධිපතිවරයා වෙත පවරා තිබේ. ඒ අනුව ජනාධිපතිවරයා ලබන සිකුරාදාට පෙර අගවිනිසුරු ධුරය සඳහා නමක් ව්‍යවස්ථා සභාව වෙත නිර්දේශ කර යැවීමට නියමිතය. දැනට අගවිනිසුරු ධුරය හොබවන ප්‍රියසාද් ඩෙප් මහතාගේ ධුරකාලය මේ මස 12 වැනිදායින් අවසන් වීමට නියමිතව තිබේ. ආණ්ඩුක්‍රම ව්‍යවස්ථා සභාවේ නිලකාලය මේ වන විට අවසන් වී එය අක්‍රිය වී ඇති අතර, නව අගවිනිසුරුවරයා පත්කර ගැනීම සඳහා ව්‍යවස්ථා සභාව ලබන 12 වැනිදාට පෙර රැස්විය යුතුව තිබේ. ව්‍යවස්ථා සභාව පත්කිරීම ලබන 11 වැනිදාට පෙර සිදු කිරීමට කථානායක කරු ජයසූරිය මහතා කටයුතු කරනු ඇතැයි පැවසේ.   අජන්ත කුමාර අඟලකඩ (ඉරිදා ලංකාදීප)  ", "URL": "https://www.ada.lk/0/0/0-341030", "Category": "Latest News", "Parent URL": null}