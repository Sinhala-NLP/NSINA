{"Source": "Ada News", "Timestamp": "18 08 2022", "Headline": "නැවෙන් එන සංචාරකයින්ට වරායේ පහසුකම් වැඩි කෙරේ", "News Content": "නෞකා වලින් මෙරටට පැමිණන විදේශීය සංචාරකයින් සඳහා  කොළඹ වරායේ නවීන පහසුකම් සහිතව මගී පර්යන්ත පහසුකම් වැඩි දියුණු කිරීමට කටයුතු කරන බව වරාය, නාවික හා ගුවන්  සේවා අමාත්‍ය නිමල් සිරිපාල ද සිල්වා මහතා පැවසී ය. අමාත්‍යවරයා මේ බව පැවසුවේ කොළඹ වරායේ මගී පර්යන්ත පරිශ්‍රයේ වත්මන් තත්ත්වය නිරීක්‍ෂණය සඳහා පැමිණි අවස්ථාවේ දී ය. තව දුරටත් කරුණු දක්වමින් අමාත්‍යවරයා ‘පසුගිය වර්ෂ වල දී ලබාගත් තොරතුරු අනුව සංචාරක මගී නෞකා කොළඹ වරායට විශාල වශයෙන් පැමිණ තිබෙනවා.  නමුත් කොවිඞ් වසංග තත්ත්වයත්, පසුගිය දිනවල රටේ ඇති වූ ආර්ථික අස්ථාවරත්වයත් හේතුවෙන් මෙම මගී නෞකා පැමිණීම නැවතී තිබෙනවා.  නමුත් ඉදිරියේ දී එළැඹෙන සංචාරක සමය ඉලක්ක කරමින් සංචාරකයින්ගේ ආකර්ශනය ලබා ගන්නා අයුරින් මෙම මගී පර්යන්තය ඇතුළු පරිශ්‍රය නවීන පහසුකම් වලින් සමන්විතව සැකසිය යුතුයි.’ මෙහි දී නවීන පහසුකම් සහති වායු සමනය කරන ලද නැවතීම් ශාලාවක්, සනීපාරක්‍ෂක පහසුකම්, ආකර්ශනීය තීරු බදු රහිත සාප්පු සංකීර්ණයක්, ප්‍රවාහන පහසුකම් ලබා දීමට කටයුතු කළ යුතු බව අමාත්‍ය නිමල් සිරිපාල ද සිල්වා මහතා පැවසී ය. මෙම මගී නෞකාවන් මෙරට ට ගෙන්වා ගැනීම සඳහා මේ වන විට ශ්‍රී ලංකාවේ සියලු නැව් සමාගම් හා නියෝජිතයින් සමග සාකච්ඡා කළ බැව් පැවසූ අමාත්‍යවරයා වරායේ ව්‍යාපාර ප්‍රවර්ධන කොට්ඨාශය විසින් අන්තර්ජාලය ඔස්සේ විශාල වශයෙන් ප්‍රචාරාත්මක වැඩසටහනක් ක්‍රියාවට නැංවිය යුතු බව ද පැවසී ය. විශේෂයෙන් රජය විසින් ආරම්භ කර තිබෙන මෙරට ට විදේශ විනිමට ලබා ගැනීමේ වැඩපිළිවෙලට වරායේ දායකත්වය ලබා දීමට  විෂය භාර අමාත්‍යවරයා වශයෙන් කැප වී කටයුතු කරන බව ද අමාත්‍යවරයා වැඩිදුරටත් පැවසී ය. මෙම නිරික්ෂණ චාරිකාව සඳහා වරාය, නාවික හා ගුවන්සේවා අමාත්‍යංශයේ ලේකම් කේ.ඩී.එස් රුවන්චන්ද්‍ර, ශ්‍රී ලංකා වරාය අධිකාරියේ උප සභාපති ගයාන් අල්ගේවත්තගේ යන මහත්වරුන් ඇතුළු  නිලධාරීන් පිරිසක් ද සහභාගී වූ හ.     ", "URL": "https://www.ada.lk/0/0/0-396405", "Category": "Latest News", "Parent URL": null}