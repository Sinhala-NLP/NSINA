{"Source": "Ada News", "Timestamp": "25 07 2023", "Headline": "අවුරුදු තුනක දරුවෙකුට අමානුෂිකව පහර දුන් නරුම පියා", "News Content": "තලවකැලේ, ලිඳුල ප්‍රදේශයේ වතුයායක පියෙකු විසින් තුන් හැවිරිදි වියේ පසුවන කුඩා පිරිමි දරුවෙකුගේ ශරීරයට  උණු වතුර දමා දරුණු ලෙස පුළුස්සා බරපතල තුවාල  සිදු කොට ඇතැයි ලිඳුල පොලීසිය පවසයි. මේ පිළිබඳව පැමිණිල්ලක් අද  (25දා) ලැබී ඇති බවත්, එම සිදුවීමෙන් බරපතල තුවාල ලැබු එම දරුවා ප්‍රතිකාර සඳහා ලිඳුල ප්‍රාදේශීය රෝහලට ඇතුලත් කොට ඇතැයි පොලීසිය කියයි. ඊයේ (24දා) සවස් කාලයේදී කුඩා  දරුවා මෙම සිද්ධියට මුහුණ පා   ඇති අතර, බීමතින් පැමිණි පියාදරුවාට අමානුෂික ලෙස පහරදී පසුව ශරීරයට උණු වතුර දමා පුළුස්සා ඇතැයි පොලීසිය සිදු කරන ලද මුලික පරීක්ෂණවලදී අනාවරණය වී තිබේ. සිදුවීමට සම්බන්ධ එම දරුවාගේ පියා මේ වනවිට නුවරඑළිය ප්‍රදේශයට පලා ගොස් ඇති බවත්, ඔහු අත්අඩංගුවට ගෙන අධිකරණයට ඉදිරිපත් කිරීමට කටයුතු කරන බව ලිඳුල පොලීසිය පවසයි. මෙම දරුවාගේ පිට ප්‍රදේශයේ විශාල කොටසක් උණු වතුර දැමීම හේතුවෙන් දරුණු ලෙස පිළිස්සුම් තුවාල ලබා ඇති බවත්, මුලික ප්‍රතිකාර සිදු කිරීමෙන් අනතුරුව   විශේෂඥ වෛද්‍යවරයෙකු යටතේ වැඩිදුර ප්‍රතිකාර කටයුතු සඳහා   නුවරඑළිය මහ රෝහල වෙත මාරු කොට යවීමට පියවර ගන්නා බව මේ පිළිබඳවසිදු කරන ලද විමසීමේදී ලිඳුල ප්‍රාදේශීය රෝහලේ ප්‍රධාන  වෛද්‍ය නිලධාරී ඒ. ජෙයරාජන් මහතා පැවැසීය. මේ සම්බන්ධයෙන් ලිඳුල පොලීසිය වැඩිදුර විමර්ශණ කටයුතු සිදු කරනු ලබයි. ශාන් හුලංනුගේ   ", "URL": "https://www.ada.lk/0/0/0-404843", "Category": "Latest News", "Parent URL": null}