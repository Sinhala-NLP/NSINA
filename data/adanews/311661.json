{"Source": "Ada News", "Timestamp": "22 02 2018", "Headline": "අයහපත් හැසිරීමක් නිසා ෆෝඩ් ඇමෙරිකානු ලොක්කා ඉවතට", "News Content": "\r\n\tෆෝඩ් ඇමෙරිකානු සමාගමේ ප්‍රධානියා නුසුදුසු හැසිරීමක් පෙනුන්ම් කර ඇති බව පවසමින් ඔහු එම ධුරයෙන් ඉවත් කිරීමට ෆෝඩ් සමාගම කටයුතු කර තිබේ.\r\n \r\n\tරාජ් නෙයාර් නැමති ඉන්දීය සම්භවයක් ඇති ෆෝඩ් ඇමෙරිකානු සමාගමේ ප්‍රධානියා සම්බන්ධයෙන් සිදුකෙරුණු අභ්‍යන්තර පරීක්ෂණයක ප්‍රතිඵලයක් ලෙස මෙම තීරණය ගෙන ඇති බව සමාගම පවසයි.\r\n \r\n\tකෙසේ වෙතත්, ෆෝඩ් සමාගම සිය ඇමෙරිකානු ප්‍රධානියා සිදුකර ඇති නුසුදුසු හැසිරීම ප්‍රසිද්ධියට පත් නොකිරීමට වගබලාගෙන ඇත.\r\n \r\n\tමේ අතර, සිද්ධියට මුහුණදී ඇති රාජ් නෙයාර් පවසා ඇත්තේ සමාගම විසින් සිදුකර ඇති චෝදනාවට තමන් බලවත් කණස්සල්ලට පත්ව සිටින බවයි.\r\n \r\n\tකෙසේ වෙතත්, සමාගමේ සභාපති සහ ප්‍රධාන විධායක නිලධාරී ජිම් හැකට් නිවේදනයක් නිකුත් කරමින් පවසා ඇත්තේ ඉතා සියුම් පරීක්ෂාවකින් සහ වඩාත් සැලකිලිමත් අධ්‍යයනයකින් පසුව සමාගම විසින් මෙම තීරණය ගත් බවයි.\r\n \r\n\tෆෝඩ් සමාගම සැමට වඩාත් ආරක්ෂිත සේවා වටපිටාවක් වෙනුවෙන් කටයුතු කරන බව පෙන්වා දෙන සභාපතිවරයා, සමාගමේ ප්‍රධානීන් මේ අගයන් රැකගනිමින් කටයුතු කරනු ඇතැයි යන්න තමා බලාපොරාත්තු වන බවත් හෙතෙම අවධාරණය කර සිටියි. \r\n \n\n  ", "URL": "https://www.ada.lk/0/0/0-311661", "Category": "International", "Parent URL": null}