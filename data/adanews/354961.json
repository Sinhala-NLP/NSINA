{"Source": "Ada News", "Timestamp": "25 11 2019", "Headline": "ආර්ථිකය අවධානම් තත්ත්වයක - මහින්ද", "News Content": "ශ්‍රී ලංකාවේ ආර්ථිකය මේ වන විට අවධානම් තත්ත්වයක පවතින බවත් එම තත්ත්වය නිවැරදි කිරීමට සියලුම ක්‍රියාමාර්ග ගන්නා බවත් අග්‍රාමාත්‍ය මහින්ද රාජපක්ෂ මහතා පවසයි. අද (25දා) මුදල් අමාත්‍යවරයා ලෙස වැඩ භාර ගැනීමේ අවස්ථාවට එක්වෙමින් ඔහු මේ බව ප්‍රකාශ කළේය. “මා මුදල් ඇමතිවරයා ලෙස පත්වන්නේ හතරවැනි අවස්ථාවට. ඒ හැම අවස්ථාවකම විවිධ අභියෝගවලට මුහුණ දුන්න බව අමුතුවෙන් කියන්න ඕන නෑ. මේ තීරණාත්මක අවස්ථාවක්. 2014දී සියයට 6.8ක ආර්ථික වර්ධනයක් තිබුණා. ආර්ථිකයේ වටිනාම ඩොලර් බිලියන 70ට වැඩි කළා. විදේශ සංචිත උපරිම මට්ටමකට අපි ගත්තා. දුගී දුප්පත්කම අඩුවුණා. විදුලිය අඛණ්ඩව ලබා දුන්නා. බදුබර ජනතාවට ඉසලිය හැකි මට්ටමක තිබුණේ. ණය බර සියයට 71ට අඩු කළා. ලෝකයේ දැවැන්තම ආර්ථික අර්බුදවලට අපි සාර්ථකව මුහුණ දුන්නා. තනි ඉලක්කම් පොලී අනුපාතය රටේ ස්ථාවර වී තිබුණා. වරාය විදුලි බලාගාර, ගුවන් තොටුපෙළ අධිවේගී මාර්ග ඇතුළු යටිතල පහසුකම් සිදුවුණා. ආයෝජකයන් දැවැන්ත විශ්වාසයක් ගොඩනගා ගත්තා. රට වැඩ බිමක්ව තිබුණා. අද අපේ ආර්ථිකය තිබෙන්නේ සම්පූර්ණයෙන්ම වෙනත් තත්ත්වයක. අද ආර්ථිකය සෑම පැත්තකින්ම කඩා වැටිලා. විදේශ සංචිත අඩුවෙලා. අද ආර්ථික වර්ධනය තිබෙන්නේ අවම මට්ටමක. ආයෝජකයන් මේ රටට එන්නේ නෑ. යම් වර්ධනයක් පෙන්නූ සංචාරක ක්ෂේත්‍රයත් පාස්කු ප්‍රහාරයෙන් කඩා වැටුණා. ණය බර සියයට සියක් බවට පත්වෙලා. රුපියල පුදුමාකාර කඩාවැටීමකට ගොදුරු වෙලා. රුපියල 180ත් ඉක්මවා ගිහින්. රුපියලේ පිරිහීම නිසා ණය බර රුපියල් බිලියන 1760කින් වැඩි වෙලා. පසුගිය ආණ්ඩුව මහ බැංකු බැඳුම්කර වංචාව වසන් කිරීමට ගත හැකි සියලුම ක්‍රියාමාර්ග අරගෙන තිබෙනවා. මූළු රාජ්‍ය සේවයම අකාර්යක්ෂමවෙලා. දැන් ආර්ථිකය වැටිලා. ආර්ථිකය එක තැන හිර වෙලා. අපි මේ ගැන කථා කළා හිටපු මුදල් ඇමතිවරයත් අගමැතිවරයත් එය පිළිගත්තේ නෑ. අවුරුදු පහකට පස්සේ ඒ රජයට පැහැදිලි පණිවිඩයක් අපේ ජනතාව ලබාදුන්නා. මේක අභියෝගාත්මක කාර්යයක්. අද රට වැටී තිබෙන ආර්ථික අර්බුදයෙන් ගොඩ ඒමට ජනතාව බලාපොරොත්තු වෙනවා. ප්‍රතිපත්ති ඉතාමත් ඉක්මන්නින් ක්‍රියාත්මක කරනවා. රටේ දුප්පත්ම ජන කොටස්වලට සහන ලැබේවි. ව්‍යාපාරිකයන් නැවත  පණ ගැන්වේවි. ගෝඨාභය රජපක්ෂ මහතාගේ රජය දුන් පොරොන්දු කඩ කරන්නේ නෑ. අපි කියපු දේ කරනවා. වෘත්තීය සැලැස්මක් හා ප්‍රතිපත්ති ප්‍රකාශයක් අනුව කටයුතු කරනවා. ඒ සඳහා දැනටමත් කටයුතු සකස් කර අවසන්. සහන ලබාදෙනවාත් සමගම ආර්ථිකයට නව ගැම්මක් ලබාදීමට කටයුතු කරනවා.”       ", "URL": "https://www.ada.lk/0/0/0-354961", "Category": "Latest News", "Parent URL": null}