{"Source": "Ada News", "Timestamp": "14 05 2018", "Headline": "නීතිවිරෝධී දුම් වැටි විකිණූ චීන ජාතිකයාට ලක්ෂ පහක් දඩ", "News Content": "\r\n\tතීරුබදු නොගෙවා, නීති විරෝධීව මෙරටට ගෙන්වූ සිගරට් අලෙවි කළ චීන ජාතිකයෙකු හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලක්ෂ පහක දඩයක් නියම කර තිබේ.\r\n \r\n\tමෙසේ අත්අඩංගුවට ගෙන ඇත්තේ 40 හැවිරිදි චීන ජාතිකයෙකු වන අතර, මොහු සන්තකයේ තිබී තීරුබදු රහිතව ගෙන්වූ දුම් වැටි 126ක් අත්අඩංගුවට ගැනීමට හැකිවී තිබේ.\r\n \r\n\tහම්බන්තොට සුරාබදු ස්ථානයේ නිලධාරීන් හට ලැබුණු තොරතුරකට අනුව අද (14දා ) පෙරවරුවේ  හම්බන්තොට නගරය ආසන්නයේ ඇති චීන ජාතිකයන්ට අයත් කාර්යාලයක් පරීක්ෂාවට ලක්කර මොහු අත්අඩංගුවට ගෙන ඇත.\r\n \r\n\tහම්බන්තොට වරාය ආශ්‍රිත ඉදිකිරීම් කටයුතු සිදුකරන චීන ජාතිකයන්ට හා ලාංකේය කම්කරුවන්ට කාලයක් සිට මොහු මේවා විකුණා ඇති බවට හෙළි වේ.\r\n \r\n\tඅදාළ චූදිතයාට ලක්ෂ පහක් වූ දඩ මුදල ගෙවීමට නොහැකි වූ බැවින් මුදල් ගෙවනතුරු ජුනි මස 06 දක්වා රක්ෂිත බන්ධනාගාරගත කිරීමට නියම කර තිබේ. \r\n \n\n  ", "URL": "https://www.ada.lk/0/0/0-328971", "Category": "Latest News", "Parent URL": null}