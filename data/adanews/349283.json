{"Source": "Ada News", "Timestamp": "7 06 2019", "Headline": "පරිසරය රැකනොගතහොත් තව අවු. 15කින්  රට කාන්තාරයක්", "News Content": "පරිසරය රැක  නොගතහොත් ඉදිරි වසර 15, 20 තුළ රට කාන්තාරයක් බවට පත්වීම වැළැක්විය නොහැකි බව ජනාධිපතිතුමා පවසයි. එබැවින් පරිසරය පිළිබඳ  සංවේදී වෙමින් මිනිසා ප‍්‍රමුඛ සියලු සතා,  සිවුපාවාගේ ජීවත්වීමේ අයිතිය රැක  ගැනීම සහ රට කාන්තාරයක් බවට පත්වීම වළක්වා ගැනීම වෙනුවෙන් සිය යුතුකම ඉටුකරන ලෙස ජනාධිපතිතුමා සියලූදෙනාගෙන් ඉල්ලයි. මහනුවර මහ නගර සභාවට අයත් දුනුමඩලාව රක්ෂිතයේ ඇති ෆයිනස් වගාව ඉවත් කර ඒ වෙනුවට එහි දේශීය වන වගා ආරම්භ කිරීම නිමිත්තෙන් ඊයේ (06)  එම භූමියේ පැවති උත්සවයේ දී ජනාධිපතිතුමා මේ බව පැවසීය. පිවිතුරු හරිත පුරවරයක් ගොඩනගමින් ජෛව විවිධත්වය සුරකින ,තුරු ප‍්‍රජාව, නමින් වැඩසටහන නම් කර තිබිණි. මෙම අවස්ථාව සංකේතවත් කරමින් ජනාධිපතිතුමා විසින් දුනුමඩලාව රක්ෂිතයේ මී පැළයක් රෝපණය කරනු ලැබීය. මෙහිදී අදහස් දැක්වු ජනාධිපතිතුමා වැඩිදුරටත් සඳහන් කළේ සියයට 28ක් පමණක් වූ මෙරට වන ඝනත්වය වාර්ෂිකව ද සියයට 1.5 බැගින් අඩු වෙමින් පවතින බවයි.  අඛණ්ඩව එලෙස වන ඝනත්වය අඩු වුවහොත් වසර 15, 20ක් යන විට රට කාන්තාරයක් බවට පත්වීම වැළැක්විය නොහැකි බව පෙන්වා දුන් ජනාධිපතිතුමා මතු පරපුර වෙනුවෙන් රටේ වන සම්පත රැකගැනීමට කොන්දේසි විරහිතව සියලූ පාර්ශවයන් කැපවිය යුතු බව අවධාරණය කළේය. මධ්‍යම පළාත් ආණ්ඩුකාර මෛතී‍්‍ර ගුණරත්න, උතුරු මැද පළාත් ආණ්ඩුකාර සරත් ඒකනායක, මාතලේ නගරාධිපති ඩල්ජිත් අලූවිහාරේ, මහනුවර නියෝජ්‍ය පුරපති ඉලානි ආබ්දීන්, පේරාදෙණිය විශ්වවිද්‍යාලයේ උපකුලපති මහාචාර්ය උපුල් දිසානායක යන මහත්වරුන් ඇතුළු  පිරිසක් මෙම අවස්ථාවට සහභාගී වූහ. \n  ", "URL": "https://www.ada.lk/0/0/0-349283", "Category": "Latest News", "Parent URL": null}