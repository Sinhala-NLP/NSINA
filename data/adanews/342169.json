{"Source": "Ada News", "Timestamp": "8 11 2018", "Headline": "උතුරේ ආයෝජකයන්ගේ පහසුකම් පුළුල් කරයි", "News Content": "උතුරු නැගෙනහිර පළාත්වල සංවර්ධනය සදහා ජනාධිපතිවරයා විසින් පත්කරන ලද විශේෂ ජනාධිපති කාර්ය සාධන බළකාය සිවු වන වරටත් අද (08) පෙරවරුවේ ජනාධිපති කාර්යාලයේ දී ජනාධිපති ගරු මෛතී‍්‍රපාල සිරිසේන මහතාගේ ප‍්‍රධානත්වයෙන් රැස් විය. අද පැවති සාකච්ජාවේ දී උතුරු නැගෙනහිර පළාත්වල  පානීය ජල සම්පාදන කටයුතු විධිමත් කිරීම සහ ඒ සදහා කි‍්‍රයාත්මක කළ යුතු කඩිනම් වැඩසටහන් පිළිබදවද විශේෂ අවධානයක් යොමු කෙරිණි. එම පළාත් තුළ මතුව ඇති සංවර්ධන ගැටලූ සහ ජනතා අවශ්‍යතා පිළිබද තොරතුරු පළාත් ආණ්ඩුකාරවරුන් විසින් මෙහිදී ඉදිරිපත් කළහ. එම පළාත්වල ජනතාවගේ ජීවනෝපාය මාර්ග සංවර්ධනය වෙනුවෙන් ගෙන යන වැඩසටහන් පිළිබදව ද විශේෂ අවධානයක් යොමු වූ අතර, විදේශීය ආයෝජකයන්ට අවශ්‍ය පහසුකම් පුථල් කිරීම මෙන්ම කර්මාන්ත ක්ෂේත‍්‍රයේ පුනරුදය වෙනුවෙන් කි‍්‍රයාත්මක වැඩසටහන් පිළිබදව ද සාකච්ජාවට ලක් විය. මඩූ පූජා භුමියේ ප‍්‍රතිසංස්කරණ කටයුතුවල ප‍්‍රගතිය මෙන්ම අලිමංකඩ ලූණු ලේවායේ සංවර්ධන කටයුතු ඇතුලු තවත් විශේෂ සංවර්ධන ව්‍යාපෘති කිහිපයක ප‍්‍රගතිය පිළිබදව ද මෙහිදී විමසා බැලිණි. කඩිනමින් කි‍්‍රයාත්මක වන මෙම සංවර්ධන ව්‍යාපෘති මගින් එම පළාත් දෙකෙහි ජනතාවගේ ජන ජීවිතය වඩා වේගවත් පරිවර්තනයකට ලක්වනු ඇතැයිද අපේක්ෂා කෙරේ. විපක්ෂනායක ආර්. සම්බන්ධන්, අමාත්‍ය ඩග්ලස් දේවානන්ද, නැගෙනහිර සංවර්ධන නියෝජ්‍ය   අමාත්‍ය එස්. වියාලේන්ද්‍රන් යන මැති ඇමතිවරුන් මෙන්ම, උතුරු, නැගෙනහිර ආණ්ඩුකාරවරුන් ද, ජනාධිපති ලේකම් උදය ආර්. සෙනෙවිරත්න ඇතුලු අමාත්‍යාංශ ලේකම්වරු සහ රාජ්‍ය නිලධාරීන් මෙන්ම ආරක්ෂක අංශ ප‍්‍රධානීන්ද මෙම සාකච්ජාවට එක්ව සිටියහ.   ", "URL": "https://www.ada.lk/0/0/0-342169", "Category": "Latest News", "Parent URL": null}