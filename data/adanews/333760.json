{"Source": "Ada News", "Timestamp": "5 06 2018", "Headline": "ගෝතමාලා ගිනි කඳු පිපිරීම නිසා මරණ 62 ඉක්මවා යයි", "News Content": "\r\n\tගෝතමාලාවේ පසුගිය ඉරිදා ඇති වූ ගිනි කඳු විදාරණයත් සමග අතුරුදන් වූ මිනිසුන් සොයා එරට හමුදාව සහ ගිනි නිවන හමුදාව දැවැන්ත මෙහෙයුමක් අරඹා තිබේ.\r\n \r\n\tෆ්යුගෝ ගිනි කන්ද විදාරණයත් සමග නොකඩවා වෑහෙන ගිනියම් වූ පාෂාණ, අළු සහ මඩ සමග ගම්මාන රැසක් සම්පූර්ණයෙන් විනාශ වී ඇති බව විදෙස් වාර්තා පවසයි.\r\n \r\n\tඑමෙන්ම, මේ වනවිට ගිනි කන්ද විදාරණය වීම හේතුවෙන් මියගිය බවට හඳුනාගත් පිරිස 62 දක්වා ඉහළ ගොස් ඇති බවද ගෝතමාලා බලධාරීහු පවසති.\r\n \r\n\tඑහිදී, නිවාස හා ගේ දොර අහිමි වීමෙන් අවතැන් වූ දහස් ගණනක පිරිස තාවකාලික කූඩාරම් තුළ රඳවා සිටින බවද එම වාර්තා වැඩිදුරටත් සඳහන් කරයි.\r\n \r\n\tමෙම ගිනි කන්ද විදාරණයත් සමග කිලෝමීටර් දහයක් පමණ ඉහළ අහසට යමහල් විසිරී ඇති බවද සඳහන් වේ. කෙසේ වෙතත්, මේ වනවිට ගිනි කන්දේ පිපිරීම නැවතී ඇති බැවින් අතුරුදන් වූවන් සොයා මෙහෙයුම් සිදුවෙයි.\r\n \r\n\t1974 වසරින් පසුව මෙම ගිනි කන්ද ආශ්‍රිතව ඇති වූ දරුණුතම විදාරණය මෙය ලෙසද සැලකෙයි.\r\n \n   \n  ", "URL": "https://www.ada.lk/0/0/0-333760", "Category": "International", "Parent URL": null}