{"Source": "Ada News", "Timestamp": "24 04 2018", "Headline": "අවුරුදු සමයෙන් පසු පීඩන සමය", "News Content": "\n\n \r\n\tසිංහල හා හින්දු අලුත් අවුරුද්දෙන් පසුව පාඨක ඔබ හමුවන පළමු අවස්ථාව මෙය වෙයි. එහෙයින් ලැබුවා වූ සිංහල හා හින්දු අලුත් අවුරුද්ද ලංකාවාසී සියලු දෙනාට සාමය හා සෞභාග්‍ය සපිරි සුබ අනාගතයක් වෙනුවෙන් පියවර තබන අවුරුද්දක් වේවායි සුබ පැතීමට මෙය අවස්ථාවක් කර ගනිමි.\r\n \r\n\tකෙසේ වෙතත් මේ ආරම්භ වන අවුරුද්ද ජනතාවට එතරම් යහපත් අවුරුද්දක් නොවනු ඇත. අප්‍රේල් මස 01 වැනිදා සිට නව දේශීය ආදායම් පනත ක්‍රියාවට නැංවිණි. ඉදිරියේදී ඉන්ධන සූත්‍රයක් ඉදිරිපත් කිරීමට නියමිත හෙයින් ඩීසල් හා පෙට්‍රල් මිල ඉහළ යෑමට නියමිතය.\r\n\tගෑස් හා කිරිපිටි මිල ඉහළ දැමීමට අදාළව ගෑස් හා කිරිපිටි සම්බන්ධ ව්‍යාපාරිකයන් දැනටමත් රජයෙන් ඉල්ලීම් කර ඇති බව වාර්තා වෙයි. ඒ අනුව මේ සියලු භාණ්ඩවල මිල ඉදිරියේදී ඉහළ නැංවීමට නියමිතය.\r\n\tආණ්ඩුව ජනතා අවධානය වෙනත් අතකට යොමුකර එයින් වාසි ලබා ගැනීමට කටයුතු කරන බවට ක්‍රියාවෙන් ඔප්පු කර තිබේ. අලුත් අවුරුදු කාලසීමාව වෙනුවෙන් ජනතාව කටයුතු කරන විට ආණ්ඩුව රත්‍රන් 15෴ක බද්දක් පැනවීමට කටයුතු කළේය. මේ අනුව අවම වශයෙන් රත්‍රන් පවුමක මිල රුපියල් 8,000කින් පමණ වැඩි වී තිබේ.\r\n \r\n\tජනතාව දිගින් දිගටම පීඩාවට පත්කරන ආණ්ඩුව ඉදිරියේදී පාර්ලිමේන්තුව ප්‍රතිසංස්කරණය කිරීමට රුපියල් කෝටි 100ක් වෙන් කිරීමට අවධානය යොමුකර තිබේ. ජනතාවට වඩාත් පැහැදිලිව පවසන්නේ නම්, මේ අගය රුපියල් ලක්‍ෂ දසදහසකි. පාර්ලිමේන්තුව අලුත්වැඩියා කිරීම මේ අවස්ථාවේ නොකළ යුතු දෙයක් යැයි මා පෞද්ගලිකව දරන මතයයි. ආණ්ඩුව කළ යුතු වන්නේ මේ මුදල් පීඩාවිඳින ජනතාවගේ එම පීඩනය ඉවත් කිරීමට යෙදවීමය.\r\n\tඑසේම ජනතා විමුක්ති පෙරමුණ විසින් ගෙන ඒමට නියමිත විසි වැනි ආණ්ඩුක්‍රම ව්‍යවස්ථා සංශෝධනය පිළිබඳ යම් අදහසක් ප්‍රකාශ කිරීමට මෙය අවස්ථාවක් වෙයි. ජනතා විමුක්ති පෙරමුණ පෞද්ගලික මන්ත්‍රී යෝජනාවක් වශයෙන් 20 වැනි ව්‍යවස්ථා සංශෝධනය ගෙන ඒමට තීරණය කර ඇත්තේ මූලිකවම විධායක ජනපති ධුරය අහෝසි කිරීමේ පදනමිනි.\r\n \r\n\tවත්මන් ආණ්ඩුව 2015 ජනාධිපතිවරණයට ඉදිරිපත් වූයේ විධායක ජනපති ධුරය අහෝසි කරන බවට මූලික පොරොන්දුව මතය. ජනපති මෛත්‍රීපාල සිරිසේන මහතා, අපවත් වී වදාළ අතිපූජ්‍ය මාඳුළුවාවේ සෝභිත හිමියන්ගේ ශ්‍රී දේහය ඉදිරිපිටදී ප්‍රකාශ කළේ, විධායක ජනාධිපති ධුරය අහෝසි කිරීමට පියවර ගන්නා බවයි.\r\n \r\n\tකෙසේ වෙතත් ඔහුගේ ධුර කාලයෙන් දැනට වසර තුනහමාරකට ආසන්න කාලයක් ගෙවී ගොස් අවසන්ය. තවත් ගෙවා දැමීමට ඇත්තේ වසර එකහමාරක් වැනි සුළු කාලයකි. එම කාලසීමාවේදී ජනාධිපති මෛත්‍රීපාල සිරිසේන මහතා විධායක ජනාධිපති ධුරය අහෝසි කරනු ඇතැයි විශ්වාස කළ නොහැකිය. \r\n \r\n\tවිධායක ජනාධිපති ධුරය අහෝසි කිරීම සම්බන්ධයෙන් ඒකාබද්ධ විපක්‍ෂය නියෝජනය කරන පක්‍ෂ අතර විවිධ මත පවතින අතර, ඒකාබද්ධ විපක්‍ෂය විධායක ජනාධිපති ධුරය අහෝසි කිරීම පිළිබඳ අවසන් තීරණයක් ගනු ඇත්තේ සියල්ලන්ගේම එකඟත්වයකිනි.\r\n\tඑසේම ජනතා විමුක්ති පෙරමුණ ගෙන එන මෙම ආණ්ඩුක්‍රම ව්‍යවස්ථා සංශෝධනය පිළිබඳ පනත් කෙටුම්පත පාර්ලිමේන්තුවට ඉදිරිපත් වූ විට කාරක සභා අවස්ථාවේදී සුළු සුළු සංශෝධන ඉදිරිපත් කිරීමට ආණ්ඩු පක්‍ෂය කටයුතු කරනු ඇත.\r\n\tපසුගිය පනත් කෙටුම්පත් සියල්ලම සම්මත කර ගන්නා අවස්ථාවේදී ආණ්ඩුව එවැනි ආකාරයට කුමන්ත්‍රණකාරී ලෙස කටුයුතු කරමින් කාරක සභා අවස්ථාවේදී රටට අහිතකර බොහෝ දෑ සම්මත කර ගත්තේය. ඒකාබද්ධ විපක්‍ෂ මන්ත්‍රීවරුන් මේ පිළිබඳවද අවධානය යොමුකළ යුතු වෙයි.\r\n \r\n\tඅග්‍රාමාත්‍ය රනිල් වික්‍රමසිංහ මහතාට එරෙහිව ඉදිරිපත් වූ විශ්වාසභංග යෝජනාව ආණ්ඩුව ජයග්‍රහණය කළද, ඒ හරහා ඇතිවූ දෙදරීම් තවමත් පෙනෙන්නට තිබේ. ආණ්ඩුව නියෝජනය කළ ශ්‍රී ලංකා නිදහස් පක්‍ෂයේ ඇමතිවරු පිරිස විශ්වාසභංගයට පක්‍ෂව ඡන්දය ප්‍රකාශ කර දැන් විපක්‍ෂයට පැමිණීමට තීරණය කර තිබේ. ඒ අනුව විපක්‍ෂය තවදුරටත් පුළුල් වෙනු ඇත.  \r\n \r\n\tරග්බි ක්‍රීඩාව යනු මාගේ ජීවිතයේ කොටසකට හා සමානය. ශ්‍රී ලංකාවේ රග්බි ක්‍රීඩාව ප්‍රචලිත කිරීම වෙනුවෙන් පසුගිය මහින්ද රාජපක්‍ෂ රජය සමයේදී අපි විශාල කාර්යභාරයක් ඉටු කළෙමු. එම වැඩසටහන ඉදිරියට ක්‍රියාත්මක නොවීම හේතුවේ බලපෑම් එල්ල වූයේ රග්බි ක්‍රීඩාවටමය.\r\n \r\n\tක්‍රීඩාව යනු පක්‍ෂ, පාට, ජාති, ආගම් භේද නොමැති තැනකි. මාගේ ජීවිතයේ තවත් එක් විශේෂ අවස්ථාවකට එක්වීමට පසුගිය සතියේදී අවස්ථාව ලැබිණි. ඒ කාශ්මීරයේ සිටින කාන්තා රග්බි කණ්ඩායමකට පුහුණු සැසි පැවැත්වීමට අවස්ථාව ලැබීමය. සටහන ලියන විටත් මම සිටින්නේ කාශ්මීරයේ දක්‍ෂතාවලින් පිරිපුන් රග්බි ක්‍රීඩිකාවන් පිරිසකට ඔවුන්ගේ දක්‍ෂතා දියුණු කිරීමට අවස්ථාව උදාකරමිනි.\r\n \r\n\tඉන්දීය මාධ්‍ය මගින් කරන ලද කරුණු අනාවරණයකින් පසුව ඔවුන් වෙනුවෙන් පුහුණු කඳවුරක් පැවැත්වීමට මා ඉදිරිපත් වූ අතර, ඒ වෙනුවෙන් මට සහාය දැක්වීමට රග්බි ක්‍රීඩකයෙකු මෙන්ම මාගේ සහෝදරයාද වන රෝහිත රාජපක්‍ෂද එක්විය. රග්බි පුහුණුකරුවන් වන රොනී ඊබ්‍රහිම් හා ඉරෝෂනී ප්‍රියංගා දැක්වූ සහායට ස්තූතිය ප්‍රකාශ කිරීමටද මෙය අවස්ථාව කර ගනිමි.\r\n\tලබන සතියේදී යළිත් හමුවෙමු!\r\n\tඔබට සුබ අනාගතයක්!\r\n  ", "URL": "https://www.ada.lk/0/0/0-324488", "Category": "columns", "Parent URL": null}