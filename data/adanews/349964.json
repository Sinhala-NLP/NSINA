{"Source": "Ada News", "Timestamp": "27 06 2019", "Headline": "ලක්ෂ 50කට අධික අයිස් මත්ද්‍රව්‍ය මෙරටින් පිට කිරිමට තැත් කිරිමේදි අත්අඩංගුවට", "News Content": "රුපියල් ලක්ෂ 50ක් පමණ වටිනා අයිස් නැමැති මත්ද්‍රව්‍ය තොගයක් කටුනායක ගුවන් තොටුපළෙන් පිට කිරීමට තැත් කළ ඉන්දීය ජාතිකයෙකු අද (27)  දින උදෑසන 9.00 ට පමණ ගුවන් තොටුපළ පැමිණීමේ පර්යන්තයේ දී  අත්අඩංගුවට ගෙන ඇති බව වැඩබලන රේගු මාධ්‍ය ප්‍රකාශක , රේගු අධිකාරී ලාල් වීරකෝන් මහතා පැවසීය . මෙම ඉන්දීය ජාතිකයා නිතර නිතර ගුවන් මගින් ව්‍යාපාරික කටයුතු සිදු කරන තමිල්නාඩු ප්‍රාන්තයේ පදිංචි  අයෙකු වන අතර , ඔහු  අද දින උදෑසන 8.30 ට ඉන්දියාවේ චෙන්නායි සිට පැමිණි ස්පයිසි ජෙට් ගුවන් සේවයේ එස්.ජී.- 002 දරන ගුවන් යානයෙන් කටුනායක ගුවන් තොටුපළ වෙත පැමිණ ඇති අතර , ගුවන් තොටුපළ තුළ අත්හැරුණු ගමන් මල්ලක් රැගෙන යෑම සඳහා ගුවන් තොටුපළ පැමිණීමේ පර්යන්තයේ රැදී සිට තිබේ .  මෙම ගමන් මල්ල පිළිබඳව සැක සිතූ රේගු නිලධාරීන් , එය ස්කෑන් පරීක්ෂණයකට ලක් කරද් දී , එහි පැත්තක , දුඹුරු පැහැති කඩදාසි කොළ වල ඔතා , සාරි ගොඩක් තුළ , ඉතා සූක්ෂම ලෙස සඟවා තිබූ මෙම මත්ද්‍රව්‍ය තොගය සොයාගෙන අත්අඩංගුවට ගෙන තිබේ . මෙතැම්පටමයින් යන විද්‍යාත්මක නාමයෙන් හඳුන්වන මෙම මත්ද්‍රව්‍ය , ශ්‍රී ලංකාවේ නාගරික ප්‍රදේශවල තරුණයන් අතර විශාල වශයෙන් ජනප්‍රිය මත්ද්‍රව්‍යයක් බව රේගුව අනාවරණය කරගෙන තිබේ . මෙහි ග්‍රෑම්  500 කට අධික බරකින් යුතු මත්ද්‍රව්‍ය තොගයක් ඇති බව වැඩබලන රේගු මාධ්‍ය ප්‍රකාශකවරයා වැඩිදුරටත් සඳහන් කළේය . කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් සහ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන ඩී.පී.එම්.ගුණවර්ධන , කේ.එච්.පී. කුමාරසිරි සහ ආර්.රුෂාන්දන් , රේගු අධිකාරී සේනක ඇරැව්පොළ , නියෝජ්‍ය රේගු අධිකාරී ශ්‍රී ලාල් විජේවර්ධන , සහකාර රේගු අධිකාරීවරුන් වන අරුණ සමරසිංහ සහ ජීවන් සමරවික්‍රම යන මහත්වරුන් මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු සිදු කරමින් සිටිති .     ", "URL": "https://www.ada.lk/0/0/0-349964", "Category": "Latest News", "Parent URL": null}