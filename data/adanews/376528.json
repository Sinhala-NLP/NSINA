{"Source": "Ada News", "Timestamp": "28 03 2021", "Headline": "මත්පෙති තොගයක් සමඟ කතක් අත්අඩංගුවට", "News Content": "රාත්‍රී සමාජ ශාලාවල පැවැත්වෙන   විවිධ සාද සදහා අලෙවි කිරීමට ගබඩා කර තිබූ මත්පෙති නවදහස් හාරසිය විසි පහක් සමග කාන්තාවක් ඊයේ  අත්අඩංගුවට ගත් බව තලංගම පොලිසිය පවසයි .\n\nමෙසේ අත්අඩංගුවට ගෙන ඇත්තේ පන්නිපිටිය ඇරැව්වල ප්‍රදේශයේ පදිංචි 32 හැවිරිදි  කාන්තාවක බව පොලීසිය කියයි.\n\nඇය කොළඹ අවට පිහිටි  රාත්‍රී සමාජ  ශාලාවල පැවැත්වෙන විවිධ සාද සඳහා පැමිණෙන තරුණ තරුණියන්ට මෙසේ කලක සිට  මත් පෙති තොග වශයෙන් බෙදා හැර ඇති අතර ඒ පිළිබඳව ලද තොරතුරකට අනුව ඉකුත් 27 දා සැකකාරිය අත්අඩංගුවට ගෙන තිබුණි .\n\nඒ   වලට සහභාගී වන තරුණ - තරුණියන්ට අලෙවි කිරීම සඳහා සඟවාගෙන තිබූ රුපියල් ලක්ෂ දහයකට අධික වටිනාකමින් යුත් මත්පෙති සමඟ සැකකාරියක අත්අඩංගුවට ගැනීමට තලංගම පොලීසිය (27 වැනිදා) සමත්විය.\n \nතලවතුගොඩ, කලල්ගොඩ ප්‍රදේශයේදී සැකකාරිය අත්අඩංගුවට ගන්නා අවස්ථාවේදී ඇය සන්තකයේ මත්පෙති 25 ක් තිබි සොයාගැනීමත් සමඟ වැඩිදුර ප්‍රශ්න කිරීමේදී ඇයගේ නිවසේ සඟවා තිබූ තවත් මත් පෙති නවදහස් හාරසියයක් පොලිස් භාරයට ගත්  බව පැවසේ .\n\nඅත්අඩංගුවට ගත්  සැකකාරියගෙන් තවදුරටත් ප්‍රශ්ණ කිරීමේදී හෙළිවූ තොරතුරු මත මෙම ජාවාරමේ මහමොළකරු අත්අඩංගුවට ගැනීම සඳහා පොලීසිය පුළුල් විමර්ශනයක්  ආරම්භ කර ඇති බව පොලිසිය පවසයි\n\nපොලිස් භාරයට ගත් එක් මත් පෙත්තක් රුපියල් දහසකට අලෙවි කර ඇතැයි ද පැවසේ .\n\nසැකකාරිය සහ මත් පෙති තොගය කඩුවෙල මහෙස්ත්‍රාත් අධිකරණයට ඉදිරිපත් කිරීමට නියමිතය.\nමත්තේගොඩ ශාන්ත ප්‍රදීප් කුමාර කුලරත්න    ", "URL": "https://www.ada.lk/0/0/0-376528", "Category": "Latest News", "Parent URL": null}