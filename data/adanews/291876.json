{"Source": "Ada News", "Timestamp": "23 11 2017", "Headline": "ලංගම බස් රියට පෙට්‍රල් බෝම්බ ප්‍රහාරයක් ", "News Content": "\r\n\tඇඹිලිපිටිය - රත්නපුර ප්‍රධාන මාර්ගයේ පල්ලෙබැද්ද ප්‍රදේශයේදී අද (23දා) අලුයම මොනරාගල සිට කොළඹ බලා ධාවනය වූ ලංගම බස් රථයකට එල්ල වූ පෙට්‍රල් බෝම්බ ප්‍රහාරයකින් බස් රථයේ රියදුරු තුවාල ලබා ඇතැයි ගොඩකවෙල පොලීසිය පවසයි.\r\n \r\n\tමෙලෙස තුවාල ලබා ඇත්තේ මොනරාගල, දකුණු හුළංදූව පදිංචි ආර්.ඒ. සරත් නමැත්තෙකි.\r\n \r\n\tපිළිස්සුම් තුවාල ලැබූ ඔහු ඇඹිලිපිටිය දිසා මහ රෝහලට ඇතුළත් කර තිබේ.\r\n \r\n\tබස් රථය ඉදිරියට ධාවනය වෙමින් තිබියදී පල්ලෙබැද්ද, සුදුගල බෝධිය අසල රැක සිටි පුද්ගලයෙකු විසින් මෙම පෙට්‍රල් බෝම්බය එල්ල කරන්නට ඇතැයි පොලීසිය සැකකරයි.\r\n \r\n\tප්‍රහාරයට හේතුව අනාවරණය වී නොමැති අතර, එම වේලාවට මාර්ගයේ ධාවනය වන පෞද්ගලික බස් රථයක විරෝධයක් හේතුවෙන් ප්‍රහාරය එල්ල වන්නට ඇතැයි සැකකෙරේ.\r\n \r\n\tසිද්ධිය සම්බන්ධයෙන් ගොඩකවෙල පොලීසිය වැඩිදුර පරීක්ෂණ පවත්වයි. \r\n \n\n  ", "URL": "https://www.ada.lk/0/0/0-291876", "Category": "Latest News", "Parent URL": null}