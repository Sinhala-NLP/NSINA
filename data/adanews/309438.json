{"Source": "Ada News", "Timestamp": "13 02 2018", "Headline": " බහුතර බලය නැති ආයතනවලට එජාපයේ සහාය එපා - පොහොට්ටුව", "News Content": "\r\n\tබහුතර බලයක් නොමැති පළාත් පාලන ආයතන පවත්වාගෙන යෑමේදී එක්සත් ජාතික පක්ෂයේ සහයෝගය ලබා නොගැනීමට ශ්‍රී ලංකා පොදුජන පෙරමුණ තීරණය කර ඇතැයි වාර්තා වේ.\n \r\n\tබහුතර බලයක් නොමැති ආයතන පවත්වාගෙන යෑම සඳහා වෙනත් පක්ෂවල සහයෝගය ලබාගැනීමටද තීරණය කර ඇතැයි සඳහන් වේ.\r\n \r\n\tමේ පිළිබඳ ඒකාබද්ධ විපක්ෂයේ පළාත් පාලන ආයතන සංසදය හා ඒකාබද්ධ විපක්ෂයේ සිටින ජ්‍යෙෂ්ඨයන් අතර ඉදිරි දින කිහිපය තුළදී විශේෂ සාකච්ඡා පැවැත්වීමටද සැලසුම් කර ඇත.\r\n \r\n\tපළාත් පාලන ආයතන රැස්වීම් මාර්තු මාසයේදී පැවැත්වෙන නිසා ඉදිරි සැලසුම් සියල්ලම විධිමත් හා ක්‍රමවත් ලෙස සකස් කිරීමට ඒකාබද්ධ විපක්ෂයේ පළාත් පාලන ආයතන සංසදය තීරණය කර තිබේ.\r\n \r\n\tමීට අමතරව බහුතර බලය ඇති ආයතනවල තනතුරුවලට පත්  කිරීමේදී පලපුරුද්ද, ජ්‍යෙෂ්ඨත්වය හා කැපවීමෙන් කටයුතු කළ හැකි පිරිස්වලට අවස්ථාව ලබාදීමට සැලසුම් කර තිබෙන අතර, මීට අමතරව කාන්තා සභිකයන් හා තරුණ සභිකයන්ට වැඩි අවස්ථාවක් ලබාදීමටද තීරණය කර ඇත.\r\n \r\n\tබහුතර බලයක් නොමැති ආයතන සඳහා සහයෝගය ලබාගන්නේ කුමන පාර්ශ්වවලින්ද යන්න ඉදිරි දින දෙක තුළ ප්‍රකාශයට පත් කිරීමට නියමිතය.\r\n \r\n\t \r\n  ", "URL": "https://www.ada.lk/0/0/0-309438", "Category": "Latest News", "Parent URL": null}