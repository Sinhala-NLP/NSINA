{"Source": "Ada News", "Timestamp": "22 02 2018", "Headline": "නිදහස් සැමරුම් මුද්දරයට මුද්‍රා තැබීමට  ජනපතිට නිදහසක් නැතිලු", "News Content": "\r\n\tනිදහස් දින සැමරුම වෙනුවෙන් නිකුත් කිරීමට සැලසුම් කර තිබූ සමරු මුද්දරය හා මුල්දින කවරයට ජනාධිපති මෛත්‍රීපාල සිරිසේන මහතා විසින් නිල මුද්‍රා තැබීමට මෙතෙක් කටයුතු නොකිරීම නිසා අදාළ මුද්දරය හා මුල්දින කවරය මෙතෙක් නිකුත් කිරීමට නොහැකි වී තිබේ.\r\n \r\n\tපෙබරවාරි 04  වැනි දිනට යෙදී තිබූ 70 වැනි නිදහස් දින සැමරුමේදී සැමරුම් මුද්දරයට හා මුල්දින කවරයට ජනාධිපති මෛත්‍රීපාල සිරිසේන මහතා විසින් නිල මුද්‍රා තැබීමට නියමිතව තිබිණි.\r\n \r\n\tඑහෙත් එදින එම කටයුත්ත සිදු නොවූ අතර, මීට අමතරව මෙතෙක් ඒ සඳහා නිලමුද්‍රා තැබීමක් සිදුකර නැතැයිද මුද්දර එකතු කරන්නෝ සඳහන් කරති.\r\n \r\n\tනිලමුද්‍රා තබනතුරු මෙම මුද්දරය හා මුල්දින කවරය අලෙවිය සඳහා නිකුත් නොකරන බවද එම පිරිස් පෙන්වා දෙති.\r\n \r\n\tස්වදේශ කටයුතු අමාත්‍යංශය මැදිහත්වී 70 වැනි නිදහස් දින සැමරුම වෙනුවෙන් සමරු මුද්දරය හා මුල්දින කවරය සකස් කර තිබෙන බවද වාර්තාවේ.\r\n \r\n\tඑහෙත් මැතිවරණය ඇතුළු පසුගිය සති කිහිපයේ ජනාධිපතිවරයා අධික ලෙස කාර්යබහුල වීම නිසා සැමරුම වෙනුවෙන් නිකුත් කිරීමට නියමිත මුද්දරය සහ මුල්දින කවරයට නිල මුද්‍රාව තැබීම සඳහා වේලාවක් ලබා ගැනීමට නොහැකි වී ඇති බවද සඳහන් වේ.\r\n \n\n  ", "URL": "https://www.ada.lk/0/0/0-311794", "Category": "Latest News", "Parent URL": null}