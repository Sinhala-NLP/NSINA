{"Source": "Ada News", "Timestamp": "27 06 2018", "Headline": "භික්ෂු වෙස් ගත් පිරිස් පාලනය කළ යුතුයි", "News Content": "බෞද්ධ ස්වරූපයෙන් වෙස්වළා ගෙන පෙනී සිටිමින් බුද්ධශාසනය විනාශ කිරීමට යටි උගුල් අදින සංවිධාන පාලනය කිරීමට ධර්මාධිකරණයක් ඉතා ඉක්මනින්ම පත්කළ යුතු බව දක්ෂිණ ලංකාවේ ප්‍රධාන සංඝ නායක පූජ්‍ය ඕමල්පේ සෝභිත හිමියෝ පැවසූහ. එම ධර්මාධිකරණයට තීන්දු තීරණ ගැනීම සඳහා නීතිමය බලයක් ලබාදිය යුතු බවත්, එසේ නොවුණොත් එම ආයතනය සාකච්ඡාවලට පමණක් සීමාවනු ඇති බවත් උන්වහන්සේ පෙන්වා දෙති.  “ආණ්ඩුවකට කරන්න බැරි වැඩ රාශියක් භික්ෂු ශාසනය වෙනුවෙන් කිරීමට තිබෙනවා. මේ යුගයේ බෞද්ධ විරෝධීව, බෞද්ධ ස්වරූපයෙන් වෙස්වළා ගෙන පෙනී සිටිමින් බුද්ධශාසනය විනාශ කිරීමට යටි උගුල් අදින සංවිධාන ගණනාවක් ලංකාවේ පහළ වෙලා තිබෙනවා. ධර්මාධිකරණයක් වැනි වැඩසටහනක් සාර්ථකව ක්‍රියාත්මක කරනවා නම් එම තත්ත්වයන් පාලනය කරන්න පුළුවන්. මේ අතරේ ක්‍රිස්තියානි පාස්ටර්වරු බෞද්ධ සින්දු කියමින් බෞද්ධයන්ගේ ඔළුවට ඉනා බේත් කවන වැඩපිළිවෙළකුත් තිබෙනවා. ලංකාව පුරා වැඩසටහන් පවත්වන ඔවුන් බෞද්ධ පිරිස් අතර ජනප්‍රියතාව දිනාගනිමින් බෞද්ධයන් වෙනත් ආගම්වලට කැඳවාගෙන යන වැඩපිළිවෙළක් කරගෙන යනවා. බුදුදහමේ මූලික දර්ශනයට විෂබීජ දමන භික්ෂු වෙස් ගෙන සිටින පුද්ගලයන් පාලනය කරන්නත්, මේවා නැවත ඇති නොවන ආකාරයෙන් කටයුතු කරන්නත් ධර්මාධිකරණයක් අවශ්‍ය වෙලා තිබෙනවා“     ", "URL": "https://www.ada.lk/0/0/0-337673", "Category": "Latest News", "Parent URL": null}