{"Source": "Ada News", "Timestamp": "12 02 2018", "Headline": "පාර්ලිමේන්තුව විසුරුවන්න", "News Content": "\r\n\tජනතා තීන්දුවට හිස නමමින් වහාම පාර්ලිමේන්තු මැතිවරණයක් කැඳවන්නැයි ආණ්ඩුවෙන් ඉල්ලා සිටින බව හිටපු ජනාධිපති මහින්ද රාජපක්ෂ මහතා අද(12දා) පැවසීය.\r\n \r\n\tදැනට රටතුළ ඇතිවී තිබෙන අස්ථාවරභාවය වෙනස් කර ගැනීම සඳහා මහ මැතිවරණයක් කැඳවීම අවශ්‍ය වී තිබෙන බවත්,ඒ සඳහා ආණ්ඩු පක්ෂය විසින් පාර්ලිමේන්තුවට යෝජනාවක් ඉදිරිපත් කළහොත් එයට සහාය ලබාදෙන බවත් හිටපු ජනාධිපතිවරයා සඳහන් කළේය.\r\n \r\n\tබත්තරමුල්ල නෙළුම් මාවතේ පිහිටි ශ්‍රී ලංකා පොදුජන පෙරමුණේ ප්‍රධාන කාර්යාලයේ පැවැති මාධ්‍ය හමුවකදී මහින්ද රාජපක්ෂ මහතා මෙම අදහස් පළ කළේය.\r\n \r\n\tඑක්සත් ජාතික පක්ෂය සමග හෝ ආණ්ඩුවේ සිටින ශ්‍රී ලංකා නිදහස් පක්ෂ ඇමතිවරුන් සමග  එක්ව  ආණ්ඩුවක් පිහිටුවීමට තමන්ට  අවශ්‍ය නැති බවද ඒ මහතා  කීවේය.\r\n \r\n\tජනතාව ප්‍රතික්ෂේප කළ ආණ්ඩුවක් සහ විකෘති පාර්ලිමේන්තුවක් දැනට තිබෙන බැවින් ජනතාව නව පාලනයක් ඉල්ලා සිටින බවද ඔහු පැවසීය.\r\n \r\n\t හිටපු ජනාධිපති මහින්ද රාජපක්ෂ මහතා වැඩිදුරටත් සඳහන් කළේ මෙවර පළාත් පාලන මැතිවරණයේදී සියලු ආසන දිනා ඇති පොදුජන පෙරමුණේ සභාවලට  ලැයිස්තුවෙන් මන්ත්‍රීවරුන් ලබාදී නැති බවත්, එකදු ආසනයක් හෝ දිනා නැති දේශපාලන පක්ෂවලට ලැයිස්තුවෙන් වැඩිපුර මන්ත්‍රීවරුන් ලබා දී තිබෙන බවත්ය.\r\n \r\n\tපොදුජන පෙරමුණ  ජයග්‍රහණය කළ පළාත් පාලන ආයතනවලට සභාපතිවරුන් හා නගරාධිපතිවරුන් පත්කිරීම සඳහා එම අපේක්ෂකයන් සමග සාකච්ඡා කරන බවද ඒ මහතා වැඩිදුරටත් පවසා සිටියේය.\r\n \r\n\tඒකාබද්ධ විපක්ෂය නියෝජනය කරමින් ජී.එල්.පීරිස්,දිනේෂ් ගුණවර්ධන,විමල් වීරවංශ,උදය ගම්මන්පිල යන මහත්වරුන් ඇතුළු පිරිසක් මෙම අවස්ථාවට එක්ව සිටියහ.\r\n \n         \n \r\n\t \r\n  ", "URL": "https://www.ada.lk/0/0/0-309327", "Category": "Latest News", "Parent URL": null}