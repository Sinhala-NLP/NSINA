{"Source": "Ada News", "Timestamp": "17 10 2018", "Headline": "ආහාර විනාශ කරන සතුන් විනාශ කළ යුතුයි - ජනපති", "News Content": "ලෝකයේ අනෙකුත් රටවල සතුන් ආහාර විනාශ කරයි නම් එම සතුන් විනාශ කරන බවත් එහෙයින් ලංකාවේද එය ක්‍රියාත්මක කළ යුතු බව සිය අදහස වන්නේ යැයි ජනපති මෛත්‍රීපාල සිරිසේන මහතා පවසයි. ඊයේ (16දා) කොළඹදී පැවැති වැඩසටහනකදී මේ බව පැවැසූ ජනපතිවරයා පෙන්වා දුන්නේ ලංකාවේ ආහාරවලින් තුනෙන් එකක් සතුන් විනාශ කරන බවයි. එසේම ශ්‍රී ලංකාවේ වැඩියෙන්ම ආහාර විනාශ කරන්නේ පාර්ලිමේන්තුවේ බවත් ඔහු ප්‍රකාශ කළේය. “අපේ රටේ වැඩියෙන්ම ආහාර විනාශ කරන්නේ පාර්ලිමේන්තුවේ කියන එක අපි කවුරුවත් දන්නවා. පාර්ලිමේන්තුවෙ හදන ආහාර බෝහෝ වෙලාවට ඒ දිනට අවශ්‍ය මන්ත්‍රීවරු නෑ. බොහෝ වෙලාවට මන්ත්‍රීවරු හිටියත් ඒ අය පාර්ලිමේන්තුවේ කෑම කන්නේ නැතිව යනවා. මම අඛණ්ඩව අවුරුදු 27ක් පාර්ලිමේන්තුවේ සිටි නිසාත් දැනුත් යන එන නිසාත් මම ඒක හොඳින්ම දන්නවා. අපේ රටේ නිශ්පාදනය කරන ආහාරවලින් 3න් එකක් සතුන් විනාශ කරනවා. මම නිව්යෝක්වලදී ජාත්‍යන්තර ආහාර ප්‍රතිප්තිත් පර්යේෂණ ආයතනයේ විධායක අධ්‍යක්ෂවරයා සමග සාකච්ඡා කළ අවස්ථාවේදී මම ඔහුගෙන් විමසීමක් කළා ඔබගේ අත්දැකීම් මොකක්ද ලෝකයේ අනෙක් රටවල ආහාර සතුන් විනාශ කරන සතුන් ගැන කියලා. ඔහු එකවරම කිව්වේ ඒ සතුන් විනාශ කරනවා කියලා. අපේ රටේ බෞද්ධ සංස්කෘතිය, හින්දු සංස්කෘතිය ප්‍රමුඛ කොට ගනිමින් සතුන් විනාශ කිරීම ප්‍රතික්ෂේප කරන නිසා බොහෝ විට අපේ රටේ මිනිසුන්ට කන්න තියෙන ආහාර සත්තු කනවා වගේම ඒ සතුන්ගෙන් සිදුවන හානියත් වැඩියි. නමුත් මේ තත්ත්වය එන්න එන්න වර්ධනය වෙනවා. ඒ නිසා ලංකාවෙත් අනෙක් රටවල්වල ක්‍රියාත්මක කරන ප්‍රතිපත්තිය අවශ්‍යයි කියන එක තමයි මගේ නම් හැගීම. මේ පිළිබඳව නොයෙකුත් විවේචන එන්න පුළුවන්. මිනිසුන් බඩගින්නේ ඉඳලා සතුන් ආහාර විනාශ කරන පසුබිමක් රටක ගොඩනැගෙන්න දෙන්න පුළුවන්කමක් නෑ.”     ", "URL": "https://www.ada.lk/0/0/0-341370", "Category": "Latest News", "Parent URL": null}