{"Source": "Ada News", "Timestamp": "3 06 2022", "Headline": "අලුත්ගම වෙඩි තැබීමකින් අයෙක් මරුට", "News Content": "අලුත්ගම,  මොරගල්ල, මරදාන පාරේ අද (03දා) උදෑසන  සිදුවූ වෙඩි තැබීමකින් එක්දරු පියෙකු  මියගොස් ඇතැයි අලුත්ගම පොලිසිය පවසයි . වෙඩි තැබීමෙන් මියගොස් ඇත්තේ, බේරුවල පරණ කඩේ, රේගුව පාරේ පදිංචිව සිටි  මෝදර පේඩිගේ ගයාන් සම්පත් නැමැති 43 හැවිරිදි  පුද්ගලයෙකි. දෛනිකව තැඹිලි වෙළඳාමේ නියුතු ඔහු අද (03දා) උදෑසන අලුත්ගම, මොරගල්ල, මරදාන පාරේ තැඹිලි කැපීමේ නිරතව සිට ඇති අතර , උදෑසන 8.30 ට පමණ  නිවසක් ඉදිරිපිට කුඩා ලොරි රථය නවතා තැඹිලි ලබාගෙන  නැවත ලොරියට පැමිණි අවස්ථාවේ  වෙඩිතැබීම සිදුව ඇතැයි පොලිසිය සඳහන් කරයි. කළුතර කොට්ඨාස අපරාධ ස්ථාන පරීක්ෂණාගාර නිලධාරීන් පරීක්ෂණ සිදු කරන ලද අතර , ලොරි රථය ඉදිරිපිට මිලි මීටර් 9 වර්ගයේ හිස් කොපුවක් වැටී තිබී හමුවූ බව පොලිසිය කියයි . වෙඩි තැබීමට සම්බන්ධ පුද්ගලයා මෙතෙක් හඳුනාගෙන නොමැති අතර, කළුතර දිසාව භාර නියෝජ්‍ය පොලිස්පති සරත් කුමාර මහතාගේ උපදෙස් පරිදි,  අපරාධ කොට්ඨාසය, කළුතර කොට්ඨාස අපරාධ විමර්ශන ඒකකය සහ අලූත්ගම පොලිසිය පරීක්ෂණ පවත්වති. සිද්ධිය වූ ස්ථානයේ පොලිස් විශේෂ කාර්ය බළකාය සහ යුධ හමුදා ආරක්ෂාව ද යොදා තිබූ අතර, සිදුවීම දැක බලාගැනීම සදහා විශාල පිරිසක් පැමිණ සිටියහ. පානදුර සුමිත් පොතුපිටිය     ", "URL": "https://www.ada.lk/0/0/0-394077", "Category": "Latest News", "Parent URL": null}