{"Source": "Ada News", "Timestamp": "6 11 2021", "Headline": "ෂෙන්ෂෝ-12 ගගනගාමීන් නිරෝධායනය අවසන් කරයි", "News Content": "මාස තුනක අභ්‍යවකාශ මෙහෙයුමකින් පසු සැප්තැම්බර් මාසයේදී පෘථිවියට පැමිණි චීනයේ ෂෙන්ෂෝ-12 කාර්ය මණ්ඩලය ඔවුන්ගේ මූලික නිරෝධායනය සම්පූර්ණ කර ඇති බව චීනයේ මිනිසුන් සහිත අභ්‍යවකාශ ඉංජිනේරු කාර්යාලය ප්‍රකාශ කරයි. ඔවුන්ගේ සිරුරු නැවත ගුරුත්වාකර්ෂණයට අනුවර්තනය වී ඇති අතර, විවිධ කායික විද්‍යාත්මක දර්ශක පුද්ගලිකව සකස් කරන ලද ප්‍රතිසාධන අභ්‍යාස මාලාවකින් පසු අපේක්ෂිත මට්ටමට නැවත පැමිණ ඇති බව කාර්යාලය වැඩිදුරටත් සඳහන් කළේය. නී හයිෂෙන්ග්, ලියු බෝමිං සහ ටැං හොංබෝ යන ගගනගාමීන් යථා තත්ත්වයට පත්වීමට පෙර සහ පසු ඔවුන්ගේ භෞතික දත්ත සංසන්දනය කිරීම සඳහා ඇගයීම් පරීක්ෂණද සිදුකර ඇත. එම සියලුම පරීක්ෂණ සාර්ථකව අවසන් කර ඇති බව වාර්තා වේ. මෙම තිදෙනා මහජනතාවගේ සුභ පැතුම් සඳහා ස්තූතිය පුද කළ අතර, ඔවුන්ගේ අභ්‍යවකාශ මෙහෙයුමේ සාර්ථකත්වයට චීනයේ අභ්‍යවකාශ ප්‍රගතිය සඳහා ආයෝජනය කරන ලද පරම්පරා ගණනාවක උත්සාහයන් හේතු වූ බවද සඳහන් කළේය. කාර්ය මණ්ඩලය මහජනතාව හමුවී අභ්‍යවකාශයේ ඔවුන්ගේ ජීවිතය ගැන සාකච්ඡා කිරීමටත්, ඉක්මනින් දෛනික පුහුණුවට නැවත පැමිණෙන බවත් නිවේදනය කර තිබේ.   ", "URL": "https://www.ada.lk/0/0/0-386924", "Category": "International", "Parent URL": null}