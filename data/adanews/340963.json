{"Source": "Ada News", "Timestamp": "4 10 2018", "Headline": "සයිටම් සිසුන් බඳවා ගැනීම මසකින් අවසන්", "News Content": "සයිටම් ආයතනයේ ශිෂ්‍ය ශිෂ්‍යාවන් කොතලාවල වෛද්‍ය පීඨයට ඇතුළත් කිරීමේදී ඇතිවී තිබෙන ප්‍රමාදය හේතුවෙන් ඉදිරි මාසය තුළ බඳවා ගැනීම් කටයුතු අවසන් කරන බවට ජනාධිපති මෛත්‍රීපාල සිරිසේන මහතා තම සංගමයට පැවසූ බව රජයේ වෛද්‍ය නිලධාරීන්ගේ සංගමය සඳහන් කරයි. සයිටම් ගැටලුව දිගින් දිගටම ඉදිරියට ඇදී යන බැවින් ඒ පිළිබඳව තම සංගමය ඊයේ (03දා) රාත්‍රියේ ජනාධිපති මෛත්‍රීපාල සිරිසේන මහතා සමග සාකච්ඡා කළ බවද එම සංගමයේ ලේකම් වෛද්‍ය හරිත අලුත්ගේ මහතා සඳහන් කළේය. මේ අනුව සයිටම් ආයතනයේ ලියාපදිංචි වී සිටින සුදුසුකම් සහිත සියලුම දෙනා මාසයක් තුළ බඳවාගැනීම අවසන් කරන ලෙසට කොතලාවල වෛද්‍ය පීඨ බලධාරීන්ට ඒ මොහොතේදීම උපදෙස් ලබාදුන් බවද හෙතෙම පවසා සිටියේය. සයිටම් ආයතනය අහෝසි කළ බවට මීට පෙර ප්‍රකාශ සිදුකළත් සයිටම් ගැටලුව දිගින් දිගටම ඉදිරියට යන බැවින් ඒ පිළිබඳව ජනාධිපති මෛත්‍රීපාල සිරිසේන මහතා සමග සාකච්ඡා කළ බවත්, එහිදී සයිටම් ප්‍රශ්නය අවසන් කිරීම පිළිබඳව තවත් තීන්දු තීරණ ගත් බවත් හෙතෙම වැඩිදුරටත් මෙහිදී කියා සිටියේය.     ", "URL": "https://www.ada.lk/0/0/0-340963", "Category": "Latest News", "Parent URL": null}