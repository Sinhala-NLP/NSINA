{"Source": "Ada News", "Timestamp": "23 10 2018", "Headline": "විගීගේ සාකච්ඡාවට එන්න LTTE ලාංඡනය සහිත පත්‍රිකාවක් බෙදලා", "News Content": "උතුරු පළාත් ප්‍රධාන අමාත්‍ය සී.වී. විග්නේශ්වරන් මහතාගේ ඉදිරි දේශපාලන ගමන්මග පිළිබඳ විශේෂ නිවේදනයක් නිකුත් කිරීමට නියමිතව ඇති හෙට (24දා) පැවත්වෙන දෙමළ ජනතා සභාවේ සාකච්ඡාවට සහභාගී වන්නන්ට එල්.ටී.ටී.ඊ. ලාංඡනය සමග පත්‍රිකාවක් බෙදා හැර ඇති බවට දෙමළ ජනතා සභාව පවසයි. මේ  අතර ඊයේ (22දා) රාත්‍රිය වන විට අදාළ පත්‍රිකා කිහිපදෙනෙකුට හා යාපනයේ ඇතැම් ස්ථාන කිහිපයක දමා ගොස් ඇති බවටද වාර්තා වෙයි. අදාළ පත්‍රිකාවේ දෙමළ ජනතා සභාවේ සමසභාපති වරයෙකු වන වෛද්‍ය පී. ලක්ෂ්මන් මහතාගේ ඡායාරූපයක්ද සමග සඳහන් කොට ඇත්තේ ‘නායකයන්ගේ මාසයේ මහා නැගිටීම, දෙමළ ජනතා පෙරමුණේ නායකයන්ගේ දෑත් ශක්තිමත් කිරීමට එක්වන ලෙසය. එහි නායකයන්ගේ මාසය යනුවෙන් සඳහන් කොට ඇත්තේ කොටි සංවිධානයේ මහවිරු මාසය මෙන්ම කොටි නායකයාගේ උපන්දින මාසය වශයෙන් හැඳින්වීමට හැකි බවයි දෙමළ ජනතා සභාවේ සාමාජිකයෙක් පවසා සිටියේය. අදාළ පත්‍රිකා සම්බන්ධයෙන් දෙමළ ජනතා සභාවේ ප්‍රබල සාමාජිකයෙකු වන හිටපු පාර්ලිමේන්තු මන්ත්‍රී සුරේස් ප්‍රේමචන්ද්‍රන් මහතා නිවේදනය කොට ඇත්තේ හෙට (24දා) පැවත්වෙන දෙමළ ජනතා සභාවේ රැස්වීම කඩාකප්පල් කිරීමට දැරූ උත්සාහයක් බවයි.       ", "URL": "https://www.ada.lk/0/0/0-341563", "Category": "Latest News", "Parent URL": null}