{"Source": "Ada News", "Timestamp": "14 05 2018", "Headline": "උ.කොරියාවේ ආයෝජනයට ඇමෙරිකානුවන්ට ඉඩ - මයික්", "News Content": "\r\n\tඋතුරු කොරියාවේ ආයෝජනය සඳහා ඇමෙරිකානු පෞද්ගලික සමාගම් වෙත ඇමෙරිකානු රජය විසින් අවසරය ලබාදෙනු ඇති බව රාජ්‍ය ලේකම් මයික් පොම්පිඕ පවසයි.\r\n \r\n\tෆොක්ස් නිවුස් මාධ්‍ය ජාලය සමග සම්මුඛ සාකච්ඡාවකට එක්වෙමින් හෙතෙම පවසා සිටියේ උතුරු කොරියාව සම්පූර්ණයෙන් න්‍යෂ්ටික අවිහරණයකට යෑමේ විශ්වාසය සමග මේ සම්බන්ධයෙන් වූ සාධනීය බව තහවුරු වන බවයි.\r\n \r\n\tඑමෙන්ම, උතුරු කොරියාව තුළ බලශක්ති අර්බුදය විසඳීම සඳහා ඇමෙරිකානු ආයෝජකයන්ට අවස්ථාව පවතින බවද හෙතෙම කියා සිටියේය.\r\n \r\n\tපසුගිය සතියේදී ප්යොන්ග්යැන්ග් නුවර සංචාරයකින් පසුව මේ සම්බන්ධයෙන් අවධානය යොමුකළ බව රාජ්‍ය ලේකම්වරයා පවසා සිටියේය.\r\n \r\n\tලබන ජුනි මාසයේදී ඇමෙරිකානු ජනපති සහ උතුරු කොරියානු නායකයා අතර සිංගප්පූරුවේදී පැවැත්වීමට නියමිත ද්වීපාර්ශ්වික සාකච්ඡා වෙනුවෙන් මූලික සාකච්ඡාවකට හෙතෙම ප්යොන්ග්යැන්ග් වෙත ගොස් තිබුණි.\r\n \r\n\tඑමෙන්ම, පසුගිය සිකුරාදා ඇමෙරිකාව කියා සිටියේ උතුරු කොරියානු ආර්ථිකය නගාසිටුවීම සඳහා ඇමෙරිකාව සහාය පළ කරන බවයි.\r\n \n\n  ", "URL": "https://www.ada.lk/0/0/0-328836", "Category": "International", "Parent URL": null}