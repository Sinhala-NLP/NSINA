{"Source": "Ada News", "Timestamp": "25 06 2020", "Headline": "වසංගත සමයේ මහ බැංකුවේ මෙහෙවර සහ ජනතාව ලැබූ සහන", "News Content": "කොවිඩ් -19 අභියෝගය හමුවේශ්‍රී ලංකා මහ බැංකුවසිදු කළේ මොනවා ද? කොවිඩ්-19 ගෝලීය වසංගතයේ අභියෝගය සාර්ථකව මැඩ පැවැත්වීම සඳහා වූ රජයේ පැහැදිලි හා කඩිනම් වැඩපිළිවෙල සමග එක් වූ ශ්‍රී ලංකා මහ බැංකුව විසින් එම ගෝලීය වසංගතයෙන් ආර්ථිකයට එල්ල වන දැඩි බලපෑම අවම කිරීම සඳහා කඩිනම් වූත්, තිරසාර වූත් පිළියම් සහ පියවර රැසක් හඳුන්වා දෙන ලදි. ශ්‍රී ලංකා මහ බැංකුවේ එම ක්ෂණික ධනාත්මක ප්‍රතිචාරය, ලොව පුරා මහ බැංකුවල ක්‍රියාකාරකම් පිළිබඳව නිරන්තර විමසුමෙ‍න් සිටින ජාත්‍යන්තර මාධ්‍ය මගින් පවා පැසසුමට ලක් කරනු ලැබිණි. උදාහරණ වශයෙන්“කොරෝනා වයිරසයෙන්මූල්‍ය වෙළඳපොළට සිදු වන බලපෑම් හඳුනාගෙන ජනතාවට සහන සැලසීම සඳහා මුලින් ම ප්‍රතිපත්තිමය පොලී අනුපාතික අඩු කළ මහ බැංකුව” ලෙස“www.centralbanknews.info”වැනි මාධ්‍ය විසින් ශ්‍රී ලංකා මහ බැංකුව නම් කර තිබීම දැක්විය හැකි ය. කොරෝනා වයිරසයේ අභියෝගය හමුවේ සහ ඇඳිරි නීතිය ඇතුළු සමාජ සීමාවන් යටතේ ආර්ථිකය කඩා නොවැටී පවත්වා ගැනීම සඳහාත්, ආර්ථිකය දැඩි පීඩනයකට ලක්වීම නිසා ඇති විය හැකි අහිතකර බලපෑම්වලින් සමස්ත මහජනතාව ආරක්ෂා කිරීම සඳහාත් ශ්‍රී ලංකා මහ බැංකුව පුළුල් කාර්යභාරයක් ඉටු කළේ ය. එහිදී සමස්ත ආර්ථිකයට සම්බන්ධ විවිධ අංශ කරා විහිදී යන ප්‍රතිපත්ති සහ ක්‍රියාමාර්ග ක්‍රමානුකුලව සහ උපක්‍රමශීලීව දියත් කිරීමට මහ බැංකුව විසින් කටයුතු කරන ලදි. ශ්‍රී ලංකා මහ බැංකුව යනු මුදල් හා මුල්‍ය පද්ධතියෙහි මහ ගෙදරයි මහජනතාවගේ සුබසිද්ධිය උදෙසා රටේ ආර්ථිකය ස්ථාවරව පැවතීම අත්‍යවශ්‍ය වේ. මුදලේ අගය සහ භාණ්ඩ හා සේවාවල මිල මට්ටම් නිරන්තර වෙනස්කම්වලට ලක් නොවීමත්, රටේ මූල්‍ය, බැංකු සහ ගෙවීම් පද්ධති සුරක්ෂිතව සහ ස්ථාවරව තිබීමත්, ආර්ථිකයේ සුමට ක්‍රියාකාරීත්වයට සහ ජනතා සුබසිද්ධියට අත්‍යවශ්‍ය ම සාධක වේ. රැකි රක්ෂාවන්, ඉපයීම් සහ වියදම් ඇතුළු ආර්ථික ක්‍රියාකාරකම් මෙන් ම පරිභෝජන අවශ්‍යතා ද සපුරා ගනිමින් ජන ජීවිතය සුමට ලෙස ගලා යන්නේ එවිට ය. මේ සාධක ඇතුළත් ආර්ථික පසුබිම සාමාන්‍ය ජනතාවගේ ජීවිතය පහසු කරන ප්‍රධාන සහ අත්‍යවශ්‍ය යටිතල පහසුකමක් වැනි ය. රටක ආර්ථික ප්‍රතිපත්ති සම්පාදනය කරමින් ජනතාවට සෙත සැලසීම සඳහා මුදල් හා මුල්‍ය පද්ධතිය රැක ගැනීමට කටයුතු කරන ප්‍රධාන ආයතනය වනුයේ එරට මහ බැංකුවයි. ඒ අනුව, ශ්‍රී ලංකාව තුළ ද විවිධ අංශ ගණනාවක් ආවරණය කරමින් මෙම ආර්ථික පදනම ශක්තිමත්ව සහ සජීවීව පවත්වා ගනු ලබනුයේ මෙරට ප්‍රධානතම මුල්‍ය ආයතනය වනශ්‍රී ලංකා මහ බැංකුවවිසිනි. රටේ මුදල් ප්‍රතිපත්තිය ක්‍රියාත්මක කිරීම හෙවත් අවශ්‍ය පරිදි පොලී අනුපාතික, මුදල් හා ණය මට්ටම් පවත්වා ගැනීම, මූල්‍ය වෙළඳපොළට අවශ්‍ය අරමුදල් නිසි පරිදි පවත්වා ගෙන යාම, මුල්‍ය පද්ධතිය ස්ථාවරව පවත්වා ගැනීම සහ නියාමනය කිරීම, දේශීය මුදල් වෙළඳපොළ කළමනාකරණය කිරීම, විදේශ මුදල්වලට සාපේක්ෂව ශ්‍රී ලංකා රුපියලේ අගය ස්ථාවර මට්ටමක පවත්වා ගැනීම, රටේ විදේශ විනිමය සංචිත කළමනාකරණය, ව්‍යවහාර මුදල් නිකුත් කිරීම, රාජ්‍ය ණය කළමනාකරණය, ජාතික ගෙවීම් සහ පියවීම් පද්ධතිය පවත්වා ගැනීම, සේවක අර්ථ සාධක අරමුදල මෙන් ම තැන්පතු රක්ෂණ සහ ද්‍රවශීලතා අරමුදල ද කළමනාකරණය කිරීම යනාදි කාර්යයන් රැසකින් මහ බැංකුවේ සමස්ත කාර්යභාරය සමන්විත වේ. මේ කාර්යභාරය මාසයකට වරක් හෝ දිනකට පැය කිහිපයක් වශයෙන් විවේක සුව විඳිමින් සිදු කළ හැක්කක් හෝ අතිශය සරල කටයුත්තක් හෝ නොවේ. එය නිරීක්ෂණ සහ අධීක්ෂණ සහිතව ප්‍රතිපත්තිමය තීරණ ගනිමින් සහ අවදානම් කළමනාකරණය කරමින් නිතිපතා නිරන්තරයෙන් නිරත විය යුතු ක්‍රියාදාමයකි. රජයට සහ මහජනතාවට බාධාවකින් තොරව කාර්යක්ෂම අයුරින් එදිනෙදා කටයුතු සිදු කර ගැනීමේ අවස්ථාව උදා කර දෙනුයේ මහ බැංකුව විසින් සිදු කෙරෙන මෙම වැදගත් වූත්, තීරණාත්මක වූත් ක්‍රියාදාමය මගිනි.මහ බැංකුව විසින් එය සිදු කළ යුතු වන්නේ මහජනතාව විසින් ම දුන් වරමක් වන ‘මුදල් නීති පනත’ නම් නීතිමය රාමුව මත කටයුතු කරමින් වීම ද සැලකිය යුතු කරුණකි. මහ බැංකුව ඉටු කරන ජාතික වගකීම පසුගිය දශක හත පුරා ම ශ්‍රී ලංකා මහ බැංකුව විසින් ඉටු කරමින් සිටිනුයේ ජාතික වගකීමකි.ඉතිහාසය පුරා ශ්‍රී ලංකා මහ බැංකුව ශ්‍රී ලංකාවේ ආර්ථික සහ මිල ස්ථායීතාවත්,මුල්‍ය පද්ධති ස්ථායීතාවත් ආරක්ෂා කර ගනිමින් ද, රජය වෙනුවෙන් විදේශ විනිමය කටයුතු, රාජ්‍ය ණය සහ විදේශසංචිත කළමනාකරණය කිරීමේ නියෝජිත කාර්යයන් ඉටු කරමින් ද ආර්ථිකයේ සමබරතාව සහ ස්ථාවරත්වය තහවුරු කිරීමට අනවරත හා දුෂ්කර අරගලයක යෙදී ඇත.මහ බැංකුව සැම විට ම කැප වී ක්‍රියා කළේ ආර්ථිකය යහපත් කිරීම ඔස්සේ මහජනතාවට සහන සැලසීමත්, අන්තර් ජාතික වශයෙන් දේශීය ආර්ථිකයට ඇති පිළිගැනීම සාක්ෂාත් කිරීමත් අරමුණු කර ගත් සිය නිහඬ ජාතික මෙහෙවර සාර්ථකව ඉටු කිරීම සඳහා ය. මහ බැංකුවේ කර්යභාරය බැලූ බැල්මට නොපෙනෙන, මහජනතාවගේ සුබසෙත සැලසීම සඳහා වූ දිගු කාලීන ක්‍රියාවලියකි. ඒ ආකාරයෙන් ම,මේ සියවසේ දුෂ්කර අභියෝගයක් වන මෙම කොවිඩ් වයිරසයේ අවදානම හමුවේ ද ශ්‍රී ලංකා මහ බැංකුව නොපැකිළව, කාර්යක්ෂමව සහ අකම්පිතව එම වගකීම ඉටු කළ බව සහ ඉටු කරමින් සිටින බව මහජනතාව වෙත මෙයින් දැනුම් දෙනු ලැබේ. විශේෂයෙන් අර්බුද කාලයන්හි දී සහ විවිධ සමාජ අභියෝග පවත්නා සමයන්හි දී පවා ශ්‍රී ලංකා මහ බැංකුව සිය වගකීම නිසි ලෙස ඉටු කර ඇති බවට ඉතිහාසය සාක්ෂි දරයි. එල්.ටී.ටී.ඊ. ත්‍රස්තවාදීන් විසින් 1996 වසරේදී මහ බැංකු ගොඩනැගිල්ල දෙදරවන්නට උත්සාහ කරන ලද්දේ රටේ ආර්ථිකයේ කොඳු නාරටිය බිඳ දැමීමේ අරමුණෙනි. එහෙත් එම අභියෝගයට මුහුණ දෙමින් වහා ක්‍රියාත්මක වූ මහ බැංකුව ඒ සැලසුම් ව්‍යර්ථ කොට රටේ ආර්ථිකය නිසි පරිදි පවත්වා ගෙන යාමට කටයුතු කළේ ය. ආර්ථික යුද්ධය ජය ගැනීමේ නිහඬ මෙහෙවර එසේ මහ බැංකුව විසින් දිගින් දිගට ම ඉටු කරනු ලැබ ඇත. එලෙස ම පසුගිය කාලයේ කොවිඩ්-19 වයිරසයේ තර්ජනයෙන් අඩපණව ගිය සමාජ ආර්ථික ව්‍යුහය යළි පණ ගැන්වීම උදෙසා ද කලින් ම ක්‍රියාත්මක වූ මහ බැංකුව, ඒ සඳහා සැලසුම් සකස් කරමින් සහ අවශ්‍ය නිසි ක්‍රියාමාර්ග ගනිමින් සක්‍රීයව කටයුතු කළේ අවශ්‍ය සියලු ම ප්‍රතිපත්ති සහ සැලසුම් නොපමාව දියත් කරමිනි. කොවිඩ් සමාජ තහංචි සමයේ පැවැති ඇඳිරි නීතිය මධ්‍යයේ පවා ශ්‍රී ලංකා මහ බැංකුව නිතිපතා අවදියෙන් සිටිමින් සිය ජාතික වගකීම් උපරිම වශයෙන් ඉටු කරන ලදි. මේ ආකාරයෙන් කොවිඩ්-19 වසංගත සමයේදී මෙරට මුදල් හා මුල්‍ය ප්‍රතිපත්තිය, මෙහෙයුම් ක්‍රියාමාර්ග යනාදිය නිසි පරිදි පවත්වා ගනිමින්, මූල්‍ය ආයතන පද්ධතිය සහ ජාතික ගෙවීම් පියවීම් පද්ධතිය ඇතුළුව පොදුවේ ශ්‍රී ලංකා ආර්ථිකය ආරක්ෂා කර ගැනීමේ අරමුණින් ශ්‍රී ලංකා මහ බැංකුව විසින් ක්‍රියාත්මක කරන ලද ප්‍රතිපත්ති සහ ක්‍රියාමාර්ග පිළිබඳව සැකෙවින් හෝ මහජනතාව දැනුම්වත් කිරීමමෙම නිවේදනයේ අරමුණයි. වසංගත සමයේ මහ බැංකුව ගත් පියවර මගින් ආර්ථිකයට සහ මහජනතාවට හිමි වූ ප්‍රතිලාභ මහ බැංකුව සඳහා ම පවරන ලද වගකීම් නිසි ලෙස ඉටු කරන අතර ම, වසංගත අභියෝගය ජය ගැනීමේ රජයේ ක්‍රියාමාර්ගයන්ට අවශ්‍ය වූ මුදල් සම්පාදනය කිරීම දප්‍රමුඛ ම කටයුත්තක් ලෙස ශ්‍රී ලංකා මහ බැංකුව විසින් නොකඩවා ම සිදු කරන ලදි.එමගින් අත්‍යවශ්‍ය වූ සෞඛ්‍ය මෙහෙයුම්  ක්‍රියාත්මක කිරීමටත්, ජනතාවට විවිධ ආර්ථික සහන සැලසීමටත් රජයට හැකියාව ලැබිණි. මහ බැංකුවේ ක්‍රියාකාරීත්වය හේතුවෙන්පසුගිය දස වසරක කාලය තුළ පවත්වා ගනු ලැබූ ආකාරයෙන් ම රටේ භාණ්ඩ හා සේවාවල මිල මට්ටම දැඩි උච්චාවචනයන්ගෙන් තොරව පවත්වා ගැනීමට හැකි වූ අතර වසංගත සමයේ දී ජනතාවගේ මූලික ජීවන අවශ්‍යතා ඉටුකර ගැනීමට හැකියාව ලැබුණේ ඒ ඔස්සේ දීර්ඝ කාලීනව ආරක්ෂා වූ මිල ස්ථාවරත්වය නිසා ය. රටේ බැංකු හා මුල්‍ය පද්ධතියේ මුදල් තැන්පත් කිරීම සහ සේවා ලබා ගැනීම පිළිබඳ මහජන විශ්වාසය එලෙස ම පවත්වා ගැනීමට මහ බැංකුව විසින් පියවර ගන්නා ලද අතර ඇඳිරි නීතිය සහ සමාජ සීමාවන් පැනවූ අවස්ථාවල දී පවා රටේ බැංකු සහ මුල්‍ය සේවා මහජනතාව වෙත සපයනු ලැබිණි. රටේ විදේශ සම්පත් සහ රාජ්‍ය ණය නිසි ලෙස කළමනාකරණය කිරීම සම්බන්ධ වගකීම් ද මහ බැංකුව විසින් අඛණ්ඩ ව ඉටු කරනු ලැබූයේ රටක් වශයෙන් ශ්‍රී ලංකාවට හිමි ජාත්‍යන්තර පිළිගැනීම ආරක්ෂා කර ගනිමිනි. මහ බැංකුව විසින් ආර්ථිකයේ පොලී අනුපාතිකකල් තියා අඩු කිරීමට ගත් ක්‍රියාමාර්ගහේතුවෙන් ආර්ථිකයට ණය ලබා දීමේ හැකියාව වැඩි වී,ඒ තුළින් ආර්ථික කටයුතු ඉහළ නැංවීමට අවශ්‍ය සවිබලය උත්පාදනය විය. වෙළෙඳපොළ පොලී අනුපාතික සැලකිය යුතු ලෙස අඩු කිරීමට මෙමගින් හැකි වූ අතරදැනට ගෙන ඇති ක්‍රියාමාර්ගවල ප්‍රතිඵලයක් ලෙස එම පොලී අනුපාතික ඉදිරියේදී තවදුරටත් අඩු වනු ඇතැයි අපේක්ෂා කෙරේ.එහි වාසිය ද ගලා යනු ඇත්තේ සාමාන්‍ය ජනතාව සහ රජය වෙත ය. වාණිජ බැංකු විසින් මහ බැංකුවේ තැන්පතු ලෙස අනිවාර්යයෙන්ම පවත්වා ගෙන යා යුතු මුදල් ප්‍රමාණය (ව්‍යවස්ථාපිත සංචිත අනුපාතය) අඩු කිරීම ද ඒ සමග ම සිදු කරන ලදි. ඒ අනුව, මහජනතාවගේ සෑම රුපියල් තැන්පතුවකින්ම 5%ක් ලෙස තබා ගත යුතුව පැවති තැන්පතු අවශ්‍යතාව වරින් වර පහත හෙළන ලද අතර මේ වන විට එය2% දක්වා මඅඩු කර ඇත. මෙම ක්‍රියාමාර්ගය හරහා මහ බැංකුවේ රඳවා ගෙන පැවති වාණිජ බැංකුවල තැන්පතුවලින් රුපියල් කෝටි 18,000කට ආසන්න මුදලක් ආපසු වාණිජ බැංකු වෙත නිදහස් කිරීම සිදු විය. මේ පියවර ඔස්සේ අමතර අවදානමකින් තොරව වැඩි ණය ප්‍රමාණයක් නිකුත් කිරීමේ හැකියාව බැංකුවලට ලබා දෙන ලද අතර මහජනතාවගේ මුදල් අවශ්‍යතා සපුරාලීමට එය නිසැකව ම උපකාරී වේ. වසංගත සමයේ රජයේ වියදම් සඳහා මුදල් සැපයීම ශ්‍රී ලංකා මහ බැංකුව විසින් නොපිරිහෙළා ඉටු කළ සුවිශේෂ කාර්යයකි. අලුතින් මුදල් අච්චු ගසමින් රජයේ ණය උපකරණ නිතිපතාමිල දී ගත් මහ බැංකුව එමගින් 2020 මාර්තු 11 සිට ජූනි 22 අතර කාලයේදී පමණක් රුපියල් කෝටි 23,200කපමණ මුදලක් රජය වෙත ලබා දී ඇත. ශ්‍රී ලංකා මහ බැංකුව 2019 වසරේ වාර්තා කළ ශුද්ධ ලාභයෙන් රුපියල් කෝටි 2,400ක මුදලක්ද 2020 වසරේ දී රජය වෙත මුදා හරිනු ලැබිණි.මෙම වසංගත තත්ත්වය පෙර නොවූ විරූ කම්පනයක් ආර්ථිකයට එල්ල කොට ඇති බැවින් මූල්‍ය ආයතනවලට පැන නැගිය හැකි හදිසි මුදල් අවශ්‍යතා වෙනුවෙන් අවශ්‍ය අරමුදල් දේශීය මූල්‍ය වෙළඳපොළට සැපයීමට සුදානම් බව ආරම්භයේ සිටම ශ්‍රී ලංකා මහ බැංකුව වෙළඳපොළ වෙත දැන්වී ය. ඒ අනුව වසංගත සමයේ ඉහළ ගිය මහජනතාවගේ මුදල් ඉල්ලුම සපුරාලමින් සහ උද්ධමනය වළකාලමින් ආර්ථිකයට මුදල් නිකුත් කිරීම ද දිගින් දිගට ම සිදු කරනු ලැබිණි. මාර්තු මස මුල සිට අප්‍රේල් මස මැද දක්වා පමණක් නිකුත් කරන ලද ව්‍යවහාර මුදල් ප්‍රමාණය රුපියල් කෝටි 16,700 ඉක්මවයි. මේ ආකාරයෙන් රජයේ සහ ආර්ථිකයේ මුදල් අවශ්‍යතා සපුරන අතර රාජ්‍ය ණය කළමනාකරණය කිරීම ද, රජයේ විදේශ වත්කම් සුරක්ෂිත කිරීම ද මහ බැංකුව විසින් සිදු කරන ලදි. විශේෂයෙන් ම රජයේ විදේශ ණය ගෙවීම කිසිසේත් ම අතපසු නොවන ආකාරයෙන් මහ බැංකුව කටයුතු කර ඇති අතර 2020 අප්‍රේල් - ජූනි අතර කාලයේ දී එක්සත් ජනපද ඩොලර් මිලියන 1,007 ක රාජ්‍ය ණයශ්‍රී ලංකා මහ බැංකුවේ විදේශ වත්කම් සංචිත යොදා ගනිමින් ගෙවා දමනු ලැබිණි.වසංගත කාලය තුළ රුපියල බාල්දු නොවී ස්ථාවරව පවත්වා ගනු ලැබූයේ රටට ප්‍රමාණවත් තරම් විදේශ විනිමය නොලැබෙන අති දුෂ්කර තත්ත්වයක් යටතේ වීම විශේෂත්වයකි. මේ ආකාරයට වසංගත තත්ත්වයට රටක් ලෙස මුහුණ දීමේ අභියෝගය ජය ගැනීම සඳහා මහ බැංකුව විසින් රජයට තම උපරිම සහයෝගය ලබා දී තිබෙන්නේ මහ බැංකු ප්‍රතිපත්තිමය උපාංග ඔස්සේ මහජනතාව වෙත අහිතකර ආර්ථික පීඩනයක් එල්ල වීම ද උපරිම වශයෙන් වළක්වාලමින් වීම තවත් සුවිශේෂ කරුණකි. එසේම, මුල්‍ය පද්ධතියේ සුරක්ෂිතතාව පවත්වා ගැනීම සඳහා බැංකු පද්ධතියේ පවතින සමස්ත අරමුදල් ප්‍රමාණය (ද්‍රවශීලතාව) අතිරික්ත මට්ටමක පැවතිය දී පවා, මූල්‍ය ආයතනයකට ඕනෑම හදිසි අවස්ථාවක දී මුදල් ලබාදීම සඳහා මහ බැංකුව අදාළ නෛතික රාමුව තුළ ක්‍රියා කර ඇති අතර, සෑම බැංකුවක ම ප්‍රමාණවත් අතිරික්ත අරමුදල් ප්‍රමාණයක් පැවතීම ද සහතික කර ඇත. ඒ තත්ත්වය ඇති කිරීම උදෙසා, දිගු කාලීන පදනම මත මහ බැංකුවෙන් වාණිජ බැංකුවලට අරමුදල් ලබා දීම තවදුරටත් වැඩි කරන ලදි.  තවද, රජයේ ණය ගැනීමේ වැඩපිළිවෙළට සහායක් ලෙස බැංකු නොවන ප්‍රාථමික වෙළෙඳුන් හට ඔවුන්ගේ හදිසි අරමුදල් අවශ්‍යතා වෙනුවෙන් 2019 සැප්තැම්බර් මාසයේ දී හඳුන්වා දුන් ද්‍රවශීලතා ආධාරක පහසුකම අඛණ්ඩව පවත්වාගෙන ගිය අතර, ඒ අනුව, 2020 මාර්තු සිට මේ දක්වා කාලය තුළ මහ බැංකුව විසින් කෙටි කාලීනහා දිගු කාලීන වශයෙන් රුපියල් කෝටි 13,000කට ආසන්න මුදලක් එම මූල්‍ය ආයතන වෙත මුදා හැර ඇත.  ශ්‍රී ලංකා මහ බැංකුව විසින් රාජ්‍ය මූල්‍ය කළමනාකරණ සහ ණය සේවාකරණ ගෙවීම් සිදු කිරීම ද කොවිඩ්-19 වසංගතය හමුවේ සිදු වූ  විවිධ බාධක මැද අඛණ්ඩව ඉදිරියට ගෙන යන ලදි. ඒ අනුව, භාණ්ඩාගාර බිල්පත්, භාණ්ඩාගාර බැඳුම්කර සහ ශ්‍රී ලංකා සංවර්ධන බැඳුම්කර නිකුත් කිරීම අඛණ්ඩවම සිදු කළ අතර, එමගින් 2020 වසරේ මේ දක්වා රුපියල් කෝටි 100,000ක් ඉක්ම වූ අරමුදල් රැස්කර රජයට ලබා දීමට ශ්‍රී ලංකා මහ බැංකුවට හැකියාව ලැබුණි. 2020 වසරේ ජූනි මාසයේ මැද වන තෙක් වූ මාස 3ක කාලසීමාව තුළ දී රාජ්‍ය සුරැකුම්පත් වෙන්දේසි මගින් රජය වෙත රැස් කර දුන් මුදල් ප්‍රමාණය රුපියල් කෝටි 60,000ක් විය. තවද, රජයේ අරමුදල් අවශ්‍යතාවය නිසි ලෙස සපුරාලීම සඳහා පැවති ක්‍රමවේදය වූ එක් මාසයක් තුළ භාණ්ඩාගාර බැඳුම්කර වෙන්දේසි එකක් පැවැත්වීම තවදුරටත් පුළුල් කරමින් මැයි සහ ජූනි මාස තුළ දී භාණ්ඩාගාර බැඳුම්කරවෙන්දේසි දෙක බැගින් පැවැත්වීමට ශ්‍රී ලංකා මහ බැංකුව විසින් පියවර ගන්නා ලදි. ආර්ථික වශයෙන් පසුබෑමට ලක් වූ ව්‍යාපාරවලට සහ සාමාන්‍ය ජනතාවට ඉතා අඩු පොලී අනුපාතික යටතේ ණය ලබා දීමේ වැඩසටහන් කිහිපයක් ම මහ බැංකුව විසින් ආරම්භ කෙරිණි. එමගින් ව්‍යාපාර කටයුතු යථා තත්ත්වයට පත් කර ගැනීමටත්, හදිසි මුදල් අවශ්‍යතා පියවා ගැනීමටත් මහජනතාවට හැකියාව ලැබිණි. චෙක්පත්වලින් කරන ගෙවීම් ඇතුළු මුදල් ගනුදෙනු කාර්යක්ෂමව සිදු කිරීම සඳහා රටේ ගෙවීම් හා පියවීම් පද්ධතිය බාධාවකින් තොරව ක්‍රියාත්මක වූ බව ද නොරහසකි. කොවිඩ්-19 වසංගතයෙන් පීඩාවට පත්වූවන් සඳහා ණය වාරික අය නොකර සිටීමේ වැඩපිළිවෙල ක්‍රියාත්මක කිරීමට රුපියල් කෝටි 5,000ක ණය ප්‍රතිමුල්‍යකරණ යෝජනා ක්‍රමයක් හඳුන්වා දෙන ලදි. මේ සඳහා අවශ්‍ය වන මුදල් මහ බැංකුව විසින් සිය සංචිතවලින් මුදා හරින ලදි. වෙනත් සහන නොලැබූ පුද්ගලයන් සඳහා ද දින 60ක උපරිමයක් දක්වා ණය වාරික අය නොකර සිටීමේ වැඩ පිළිවෙළක් ක්‍රියාත්මක කිරීමට මහ බැංකුව කටයුතු කළේ ය. මේ පියවර මගින් සමාජ තහංචි සමයේ ආදායම් නොලැබී ගිය බැංකු ගනුදෙනුකරුවන්ට විශාල මුල්‍ය සහනයක් පිරිනැමිණි.මුල්‍ය අංශයේ සහන ලබා දීම් තව දුරටත් පුළුල් කරමින් බැංකු විසින් උකස් ණය සඳහා අය කෙරෙන උපරිම වාර්ෂික පොලී අනුපාතිකය 12%ක උපරිමයකට සීමා කිරීමට මහ බැංකුව කටයුතු කළේ ය. මුල්‍ය සමාගම් සහ කල්බදු සමාගම්වලට අදාළ ද්‍රවශීල වත්කම් අනුපාත පහත දැමීමෙන් සහශ්‍රී ලංකා තැන්පතු රක්ෂණ සහ ද්‍රවශීලතා ආධාරක අරමුදල මගින් මුදල් සමාගම්වලට රුපියල් කෝටි 2,000ක ද්‍රවශීලතා පහසුකමක් සැලසීමෙන් මුල්‍ය අංශයේ ආයතනවලට ඇති විය හැකි අපහසුතා කළමනාකරණය කර දීමට ද මහ බැංකුව සක්‍රීය ලෙස මැදිහත් වී ඇත.මේ ආකාරයෙන් ඒ ඒ ජන කොටස් මුහුණ දෙන විවිධාකාරයේ මුදල් අර්බුදයන් සඳහා සහන සැලසීමට                   ශ්‍රී ලංකා මහ බැංකුවට හැකියාව ලැබිණි.තව ද තැන්පතු රක්ෂණ අරමුදල මගින් අසමත් වූ මුල්‍ය සමාගම්වල තැන්පත්කරුවන් වෙත රක්ෂණ වන්දි ගෙවීම ද කඩිනම් කරන ලද අතර එමගින් ද මහජනතාව දුෂ්කරතාවන්ට පත්වීම වලක්වන ලදි. සේවක අර්ථ සාධක අරමුදල මනාව කළමනාකරණය කිරීම මගින් පෞද්ගලික අංශයේ සේවකයන්ගේ ඉතුරුම් සුරක්ෂිත කිරීම ද මහ බැංකුව මේ හදිසි තත්ත්වය හමුවේ නොවෙනස්ව ඉටු කළ වගකීමකි. මේ සියල්ල මගින් කොවිඩ්-19 වයිරසයේ අභියෝගය හමුවේ මූල්‍ය අංශය ආරක්ෂා කර ගැනීමට මහ බැංකුවට හැකි විය. කොවිඩ්-19 වසංගතය පැතිර යෑමත් සමඟ විදේශිකයන් ශ්‍රී ලංකාව තුළ සිදු කර තිබූ ආයෝජන විශේෂයෙන්ම රජයේ සුරැකුම්පත්වල කර තිබූ ආයෝජන රටින් පිටතට ගලායෑම වේගවත් විය. අපනයන ආදායම, සංචාරක ඉපැයීම්, විදේශ සේවා නියුක්තිකයන්ගේ ප්‍රේෂණ සහ විදේශ ආයෝජන වශයෙන් වූ විනිමය ලැබීම් ඉතා අවම මට්ටමක පැවතීමත් සමග විදේශයන්ට ආයෝජන ගලා යාම නිසා විනිමය අනුපාතය අවප්‍රමාණය විමේ නැඹුරුවක් ද පැවතුණි. එහි ප්‍රතිඵලයක් ලෙස ශ්‍රී ලංකා රුපියලෙහි අගය පිරිහීම වළකාලීමට විදේශ විනිමය වෙළඳපොළවල ඇති දැඩි පීඩනය ලිහිල් කිරීම අත්‍යවශ්‍ය විය.මේ සඳහා කඩිනම් ක්‍රියා මාර්ගයන් රැසක් ඉදිරිපත් කිරීම මහ බැංකුව විසින් සිදු කළ තවත් වැදගත් මැදිහත් වීමකි. ඒ අනුව වාහන ආනයනය සහ අත්‍යවශ්‍ය නොවන භාණ්ඩ ආනයනය සඳහා පහසුකම් සැලසීම තාවකාලිකව අත්හිටුවන ලෙස බැංකුවලට උපදෙස් ලබා දී ඇත. විදේශ මුදල් පිටරටවලට යැවීම සම්බන්ධ සීමාවන් පැනවීමට ද කටයුතු කර ඇත. මේ ක්‍රියාමාර්ග ඔස්සේ මහ බැංකුව විසින් සිදු කර ඇත්තේ දේශීය ආර්ථිකයට සහ මුල්‍ය පද්ධතියට පීඩනයක් යොමු වීම තුළින් පොදු මහජනතාවගේ එදිනෙදා ආර්ථික කටයුතුවලට අහිතකර බලපෑම් ඇතිවීමට තිබූ ඉඩකඩ අහුරා දැමීම සහ දේශීය කර්මාන්ත වැඩි දියුණු කර ගැනීම සඳහා අවස්ථාවන් ලබා දීමයි.වසංගත තත්ත්වය හේතුවෙන් ඇති වූ අවිනිශ්චිතතාවය හමුවේ විදේශ සංචිත මට්ටමට බලපෑමක් නොවන පරිදි, විදේශ විනිමය වෙළඳපොළට අවශ්‍ය අරමුදල් සැපයීම සඳහා විවිධ විදේශ විනිමය හුවමාරු ගිවිසුම් වෙන්දේසි ක්‍රමය ක්‍රියාත්මක කරන ලද අතර එම වෙන්දේසි හරහා දේශීය විදේශීය විනිමය වෙළඳපොළ වෙත එක්සත් ජනපද ඩොලර් කෝටි 28ක් සපයන ලදි. රටේ ජාතික ගෙවීම් සහ පියවීම් පද්ධතිය නොකඩවා ම නිසි ලෙස පවත්වා ගන්නා ලද්දේ ද ශ්‍රී ලංකා මහ බැංකුව විසිනි. එමගින් දේශීය සහ විදේශීය වශයෙන් ද සිදු වන ගනුදෙනු සඳහා අඛණ්ඩව පහසුකම් සැලසීමෙන් ආර්ථිකයේ සුමට ක්‍රියාකාරීත්වය තහවුරු කරනු ලැබිණි. බැංකු මගින් ක්ෂණිකව ආපසු ලබා ගත හැකි මුදල් සීමාවන් ඉහළ දමන ලද අතර අන්තර්ජාලය සහ විද්‍යුත් උපාංග මගින් බැංකු ගනුදෙනු සිදු කිරීමේ අවස්ථාවන් පුළුල් කරන ලදි. මුල්‍ය පද්ධතිය තුළ ගනුදෙනු සිදුකිරීම සඳහා පහසුකම් සැලසීම ඒ ආකාරයෙන් ඵලදායීව සැලසුම් කිරීම නිසා සමාජ තහංචි සමයේ වුව ද සිය ආර්ථික ක්‍රියාකාරකම් පවත්වා ගැනීමට මහජනතාවට හැකියාව ලැබිණි.බැංකු සහ අනෙකුත් මූල්‍ය ආයතනවල ශාඛා වෙත නොගොස් නිවසේ සිට ම තම කටයුතු සිදු කිරීමට අවශ්‍ය ඉලෙක්ට්‍රොනික බැංකු කටයුතු සඳහා ලියාපදිංචි වීමේ පහසුකම් ගනුදෙනුකරුවන්ට ලබා දුන් අතර එම සේවාවන් ලියාපදිංචි වීමේ ගාස්තුවලින් ද නිදහස් කරන ලදි. ඒ සමග ම දුරකථන හා වෙනත් සන්නිවේදන ක්‍රමවලින් ගනුදෙනුකරු හඳුනාගෙන පසු දිනක දී නැවත බැංකු ශාඛා වෙත ගොස් තම අනන්‍යතාව ඔප්පු කිරීමේ කොන්දේසියට යටත් ව ඉලෙක්ට්‍රොනික මුදල් පසුම්බි (Virtual Wallets) පහසුකමලබා දීමට ද පියවර ගැනුණි. ඉලෙක්ට්‍රොනික ගනුදෙනු සඳහා වැඩි නැඹුරුවක් ඇති කිරීමේ අරමුණින් ඒවා මගින් ගනුදෙනු කිරීමේ සීමාවන්තාවකාලිකව ලිහිල් කිරීම ද සිදු විය.අන්තර්ජාලය හරහා කරන ඇණවුම්වලට භාණ්ඩ සැපයීමේ දී එම වෙළඳුන්ට පනවා තිබූ යම් යම් සීමාවන් ද මේ කාලය තුළ දී ලිහිල් කරන ලද අතර ඊට අමතරව ‘ලංකා පේ’(LankaPay)මංගත ගෙවීම් වේදිකාව හරහා රාජ්‍ය හා පෞද්ගලික ආයතන වෙත කෙරෙන ගෙවීම්වල උපරිම සීමාව ද ඉහළ දමන ලදි. මහජනතාවට බැංකුවලින් මුදල් ලබා ගැනීමට ඇති හැකියාව අවහිර නොවීම සඳහා හදිසි අවශ්‍යතාවක් ලෙස සලකා බැංකු වෙත පනවා තිබූ විවිධ සීමාවන් ලිහිල් කරනු ලැබිණි. දේශීය වශයෙන් පමණක් නොවවිදේශීය වශයෙන් ද රජයේ ණය ගෙවීම් ඇතුළු අන්තර්ජාතික ගනුදෙනු සඳහා අවශ්‍ය විදේශ මුදල් අඛණ්ඩ ව සපයා ගැනීමටඅවශ්‍ය පසුබිම සකසා දෙනු ලැබුවේ ද මහ බැංකුව විසිනි. නිවසට පැමිණෙන වෙළෙන්දන්ගෙන් යමක් මිලදී ගන්නටවත් අතේ මුදලක් නොමැති ව සිටි අවස්ථාවන්හි දී පිටරට සේවය කරන තම ඥාතීන් එවූ මුදල් පවා නිවසට ම ගෙනැවිත් දීමේ සේවාවන් සැපයීම සඳහා මහ බැංකුවේ අනුමැතිය ලබා දෙන ලදි. එසේම ස්වයංක්‍රීය මුදල් ආපසු ගැනීමේ යන්ත්‍ර (ATM)වෙත ගොස් මුදල් ගැනීම ද, අවදානම් කාර්යයක් වූ සමයේ ජංගම ATM යන්ත්‍රමගින් මුදල් ලබාගැනීමේ පහසුකම් ගනුදෙනුකරුවන්ගේ නිවෙස්වලට ම ගොස්ලබාදීමට ද මහ බැංකුවේ අනුමැතිය ලබා දෙන ලදි. රටේ ජ්‍යෙෂ්ඨ පුරවැසියන් වෙත යම් යම් සහන සැලසීමට ද අමතක නොකළ මහ බැංකුව ATM යන්ත්‍ර මගින් මුදල් ලබා ගැනීමේ දී ඒ සඳහා ගෙවිය යුතු අමතර ගාස්තුවලින් ජ්‍යෙෂ්ඨ පුරවැසියන් නිදහස් කරන ලෙස බැංකු වෙත උපදෙස් දුන්නේ ය.ඇඳිරි නීතිය තුළ සිරගතව සිටි සෑම තරාතිරමක ම මහජනතාවට මුදල් ලබා ගැනීමේ අවහිරතා ඇති නොවන්නට මහ බැංකුව එසේ වග බලා ගත්තේ ය. මහජනතාවට සහන ලබා දෙන අතරේ එම සහන ක්‍රියාත්මක කරන බැංකුවලට ද සිය කාර්යයන් පහසු කරගැනීම සඳහා පහසුකම් සලසනු ලැබිණි. බලපත්‍රලාභී වාණිජ බැංකුවල මුදල් නෝට්ටු තැන්පතු සඳහා අය කෙරෙන සේවා ගාස්තුව අප්‍රේල් 1 වන දා සිට මාස තුනක කාලයක් දක්වා අය නොකිරීමට තීරණය කිරීම එක් නිදසුනකි. රුපියල් පන්ලක්ෂයට වඩා අඩු වටිනාකමින් යුත් චෙක්පත්වල වලංගු කාලය ද මැයි 31 වන දින දක්වා දීර්ඝ කළ අතර සේවක අර්ථසාධක අරමුදලේ ප්‍රතිලාභ ගෙවීම සඳහා මහ බැංකුවෙන් නිකුත් කරන ලද චෙක්පත්වල වලංගු කාලය ජුනි 30 දක්වා දීර්ඝ කරනු ලැබිණි. ඉහතින් දක්වන ලද්දේ මහ බැංකුව විසින් කොවිඩ්-19 වසංගත සමයේදී ක්‍රියාත්මක කරනු ලැබූ ප්‍රධාන ම ප්‍රතිපත්ති සහ ක්‍රියාමාර්ගවලින් කිහිපයක්පමණි. වසංගත සමයේදී සෞඛ්‍ය සැලසුම් සහ ජනතා සහන ව්‍යාපෘති ක්‍රියාත්මක කිරීමට ද, මහජනතාවට අපහසුවක් නොවන පරිදි අත්‍යවශ්‍ය භාණ්ඩ ලබාගෙන, අඩු පිරිවැයක් සහිතව එදිනෙදා අවශ්‍යතා ඉටු කරගැනීමට ද, රජයේ කටයුතු පහසු කර ගැනීමට ද අවශ්‍ය පසුබිම සකස් කරන ලද්දේ ශ්‍රී ලංකා මහ බැංකුව විසින් ක්‍රියාත්මක කරන ලද ඉහත කී සහ නොකී ප්‍රතිපත්ති සහ පියවරයන් මගින් බව මේ අනුව පැහැදිලි වනු ඇත.උද්ගත වූ හදිසි අවස්ථාවේ දී රටක් වශයෙන් මුහුණ දුන් අභියෝගය ජය ගැනීම සඳහා ශ්‍රී ලංකා මහ බැංකුව සිය උපරිම දායකත්වය රජය සහ මහජනතාව වෙත සපයන ලද අතර එහිදී මහ බැංකුව සතු සියලු ම උපාංග (Tools) පමණක් නොව නව ක්‍රමවේදයන් ද යොදා ගෙන ඇත. මේ කාර්යභාරය මහ බැංකුව විසින් ඉස්පාසුවකින් තොරව අඛණ්ඩව මේ වන විට ද සිදු කරමින් සිටියි. ලොව සෑම රටක ම පාහේ මහ බැංකු මේ දුෂ්කර අවස්ථාවේ කඩිනම් ප්‍රතිචාර දක්වා ඇත. එහෙත් එම ප්‍රතිචාර එක් එක් රටවල ආර්ථිකයන්හි ස්වභාවයන්ට ද, වර්ධන හා සංවර්ධන මට්ටම්වලට ද අනුකූල වූ ඒවා ය. එමෙන් ම ඒවා රාජ්‍ය මූල්‍ය අංශයෙහි ශක්තිමත් බව මත පදනම් වූ ප්‍රතිචාර බව ද කිව යුතු ය. විශේෂයෙන් ම රජයේ ආදායම් මට්ටම, වියදම් අවශ්‍යතා, ණය සම්පාදන හැකියාව යනාදිය මත ද එම පියවර රඳා පවතී. බොහොමයක් මහ බැංකු සිය කාර්ය භාරය උපරිම අන්දමින් ඉටු කරන්නට සම්ප්‍රදායෙන් ඔබ්බට ගොස් තිබේ. එහෙත් එසේ කිරීමේ දී එයට අදාළ නීති පද්ධතිය සමග අනුකූලව කටයුතු කිරීමත්, ආර්ථිකයේ දිගු කාලීන අවාසි හා කෙටිකාලීන වාසි අතර තුලනයක් පවත්වා ගැනීමත් අවශ්‍ය වේ. කොවිඩ්-19 වසංගතයේ ව්‍යාප්තියත් සමඟ ආර්ථික ක්‍රියාකාරකම් සඳහා සහාය වීමට ශ්‍රී ලංකා මහ බැංකුව විසින් ගනු ලැබූ ප්‍රධාන ප්‍රතිපත්ති හා මෙහෙයුම් ක්‍රියාමාර්ගඇතුළත් ලැයිස්තුවක් පහතින් දක්වා ඇත.   කොවිඩ්-19 වසංගතයේ ව්‍යාප්තියත් සමඟ ආර්ථික ක්‍රියාකාරකම් සඳහා සහාය වීමට ශ්‍රී ලංකා මහ බැංකුව විසින් ගනු ලැබූ ප්‍රධාන ප්‍රතිපත්ති හා මෙහෙයුම් ක්‍රියාමාර්ග 1. පොලී අනුපාතික අඩු කිරීම, වෙළෙඳ පොළ අරමුදල් ප්‍රමාණය ඉහළ නැංවීම සහ රජය වෙත අරමුදල් සැපයීම   2. විදේශ විනිමය ප්‍රවාහ කළමනාකරණය, විනිමය අනුපාතිකයේ ස්ථාවරත්වය පවත්වා ගැනීම සහ ජාත්‍යන්තර සංචිත ආරක්ෂා කරගැනීම සදහා ගෙන ඇති පියවර මෙම පියවර දෙකම මාස තුනක කාලයක් සඳහා හඳුන්වා දෙන ලදි. 3. මූල්‍ය අංශයේ ස්ථායීතාව පවත්වාගෙන යාමට ගත් ක්‍රියාමාර්ග 4. ව්‍යවහාර මුදල් මෙහෙයුම් කටයුතු හා ගෙවීම් සහ පියවීම් පද්ධති බාධාවකින් තොරව පවත්වාගෙන යෑම සඳහා ගන්නා ලද ක්‍රියාමාර්ග 5. රාජ්‍ය ණ්‍ය කළමනාකරණය සම්බන්ධව ගත් ක්‍රියාමාර්ග සහ ණය සේවාකරණ ගෙවීම් අඛණ්ඩව සිදු කිරීම    ", "URL": "https://www.ada.lk/0/0/0-364592", "Category": "Business", "Parent URL": null}