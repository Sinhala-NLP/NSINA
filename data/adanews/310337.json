{"Source": "Ada News", "Timestamp": "16 02 2018", "Headline": "ෆ්ලොරිඩා වෙඩික්කරු ගැන FBI කලින් අනතුරු අඟවලා", "News Content": "\r\n\tඇමෙරිකාවේ ෆ්ලොරිඩා හි උසස් පාසලක වෙඩි තැබීම සිදුකළ 19 හැවිරිදි තරුණයා මීට පෙර FBI ආයතනය අනතුරු ඇඟවීමක් කර තිබූ අයෙකු බව අනාවරණය වී තිබේ.\r\n \r\n\tනිකොලාස් ක්‍රස් නැමති මෙම තරුණයා විසින් පුද්ගලයන් 17 දෙනෙකුට වෙඩි තබමින් මනුෂ්‍ය ඝාතන චෝදනා සහ තවත් පිරිසකට තුවාල සිදුකිරීමේ චෝදනා යටතේ අධිකරණයට ඉදිරිපත් කර තිබුණි.\r\n \r\n\tමෙය 2012 වසරේ කනෙක්ටිකට් පාසලේ සිදුවූ වෙඩි තැබීමේ සිදුවීමෙන් පසුව ඇමෙරිකානු ඉතිහාසයේ වාර්තාවූ දරුණුතම පාසල් වෙඩි තැබීමේ සිදුවීම ලෙස සඳහන් වෙයි.\r\n \r\n\tපසුගිය වසරේදී මෙම සැකකරු යූටියුබ් ජාලයේ වීඩියෝවකට තම අදහස් එක් කරමින් තමන් වෘත්තීය පාසල් වෙඩි තබන්නෙකු ලෙස හඳුන්වා ඇත.\r\n \r\n\tමෙම යූටියුබ් වීඩියෝව සඳහා ඔහු අදහස් පළ කිරීමත් සමග FBI ආයතනය මෙම තැනැත්තා පිළිබඳ අවධානය යොමු කර ඇත.\r\n \r\n\tකෙසේ වෙතත්, එම අදහස් පළ කළ තැනැත්තා නිවැරදි අයුරින් අනාවරණය කර ගැනීමට FBI ආයතනය එවකට අපොහොසත් වී ඇත.\r\n \r\n\tඅවසානයේදී මෙම පරීක්ෂණවල ප්‍රතිඵලයක් ලෙස සැකකාර තරුණයාට බෑගයක් සහිතව කිසිම විටෙකත් පාසලට ඇතුළු වීමට අවස්ථාව නොදෙන ලෙස පාසලේ ගුරුවරුන්ටද FBI ආයතනය විසින් අනතුරු ඇඟවීමක් සිදුකර තිබුණු බවද කියැවෙයි. \r\n \n    \n  ", "URL": "https://www.ada.lk/0/0/0-310337", "Category": "International", "Parent URL": null}