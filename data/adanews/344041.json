{"Source": "Ada News", "Timestamp": "4 01 2019", "Headline": "ශ්‍රීලනිප මහලේකම් ධුරයට දයාසිරි ජයසේකර", "News Content": " ශ්‍රී ලංකා නිදහස් පක්‍ෂ‘යේ මහලේකම්වරයා ලෙස දයාසිරි ජයසේකර මහතා පත් කිරීමට ඊයේ (03දා) රැස්වූ පක්‍ෂයේ මධ්‍යම කාරක සභාව තීරණය කර තිබේ. මේ අනුව මහලේකම් ධුරයෙන් තමන් ඉල්ලා අස්වූ බව මහාචාර්ය රෝහණ ලක්‍ෂ්මන් පියදාස මහතා සඳහන් කළේය. මින් ඉදිරියට ශ්‍රී ලංකා නිදහස් පක්‍ෂ‘යේ මහලේකම්වරයා ලෙස දයාසිරි ජයසේකර මහතා කටයුතු කරන බවද ඔහු පවසා සිටියේය. මීට අමතරව පක්‍ෂ ප්‍රතිසංවිධාන කටයුතු කඩිනම් කිරීමට තීරණයක් ගත් බවද හෙතෙම සඳහන් කළේය.  විසිර සිටින පක්‍ෂ සාමාජිකයන් සියලුම දෙනා එකට එකතු කර පක්‍ෂය ශක්තිමත් කරන බව නව මහලේකම් දයාසිරි ජයසේකර මහතා සඳහන් කළේය. මීට අමතරව ගම් මට්ටමින් පක්‍ෂය ශක්තිමත් කිරීමේ වැඩපිළිවෙළ කඩිනම් කර ජාති, ආගම් භේදයකින් තොරව සියලු දෙනාට එක හා සමානව සලකන පක්‍ෂය බවට ශ්‍රී ලංකා නිදහස් පක්‍ෂය පත් කරන බවද ඔහු පවසා සිටියේය. විශ්වවිද්‍යාල අධ්‍යාපනය ලබන සමයේදී ක්‍රියාකාරී දේශපාලනයට පැමිණි දයාසිරි ජයසේකර මහතා, ශ්‍රී ලංකා නිදහස් පක්‍ෂ‘යේ තරුණ පෙරමුණ නියෝජනය කළ නියෝජිතයෙක්ද වේ. \n1997 වසරේදී පඬුවස්නුවර ප්‍රා‘දේශීය සභාවට තරග කර වැඩිම මනාප ලබාගනිමින් ප්‍රාදේශීය සභාවට තේරී පත් වූ අතර, ඉන්පසුව පැවැති මහමැතිවරණය ජයගෙන පාර්ලිමේන්තුවට පිවිසෙන ජයසේකර මහතා, පසුකාලීනව වයඹ පළාත් සභාවට තරග කර එහි ප්‍රධාන අමාත්‍ය ධුරයද හොබවීය.  ඉන්පසු යළිත් වතාවක් පාර්ලිමේන්තු මැතිවරණයට තරග කළ ඔහු මේ වනවිට පාර්ලිමේන්තු මන්ත්‍රීවරයෙක් ලෙස කටයුතු කරයි.  ", "URL": "https://www.ada.lk/0/0/0-344041", "Category": "Latest News", "Parent URL": null}