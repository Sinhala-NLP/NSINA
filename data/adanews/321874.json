{"Source": "Ada News", "Timestamp": "9 04 2018", "Headline": " නියෝජ්‍ය විදුහල්පතිවරයාගේ කාමරය බිඳ දුරකථන සොරකම් කළ සිසුන් 5ක් අත්අඩංගුවට ", "News Content": "\r\n\tබදුල්ල මධ්‍ය මහා විද්‍යාලයේ  නියෝජ්‍ය විදුහල්පතිවරයාගේ කාමරය බිඳ ජංගම දුරථන 10ක් සොරකම් කළ බවට සැකකරන සිසුන් 5දෙනෙකු අත්අඩංගුවට ගත් බව බදුල්ල පොලීසිය පවසයි. 18 සහ 17 යන වයස් කාණ්ඩවල අයත් එම විද්‍යාලයේම සිසුන් හතර දෙනෙකු හා ඌව මහා විද්‍යාලයේ ශිෂ්‍යයෙක් මෙසේ අත්අඩංගුවට පත්ව සිටිති.\r\n \r\n\tඑහි සිටි සැකකාර සිසුවාගෙන් ප්‍රශ්න කිරීමේදී මේ කල්ලියේ අනෙක් සැකකරුවන් 4දෙනා පිළිබඳව තොරතුරු අනාවරණය කළ බවද පොලීසිය පවසයි. සැකකරුවන් සන්තකයේ තිබූ  සොකරම් කරන ලද ජංගම දුරකථන සොයා ගත් බවද පොලීසිය පවසයි.\r\n \r\n\tමෙම විදුහලට ජංගම දුරකථන රැගෙන ඒම තහනම් කර ඇති අතර  සිසුන් පරික්ෂා කිරීමේදී ඔවුන් සන්තකයේ තිබී හමුවන  ජංගම දුරකථන ලබා ගෙන දෙමවුපියන් ගෙන්වා ඔවුන්ට බාරදීමට නියෝජ්‍ය විදුහල්පති කාමරයේ  තබා තිබියදී  මෙම සොරකම සිදුවී  ඇතැයි  නියෝජ්‍ය විදුහල්පතිවරයා බදුල්ල පොලීසියට කරන ලද ප්‍රකාශයේ සඳහන්ය.\r\n \r\n\t\tබදුල්ල මූලස්ථාන  ප්‍රධාන පොලිස් පරීක්ෂක විපුල තෙන්නකෝන් මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්ෂක එරික් රෝහිත, උපපොලිස් පරීක්ෂකවරුන් වන මංගල ජයතිලක, එස්. වතුකාර ඇතුළු නිලධාරීහු පිරිසක් සිද්ධිය පිළිබඳ වැඩි දුර පරීක්ෂණ පවත්වති.\r\n\t \n\n  ", "URL": "https://www.ada.lk/0/0/0-321874", "Category": "Latest News", "Parent URL": null}