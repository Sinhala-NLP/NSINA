{"Source": "Ada News", "Timestamp": "26 06 2019", "Headline": "සරවනමුත්තු අස්ගිරි නාහිමිට එරෙහිව පැමිණිලි කරලා - විමල්", "News Content": "මහනාහිමිවරුන්ට එරෙහිව පොලිස් පැමිණිලි කරවා උන්වහන්සේලාගේ අනුශාසනාවන්ට වැට බඳින අතරතුර වහාබ්වාදී අන්තවාදයට එරෙහිව ජනතාව දැනුම්වත් කරන මාධ්‍යවේදීන්ගේ පෑනට විලංගු දමන පාලනයට එරෙහිව ප‍්‍රහාරාත්මකව විරෝධය දැක්වීමට පෙරට එන්නැයි  ජානිපෙ නායක විමල් වීරවංශ මහතා ජනතාවගෙන් ඉල්ලා සිටියි. අද (26දා) ජනිපෙ ප‍්‍රධාන කාර්යාලයේදී පැවැති මාධ්‍ය හමුවකට එක්වෙමින් ඔහු මේ බව පැවැසීය. “පාක්‍යසෝති සරවනමුත්තු නැමැති රාජ්‍ය නොවන සංවිධාන ඒජන්තයා අස්ගිරි මහ නාහිමියන්ට එරෙහිව පොලීසියට පැමිණිල්ලක් ඉදිරිපත් කර තිබෙනවා. ‘ජාතිවාදී ගිනි ඇවිලවීමට තැත් කළා’ යන පදනම යටතේ. මේ පැමිණිල්ලට සමගාමීව එක්සත් ජාතීන්ගේ මානව හිමිකම් කොමසාරිස් මිචෙල් බැචලට් ද අස්ගිරි මහනාහිමියන්ගේ ප‍්‍රකාශය ගැන දැන් වද වෙන්න පටන් අරන්. පාස්කු ඉරිදා ප‍්‍රහාරයේ වින්දිතයන් පිළිබඳ වචනයක් කතා නොකළ, කඳුළක් නොහෙළපු පිරිසක් තමයි අද අස්ගිරි මහනාහිමියන්ගේ ප‍්‍රකාශය ගැන කලබල වී ඇත්තේ. මේ අය තුළ ඇත්තේ බෞද්ධ භික්‍ෂුවකට ප‍්‍රහාරයක් එල්ල කිරීමට යම් තුරුම්පුවක් ලැබුණොත් එය යොදාගෙන උපරිම ප‍්‍රහාරයක් එල්ල කිරීමයි. එයයි මේ අයගේ ක‍්‍රියා පිළිවෙත. එක්සත් ජාතික පක්‍ෂයේ රටට එරෙහි ක‍්‍රියා පිළිවෙත නිර්භයව පෙන්වා දුන් අස්ගිරි මහනාහිමියන්ට මේ විදියට පොලිස් පැමිණිලි ඉදිරිපත් කෙරෙන කොට මංගල සමරවීරලා කාදිනල්තුමන්ට එරෙහිව වතිකානුවට පැමිණිලි ඉදිරිපත් කරනවා. මේ සියල්ලටම එකම කල්ලියක් විසින් මේ රටට එරෙහිව සිදු කරන ක‍්‍රියාවන් ලෙසයි වටහා ගත යුත්තේ.”     ", "URL": "https://www.ada.lk/0/0/0-349910", "Category": "Latest News", "Parent URL": null}