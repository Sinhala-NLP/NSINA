{"Source": "Ada News", "Timestamp": "7 11 2022", "Headline": "21 සම්මත වුවත් මුදල්, තාක්ෂණ, ආරක්ෂක, කාන්තා හා ළමා අමාත්‍යාංශ තවමත් ජනපති යටතේ", "News Content": "ආරක්ෂක අමාත්‍යාංශය, මුදල්, ආර්ථික ස්ථායීකරණ හා ජාතික ප්‍රතිපත්ති අමාත්‍යාංශය, තාක්ෂණ අමාත්‍යාංශය, කාන්තා හා ළමා කටයුතු හා සමාජ සවිබල ගැන්වීමේ අමාත්‍යාංශය සහ ආයෝජන ප්‍රවර්ධන අමාත්‍යාංශයවල වැඩ කටයුතු ඉදිරියටත් ජනාධිපති රනිල් වික්‍රමසිංහ මහතාගේ යටතේ සිදු කෙරේ. 2022 ජූලි 21 වන ශ්‍රී ලංකා ප්‍රජාතාන්ත්‍රික ජනරජයේ 08 වන විධායක ජනාධිපති වශයෙන් දිවුරුම් දුන් ජනාධිපති රනිල් වික්‍රමසිංහ මහතා ආණ්ඩුක්‍රම ව්‍යවස්ථානුකූලව මෙම අමාත්‍යාංශවල වගකීම් හොඹවන ලදී. 21 වන සංශෝධිත ආණ්ඩුක්‍රම ව්‍යවස්ථාවේ 44(3) අනු ව්‍යවස්ථාව අනුව ජනාධිපතිවරයා ආරක්ෂක අමාත්‍යධුරය හැර වෙනත් අමාත්‍යධුරයක් දැරීම සඳහා අග්‍රාමාත්‍යවරයාගේ අදහස් විමසිය යුතුවේ. මේ පිළිබඳ ජනාධිපති රනිල් වික්‍රමසිංහ මහතා විසින් පසුගිය නොවැම්බර් 01 වැනිදා අග්‍රාමාත්‍යවරයාගෙන් ලිඛිත විමසීමක් කර ඇති අතර, ඒ අනුව නොවැම්බර් 04 වැනිදා අග්‍රාමාත්‍යවරයා විසින් ආණ්ඩුක්‍රම ව්‍යවස්ථාවේ 44(3) අනු ව්‍යවස්ථාවට අනුව අදහස් දක්වමින් සිය එකඟතාව පළ කර තිබේ. ආණ්ඩුක්‍රම ව්‍යවස්ථාවේ 44(3) අනු ව්‍යවස්ථාව යටතේ අග්‍රාමාත්‍යවරයාගේ අදහස් විමසීමෙන් හා එකඟතාවයෙන් අනතුරුව අනෙකුත් අමාත්‍යාංශ හතරද ජනාධිපති භාරයේ පවත්වාගෙන යාම නිශ්චය කරමින් ජනාධිපති ලේකම්වරයා විසින් විශේෂ ගැසට් නිවේදනයක් පළ කර තිබේ.  ", "URL": "https://www.ada.lk/0/0/0-398494", "Category": "Latest News", "Parent URL": null}