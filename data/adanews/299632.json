{"Source": "Ada News", "Timestamp": "28 12 2017", "Headline": " ගල්ගේදේවල රක්ෂිතයේ මහා පරිමාණ කුඹුක් දැව ජාවාරමක් සිදුකල පුද්ගලයන් දෙදෙනෙකු  අත්අඩංගුවට", "News Content": "\r\n\tලග්ගල, මඩුමාන ගල්ගේදේවල රක්ෂිතයේ මහා පරිමාණ කුඹුක් දැව ජාවාරමක් සිදුකර ගෙනගිය පුද්ගලයන් දෙදෙනෙකු ඊයේ (28දා) අත්අඩංගුවට ගෙන නාඋල මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් පනස්දහසක ශරීර ඇප දෙකක් මත මුදාහැර තිබේ.\r\n \r\n\tලග්ගල ප්‍රාදේශීය සභාව සඳහා මෙවර පළාත් පාලන මැතිවරණයට ඉදිරිපත්ව සිටින අපේක්‍ෂකයෙකුගේ ඥාතීන් සහ ආධාරකරුවන් පිරිසක් මහා පරිමාණ කුඹුක් දැව ජාවාරමක් සිදුකරමින් යන බවට ලග්ගල පොලීසියට ලද තොරතුරක් අනුව සැකකරුවන් අත්අඩංගුවට ගෙන ඇත.\r\n \r\n\tමෙම වැටලීමේදී සැකකරුවන් විසින් කපා දමන ලද කුඹුක් ගස් හතරක්ද සොයාගෙන ඇත.\r\n \r\n\tගල්ගේදේවල ඇළ මාර්ගයේ තිබූ වසර 400ක් පමණ පැරණි කුඹුක් ගස් හතරක් මේ අකාරයෙන් කපා කොටස් කර ඇතැයි ලග්ගල අඩවි වන නිලධාරීහු පැවසූහ.\r\n \r\n\tසිද්ධිය සම්බන්ධයෙන් ලග්ගල පොලීසිය හා ලග්ගල අඩවි වන නිලධාරීහු වැඩිදුර පරීක්ෂණ පවත්වති.\r\n \n     \n \r\n\t \r\n  ", "URL": "https://www.ada.lk/0/0/0-299632", "Category": "Latest News", "Parent URL": null}