{"Source": "Ada News", "Timestamp": "14 10 2020", "Headline": "ශ්‍රී ලංකාවේ ඛනිජ ආශ්‍රිත කර්මාන්ත ප්‍රවර්ධනයට ඉරානයේ සහයෝගය", "News Content": "ශ්‍රී ලංකාවේ ඛනිජ ආශ්‍රිත කර්මාන්ත ප්‍රවර්ධනය පිණිස තාක්ෂණ දැනුම සහ සහයෝගය ලබා දීමට තම රජය සූදානම් බව මෙරට ඉරාන තානාපති හෂීම් අෂ්ජසාඬේ මහතා පවසයි. අද (14) 73/1, ගාලු පාර, කොළඹ 03 යන ස්ථානයේ පිහිටි කර්මාන්ත අමාත්‍යාංශයේ දී කර්මාන්ත අමාත්‍ය විමල් වීරවංශ හමු වූ අවස්ථාවේ දී ඒ මහතා එසේ  පැවසීය.  ශ්‍රී ලංකාවේ කර්මාන්ත ක්ෂේත්‍රයේ ප්‍රවර්ධනය පිණිස තාක්ෂණික සහයෝගය ලබා දීමට හැකි බවත් ඒ සඳහා ඉරාන රජය සහ ආයෝජකයන් සූදානමින් සිටින බවත් තානාපතිවරයා මෙම හමුවේ දී පැවසූ අතර අමාත්‍ය විමල් වීරවංශ මහතා එහි දී සඳහන් කළේ ඉරානය ලොව ප්‍රමුඛ පෙළේ ඛනිජ තෙල් සැපයුම්කරුවකු ලෙස කැනීම් හා ඛනිජ ද්‍රව්‍ය ආශ්‍රිත කර්මාන්තයන්හි සුවිශාල දැනුම් සම්භාරයක් අත්පත් කරගෙන ඇති බැවින් මෙරට ඛනිජ ආශ්‍රිත කර්මාන්ත වැඩි දියුණු කිරීමට මැදිහත් වන ලෙස ය. එහි දී ඉරාන තානාපතිවරයා ඉහත අදහස් පළ කළේය.  ඇමරිකා එක්සත් ජනපද සම්බාධක හමුවේ ඉරාන ජනතාව පත්ව ඇති අපහසුතා පිළිබඳව සිය කනගාටුව පළ කර සිටි විමල් වීරවංශ අමාත්‍යවරයා, එසේ තිබිය දී පවා ඉරානය සෑම දුෂ්කර අවස්ථාවකදීම ශ්‍රී ලංකාව වෙනුවෙන් පෙනී සිටීම පිළිබඳව සිය කෘතඥතාව පළ කර සිටියේය.  ශ්‍රී ලංකාව තුළ රාජ්‍ය අංශය හෝ පෞද්ගලික අංශය සමඟ ඒකාබද්ධව කර්මාන්ත ඇරඹීමේ ඉඩකඩ ඉරාන ආයෝජකයන්ට සලසා දිය හැකි බවත් ඒ සඳහා ඇරයුම් කර සිටින බවත් කර්මාන්ත අමාත්‍යවරයා විමල් වීවරංශ මෙහි දී වැඩිදුරටත් සඳහන් කළේය.   ශ්‍රී ලංකාවට ආයෝජන රැගෙන විත් කර්මාන්ත ආරම්භ කිරීම, ඉන්දියාව, පාකිස්ථානය හා බංගලාදේශය වැනි රටවල් සමඟ පවතින නිදහස් වෙළඳ ගිවිසුම් යටතේ සිදු කළ හැකි නම් එම ඉරාන - ශ්‍රී ලංකා ඒකාබද්ධ කර්මාන්තවල නිෂ්පාදන ‘මේඞ් ඉන් ශ්‍රී ලංකා’ සන්නාමය යටතේ ඉහත රටවලට අලෙවි කිරීමේ හැකියාව පවතින බවත් එසේ සිදුකොට ශ්‍රී ලංකාවේ කර්මාන්ත ක්ෂේත්‍රයට රුකුලක් වීමට තම රට සූදානම්  බවත් මෙහි දී ඉරාන තානාපතිවරයා වැඩිදුරටත් පැවසීය.       ", "URL": "https://www.ada.lk/0/0/0-370135", "Category": "Latest News", "Parent URL": null}