{"Source": "Ada News", "Timestamp": "14 12 2017", "Headline": "පැරීසියේ පාසල් බස් රථයක් දුම්රියේ ගැටී සිව්දෙනෙකු නසී", "News Content": "\r\n\tදකුණුදිග ප්‍රංශයේ, පර්පිග්නැන් ආසන්නයේදී දුම්රියක් හා පාසල් බස් රථයක් එකිනෙක ගැටීමෙන් සිදුවූ අනතුරකින් පාසල් දරුවන් සිව්දෙනෙකු ජීවිතක්ෂයට පත්ව තිබේ.\r\n \r\n\tමෙම අනතුරින් පාසල් බස් රථයේ ගමන් කළ තවත් නව දෙනෙකු තුවාල ලබා ඇති අතර, ඉන් හත් දෙනෙකුගේ තත්ත්වය බරපතළ බවද විදෙස් වාර්තා පවසයි.\r\n \r\n\tමෙම බස් රථයේ ගමන් කර ඇති පාසල් දරුවන් වයස අවුරුදු 11 සහ 15 අතර වයසේ පසුවූවන් බව කියැවෙයි.\r\n \r\n\tපැරීසියට දකුණු දිගින් කිලෝමීටර් 850ක් පමණ ඔබ්බෙහි පිහිටි පර්පිග්නැන් නගරය ආසන්නයේ සිදුවූ මෙම අනතුර අතිශය මාරාන්තික අනතුරක් බව ප්‍රවාහන අමාත්‍ය එල්සබෙත් බ්‍රෝන් පවසයි.\r\n \r\n\tදුම්රියේ ගමන් කළ සිද්ධිය ඇසින් දුටුවෙකුද පවසා තිබුණේ එය බිහිසුණු අනතුරක් බවයි. එමෙන්ම, අනතුර දුම්රිය පිලිපැනීමක් හේතුවෙන් සිදුවන්නට ඇති බවද විශ්වාස කෙරෙයි.\r\n  ", "URL": "https://www.ada.lk/0/0/0-296629", "Category": "International", "Parent URL": null}