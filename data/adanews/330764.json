{"Source": "Ada News", "Timestamp": "22 05 2018", "Headline": "7 වරක් එවරස්ට් තරණය කළ නොබුකාසු 8 වැනිවර සමුගනී", "News Content": "\r\n\tඑවරස්ට් කඳු මුදුන 07 වතාවක් තරණය කර ඇති ජපාන ජාතික කඳු නගින්නෙකු වූ නොබුකාසු ක්යුරික් එවරස්ට් තරණයේ 08 වැනි උත්සාහයේදී ජීවිතක්ෂයට පත්ව තිබේ.\r\n \r\n\t35 වැනි වියෙහි පසුවූ නොබුකාසු මීට පෙර එවරස්ට් තරණය සඳහා සිදුකළ උත්සාහයන්වලදී ඔහුගේ අත්වල ඇඟිලි එකක් හැර සියල්ල ඔහුට අහිමි විය.\r\n \r\n\tනේපාල රජය පවසා සිටියේ ඊයේ (21දා) උදෑසන සිය කූඩාරම තුළ ඔහු මියගොස් සිටියදී ෂෙර්පාවරුන් විසින් ඔහුගේ දේහය සොයාගන්නා ලද බවයි.\r\n \r\n\tදින කිහිපයක් තුළ එවරස්ට් තරණයේදී ජීවිතක්ෂයට පත් දෙවැනි කඳු නගින්නා නොබුකාසු වන අතර, පසුගිය ඉරිදා දිනයේදී මෙසිඩෝනියානුවෙකුද එවරස්ට් තරණයේදී ජීවිතක්ෂයට පත්ව තිබුණි.\r\n \r\n\tජපාන ජාතිකයාගේ මෙවර කඳු තරණය වෙනුවෙන් අනුග්‍රහය දක්වා තිබූ සමාගම පවසා තිබුණේ ඔහුගේ දේහය නේපාලයේ අගනගරය වෙත රැගෙන ඒම සඳහා පහසුකම් සැලසූ බවයි.\r\n \r\n\tකෙසේ වෙතත්, අයහපත් සන්නිවේදන තත්ත්වය නිසා ඔහුගේ මරණය සිදුවූ ආකාරයක් සම්බන්ධයෙන් වැඩිදුර තොරතුරක් මෙතෙක් වාර්තා නොවන බව නේපාලයේ සංචාරක බලධාරියෙකු සඳහන් කර තිබුණි.\r\n \n  \n \r\n\t \r\n  ", "URL": "https://www.ada.lk/0/0/0-330764", "Category": "International", "Parent URL": null}