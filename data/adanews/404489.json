{"Source": "Ada News", "Timestamp": "3 07 2023", "Headline": "බොරු තර්ක ඉදිරිපත් කර අසාර්ථක වෙන්න එපා", "News Content": "බොරු තර්ක ඉදිරිපත් කරමින් තවදුරටත් අසාර්ථක වනවා වෙනුවට දැන්වත් රටේ ජනතාවගේ ප්‍රශ්න විසඳීමට ආණ්ඩුව සමඟ එක්වන ලෙස තමා විපක්ෂනායකවරයා ප්‍රමුඛ සමස්ත විපක්ෂයට ආරාධනා කරන බව ජනාධිපති රනිල් වික්‍රමසිංහ මහතා සඳහන් කළේය. දේශීය ණය ප්‍රශස්තකරණය සම්බන්ධයෙන් විපක්ෂය නැගූ සියලු චෝදනා මේ වන විට අසත්‍ය වී ඇති බව පෙන්වා දුන් ජනාධිපතිවරයා දැන්වත් ජනතාව වෙනුවෙන් වගකීම් ඉටුකර රට ගොඩනැඟීමේ වැඩපිළිවෙළට තමන් ද දායක වූ බව පවසමින් ඉදිරි ජනාධිපතිවරණයට ඉදිරිපත් වීමේ අවස්ථාව උදාකර ගන්නා ලෙස ද විපක්ෂයට පැවසීය. අවශ්‍ය නම් කථානායකවරයා සමඟ සාකච්ඡා කර ඔවුන්ට පාර්ලිමේන්තුව තුළ තවත් වගකීම් පවරාදීමට හැකි බව ද ජනාධිපතිවරයා පෙන්වා දුන්නේය. ජනාධිපති රනිල් වික්‍රමසිංහ මහතා මේ බව සඳහන් කළේ කෘෂිකර්ම අමාත්‍ය මහින්ද අමරවීර මහතාගේ දේශපාලන දිවියට වසර 32ක් සපිරීම නිමිත්තෙන් ඒ මහතා වෙත හම්බන්තොට දිස්ත්‍රික්කයේ ජනතාවගේ උපහාරය පුද කරමින් අද (03) පෙරවරුවේ හම්බන්තොට මාගම් රුහුණු ජාත්‍යන්තර සම්මන්ත්‍රණ ශාලාවේ පැවති “අමරවිරු අභිමන් 32” උපහාර උත්සවය අමතමිනි. “අමරවිරු අභිමන් 32” සමරු කලාපය ද මෙහිදි ජනාධිපතිවරයා වෙත පිළිගැන්විණි. දිස්ත්‍රික්කයේ කෘෂිකර්මාන්තය නංවාලීම උදෙසා සහාය ලබාදුන් අයට සහ ගොවි ජනතාවට උපහාර තිළිණ පිළිගැන්වීම, ශිෂ්‍යත්ව විභාගයෙන්, අ.පො.ස සාමාන්‍ය පෙළ විභාගයෙන් සහ උසස් පෙළ විභාගයෙන් විශිෂ්ට ලෙස සමත් වූ සහ විශිෂ්ට ක්‍රීඩා කුසලතා දැක්වූ හම්බන්තොට දිස්ත්‍රික්කයේ සිසු සිසුවියන් වෙනුවෙන් තිළිණ ප්‍රදානය කිරීම ද ජනාධිපතිවරයා අතින් සංකේතාත්මකව සිදු විය. ජනාධිපති රනිල් වික්‍රමසිංහ මහතා වෙත හම්බන්තොට දිස්ත්‍රික්කයේ ජනතාවගේ උපහාරය පිළිගන්වමින් අමාත්‍ය මහින්ද අමරවීර මහතා විසින් ජනාධිපතිවරයා වෙත සිහිවටන තිළිණයක් පිළිගැන්වූ අතර අමාත්‍ය මහින්ද අමරවීර මහතා හම්බන්තොට දිස්ත්‍රික්කයේ ජනතාව වෙනුවෙන් ඉටු කරන මෙහෙවර අගයමින් ජනාධිපතිවරයා අතින් ඒ මහතා වෙත ද උපහාර තිළිණක් පිළිගැන්විණි. මෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේ ද පැවසීය \"ගෝඨාභය රාජපක්ෂ මහතා 2022 වසරේදී පාර්ලිමේන්තුවේ සියලු පක්ෂ නායකයන්ට ජනාධිපති මන්දිරයට ආරාධනා කළා. අවාසනාවකට සමගි ජන බලවේගය සහ ජනතා විමුක්ති පෙරමුණ එය වර්ජනය කළා. මමත්, ආර්. සම්බන්ධනන් මහතා සහ මෛත්‍රීපාල සිරිසේන මහතා ඒ සඳහා සහභාගී වූ අතර මෙම ප්‍රශ්නය විසදන්නේ කෙසේද කියා අප සාකච්ඡා කළා. කෙසේ වෙතත් මැයි 09දා සිදුවීමෙන් පසු අප මේ සියලුදෙනා එක් කර ගැනීමට උත්සාහ කළා. අග්‍රාමාත්‍ය ධූරය භාර නොගත්තත් මේ වැඩකටයුතු සඳහා සමගි ජන බලවේගය සම්බන්ධවෙයි කියා අප බලාපොරොත්තු වුවත් ඔවුන් ඊට එක් වුණේ නැහැ. එතැන් සිට තමයි මේ ආණ්ඩුව හදාගෙන අප වැඩකටයුතු ආරම්භ කළේ. 2023 සිංහල අවුරුද්දට පෙර හොඳ අස්වැන්නක් ලබාගැනීමේ වැඩපිළිවෙළ අප ආරම්භ කළා. ආහාර සුරක්ෂිතතාවය සඳහා කමිටු පත් කළා. ආණ්ඩු පක්ෂයේ සහ විපක්ෂයේ සියලුදෙනාට ඊට සහභාගී වන ලෙස ආරාධනා කළා. නමුත් විපක්ෂය ඊට සහභාගී වුනේ නැහැ. අවසානයේ අස්වැන්නේ අතිරික්තයක් ලැබුණු විට අදාළ කමිටුවල සභාපතිවරුන් ජනතාවට සහල් බෙදාදීමට පටන් ගත්තා. එවිට තමයි තමන්ට මීට සහභාගීවීමට අවස්ථාව නොලැබීම පිළිබඳ විපක්ෂයේ මන්ත්‍රීවරු කණගාටු වුණේ. අපි කඩිනමින් ගොවි ජනතාවට අවශ්‍ය පොහොර සම්පාදනය කරගත්තා. එදා අපි කිව්වේ ගෙනෙන පොහොර, නැවෙන් කුඹුරට කියලා. පොහොර ටික ලැබුණු ගමන් ඒවා ගොවි ජනතාවට බෙදා දුන්නා. මේ තුළින් ආහාර සුරක්ෂිතතාව ඇති කර දිළිදු ජනතාවට සහන ලබාදීමට අපට හැකිවුණා. අප දැන් කෘෂිකර්මාන්තය දියුණු කළ යුතු අතර විශේෂයෙන්ම අපනයන ඉලක්ක කරගත් කෘෂිකර්මාන්තයක් රට තුළ ගොඩනැගිය යුතුයි. අප මෙතෙක් කටයුතු කළේ අපට අවශ්‍ය ආහාර බෝග වගා කිරීමටයි. අප දැන් ලෝකයට අවශ්‍ය ආහාර වගා කළයුතුයි. ඒ සඳහා කෘෂිකර්මාන්තය නවීකරණය කිරීමේ විශාල වැඩසටහනක් ආරම්භ කර තිබෙනවා. ඒ වගේම පශු සම්පත් සංවර්ධනය පිළිබඳ පුළුල් වැපිළිවෙළක් ක්‍රියාවට නංවා තිබෙනවා. මෙරට තිබෙන හොදම පශු සම්පත් සමාගම වන අඹේවෙල සමාගම අපෙන් ඉල්ලීමක් කර තිබෙනවා රිදීගම ගොවිපොළ ලබා දෙන ලෙස. මෙම ප්‍රදේශයේ තිබෙන පශු සම්පත් තවත් දියුණු කිරීමට අප එම කටයුත්ත සිදු කිරීමට බලාපොරොත්තු වෙනවා. ඉන්දියාවේ ප්‍රධානම සමාගමක් වන අමුල් සමාගම අපේ පශු සම්පත් සංවර්ධන මණ්ඩලය සමඟ සහයෝගීතා වැඩපිළිවෙළක් ක්‍රියාවට නංවා තිබෙනවා. තවත් සමාගම් කිහිපයක් මේ සඳහා ඉදිරිපත්වී සිටිනවා. අප පිටරටින් සත්තු ගේන්නේ නැහැ. ගෙනාපු 25,000ම නැති වුණා. ඒ නිසා අපි සමාගම්වලට කියනවා මෙය භාරගෙන දියුණු කරන්න කියලා. එවිට මේ ප්‍රදේශවල කිරි කර්මාන්තය ඇතුළු ක්ෂේත්‍ර රැසක් දියුණු වෙනවා. ඒ වගේම බිත්තර සහ කුකුල් මස් අපනයනය කළයුතුයි. අපට මෙය තනිව සිදු කළ නොහැකියි. එසේනම් රජය සහ පුද්ගලික අංශය එක්ව මේ වැඩසටහන් ඉදිරියට ගෙන යා යුතුයි. මේ සියල්ල කරන්නේ මේ රට දියුණු කරන්න. රටේ මූල්‍ය ස්ථාවරත්වයක් ඇති කිරීමට අපි පියවර ගණනාවක් ගෙන තිබෙනවා. පසුගිය සැප්තැම්බර් මාසයේ ජාත්‍යන්තර මූල්‍ය අරමුදල සමග මාණ්ඩලික මට්ටමේ ගිවිසුමක් අප ඇති කර ගත්තා. එය ක්‍රියාත්මක කිරීමට 2023 අය වැය යෝජනා පාර්ලිමේන්තුවට ඉදිරිපත් කළා. අපට බදු වැඩිකරන්න සිදු වණා. මම කිව්වා අපි සියලුදෙනා එකතුවෙලා මේ වැඩ කරමු කියලා. ඒ අවස්ථාවේ විපක්ෂය කියා සිටියේ “අපිට අත්සන් කළ ගිවිසුම පෙන්වන්න, ආණ්ඩුව බොරු කරන්නේ, මේ මුදල් ලබා ගන්නේ දූෂණයට යෙදවීමට” කියලයි නමුත් ජනවාරි, පෙබරවාරි මාස වන විට එම කටයුතු ක්‍රියාත්මක කිරීමෙන් පසු අපට තවත් පියවර ගණනාවක් ගැනීමට තිබුණා. ඒ සෑම අවස්ථාවකම උද්ඝෝෂණවලින් එම කටයුතු නතර කිරීමට උත්සාහ කළා. අපි ඒවට බය නැතිව ඉදිරියට ගියා. අවසානයේ අප්‍රේල් මාසයේ දී ජාත්‍යන්තර මූල්‍ය අරමුදලේ විධායක මණ්ඩලය මෙම ගිවිසුම අනුමත කළා. එහිදී එක කොන්දේසියක් වු‍ණේ පැරිස් සමාජය සහ ඉන්දීයාව හා චීනය සමඟ ණය ප්‍රතිව්‍යුහගත කිරීමට එකඟතාවකට පැමිණිය යුතු බවයි.එවිට විපක්ෂය කිව්වා චීනය ඒ සඳහා එකඟ වෙන්නේ නැහැ කියලා. අවසානයේ මාර්තු මාසය වන විට චීනය එකඟතාවය පළ කළා. පසුව අපි කිව්වා මේ ගිවිසුම පාර්ලිමේන්තුවට ගේනවා කියලා. පාර්ලිමේන්තුවේ දී එය අනුමත කර ගැනීමට අප සියලුදෙනා එකට එක්ව කටයුතු කරමු කියලා. විපක්ෂය පාර්ලිමේන්තුවේදී මොකක්ද කළේ? ඔවුන් එයට සහයෝගය ලබා දුන්නේ නැහැ. ඉන් අනතුරුව අපට තිබුණේ ණය හිමියන් සමග සාකච්ඡා කිරීමටයි. අපේ නිලධාරීන්ට මම එය භාර දුන්නා. ඒ වන විට මහබැංකු අධිපතිතුමා සඳහන් කළා අපේ ණය ඩොලර් බිලියන 83ක් තිබෙනවා කියා. එය අපේ දළ දේශීය නිෂ්පාදිතයට සමානයි. මෙය වසර 10-15 ගියත් අපට ගෙවා අවසන් කරන්න පුළුන්කමක් නැහැ. ඒ නිසා විදෙස් ණය හිමියන්ට අප දැනුම් දුන්නා අපට ඩොලර් බිලයන 17ක සහනයක් අවශ්‍යයි කියා. එම සහනය ලබා දෙන්න, නැතිනම් ගෙවන කාලය දීර්ඝ කරන්න, එසේත් නොමැතිනම් පොළිය අඩු කරන ලෙස ඉල්ලා සිටියා. අපි එම සාකච්ඡා සිදු කරද්දි ඔවුන් පෙන්වා දුන්නේ විදෙස් ණය අඩු කරන්නම් නමුත් විදේශීය ණය පමණක් නොවෙයි දේශීය ණයත් තිබෙන බවයි. දේශීය ණය අඩු නොකළහොත් විදේශීය ණය ගෙවන්න මුදල් නැහැ. මොකද දේශීය මුදල්වලින් තමයි අපට ඩොලර් ගන්න තිබෙන්නේ. ඒ නිසා කිව්වා දේශීය ණයත් අඩු කරන්න කියලා. ඉන් පසුව මහබැංකුවේ අධිපතිතුමා සහ මගේ උපදේශකවරයා ඇතුළු පිරිස සාකච්ඡා කර දැනුම් දුන්නා මේ රටේ බැංකු තැන්පතුවලටත්, අර්ථ සාධක අරමුදලටත් අත තියන්නේ නැතිව මේ වැඩකටයුත්ත සිදු කළ හැකි බව. ඒ නිසා මේ යෝජනාව ගෙනාවා. මෙය පළමුවෙන් රාජ්‍ය මුදල් කමිටුවට යවන්න අපි කටුතු කළා. මේක දේශපාලනඥයන් කථා කළ දෙයක් නොවෙයි, රාජ්‍ය මුදල් කමිටුව අදාළ නිලධාරීන් ගෙන්වා ප්‍රශ්න කළා. අනතුරුව ඔවුන් මෙම යෝජනාවට එකඟ වුණා. නමුත් පාර්ලිමේන්තුවට ගිය විට එම සහයෝගය ලැබුණේ නැහැ. මෙම යෝජනාවට විරුද්ධව මන්ත්‍රීවරු 62ක් ඡන්දය ප්‍රකාශ කළා. පළමුවෙනි කාරණය ලෙස ඔවුන් දක්වන්නේ අර්ථ සාධක අරමුදලට අත් තබන්න එපා කියලා. අපි ඊට අත තබා නැහැ. අර්ථ සාධක අරමුදලේ පොළිය 10%-9% දක්වා අඩු කෙරුණේ මම ජනාධිපතිවරයා වීමට පෙරයි. ඇත්ත වශයෙන්ම රටේ තිබු තත්ත්වය අනුව 10%ක් ලබාදීමට හැකියාවක් තිබුණෙ නැහැ. ඒත් එදා විපක්ෂය ඒ සම්බන්ධයෙන් විරෝධය දැක්වුවේ නැහැ. කැබිනට් මණ්ඩලය තීරණය කළා අවම පොළිය 9%ක් තමයි දිය යුත්තේ කියලා. අවම පොළිය 9% නම් හොද කාලයක් ආ විට 10% කරන්න පුළුවන්. එසේනම් අපි අර්ථ සාධක අරමුදලට අත තබා නැහැ. අපි අවම පොලියක් නියම කරමින් නීතියෙන්ම එය ආරක්ෂා කළා. දෙවනුව ඔවුන් සඳහන් කළා බැංකු පොළිය 24%යි, අපි ඔවුන්ගෙන් බදු අය කරන්නේ නැහැ කියලා. දැන් පොලිය 24%ක් වුණත් ඒ පොළිය ඉදිරියේ දී තවත් අඩු වෙන්න යනවා. මහ බැංකු අධිපතිතුමා කියලා තිබෙනවා උද්ධමනය 9%කට ගෙන එනවා කියා. එහෙම වුණොත් පොලිය 12% – 13%ක් වෙනවා. විපක්ෂය කියනවා නම් මේ තත්ත්වය තුළත් බදු පනවන්න අවශ්‍යයි කියා බදු අය කිරීමට අවශ්‍ය ප්‍රමාණය අපට කියන්න. අපි සූදානම් කැබිනට් මණ්ඩලයෙන් එය සලකා බැලීමට. තෙවනුව තවත් චෝදනාවක් කරනවා. බැංකුවලට ආදායම් බදු වැඩි කරන්නේ නැහැ කියලා. අපට පුළුවන් බැංකුවලින් අය කරන බදු ප්‍රමාණය වැඩිකරන්න. එවිට මොකක්ද බැංකුව සිදු කරන්නේ, ඔවුන් එම වැඩිවන බදු මුදල පොලියෙන් අය කරගන්නවා. එතකොට පොලියට 12%ක් වුණත් මේ නිසා එය 13%- 14%ක් වෙනවා. එතකොට පොලිය වැඩිකරන්නද අපට කියන්නේ. ඒක කොහොමද කරන්නේ. ඒ නිසයි මෙම කරුණු 03 අපේ කතිකයන් ප්‍රතික්ෂේප කළේ. ජනතාව හෙට බැංකුවට ගිය විට තමන්ගේ මුදල් තිබෙනවා. තමන්ගේ අර්ථ සාධක අරමුදල තිබෙනවා. එතකොට විපක්ෂය මොකක්ද මේ කළේ කියලා අහන්න වෙනවා. අපිට රට පුරා කියන්න පුළුවන් විපක්ෂය පළමු පාරත් බොරු කිව්වා, දෙවනි පාරත් බොරු කිව්වා. විපක්ෂය මේ වැඩපිළිවෙළට එකතු වෙන්නේ නැහැ කියලා. නමුත් මම එහෙම කියන්නේ නැහැ. මම මෙහිදී සජිත් ප්‍රේමදාස මැතිතුමා ප්‍රමුඛ සම්පූර්ණ විපක්ෂයෙන් ඉල්ලීමක් කරනවා දැන් හරි මේ රටේ ජනතාවගේ ප්‍රශ්න විසඳන්න අපත් සමග එක්වන්න කියලා. ඊට පසුව ඔවුන්ට ජනාධිපතිවරණයට ඉදිරිපත් වෙන්න පුළුවන් අපිත් රට ගොඩනඟන්න උදව් කළා කියලා. ආණ්ඩු පක්ෂයේ හිටියත්, විපක්ෂයේ හිටියත් අපි එකතුවෙලා රට ගොඩනගමු. දැන් ඒ අවස්ථාව උදා වෙලා තිබෙනවා. ඒ නිසා මම නැවත ඉල්ලනවා, මේ රටේ ජනතාවට සහනයක් දෙන්න කරුණකරලා අපත් සමග එක්වන්න කියලා. මේ විදියට බොරු තර්ක ඉදිරිපත් කරලා හරියන්නේ නැහැ. විපක්ෂය දිගටම එයින් අසාර්ථක වී තිබෙනවා. අවශ්‍ය නම් මම සූදානම් කතානායකතුමා සමඟ සාකච්ඡා කර විපක්ෂයේ මන්ත්‍රීවරුන්ට තවත් වගකීම් දෙන්න. දැනටත් ඔවුන් උපදේශක කාරක සභා ආදියෙහි වගකීම් දරනවා. ඉදිරියේ දී පාර්ලිමේන්තුවේ අය වැය කාර්යාලය විවෘත කිරීම ඇතුළු තවත් වැඩකටයුතු සිදු වෙනවා. ඒ නිසා තවත් අවශ්‍ය නම් වගකීම් දෙනන් අපි සූදානම්. කරුණාකර ආණ්ඩුවට සහාය දෙන්න. විපක්ෂනායක කමට කිසිදු තර්ජනයක් වීමට අප ඉඩ දෙන්නේ නැහැ කියලත් මම කියන්න කැමතියි..  ", "URL": "https://www.ada.lk/0/0/0-404489", "Category": "Latest News", "Parent URL": null}