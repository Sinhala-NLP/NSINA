{"Source": "Ada News", "Timestamp": "1 05 2023", "Headline": "කෙටි කාලීන දේශපාලනය ගැන සිතන්න එපා", "News Content": "සාම්ප්‍රදායික දේශපාලනයෙන් මිදී රට පිළිබඳ අලුතින් සිතා අලුත් මාවතක යන පක්ෂය බවට එක්සත් ජාතික පක්ෂය පරිවර්තනය කර ගනිමු යැයි ජනාධිපති රනිල් වික්‍රමසිංහ මහතා සියලු එක්සත් ජාතික පාක්ෂිකයින්ගෙන් ඉල්ලා සිටියේය. 2048 ශ්‍රී ලංකාවේ දියුණුවේ වසර බව අවධාරණය කළ ජනාධිපතිවරයා එම ගමනේදී සියලු දේශපාලන පක්ෂ මෙන්ම ජනතාව ද එකමුතුව අත්වැල් බැඳගනු ඇතැයි තමන් විශ්වාස කරන බව කියා සිටියේය. ජනාධිපති රනිල් වික්‍රමසිංහ මහතා මේ බව සඳහන් කළේ අද (01) පෙරවරුවේ කොළඹ සුගතදාස ගෘහස්ථ ක්‍රිඩාංගණයේ පැවති එක්සත් ජාතික පක්ෂ මැයි දින සැමරුම් උළෙල විද්‍යුත් තාක්ෂණය ඔස්සේ අමතමිනි. “2048 ජයගමු” තේමාව යටතේ සංවිධානය කර තිබූ මෙම සැමරුම් උළෙල සඳහා විවිධ වෘත්තීය සංගම් සහ සංවිධානය 68ක නියෝජිතයෝ මෙන්ම උතුරු නැගෙනහිර ඇතුළු දිවයිනේ සෑම දිස්ත්‍රික්කයක්ම නියෝජනය කරමින් දහස් සංඛ්‍යාත පිරිසක් එක්ව සිටියහ. ආසියාවේ දෙවැනි තැනට ශක්තිමත් ආර්ථිකයක් ඇති රටක් ලෙස ශ්‍රී ලංකාව ගොඩනැගු ඩී.එස්. සේනානායක මැතිතුමාගේ සහ විවෘත ආර්ථිකය සමඟ රට ඉදිරියට ගෙන ගිය ජේ.ආර්. ජයවර්ධන ජනාධිපතිවරයාගේ වැඩපිළිවෙළ අනුව යමින් ශ්‍රී ලංකාව යළි ගොඩනඟන බව ද ජනාධිපතිවරයා අවධාරණය කළේය. එක්සත් ජාතික පක්ෂය සැමදා රට ගැන සිතන මෙන්ම ප්‍රතිපත්ති දේශපාලනයේ නිරත වන පක්ෂයක් බව මෙහිදී අවධාරණය කළ ජනාධිපතිවරයා කිසිවිටෙක එම ප්‍රතිපත්තියෙන් ඈත් වී නොමැති බව ද කියා සිටියේය. මේ රටේ දේශපාලන ක්‍රමයේ වෙනසක් අවශ්‍ය බවට තරුණ තරුණයින් කළ ඉල්ලීම කිසිසේත් අමතක කර නොමැති අතර පාර්ලිමේන්තුවේ තේරීම්කාරක සභාවලට සහ අධීක්ෂණ කාරක සභාවලට තරුණ නියෝජිතයන් පස් දෙනා බැගින් පත් කිරීමේ කටයුතු මෙම මැයි මාසයේ දී අවසන් කිරීමටත්, කරූ ජයසුරිය මැතිතුමාගේ යෝජනාව අනුව ජන සභා කෙටුම්පත පාර්ලිමේන්තුවට ඉදිරිපත් කිරීමටත් කටයුතු කරන බව ජනාධිපතිවරයා පැවසිය. ශ්‍රී ලංකාවේ සියලු ප්‍රජාවන්ට ප්‍රතිලාභ සැලසෙන ප්‍රතිපත්ති සඳහා රජයේ කැපවීම සමඟ රටේ දීර්ඝකාලීන ජනවාර්ගික ප්‍රශ්නය විසඳීම සඳහා මෙම වසරේ එකඟතාවකට පැමිණීමට අපේක්ෂා කරන බවත්, ජාත්‍යන්තර මූල්‍ය අරමුදල සමග ගිවිසුම ක්‍රියාත්මක කිරීමේ දී එය ඉතා වැදගත් බවත් ජනාධිපති රනිල් වික්‍රමසිංහ මහතා පැවසීය. මෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා \"මම ජනාධිපති ධූරය භාරගැනීමෙන් අනතුරුව එක්සත් ජාතික පක්ෂයත්, පක්ෂයට සහාය ලබාදෙන ඔබ සියලුදෙනාත් ඇමතීමට අවස්ථාව ලැබී තිබෙනවා. මම ජනාධිපති ධූරය භාරගත්තේ පසුගිය දශක 03ම සිදු නොවු අයුරින් උග්‍ර ආර්ථික කඩාවැටීමකට රට ලක්ව තිබු අවස්ථාවක. රටේ ආර්ථිකය සම්පූර්ණයෙන් කඩාවැටී තිබු අතර, ආහාර හිඟයක්, ඉන්ධන හිඟයක් තිබුණා වගේම ජනතාව පාරට බැහැලා තිබුණා. මෙම තත්ත්වය ප්‍රයෝජනයට ගෙන මේ රටේ ප්‍රජාතන්ත්‍රවාදී ක්‍රමයත්, පාර්ලිමේන්තුවත් විනාශ කිරීමට ඇතැමුන් උත්සාහ ගත්තා. අද රටේ ආර්ථිකයේ යළි ස්ථාවරභාවයක් ඇති කර තිබෙනවා. ආහාර හිඟයක් නැහැ. ඒ වගේම රට තුළ ප්‍රජාතන්ත්‍රවාදී ක්‍රමය ක්‍රියාත්මක වෙනවා. තර්ජනයකින් තොරව පාර්ලිමේන්තුව ක්‍රියාත්මක වෙනවා. සියලුදෙනාටම කිසිඳු බාධාවක් නොමැතිව තම වැඩකටයුතු කරගෙන යාමට අවස්ථාව ලැබී තිබෙනවා. මම ජනාධිපති ධුරයේ වගකීම භාරගැනීමට පෙර එක කාරණයක් පිළිබඳ සිතුවා. එක්සත් ජාතික පක්ෂය රට ගැන සිතන පක්ෂයක්. එක්සත් ජාතික පක්ෂය ප්‍රතිපත්ති දේශපාලනයෙන් සිටින පක්ෂයක්. අපි එයින් ඈත් වී නැහැ. ජාත්‍යන්තර මූල්‍ය අරමුදලට යාමට අවශ්‍යයි, ලෝක බැංකුවේ ආධාර අවශ්‍යයි, අපට ඩොලර් බිලියන 07ක් ලබා ගැනීමට අවශ්‍යයි කියා එක්සත් ජාතික පක්ෂයේ 2020 මැතිවරණ ප්‍රකාශයේ අප එදා සඳහන් කළා. අපි විතරයි පක්ෂයක් ලෙස එම කරුණු සඳහන් කළේ. අනෙක් සියලුදෙනාම ආර්ථික ප්‍රශ්නයක් තිබෙනවා කියලා දැන, දැනත් ඉටු කළ නොහැකි විවිධ පොරොන්දු ලබා දුන්නා. එහි ප්‍රතිඵලය කුමක්ද, ඇත්ත කිව්ව එක්සත් ජාතික පක්ෂය අවසානයේ ජාතික ලැයිස්තුවකට වැටුණා. අපේ ප්‍රතිපත්තිය තිත්ත ඇත්ත ජනතාවට ප්‍රකාශ කිරීමයි. ඒ නිසා අපි එයින් පසුබට වුණේ නැහැ. අපේ අරමුණ 2020ත්, 2021ත් ප්‍රකාශ කළා. 2022 මේ ප්‍රශ්නය උග්‍රවන අවස්ථාවේ මම එවකට සිටි ජනාධිපති ගෝඨාභය රාජපක්ෂ මැතිතුමා මුණ ගැසී ජාත්‍යන්තර මූල්‍ය අරමුදලේ සහාය ලබා ගන්නා ලෙස උපදෙස් දුන්නා. හිටපු ජනාධිපතිවරයා මේ පිළිබඳ පාර්ලිමේන්තුවේ පක්ෂ නායක රැස්වීමක් කැඳ වූ අවස්ථාවේ දී විපක්ෂයේ අනෙකුත් කණ්ඩායම් එම සාකච්ඡා වර්ජනය කළාට මමත්, ඒ වගේම දෙමළ ජාතික සන්ධානයත් ඒ සඳහා විපක්ෂයෙන් සහභාගී වුණා. මගේ උත්සාහය වූයේ දේශපාලනය නොවේ රටේ ආර්ථිකය නිසි ලෙස හසුරුවාගෙන ජනතාවට සහනයක් ලබාදීමයි. ඒ නිසා රටේ ආර්ථිකය යළි ගොඩනැගීමට මට ශක්තියක් තිබෙන බවත්, ඒ වගේම මට සහයෝගය ලබා දෙන ඇමතිවරු සමග වැඩ කර එම ප්‍රතිඵල ලබා ගතහැකි බවත් මම විශ්වාස කළ නිසා ජනාධිපති ධූරයේ වගකීම මම භාරගත්තා. මම එම විශ්වාසය තැබීමට තිබූ ප්‍රධාන හේතුව වන්නේ 2001 ආණ්ඩුව කඩා වැටුණු අවස්ථාවේ යළිත් එම ආර්ථිකය නඟා සිටුවීමට මට හැකි වුණා. ඒ වගේම රටේ ආර්ථිකය ශක්තිමත් කළා. 2015 රටේ ආර්ථිකය කඩා වැටුණු අවස්ථාවේ දී ආර්ථිකය ශක්තිමත් කර ප්‍රාථමික අයවැය අතිරික්තයකුත් ලබා ගැනීමට අවස්ථාව ලැබුණා. ඒ නිසා මෙම ආර්ථික අර්බුදයට මුහුණදිය හැකි බවට වූ විශ්වාසයෙනුයි මම මෙම වගකීම භාරගත්තේ. එසේ නම් මෙම කාලය වන විට රටේ ආර්ථිකය සකස් කිරීමට වගේම දේශපාලන ස්ථාවරභාවය ඇති කිරීමට අවස්ථාව ලැබී තිබෙනවා. දැන් පාර්ලිමේන්තුව ක්‍රියාත්මක වෙනවා. ප්‍රජාතන්ත්‍රවාදය සහ නීතිය අනුව වැඩ කරන විශාල පිරිසක් සිටිනවා. ඒ නිසා පළමුව මට මේ සඳහා උපකාර කළ ඇමතිවරුන්ටත්, මන්ත්‍රීවරුන්ටත්, දේශපාලන පක්ෂ සහ සංවිධානවලට වගේම විශේෂයෙන් එක්සත් ජාතික පක්ෂයට මගේ ස්තුතිය පිරිනමනවා. ජාත්‍යන්තර මූල්‍ය අරමුදල සමඟ එළැඹුණු ගිවිසුම නිසා තමයි අපිට ඉදිරියට යාමට අවස්ථාව ලැබුණේ. ඒවගේම පසුගිය සිකුරාදා මෙම ගිවිසුම පාර්ලිමේන්තුවේ බහුතරයක් විසින් අනුමත කරනු ලැබුවා. ඒ සඳහා එක්සත් ජාතික පක්ෂය නියෝජනය කරන වජිර අබේවර්ධන මන්ත්‍රීතුමා, හරීන් ප්‍රනාන්දු, මනූෂ නානායක්කාර ඇමතිවරුත් සහාය ලබා දුන්නා. ඔවුන්ට මම ස්තූති කරනවා. දැන් අපට තිබෙන්නේ ජාත්‍යන්තර මූල්‍ය අරමුදලේ ගිවිසුම ක්‍රියාත්මක කිරීමටයි. ඒ සඳහා අවශ්‍ය නීති රීති ගෙනවිත් 2024 වන විට රටේ ආර්ථිකය සාමාන්‍ය තත්ත්වයකට ගෙන ඒමට අපි අපේක්ෂා කරනවා. නමුත් මම එයින් සෑහීමකට පත් වන්නේ නැහැ. අපට මෙම පැරණි ආර්ථික ක්‍රමය සමග තවදුරටත් ඉදිරියට යන්න බැහැ. වර්ෂයකට දළ දේශීය නිෂ්පාදනය සීග්‍රයෙන් 6% – 7%ක මට්ටමකට ගෙන යා හැකි ආර්ථිකයක් සකස් කළයුතුයි. උදාහරණ දෙකක් මට තිබෙනවා. එකක් තමයි ඩී.එස්. සේනානායක මැතිතුමා යටතේ අපිට ආසියාවේ දෙවැනි තැනට ශක්තිමත් ආර්ථිකයක් තිබුණා. අපිට එදා එංගලන්තයට ණය දීමට හැකියාව තිබුණා. ජේ.ආර්. ජයවර්ධන මැතිතුමා යටතේ අපි විවෘත ආර්ථිකයත් සමඟ ඉදිරියට ගියා. විවෘත ආර්ථිකය ඇති කිරීමේ දෙවැනි වටය ආරම්භ කළේ ශ්‍රී ලංකාවයි. ඉන් පසුව තමයි චීනය ඒ සඳහා පැමිණියේ. ඒ නිසා මෙම පසුබිම තුළ යළිත් ශ්‍රී ලංකාව ඉදිරියට ගෙන යා යුතුයි. ආර්ථිකයේ අවසානයට සිටින්නේ කවුද කියා අපට ඇෆ්ගනිස්ථානය සමඟ සටන් කරන්න බැහැ. ඒ නිසා අපි ඉදිරියට යා යුතුයි. දියුණු ආර්ථිකයක් ගොඩනැගිය යුතුයි. එදා ජේ.ආර්. ජයවර්ධන මැතිතුමා සිදු කළා වගේ නව ව්‍යාපෘති ගණනාවක් සමඟ ඉදිරියට යමින් නව ආර්ථිකය සමඟ එක් විය යුතුයි. එසේ නොකළහොත් අපිට අනාගතයක් නැහැ. අපි සිතිය යුත්තේ අපේ අනාගතය පිළිබඳව නොවෙයි, රටේ තරුණ පරපුරේ අනාගතය පිළිබඳවයි. 2048 නිදහසින් සියවස සමරද්දි අපි දියුණු ආර්ථිකයක් ඇති රටක් බවට පත්විය යුතුයි. එම ඉලක්කය 2047දී ඉන්දියාවට තිබෙනවා. චීනය 2049 එම ඉලක්ක සපුරා ගැනීමට වැඩ කරනවා. 2048 ශ්‍රි ලංකාව දියුණුවේ වසර බවට පත්කර ගතු යුතුයි. අපි මේ ආර්ථිකය ගොඩනඟා දෙන්නේ අද සිටින තරුණ පරපුර සහ දරුවන් වෙනුවෙන්. එම අලුත් ආර්ථිකය ඉතා තරගකාරී ආර්ථිකයක් විය යුතුයි. සමාජ සාධාරණත්වය පදනම් කරගත් විවෘත ආර්ථිකයක් විය යුතුයි. විශේෂයෙන්ම අපනයන වෙළෙඳපොළ ඉලක්ක කරගත් තරගකාරී ආර්ථිකයක් මෙන්ම හරිත හා ඩිජිටල් ආර්ථිකයක් විය යුතුයි. අපි එතනට යාමටයි උත්සාහ කරන්නේ. ඒ සඳහා තමයි අපි සියලුදෙනාගේ සහාය ඉල්ලා සිටින්නේ. කෙටි කාලීන දේශපාලනය ගැන සිතන්න එපා. අද හෙට ගැන නොවෙයි 2048 ගැන සිතන්න. රට දියුණු කළ යුතුයි. අපි අද හෙට ගැන සිතා බොරු පොරොන්දු දී රට මේ තත්ත්වයට ගෙනාවා, පාරිලිමේන්තුවට ජනතාවගේ සහාය නැවත ලබාගැනීමට නම් මේ අලුත් මාවතේ යා යුතුයි. ඒ නිසා විශේෂයෙන් එක්සත් ජාතික පක්ෂයේ ඔබ සියලුදෙනාටම මම යෝජනා කරන්නේ අපි අනාගතයට යන පක්ෂය වෙමු. අපි අලුතින් සිතමු. අපි මේ රටේ තිබෙන පැරණි දේශපාලන ක්‍රමවේදය වෙනස් කරන පක්ෂයක් බවට පත් වෙමු. එයයි මම ඔබ සියලුදෙනාගෙන් ඉල්ලා සිටින්නේ. ජාත්‍යන්තර මූල්‍ය අරමුදල සමග ගිවිසුම සම්මත කර ගත් නිසා එයින් ඉදිරියට යාමටයි මම දැන් බලාපොරොත්තු වන්නේ. අපි ඉදිරියට යනවා නම් කරුණු දෙකක් තිබෙනවා. එකක් මේ රටේ තිබෙන ජනවාර්ගික ප්‍රශ්නය විසඳිය යුතුයි. ඒ සඳහා අපි සාකච්ඡා කරමින් සිටින අතර මේ වසර අවසන්වන විට යම් එකඟතාවකට පැමිණිමට මම අපේක්ෂා කරනවා. කිසිවෙකු පාගන්නේ නැතිව, සිංහල මහා ජාතියත්, දෙමළ, මුස්ලිම්, බර්ගර් සුළු ජාතිනුත් ආරක්ෂා කරගෙන අපි ඉදිරියට යා යුතුයි. ඒ සඳහා අපි සියලුදෙනාම කැප වෙමු. දෙවනුව මේ රටේ දේශපාලන හා ආර්ථික ක්‍රමයේ වෙනසක් අවශ්‍යයි කියලා තමයි තරුණ තරුණියන් කියන්නේ. අපි ඊට ඇහුම්කන් දිය යුතුයි. ඒ සඳහා පියවර කිහිපයක් ගැනීමට අපි බලාපොරොත්තු වෙනවා. එකක් තමයි පාර්ලිමේන්තුවේ තේරීම්කාරක සභාවලට සහ අධීක්ෂණ කාරක සභාවලට තරුණ නියෝජිතයන් පස් දෙනා බැගින් පත් කිරීම. එම පත්කිරීම් මැයි මාසයේ දී අවසන් කරනවා. දෙවනුව කරූ ජයසුරිය මැතිතුමාගේ යෝජනාව අනුව ජන සභා කෙටුම්පතත් අපි පාර්ලිමේන්තුවට ඉදිරිපත් කරනවා. අපි සියලුදෙනා එකඟත්වයෙන් යුතුව මෙම නව ආර්ථිකය ගොඩනඟමු. නව ව්‍යවස්ථාවක් සමග අපි ඉදිරියට යමු. ඒ නිසා අද මම එක්සත් ජාතික පක්ෂයේ සියලුදෙනාගෙන් ඉල්ලා සිටින්නේ අපි මේ අලුත් ගමන ආරම්භ කරමු. පසුගිය ඡන්දයේදි සජබ මන්ත්‍රීවරු ඡන්දය ප්‍රකාශ කිරීමෙන් වැළකුණා. අපි සියලුදෙනා විවෘත ආර්ථිකයක් පිළිගන්නවා. ඒ නිසා දැන් පාර්ලිමේන්තුව, ආණ්ඩුවක් කරගෙන අපි සියලුදෙනා එකට වැඩ කරමු. වමේ පක්ෂ තමන්ගේ ප්‍රතිපත්ති අනුව මේ ක්‍රමවේදය අනුගමනය කරන්නේ නැහැ කියා කිව්වා. දැන් අපට තිබෙන්නේ අනාගතය පිළිබඳ අවධානය යොමු කිරීමට. ඒ සඳහා ගෙන යන අලුත් වැඩපිළිවෙල සමඟ එක්වන්න කියා මම ආරාධනා කරනවා. වෘත්තීය සමිතිවලට වගේම අනෙකුත් සංවිධානවලටත් ඒ සමග එක්වන්න කියා මම ආරාධනා කරනවා. මෙම නව වැඩසටහන පිළිබඳ කැබිනට් මණ්ඩල යෝජනා පක්ෂවලට ලබාදී පාර්ලිමේන්තුවේ ජාතික සභා සමගත් සාකච්ඡා කළා. අපට දැන් තිබෙන්නේ මේ පිළිබඳ පුළුල් එකඟතාවක් ඇති කර ගැනීමයි. එසේ නම් බිය නැතිව අපට ඉදිරියට යා හැකියි. මෙය විසි පස් වසරක වැඩසටහනක්. ඒ නිසා වසර විසි පහක මෙම වැඩසටහන ක්‍රියාත්මක කර රට දියුණු කරමු කියන ඉලීම කරමින්, ඒ සඳහා ඔබ සියලුදෙනාගේ සහාය අපේකෂා කරමින් මගේ කතාව අවසන් කරනවා.\"  ", "URL": "https://www.ada.lk/0/0/0-403219", "Category": "Latest News", "Parent URL": null}