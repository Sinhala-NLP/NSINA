{"Source": "Ada News", "Timestamp": "28 05 2018", "Headline": "වසංගත රෝග පාලනයට රජයට නිසි වැඩපිළිවෙළක් නෑ", "News Content": "\r\n\tමසක පමණ කාලයක් ගෙවී ගොස් තිබියදීත් රටේ දකුණු ප්‍රදේශයේ පැතිර යන  වසංගත තත්ත්වය පාලනය කිරීමට නොහැකි වීමෙන් හා දිනෙන් දින දරුවන් මියයෑමෙන් පෙන්නුම් කෙරෙන්නේ  වසංගත රෝග පාලනයට රජයේ වැඩපිළිවෙළක් නොමැතිකම යැයි  ලංකා ගුරු සංගමයේ ලේකම් ජෝශප් ස්ටාලින් මහතා පවසයි.\r\n \r\n\tමේ වනවිට ගාල්ල, මාතර, හම්බන්තොට දිස්ත්‍රික්කවල පැතිර යමින් පවතින උණ තත්ත්වය හේතුවෙන් දරුවන් 11 දෙනෙක්  මියගොස් ඇති බවත්  කරාපිටිය රෝහලේ ළමා දැඩිසත්කාර ඒකකයට තවදුරටත් දරවන් භාරගත නොහැකි ලෙස එය පිරී පවතින බවත් මෙම  තත්ත්වයෙන් පැහැදිලි වන්නේ වසංගත රෝග තත්ත්වය පාලනය කිරීමට රජයට හා සෞඛ්‍ය අංශවලට කිසිදු විධිමත් වැඩපිළිවෙළක් නොමැති වීම බවද හෙතෙම සඳහන් කරයි.\r\n \r\n\tරජය ක්‍රමානුකූලව සෞඛ්‍ය සේවාව පුද්ගලීකරණය කිරීමේ වැඩපිළිවෙළක නිරත වනවා මිස ජනතාවගේ සෞඛ්‍ය තත්ත්වය නගාසිටුවීමට හෝ මෙවන් වසංගත තත්වයන් පාලනය කිරීමට අවශ්‍ය පියවර ගැනීමට කටයුතු නොකර බවත්  පාසල් දරුවන් දඩමීමා කරගනිමින් ව්‍යාජ සෞඛ්‍ය රක්ෂණයක් හඳුන්වා දී රක්ෂණ සමාගම් වෙත මිලියන ගණන් රජයේ මුදල් පොම්ප කරන අතර පෞද්ගලික රෝහල් ප්‍රවර්ධනය කරමින් සිටින බවත්  රජය එම මුදල් වැය කර රජයේ ළමා රෝහල් ප්‍රවර්ධනය කිරීමට අවශ්‍ය පියවර ගත්තේ නම් රටේ සියලුම දරුවන්ට එම රෝහල් මගින් ප්‍රතිකාර ලබා ගැනීමට අවස්ථාව සැකසෙන අතර  මෙවැනි වසංගත අවස්ථාවන්හි නිසි අයුරින් මුහුණ දීමටද හැකියාව ලැබෙන බවද ලේකම්වරයා පෙන්වා දෙයි.  \r\n \r\n\tපවතින  තත්ත්වය තුළ ව්‍යාජ ප්‍රචාරකවාදී වැඩපිළිවෙළ වෙනුවෙන් ජනතා මුදල් වැය නොකර රටේ මහජන සෞඛය නගාසිටුවීමට අවශ්‍ය පියවර ගැනීමට කටයුතු සලසන ලෙස හෙතෙම රජයෙන් ඉල්ලා සිටියි.\r\n \r\n\t \r\n \n\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-332278", "Category": "Latest News", "Parent URL": null}