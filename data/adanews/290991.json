{"Source": "Ada News", "Timestamp": "20 11 2017", "Headline": "ආර්ජන්ටිනාවේ සබ්මැරීනය සෙවීම අයහපත් කාලගුණය හේතුවෙන් ඇණහිටී", "News Content": "\r\n\tකාර්ය මණ්ඩලයේ 44 දෙනෙකු සමග අතුරුදන් වූ ආර්ජන්ටිනාවට අයත් සබ්මැරීනය සෙවීමේ කටයුතු අයහපත් කාලගුණය හේතුවෙන් අඩපණ වී ඇති බව විදෙස් වාර්තා පවසයි.\r\n \r\n\tඒ.ආර්.ඒ. සැන් ජුවාන් සබ්මැරීනය සොයා දකුණු අත්ලාන්තික් සාගරය පීරමින් සෝදිසි මෙහෙයුම් සිදුකිරීමට රටවල් රැසක කණ්ඩායම් සහභාගි වී සිටියහ.\r\n \r\n\tමෙම සෝදිසි මෙහෙයුම් සඳහා ඇමෙරිකා එක්සත් ජනපදය විසින් සිය දෙවැනි නෞකාවද පිටත්කර හැර ඇති අතර, එය ගැඹුරු මුහුද නිරීක්ෂණය කිරීමේ විශේෂ උපකරණවලින් සන්නද්ධ නෞකාවක් බව කියැවෙයි.\r\n \r\n\tආර්ජන්ටිනා වෙරළ තීරයෙන් කිලෝමීටර් 430ක් ඔබ්බෙන් සාගරයේදී මෙම සබ්මැරීනය අතුරුදන්ව තිබුණි.\r\n \r\n\tමේ අතර පසුගිය සෙනසුරාදා දිනයේදී චන්ද්‍රිකා සංඥා කිහිපයක් නිකුත් වී තිබුණත්, එය සබ්මැරීනයෙන් පැමිණි සංඥා දැයි සොයාගැනීමට ඒ ඔස්සේ පරීක්ෂණ සිදුකළ නාසා සෝදිසි ගුවන් යානයටද නොහැකි විය.\r\n \n \n  ", "URL": "https://www.ada.lk/0/0/0-290991", "Category": "International", "Parent URL": null}