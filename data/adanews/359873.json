{"Source": "Ada News", "Timestamp": "28 03 2020", "Headline": "ඉතාලියේ සිට පැමිණ උතුරේ නිරෝධායනය වූ පළමු කණ්ඩායම නිවෙස් වෙත", "News Content": "කොරෝනා  අවධානම හේතුවෙන් ඉතාලියේ සිට පැමිණි පිරිස් උතුරේ නිරෝධායන මධ්‍යස්ථාන වෙතට යොමු කිරීමෙන් පසුව අද (28) උතුරේ පළමු නිරෝධායන කණ්ඩායම වවුනියාව පම්පමඩුව ප්‍රදේශයේ පිහිටි යුද හමුදා කඳවුරේ පිහිටුවා තිබූ නිරෝධායන මධ්‍යස්ථානයෙන් සිය නිවෙස් වෙතට පිටත්ව ගියහ. මෙසේ පම්පමඩුව යුද හමුදා නිරෝධායන මධ්‍යස්ථානයේ සිට නිරෝධායන ක්‍රියාවලිය අවසන් කොට පුද්ගලයින් 167 දෙනෙකු නිවෙස් වෙතට යාමට අවස්ථාව සලසා දුන් බවට එම අවස්ථාවට සහභාගී වූ වන්නි ආරක්ෂක සේනා ආඥාපති මේජර් ජෙනරල් රෝහිත ධර්මසිරි මහතා පවසා සිටියේය. ගාල්ල , මාතර, හලාවත , මීගමුව , පුත්තලම හා යාපනය යන දිස්ත්‍රීක්කයන්හි පදිංචිකරුවන් පිරිසක් අද මෙලෙස නිරෝධායනයට ලක්වී සිය නිවෙස් වෙතට යුද හමුදාවේ විශේෂ ආරක්ෂාව යටතේ රැගෙන යාම සිදු විය. නිරෝධායන ක්‍රියාවලිය අවසන් වීමෙන් පසුව නිවෙස් වෙතට ගිය පුද්ගලයින් පවසා සිටියේ තමන් කිසිදු බාධාවකින් තොරව ඉතා පහසුවෙන් සියලු පහසුකම් ලබා දෙමින් යුද හමුදාව ආරක්ෂාකාරීව පසුගිය දින 14 පුරාවට බලාගත් බවටත් ඉතාලියේ සිට පැමිණි සියලු දෙනාට කිසිදු බියකින් තොරව යුදහමුදාව යටතේ නිරෝධායනය වන ලෙසට සියල්ලන්ටම ආරාධනා කරන බවටත් එයට යුද හමුදාවට පූර්ණ ගෞරවය ලබා දෙන බවටත්ය.   ", "URL": "https://www.ada.lk/0/0/0-359873", "Category": "Latest News", "Parent URL": null}