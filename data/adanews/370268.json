{"Source": "Ada News", "Timestamp": "16 10 2020", "Headline": "ගංගා  103ක් සංවර්ධනයට රුපියල් කෝටි 2300ක්", "News Content": "මහජනතාවට අවශ්‍ය පානීය ජලය මෙන්ම ගොවිතැන් හා වෙනත් අවශ්‍යතාවලට ජලය ලබා දෙන ප්‍රධාන ජල මුලාශ්‍රයන් වන ගංගා පද්ධතිය සංරක්ෂණය සඳහා පරිසර අමාත්‍යාංශය විසින් විශේෂ ව්‍යාපෘතියක් සකස් කර ඇතැයි පරිසර අමාත්‍ය මහින්ද අමරවීර මහතා පවසයි. \"සුරකිමු ගංගා\"  තේමාව යටතේ ක්‍රියාත්මක කර තිබෙන මෙම වැඩ පිළිවෙළ යටතේ දිවයිනේ ගංගා 103ක් සංවර්ධනය කෙරෙන අතර ඒ සඳහා රජය වැය කිරීමට යෝජිත මුදල රුපියල් කෝටි 2300ක් බව ඇමැතිවරයා සඳහන් කරයි. දැනට අප රටේ සමස්ත ගංගා පද්ධතියම මිනිසුන්ගේ විවිධ ක්‍රියාකාරකම් නිසා දූෂණයට ලක් වී තිබෙන අතර ඇතැම් ගංගාධාර ආශ්‍රිතව පවතින පරිසර පද්ධති විනාශ කිරීම නිසා ගංගාවලට ජලය සැපයෙන ජලමුලාශ්‍ර පවා අහිමිව යමින් පවතී. එමෙන්ම මහජනතාවට පානීය ජල අවශ්‍යතා සඳහා යොදා ගන්නා ජලයට අපද්‍රව්‍ය එක්වීම මගින් විවිධ රෝගාබාධවලට මිනිසුන් ගොදුරුවීමත්, ගංගා ආශ්‍රිතව ඇති කර්මාන්ත ශාලාවලින් බැහැර කරන අපජලය ගංගාවලට බැහැර කිරිම නිසාත් අපේ ගංගා පද්ධතිය මේ වනවිට අතිශයින් දූෂණයට ලක්ව ඇති බව අමාත්‍යවරයා සඳහන් කරයි. විශේෂයෙන් කැළණි ගග ආශ්‍රිතව කඩුවෙල සිට පෑලියගොඩ පාළම දක්වා කර්මාන්ත ශාලා 7000ක් තිබෙන අතර ඉන් පරිසර වාර්තා ලබා ගෙන ඇත්තේ කර්මාන්ත ශාලා 3000ක් පමණි. ඉතිරි 4000ම පරිසර වාර්තා ලබා ගෙන නොමැති අතර පරිසරය සම්බන්ධ ඇතැම් නිලධාරින් විසින් තම රාජකාරි ඉටු නොකිරීම මෙන්ම විවිධ දූෂණයන් සිදු කිරීම නිසා ගංගා පද්ධතිය විනාශ වෙමින් පවතින බව අමාත්‍යවරයා සඳහන් කළේය. මෙම ගංගා අවට අනවසර පදිංචි කරුවන් හඳුනාගැනීම, ඔවුන්ට විකල්ප ඉඩම් මෙන්ම ඒවායේ නිවාස ඉදි කිරීමට අවශ්‍ය මුල්‍ය ප්‍රතිපාදන ලබා දීම, කර්මාන්ත වල අපජලය බැහැර කිරිමේ විද්‍යාත්මක ක්‍රමයන් අනුගමනය කිරීම සඳහා මුදල් ‍නොමැතිනම් ඊට අඩු පොලියක් යටතේ ණය මුදලක් ලබා දීම වැනි සහන ලබා දීමට පියවර ගැනීමට ද නියමිතය.  ", "URL": "https://www.ada.lk/0/0/0-370268", "Category": "Latest News", "Parent URL": null}