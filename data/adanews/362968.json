{"Source": "Ada News", "Timestamp": "26 05 2020", "Headline": "CSN නඩුව සමථයකට - නාලිකාවට දුන් සංඛ්‍යාතත් ඒ අයුරින්ම", "News Content": "කාල්ටන් ස්පෝර්ට්ස් නෙට්වර්ක් (CSN) රූපවාහිනී  නාලිකාව සඳහා ලබා  දී  තිබූ  විකාශන  බලපත්‍රය 2016 වසරේ දී  එවකට පැවති රජයේ ජනමාධ්‍ය අමාත්‍යාංශ ලේකම්වරයා විසින්  අහෝසි කිරීමට  එරෙහිව   නාලිකාව  විසින්  ගොනු කර තිබූ රිට් පෙත්සම අද (26දා) අභියාචනාධිකරණයේදී සමථයකට  පත්  විණි. එම  නාලිකාවට ලබා දී තිබූ විකාශන  බලපත්‍ර ය අවලංගු  කරමින්  2016 වසරේ දී ජනමාධ්‍ය  අමාත්‍යාංශ ලේකම් වරයා විසින්  නිකුත් කරන ලද ලිපිය ඉල්ලා  අස් කර  ගැනීමට ජනමාධ්‍ය  අමාත්‍යාංශය   අද (26) අභියාචනාධිකරණයේ දී එකග වීම  මත මෙම  සමථය ඇති  විය. ඒ අනුව 2016.10.23 දින  වන විට එම  නාලිකාව ලබා  දී තිබූ  සංඛ්‍යාත ඒ අයුරින්ම නැවත  ලබා දීමට කඩිනමින්  පියවර ගැනීමට විදුලි සංදේශ නියාමන කොමිසම ද අධිකරණයේදී එකඟතාවය  පළ කළේය. කිසිදු සාධාරණ  පරීක්ෂණයක්   පැවැත්වීමෙන්  තොරව සිය විකාශන  බලපත්‍රය අහෝසි කිරීම  නීතිවිරෝධී බව කියමින් සී.එස්.එන්.නාලිකාව මෙම රිට් පෙත්සම ගොනු කර  තිබුණි. මෙහි වගඋත්තරකරුවන් වශයෙන් ජනමාධ්‍ය අමාත්‍යාංශය , එම අමාත්‍යාංශ ලේකම්වරයා , විදුලි සංදේශ නියාමන කොමිෂන් සභාව, එහි අධ්‍යක්ෂ ජනරාල් ඇතුළු පිරිසක් නම් කරනු ලැබ තිබිණි. තිළිණිද සිල්වා / රන්ජන් කටුගම්පොළ    ", "URL": "https://www.ada.lk/0/0/0-362968", "Category": "Latest News", "Parent URL": null}