{"Source": "Ada News", "Timestamp": "16 07 2020", "Headline": "පිළියන්දල 113 දෙනෙකු PCR  පරීක්ෂණයට", "News Content": "කන්දකාඩු නිරෝධායන මධ්‍යස්ථානයේ රාජකාරියේ නිරත , යුද හමුදා නිලධාරියකු ,නිවාඩු පැමිණීමෙන් පසුව කොරෝනා වෛරසය වැළඳුණු බවට තහවුරු වීමත් සමඟ ,ඔහු සංචරණය කළ පිළියන්දල ප්‍රදේශයේ   සමීපතමයින් හා සංචරණයට ලක් වූවන්  එකසිය දහතුන් දෙනෙකු අද  (16) දා  පී.සී.ආර් පරීක්ෂණයට ලක් කළ බව,පිළියන්දල සෞඛ්‍ය වෛද්‍ය නිලධාරී වෛද්‍ය ඉන්දික එල්ලාවල මහතා පැවසීය .\n\nමෙම ආසාදිතයා   රත්නපුර ප්‍රදේශයේ  පදිංචිව සිටින අතර  ,ඉකුත් 4 සහ 5 යන  දිනවල,ඔහුගේ මව පදිංචි පිළියන්දල දැල්තර ප්‍රදේශයට පැමිණ ඇති අතර එහිදී පිළියන්දල නගරයේ රාජ්‍ය බැංකුවකට ,ගරාජයකට,  ,ව්‍යාපාරික ස්ථාන තුනකට සහ නිවාස හතරකට ගොස් ඇතැයි පැවසේ .\n\nඒ අනුව එම ස්ථාන නිරෝධායනයට ලක් කොට එහි සේවය කළ 39 දෙනෙකු ඉකුත් 14 දා ස්වයං  නිරෝධායනයට  ලක් කළ බව වෛද්‍ය ඉන්දික එල්ලාවල මහතා කීය .\n\nපසුව එම ස්ථානවල  සමීපතමයන් හා  සංචරණය කළ වූවන්  113 ,පිලියන්දල සෝමවීර චන්ද්‍රසිරි ක්‍රීඩාංගණයේදී සහ දැල්තර ප්‍රාථමික විද්‍යාලීය ශ්‍රවණාගාරයේ දී අද මෙසේ පී.සී.ආර් පරීක්ෂණයට ලක් කළ බව පැවසේ .\n\nඒ අතර පිළියන්දල කැස්බෑව කහතුඩුව බොරලැස්ගමුව මොරටුව හොරණ බණ්ඩාරගම බෙන්තර  කඩුවෙල රත්මලාන  දෙහිවල මහරගම එගොඩ උයන සහ රාජාංගනය යන සෞඛ්‍ය වෛද්‍ය නිලධාරී කාර්යාල වලට අයත් පුද්ගලයන් 113 මෙම පී.සී.ආර් පරීක්ෂණයට ලක් කළ බව සෞඛ්‍ය වෛද්‍ය නිලධාරී  වෛද්‍ය ඉන්දික එල්ලාවල මහතා පැවසීය . මත්තෙගොඩ ශාන්ත ප්‍රදීප් කුමාර කුලරත්න     ", "URL": "https://www.ada.lk/0/0/0-365492", "Category": "Latest News", "Parent URL": null}