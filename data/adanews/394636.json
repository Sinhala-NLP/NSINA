{"Source": "Ada News", "Timestamp": "21 06 2022", "Headline": "බලාපොරොත්තුව අත් නොහරින්න", "News Content": "\"බලාපොරොත්තුව අත් නොහරින්න \" යන තේමාව යටතේ මේ දිනවල ඉන්ධන පෝලිම් වල සිටින ජනතාව වෙත සිසිල් පැන් සහ කෙටි ආහාර වේලක් ලබා දීමට නාරාහේන්පිට ජනතා දේව සභාවේ ශාන් ජෝෂප් දේවගැතිවරයා අද (21දා) පියවර ගෙන තිබුණි. ඒ අනුව සීදුව කොටුගොඩ ඉන්ධන පිරවුම්හළ ඉදිරිපිට දිගු පෝලිම් වල රැස් වී සිටින ජනතාව වෙත මෙම ආහාර අඩංගු පාර්සලය ලබා දීමට ඔහු  පියවර ගෙන තිබුණි . මේ සදහා ඔහුට අයත් වෑන් රථයෙන් ඔහු  පැමිණ තිබුණි .  මේ පිළිබඳව ඔහුගෙන් අදහස් විමසූ විට , ඔහු මෙසේ ප්‍රකාශ කළේය . මම මේ කටයුත්ත දැනට මාස තුනක පමණ කාළයක සිට ශ්‍රී ලංකාව පුරා ක්‍රියාත්මක කරමින් සිටිනවා . මේ වැඩසටහනේ තේමාව  \" බලාපොරොත්තුව අත් නොහරින්න .\"යනුවෙනුයි .  දැනට ශ්‍රී ලාංකික ජනතාව බලාපොරොත්තු කඩ වී , අන්ත අසරණ වී සිටිනවා . ඔවුන් වෛරයෙන් , ක්‍රෝධයෙන් වෙලී සිටිනවා .  ඒ නිසා ඔවුන් දිරිමත් කිරීම සදහා මෙම අදහස තෝරා ගත්තා . ඒ අනුව  මම බෙදන මෙම කෙටි ආහාර අඩංගු බෑගය මත මෙම අදහස මුද්‍රණය කර තිබෙනවා යැයි ද ඔහු වැඩිදුරටත් පැවසීය . මෙම කෙටි අහාර වේල දින ගනනාවක සිට ඉන්ධන පෝලිම් වල සිටින ජනතාවට මහත් අස්වැසිල්ලක් වී තිබුණි .   ", "URL": "https://www.ada.lk/0/0/0-394636", "Category": "Latest News", "Parent URL": null}