{"Source": "Ada News", "Timestamp": "6 01 2018", "Headline": "ලලිත් ඇතුළත්මුදලි දියණිය ජනපති හමුවෙයි", "News Content": "\r\n\tකෘතහස්ත දේශපාලනඥයෙකු වූ ලලිත් ඇතුළත්මුදලි මහතාගේ සහ ශ්‍රීමණි ඇතුළත්මුදලි මහත්මියගේ දියණිය වන සරලා ඇතුළත්මුදලි මහත්මිය අද (06දා) දහවල් ජනාධිපති නිල නිවසේදී ජනාධිපති මෛත්‍රීපාල සිරිසේන මහතා හමු වූ බව ජනපති මාධ්‍ය අංශය පවසයි.\r\n \r\n\tනිදහස් සහ ප්‍රජාතන්ත්‍රවාදී සමාජයක් අපේක්ෂා කළ සහ ජාතිය ගොඩනංවන පුළුල් මෙහෙවරක් උදෙසා කැපවන්නට සිටි තම පියාගේ දේශපාලන ගමන් මහ මෙහිදී සිහිපත් කළ සරලා අතුළත්මුදලි මහත්මිය අද ශ්‍රී ලංකාව තුළ ප්‍රජාතන්ත්‍රවාදය සහ නිදහස ස්ථාපිත කරමින් ලෝකයේ පිළිගත් රාජ්‍යයක් ලෙස ඉදිරියට ගෙනයාමට ජනාධිපතිවරයා ඉටුකරන මෙහෙවර පිළිබද සිය ප්‍රශංසාව පළ කළ බවද මාධ්‍ය අංශය සඳහන් කරයි. \r\n \r\n\tරට වෙනුවෙන් ඕනෑම අවස්ථාවක තම සහය ලබාදීමට සූදානම් බව ද ඒ මහත්මිය පවසා ඇත.\r\n \r\n\tශ්‍රී ලංකාවේ හිටපු වෙළෙද, ජාතික ආරක්ෂක, කෘෂිකර්ම කැබිනට් අමාත්‍යවරයෙකු වූ ලලිත් ඇතුළත්මුදලි මහතා 1977- 88 ජේ.ආර්. ජයවර්ධන රජයේ ප්‍රබල අමාත්‍යවරයෙකු විය. \r\n \r\n\tමුලින් එක්සත් ජාතික පක්ෂය නියෝජනය කළ එතුමා අනතුරුව  ප්‍රජාතන්ත්‍රවාදී එක්සත් ජාතික පෙරමුණේ නායකයා ලෙස කටයුතු කළ අතර ඔහු වඩාත් ජනතාව අතර ප්‍රකට වූයේ මහපොළ ශිෂ්‍යධාර ක්‍රමයෙහි නිර්මාතෘවරයා ලෙසිනි.\r\n \r\n\tරටත්, ජාතියත් වෙනුවෙන් සුවිසල් මෙහෙවරක් ඉටුකරමින් සිටියදී 1993 අප්‍රෙල් මාසයේදී එතුමා සහසික වෙඩි පහරකට ලක්ව ජීවිතක්ෂයට පත් විය.\r\n \n\n  ", "URL": "https://www.ada.lk/0/0/0-301494", "Category": "Latest News", "Parent URL": null}