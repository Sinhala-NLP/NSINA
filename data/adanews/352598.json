{"Source": "Ada News", "Timestamp": "22 09 2019", "Headline": "ආණ්ඩුවයි විපක්ෂයයි තානාපති කාර්යාල දේශපාලනයට බැහැලා", "News Content": "ශ්‍රී ලංකා නිදහස් පක්ෂය හැර ආණ්ඩුව මෙන්ම විපක්ෂය මේ වන විට තානාපති කාර්යාල සමග සාකච්ඡා කරන බව ජනපති මෛත්‍රීපාල සිරිසේන මහතා පැවැසීය. ශ්‍රී ලංකා නිදහස් පක්ෂ මාතර දිස්ත්‍රික් සමුළුව අමතමින් ඔහු මේ බව පැවැසීය. “මේ රටේ දෙශපාලනය කරන අයගෙන් 95%ක් ඉන්නේ තමන් වෙනුවෙන් දේශපාලනය කරන අය.  අද සන්ධාන, පෙරමුණු නැතිව කාටවත් ආණ්ඩු හදන්න බෑ. වාම ප්‍රගතිශීලී දේශපාලනය තුළත් සන්ධානයකින් තමයි ආණ්ඩු හදන්න පුළුවන් වෙන්නේ. දූෂණයෙන් තොර අයගේ පෙරමුණක් තමයි අවශ්‍ය වන්නේ. අර ලකුණද මේ සලකුණද නෙමයි ප්‍රශ්නේ. ඕන නමක් දාගන්න පුළුවන්. පාතාලයෝ, කුඩු කාරයෝ මිනී මරුවෝ කොයි පක්ෂයේ හිටියත් ඒ අයත් එක්ක ආණ්ඩු හදලා වැඩක් නෑ. විදේශ බලවතුන්ට බලවේග වලට යන නොවන ආණ්ඩුවක් හදන්න ඕන. ආණ්ඩුවයි අපි හැර විපක්ෂයේ අය අද වන විට තානාපති කාර්යාල සමග සාකච්ඡා කරනවා. තානාපති කාර්යාල දේශපාලනයට බැහැලා. ඇමෙරිකන් තානාපතිනිය මාව හම්බවෙන්න ආවා. මම ඉන්නකම් ගිවිසුම් අත්සන් කරන්න දෙන්නේ නෑ කිව්වා. රටට ආදරය කරන දේශපාලඥයන්ගේ පෙරමුණක් අවශ්‍යයි. අපි හදිස්සි වෙන්න ඕන නෑ. කලබල වෙන්න ඕන නෑ. අපි කියන දර්ශනය, පක්ෂයේ අනන්‍යතාව, පක්ෂයේ දර්ශනය සියලු දෙනාගේම ගෞරවය ආරක්ෂාවන ප්‍රතිරූපය ආරක්ෂා වන වැඩපිළිවෙළකට අපි යන්නේ. අපේ ප්‍රතිපත්තිවලට ගැලපෙන විදිහට වැඩපිළිළෙ තියෙන්න ඕන. ශ්‍රී  ලංකා නිදහස් පක්ෂය වැලලිය නොහැකි, මැරිය නොහැකි දේශපාලන පක්ෂයක්. පනින අය තමන් වෙනුවෙන් දේශපාලනය කරන අය.”     ", "URL": "https://www.ada.lk/0/0/0-352598", "Category": "Latest News", "Parent URL": null}