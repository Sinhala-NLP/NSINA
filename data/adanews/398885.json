{"Source": "Ada News", "Timestamp": "20 11 2022", "Headline": "චීනයේ විශාලතම න්‍යෂ්ටික තාපන ව්‍යාපෘති ක්‍රියාත්මකයි", "News Content": "චීනය පසුගිය වසර කිහිපය තුළ, හරිතාගාර වායු විමෝචනය අඩු කිරීමට දැඩි උත්සාහයක් ගන්නා බැවින් පිරිසිදු බලශක්තියට මාරු වීමට කැපවී කටයුතු කරමින් සිටියි. ඒ සඳහා වඩාත් ඵලදායී ක්‍රමවේදයක් ලෙස මෙය යොදා ගන්නේ, ගල් අඟුරු දහනය සීමා කරමින්, ශීත ඍතුවේදී රට උණුසුම්ව තබා ගැනීමටය. ඒ අනුව, පරිසර දූෂණය අවම කිරීම සහ උෂ්ණත්වය පහත වැටීමත් සමග බලශක්ති සැපයුම සහතික කිරීම සඳහා චීන පළාත් කිහිපයක් න්‍යෂ්ටික බලශක්ති උණුසුම් කිරීමේ ව්‍යාපෘති දියත් කර ඇත. චීනයේ විශාලතම න්‍යෂ්ටික තාපන ව්‍යාපෘතිය වන Haiyang Nuclear Energy Heating Project, පරිසර හිතකාමී ආකාරයෙන් න්‍යෂ්ටික ශක්තියෙන් ජනනය වන තාපය භාවිත කරන, රටේ ප්‍රථම කාබන් රහිත නගරය උණුසුම් කරයි. චීනයේ ප්‍රථම වාණිජ සහ විශාලතම න්‍යෂ්ටික තාපන ව්‍යාපෘතිය ලෙස, Haiyang න්‍යෂ්ටික බලාගාරය රටේ සම්පූර්ණ න්‍යෂ්ටික තාපන ධාරිතාව වන මෙගාවොට් 365 ප්‍රමාණයෙන් 92.8%ක් අත්පත් කරගෙන සිටින අතර, 200,000කට වැඩි පදිංචිකරුවන්ට පිරිසිදු බලශක්තිය සපයයි.   ", "URL": "https://www.ada.lk/0/0/0-398885", "Category": "International", "Parent URL": null}