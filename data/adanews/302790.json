{"Source": "Ada News", "Timestamp": "12 01 2018", "Headline": "තරුණ ව්‍යවසායකයන්ට සහන පොලී ණය මාර්තුවේදී", "News Content": "\r\n\tතරුණ ව්‍යවසායකයන් බිහිකිරීමේ අරමුණින් යුතුව 2018 අයවැයේ ප්‍රධාන යෝජනාවක් වන ව්‍යවසායකත්ව ශ්‍රී ලංකා වැඩසටහන මාර්තු මස අරඹන බව මුදල් හා ජනමාධ්‍ය අමාත්‍ය මංගල සමරවීර මහතා පවසා සිටියේය.\r\n \r\n\tමේ සඳහා ණය යෝජනා ක්‍රම 15ක් යටතේ තරුණ ව්‍යවසායකයන්ට සහන පොලී අනුපාත සහ රජයේ ඇපකර මත රු.මිලියන 60,000ක පමණ මූල්‍යාධාර පහසුකම් ලබාදෙන බවත් අමාත්‍යවරයා පැවසීය.\r\n \r\n\tමේ යටතේ තරුණයන්ට, කාන්තාවන්ට හා විශේෂ හැකියා ඇති පුද්ගලයන්ට තමන්ගේ යැයි ව්‍යාපාර ඇරඹීමට සහ කෘෂිකර්මාන්තය, කර්මාන්ත හා ධීවර ඇතුළු ඕනෑම ක්ෂේත්‍රයක කර්මාන්ත හෝ ව්‍යාපාර ඇරඹීම සඳහා සහනදායී පොලී මත රජ්‍ය හා පෞද්ගලික බැංකු හරහා ණය ලබාදෙන බවද පැවසීය. මෙම පොලී සහනය රජය මගින් දරනු ලබන අතර, එකී පොලිය ගෙවීම සඳහා රු.මිලියන 5,000ක් භාණ්ඩාගාරය විසින් වෙන්කර ඇති බවද අමාත්‍යවරයා සඳහන් කළේය.\r\n \r\n\tමුදල් හා ජනමාධ්‍ය අමාත්‍ය මංගල සමරවීර සහ රාජ්‍ය අමාත්‍ය ඉරාන් වික්‍රමරත්න යන මහත්වරුන්ගේ ප්‍රධානත්වයෙන් රාජ්‍ය හා පෞද්ගලික බැංකු ප්‍රධානීන් හා උසස් නිලධාරීන් සමග මහා භාණ්ඩාගාරයේදී පැවති සාකච්ඡාවකදී මෙම අදහස් පළ කෙරිණි.\r\n \r\n\tඅපනයනය ඉලක්ක කරගෙන ආර්ථිකය පුළුල් කිරීම තුළින් නව රැකියා බිහිකිරීමේ රජයේ මෙම වැඩසටහන ක්‍රියාත්මක කිරීම සඳහා සියලු බැංකුවල සහාය අපේක්ෂා කරන බව අමාත්‍යවරයා පවසා සිටියේය.\r\n \r\n\tස්වයං රැකියාව ඇතුළු සුළු හා මාධ්‍ය පරිමාණ ව්‍යාපාරික අංශය පුළුල් කිරීම සඳහා ක්ෂේත්‍රයට පිවිසීමේදී ප්‍රාග්ධන පිරිවැය හා ණය ලබාගැනීම සඳහා ඇප තැබීමට නොහැකි වීම හේතුවෙන් බැංකු මගින් ණය ප්‍රතික්ෂේප වීමට මින් මතුවට රජය ඉඩ නොතබන බවද අමාත්‍යවරයා බැංකු ප්‍රධානීන් වෙත දැනුම් දුන්නේය.\r\n \r\n\tව්‍යාපාරිකයන්ගෙන් බැංකු අපේක්ෂා කරන ඇප රජය විසින් ලබාදීමට කටයුතු යොදා ඇති බැවින් මින් මතුවට ව්‍යාපෘති යෝජනාවේ ශක්‍යතාව පමණක් සැලකිල්ලට ගෙන සහන පොලී පදනම මත ණය ලබාදීමට හැකිවන පරිදි රජය විසින් ණයකරුවන් වෙනුවෙන් ඇපකරයක් නිකුත් කිරීමට අවශ්‍ය කටයුතු යොදා ඇති බවද මෙහිදී පැවසීය.\r\n \r\n\tව්‍යාපාර හා කර්මාන්ත ක්ෂේත්‍රයට කාන්තා සහභාගීත්වයද ලබාගැනීමේ අරමුණින් ව්‍යසායකත්ව ශ්‍රී ලංකා වැඩසටහනට එක්වන කාන්තාවන්ට ණය ලබාදීමේදී අදාළ පොලියට ලබාදෙන 75%ක සහනයට අමතරව තවත් 10%ක අතිරික්ත පොලී සහනයක්ද, විශේෂ හැකියාවන් ඇති පුද්ගලයන්ට 15෴ක අතිරික්ත පොලී සහනයක්ද රජය විසින් භාණ්ඩාගාර ඇපකර සමගින් ලබාදීමට තීරණය කර ඇති බව පැවසුණි.\r\n \r\n\tකාන්තාවන්ට වැඩි අයිතියක් හිමි, අවම වශයෙන් කොටස්කරුවන් 10 දෙනෙකුගෙන් සමන්විතව එක් කොටස්කරුවෙකුගෙන් රු.10,000ක අවම ප්‍රාග්ධනය සමග ආරම්භ කරනු ලබන සමාගම්වලට මූල්‍ය නොවන තාක්ෂණික පහසුකම්ද රජය විසින් ලබාදෙන බවද සඳහන් කළේය. එවන් සමාගම්වලින් කල්බදු ක්‍රමයට ලබාගනු ලබන යන්ත්‍ර සූත්‍රවල කල්බදු පිරිවැයෙන් 75%ක් රජය විසින් දරනු ලබන අතර, ඒ සඳහා අවශ්‍ය ඇපකරයද භාණ්ඩාගාරය විසින් අදාළ බැංකු වෙත නිකුත් කරනු ලබන බවද පැවසුණි.\r\n \r\n\tරැකියා දස ලක්ෂයක් බිහිකිරීම හා ඒක පුද්ගල ආදායම වැඩිකොට අපනයනය දිරිමත් කිරීම ප්‍රාධාන අරමුණු කොටගෙන මාර්තු මස ආරම්භ කිරීමට යෝජිත රජයේ ව්‍යවසායකත්ව ශ්‍රී ලංකා වැඩසටහන සාර්ථක කරගැනීමට අවශ්‍ය පූර්ණ සහාය ලබාදීමට මෙම පැවැති සාකච්ඡාවේදී සියලු රාජ්‍ය හා පෞද්ගලික බැංකු ප්‍රධානීහු පොරොන්දු වූහ.\r\n \n\n  ", "URL": "https://www.ada.lk/0/0/0-302790", "Category": "Business", "Parent URL": null}