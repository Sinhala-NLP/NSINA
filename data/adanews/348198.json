{"Source": "Ada News", "Timestamp": "8 05 2019", "Headline": "ආරක්ෂාව තහවුරුයි - සංචාරකයන්ට එන්න කියයි", "News Content": "ශ්‍රී ලංකාවේ ජාතික ආරක්ෂාව තහවුරු කර ඇති බැවින් මෙරටට පැමිණිමේදී සංචාරකයන්ට පනවා ඇති බාධාවන් ඉවත් කරන ලෙස ජනපති තානාපතිවරුන්ගෙන් ඉල්ලයි. ම්ලේච්ඡ ත‍්‍රස්තවාදී අත්දැකීමට මුහුණදීමෙන් පසු ශ‍්‍රී ලංකාව මේ වන විට යථා තත්ත්වයට පත්වෙමින් තිබෙන අතර ආරක්ෂක අංශවල සාර්ථක මෙහෙයුම් සමඟ  ඉදිරි දින කිහිපය තුළ දී ත‍්‍රස්ත අභියෝගය ශ‍්‍රී ලංකාවෙන් තුරන් වනු ඇති බව ජනාධිපති පවසයි. ජනාධිපතිවරයා මේ බව ප‍්‍රකාශ කළේ විදෙස් තානාපතිවරු, මහකොමසාරිස්වරු, එක්සත් ජාතින්ගේ සංවිධානය ඇතුළු විදෙස් සංවිධාන නියෝජිතයන් සමඟ ඊයෙ (07දා) පෙරවරුවේ ජනාධිපති කාර්යාලයේ පැවති හමුවක දී ය. එමෙන්ම මෙහිදී ජනාධිපතිතුමා සියලු තානාපතිවරුන්ට ඉල්ලා සිටියේ ශ‍්‍රී ලංකාවේ ජාතික ආරක්ෂාව මේ වන විට මුළුමනින් තහවුරු කර තිබෙන බැවින් තම රටවල් විසින් සංචාරකයන්ට පනවා ඇති බාධාවන් ඉවත් කර නැවත ශ‍්‍රී ලංකාවට පැමිණීමට ඉඩ සලස්වන ලෙසයි. පාසල්, රජයේ ආයතන සහ මහජනතාව ගැවසෙන ස්ථානවල ආරක්ෂාව තහවුරු කිරීමට පොලීසිය හා ති‍්‍රවිධ හමුදාව යොදවමින් මෙන් ම විශේෂ ආරක්ෂක කමිටු ද පිහිටුවමින් අදාළ ආරක්ෂක වැඩපිළිවෙළ දියත් කර තිබෙන අතර සංචාරකයන්ගේ ආරක්ෂාව වෙනුවෙන් ද විශේෂ වැඩපිළිවෙළක් කි‍්‍රයාත්මක බව ජනාධිපතිවරයා කියා සිටියේය.    ", "URL": "https://www.ada.lk/0/0/0-348198", "Category": "Latest News", "Parent URL": null}