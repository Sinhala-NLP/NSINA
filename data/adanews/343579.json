{"Source": "Ada News", "Timestamp": "19 12 2018", "Headline": "රට අස්ථාවර කරන්න බැරි නිසා ඉල්ලා අස්වුණා", "News Content": "මහින්ද රාජපක්‍ෂ මහතා විපක්‍ෂනායක ධුරයට පත්වීමෙන් පසු ඒ මහතා ඇතුළු පිරිසක් අද (19දා) අනුරාධපුරයට පැමිණ ජය ශ්‍රී මහා බෝ සමිඳුන් වැඳපුදා ගෙන ආශීර්වාද ලබා ගත්තේය. අටමස්ථානාධිපති, පූජ්‍ය පල්ලේගම සිරිනිවාස නාහිමි බැහැදැක ආශීර්වාද ලබාගත් ඒ මහතා ඇතුළු පිරිස, අනතුරුව ජය ශ්‍රී මහා බෝ සමිඳුන් වැඳපුදා ගත් අතර, එහිදී මිරිසවැටි විහාරාධිපති, පූජ්‍ය ඊතල්වැටුණුවැවේ ඤාණතිලක නාහිමි ප්‍රමුඛ මහා සංඝරත්නය සෙත් පිරිත් දේශනා කළහ. මහින්ද රාජපක්‍ෂ මහතා අගමැති ධුරය දැරූ පසුගිය මාසයක පමණ කාලය තුළදී රට අස්ථාවර වූ බවට එක්සත් ජාතික පක්‍ෂය නගන චෝදනා සම්බන්ධයෙන් එහිදී මාධ්‍යවේදීන් මහින්ද රාජපක්‍ෂ මහතාගෙන් විමසා සිටි අතර, ඊට පිළිතුරු දුන් ඒ මහතා, \"රට අස්ථාවර කළේ එක්සත් ජාතික පක්‍ෂයයි, ජනතා විමුක්ති පෙරමුණයි, දෙමළ සන්ධානයි කියලා මුළු රටම දන්නවා. තවදුරටත් රට අස්ථාවර කරන්න බැරි නිසා තමයි අපි ඉල්ලා අස් වෙන්න තීරණය කළේ\" යැයි පැවසීය. අනුරාධපුර බී.ජී චතුරංග   ", "URL": "https://www.ada.lk/0/0/0-343579", "Category": "Latest News", "Parent URL": null}