{"Source": "Ada News", "Timestamp": "1 09 2019", "Headline": "විධායක නිලධාරීන් ලෙඩ නිවාඩුවකට සැරසෙයි", "News Content": "රජයේ විධායක සේවා නිලධාරීන්ට ඇති වී තිබෙන වැටුප් විෂමතා ඉවත් කිරීමට කටයුතු නොකරන නිසා එයට විරෝධයපා මෙම මස හතරවැනිදා ලෙඩ නිවාඩු වාර්තා කිරීමේ වෘත්තීය ක්‍රියාමාර්ගයක් දියත් කරන බව රජයේ විධායක සේවා නිලධාරීන්ගේ වෘත්තීය සමිති එකමුතුව පවසයි. මීට සමගාමීව රාජ්‍ය පරිපාලන අමාත්‍යාංශය ඉදිරිපිටදී විරෝධතා ව්‍යාපාරයක් පවත්වන බවත්, මෙම ක්‍රියාමාර්ගයට ප්‍රතිචාර නොලැබුණහොත් අඛණ්ඩව ක්‍රියාමාර්ග ගන්නා බවත් එම සංගමයේ සභාපති නිමල් කරුණාසිරි මහතා සඳහන් කළේය. පසුගිය වසරේදී නීති ක්‍ෂේත්‍රයට වැටුප් ඉහළ දැමීමට සාපේක්‍ෂව විධායක සේවාවලට වැටුප් ඉහළ දැමීමට කටයුතු නොකිරීම විධායක සේවාවලට දැඩි වැටුප් විෂමතාවක් ඇති වී තිබෙන බවද ඒ මහතා පවසා සිටියේය. මෙම ගැටලුව විසඳන ලෙස පසුගිය වසරේ විවිධ වෘත්තීය ක්‍රියාමාර්ග දියත් කළ බවත්, ඒ අනුව ජනාධිපති මෛත්‍රීපාල සිරිසේන මහතා කමිටුවක් පත්කළ බවත් නිමල් කරුණාසිරි මහතා පැවසීය. අදාළ කමිටු වාර්තාව පසුගිය වසරේ නොවැම්බර් මාසයේදී ජනාධිපතිවරයාට භාරදී තිබුණද, එහි සඳහන් කරුණු ක්‍රියාත්මක කිරීමට කටයුතු නොකළ බවද ඒ මහතා වැඩිදුරටත්  පවසා සිටියේය.     ", "URL": "https://www.ada.lk/0/0/0-351968", "Category": "Latest News", "Parent URL": null}