{"Source": "Ada News", "Timestamp": "29 03 2022", "Headline": "පේරාදෙණියේ සැත්කම් ගැටලුව විසඳන්න ඉන්දියාව මැදිහත්වෙයි", "News Content": "ඖෂධ හා උපකරණ හිඟවීම හේතුවෙන් තාවකාලිකව නවතා දමා ඇති පේරාදෙණිය ශික්ෂණ රෝහලේ සැත්කම් නැවත ආරම්භ කිරීම වෙනුවෙන් ඉන්දියාව මැදිහත්ව තිබේ. මෙම ප්‍රවෘත්තිය සම්බන්ධයෙන් ශ්‍රී ලංකාවේ මේ වන විට සංචාරයක නිරත ඉන්දීය විදේශ අමාත්‍ය, ආචාර්ය එස්.  ජයශංකර් මහතාගේ අවධානය යොමුව තිබේ. පේරාදෙණිය රේහලේ ඖෂධ හා අනෙකුත් ද්‍රව්‍ය හිඟවීමේ ප්‍රවෘත්තිය දැකීමෙන් තමන් කලබල වූ බවත් ගැටලුව විසඳිම වෙනුවෙන් ඉන්දියාවට උදව් කළ හැකි ආකාරය සම්බන්ධට සාකච්ඡා කරන ලෙස තමන් ශ්‍රී ලංකාවේ ඉන්දීය මහ කොමසාරිස් ගෝපාල් බග්ලේ මහතාගෙන් ඉල්ලා සිටි බවත් ඔහු සිය ට්විටර් ගිණුමෙන් පැවැසීය.  ඉන් අනතුරුව ඉන්දීය මහ කොමසාරිස් කාර්යාලය පේරාදේණිය විශ්වවිද්‍යාලයේ උපකුලපති මහාචාර්ය ළමාවංශ මහතා මෙන්ම එහි වෛද්‍ය පීඨයේ පීඨාධිපති සමග සාකච්ඡා කර සාමාන්‍ය හා නියමිත ශල්‍යකර්ම කරගෙන යාමට අවශ්‍ය ඖෂධ හා අනෙකුත් අවශ්‍යතා පිළිබඳව විමසා තිබේ. කෙසේ වෙතත් රෝහලේ සැත්කම් සඳහා අවශ්‍ය සැපයුම් ලබාදීමට වෛද්‍ය සැපයුම් අංශය එකඟ වීමත් සමග ශල්‍ය කර්ම නැවත ආරම්භ කර ඇති බව රෝහල් අධ්‍යක්ෂවරයා සඳහන් කර තිබේ.       ", "URL": "https://www.ada.lk/0/0/0-391741", "Category": "Latest News", "Parent URL": null}