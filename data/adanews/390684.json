{"Source": "Ada News", "Timestamp": "24 02 2022", "Headline": "සෙරෙප්පු දාගෙන රාජකාරී කළ  සැරයන්ගේ වැඩ තහනම්", "News Content": "අසම්පූර්ණ නිල ඇඳුමින් සැරසී එනම් සෙරෙප්පු දෙකක් පැළඳ රථවවාහන රාජකාරියක නිරතවීම සම්බන්‍ධයෙන් විනය පරීක්‍ෂණයක් පවත්වා තීරණයක් ගන්නා තෙක් ඇඹිලිපිටිය පොලීසියේ රථවාහන රාජකාරීයේ යෙදුන පොලිස් සැරයන්වරයෙකුගේ සේවය තාවකාලිකව තහනම් කළ බව උසස් පොලිස් නිලධාරියෙක් පැවසුවේය. වැඩ තහනමට ලක්වු පොලිස් සැරයන්වරයා පාවාහන් යුගලක් පැළඳ රාජකාරියේ නිතරව ඇති අතර ඔහුට සපත්තු පැළඳීමට නොහැකි තත්ත්වයේ ගැටලුවක් නොතිබීම නිසා විනය පරීක්‍ෂණයක් පවත්වන තෙක් මෙසේ වැඩ තහනම් කර ඇත. ඇඹිලිපිටිය පොලිස් වසමේ දී ඇතුරු මාර්ගයකින් පැමිණි යතුරු පැදියක් මාර්ග නීති කඩකරමින් ප‍්‍රධාන මාර්ගයට පිවිසීම සම්බන්‍ධයෙන් යතුරුපැදිකරු සහ මෙම පොලිස් සැරයන්වරයා සමග බහින්බස්වීමක් ගැන සමාජ මාධ්‍යවල පැතිර යන බව ද එම පොලිස් නිලධාරියා පැවසුවේය. එහෙත් යතුරුපැදි වරදක් කර ඇති බව තහවුරුවී ඇතැයි ද එම පොලිස් නිලධාරියා පැවසුවේය. ඒ අවස්ථාවේ රාජකාරිය කිරීමේ දී නියමිත පොලිස් ඇඳුමින් සැරසී නොසිටීමේ වරදට මිස වෙනත් දෙයකට සැරයන්වරයාගේ වැඩ තහනම් නොකළ බව ද කීවේය. අජිත්ලාල් ශාන්තඋදය/ කොලොන්නේ ජේ නානායක්කාර      ", "URL": "https://www.ada.lk/0/0/0-390684", "Category": "Latest News", "Parent URL": null}