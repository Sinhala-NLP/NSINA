{"Source": "Ada News", "Timestamp": "2 06 2018", "Headline": "සෞදි කුමරිය සැරසූ වෝග් කවරයේ කතාවට විරෝධය", "News Content": "\r\n\tසෞදි කාන්තාවන්ට රිය පැදවීමේ අයිතිය දිනාදීම වෙනුවෙන් සටන් කර සිරගත වූ ක්‍රියාකාරිනියන් අමතක කර, සෞදි කුමරියක් වාහනයේ සුක්ඛානම අසල වාඩිවී වෝග් සඟරාවේ කවරය සැරසීම සම්බන්ධයෙන් විරෝධයක් මතුවී තිබේ.\r\n \r\n\tලෝක ප්‍රකට වෝග් සඟරාවේ මැදපෙරදිග සංස්කරණය වන වෝග් අරාබියා හි ජුනි මස කවරය හා කවරයේ කතාව සැරසීමට එකතුව සිටින්නේ හෆ්යා බින්ට් අබ්දුල්ලාහ් අල් සාවුද් රජ කුමරියයි.\r\n \r\n\tමෝටර් රථයක රියදුරු අසුන මත වාඩිවී, එක් අතකින් සුක්ඛානම අල්ලාගෙන වාහනයෙන් පිටතට පැමිණෙනවා වැනි නිරූපණයක් සහිතව එම කවරයේ ඡායාරූපය ලබාගෙන ඇත.\r\n \r\n\tමෙම මස 24 වැනිදා සිට සෞදි කාන්තාවන්ට මෝටර් රථ ධාවනය සඳහා සෞදි අරාබිය තුළ ඉඩහසර ලැබෙන පරිසරයක මෙම කවරය සහිතව වෝග් අරාබියා ජුනි කලාපය නිකුත් වී තිබේ.\r\n \r\n\tකෙසේ වෙතත්, මේ සම්බන්ධයෙන් විරෝධය දක්වා ඇති පිරිස් පවසන්නේ සෞදිය තුළ කාන්තාවන්ට රිය පැදවීම තහනම් කළේද එරට රජ පරපුරම බවයි. එහිදී, විවිධ කාන්තා ක්‍රියාකාරිනියන් වසර ගණනාවක් මුල්ලේ සිදුකරන ලද විරෝධතාවල ප්‍රතිඵලයක් ලෙස සෞදි රජ පරපුරම එම නීතිය යළි ඉවත් කළ වටපිටාවක, රජ පවුලට සම්බන්ධ කුමරියක්ම මෙවැනි කවරයක් සැරසීම සදාචාර විරෝධී බවට ඔවුන් චෝදනා කරයි.\r\n \r\n\tකෙසේ වෙතත්, මෙම චෝදනා ප්‍රතික්ෂේප කරන වෝග් අරාබියා ප්‍රධාන සංස්කාරක පවසන්නේ මෙහිදී අරාබි ලෝකය තුළ කාන්තාව මුහුණදෙන ප්‍රධාන අභියෝග පමණක් සාකච්ඡාවට බඳුන් කිරීම ඔවුන්ගේ වෑයම වූ බවයි. එහිදී, එම අදහස ඉස්මතු කිරීමට හයිෆා කුමරිය විශාල සහායක් වූ බව සංස්කාරක වැඩිදුරටත් පැහැදිලි කර තිබේ.\r\n \n \n  ", "URL": "https://www.ada.lk/0/0/0-333164", "Category": "International", "Parent URL": null}