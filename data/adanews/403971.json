{"Source": "Ada News", "Timestamp": "7 06 2023", "Headline": "සබරගමුවේ මාර්ග කි.මී. 40,000ක් සිතියම් ගත කරයි", "News Content": "රත්නපුර සහ කෑගල්ල දිස්ත්‍රික්ක දෙකේ පළාත් පාලන ආයතන සතු සියළුම මාර්ග පද්ධතීන්  GIS තාක්ෂණය ඔස්සේ සිතියම් ගත කිරීමට පියවර ගෙන ඇත. සබරගමු පළාත් ආණ්ඩුකාර ටිකිරි කොබ්බෑකඩුව මහතා විසින් 2023 ජනවාරි 24 වන දින ගැසට් පත්‍රය මඟින් පලකල නියෝග මාලාව අනුව මෙම වැඩසටහන ක්‍රියාත්මක කිරීමට අදාළ උපදෙස් ලබා දී ඇති බව සබරගමු පළාත් පාලන කොමසාරිස් කීර්ති බණ්ඩාර මහතා  පවසයි. ඒ අනුව සබරගමුව පළාත් පාලන දෙපාර්තමේන්තුව මඟින් රත්නපුර මහනගර සභාව බලංගොඩ, කෑගල්ල, ඇඹිලිපිටිය නගර සභා සහ රත්නපුර සහ කෑගල්ල දිස්ත්‍රික්ක දෙකේ ප්‍රාදේශීය සභා 25ම ආවරණය වන පරිදි  GIS තාක්ෂණය ඔස්සේ ඊට අයත් මාර්ග කි.මී.40,000ක් පමණ මෙලෙස සිතියම් ගත කිරීමට පියවර ගෙන ඇති බව සබරගමු පළාත් පාලන කොමසාරිස්වරයා පවසයි. 1987 අංක 15 දරණ ප්‍රාදේශිය සභා පනතේ 24 වන වගන්තියට යටත් සියලුම මංමාවත් වල නාම ලේඛණයක් අදාල පළාත් පාලන ආයතන විසින් සකස් කිරීම හා සීමා ලකුණු කිරීමේ කටයුතු පනත ක්‍රියාත්මක වීමෙන් වසර 3ක් ඇතුලත විධිමත්ව සිදුකර අවසන් කල යුතු විය.  එසේ වූවද රත්නපුර හා කෑගල්ල දිස්ත්‍රික්ක වලට අයත් පළාත් පාලන ආයතන වල එලෙස විධිමත් කර අවසන් මාර්ග ප්‍රමාණය කි.මී. 100කට ආසන්න වේ. ශ්‍රී ලංකා මිනින්දෝරු දෙපාර්තමේන්තුව මගින් එම කාර්යය ඉටුකිරීමේදී ඔවුන් සතුව ප්‍රමාණවත් කාර්යමණ්ඩලයක් නොමැති වීම, මෙම කටයුතු වෙනුවෙන් විශාල වැයබරක් දැරීමට සිදුවීම හේතුවෙන් මෙම කටයුත්ත නිම කිරීම සදහා GIS තාක්ෂණය භාවිතයට ගනිමින් මෙම කටයුතු සිදුකිරීමට සබරගමුව පළාත් සභාව කටයුතු කල බව වැඩිදුරටත් අදහස් දැක්වූ බව ඒ මහතා පැවසීය.  ", "URL": "https://www.ada.lk/0/0/0-403971", "Category": "Latest News", "Parent URL": null}