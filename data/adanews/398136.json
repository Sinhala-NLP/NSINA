{"Source": "Ada News", "Timestamp": "24 10 2022", "Headline": "මාස 9කට රාජ්‍ය දැව සංස්ථාව බිලියන 3.3ක ලාභයක් ලබයි", "News Content": "2022 වසරේ සැප්තැම්බර් මස අවසන් වනවිට රාජ්‍ය දැව සංස්ථාව රුපියල්  මිලියන 3735ක ලාභයක් උපයා තිබේ. කෘෂිකර්ම වනජීවි හා වනසම්පත් සංරක්ෂණ අමාත්‍ය මහින්ද අමරවීර මහතා වනජීවි හා වන සම්පත් සංරක්ෂණ අමාත්‍යාංශයේ ප්‍රගතිය සම්බන්ධව සිදු කරන ලද සාකච්ඡාවක දී මෙම  තොරතුරු අනාවරණය විය. විශේෂයෙන්ම රාජ්‍ය දැව සංස්ථාව විසින් නිපදවනු ලබන උසස් ප්‍රමිතියෙන් යුත් දැව නිෂ්පාදන මෙන්ම වෙනත් ආයතනවලට අවශ්‍ය දැව නීත්‍යානුකූලව සපයන එකම රාජ්‍ය ආයතනය වේ. මේ වනවිට රජය විසින් විදේශ රටවලින් දැවමය ගෘහභාණ්ඩ මෙරටට ආනයනය කිරීම අත්හිටුවා තිබීම හේතුවෙන් රාජ්‍ය දැව සංස්ථාවේ ගෘහ භාණ්ඩ නිෂ්පාදන සඳහා ඉහළ ඉල්ලුමක් පවතියි. මෙම වසර අවසන් වන විට රාජ්‍ය දැව සංස්ථාවේ ආදායම තවත් රුපියල් මිලියන 250කින්වත් ඉහළ නංවාගැනීම සඳහා පියවර ගන්නැයි අමාත්‍ය මහින්ද අමරවීර මහතා උපදෙස් දුන්නේය. දැනට ඇමරිකා එක්සත් ජනපදයේ වොෂින්ටන් නුවර පැවැත්වෙන අන්තර්ජාතික සමුළුවකට සහභාගි වන අමාත්‍යවරයා පසුගිය සතියේ සූම් යෙදවුම ඔස්සේ මෙම ප්‍රගති සමාලෝචන රැස්වීමට සහභාගි වෙමින් මෙම අදහස් පළ කළේය. අපේ රටේ සෑම නිවසකටම අවශ්‍ය ඕනෑම මෝස්තරයක් යටතේ රාජ්‍ය දැව සංස්ථාවෙන් ගෘහ භාණ්ඩ ලබා ගැනීමට පිළිවන. උසස්ම දැවවලින් ගෘහභාණ්ඩ සකස් කිරීම මෙන්ම දිගු කාලීන පැවැත්ම නිසා මහජනතාව මේ වනවිට රාජ්‍ය දැව සංස්ථාවට විශාල ලෙස ගෘහභාණ්ඩ මිල දී ගනී. මේ හැර දැනට රාජ්‍ය දැව සංස්ථාව සතුව කළුවර දැව මෙට්‍රික් ටොන් 500කට වඩා විශාල තොගයක් පවතින මෙයින් එම කළුවර දැව මිශ්‍රව යොදාගනිමින් ජාත්‍යන්තර වෙළෙඳපොලට  අපනයනය සඳහා ගෘහ භාණ්ඩ සැකසීමට පියවර ගන්නා ලෙස ද අමාත්‍යවරයා උපදෙස් දුන්නේය. එමෙන්ම ඉදිරි වර්ෂ කිහිපය තුළ දී ද මෙරටට ගෘහභාණ්ඩ ආනයනය කිරීම සඳහා රජය අවසර නොදෙන බවත් අමාත්‍යවරයා සඳහන් කළේය. එමනිසා රාජ්‍ය දැව සංස්ථාව ඉදිරි කාලය තුළ මෙරට වෙළෙඳ පොළට හොඳම දැව සපයන්නා බවට පත් වීමට මෙන්ම ජාත්‍යන්තර වෙළෙඳ පොළට ද තම නිෂ්පාදන හඳුන්වා දෙනු ලබන රාජ්‍ය ආයතනයක් බවට පත්වීමට අවශ්‍ය පියවරගත යුතුය.  එහිදී ජාත්‍යන්තර වෙළෙඳපොලට දැව හා දැව නිෂ්පාදන අපනයනය සඳහා දැනට පවතින නීතිමය බාධක සියල්ල ඉදිරි මාස දෙක තුළ අවසන් කරන  බවත් අමාත්‍යවරයා සඳහන් කළේය. රාජ්‍ය දැව සංස්ථාව විදේශ විනිමය උපයන ආයතනයක් බවට පත් කිරීම රජයේ ඉළක්කය බව ද අමාත්‍යවරයා සඳහන් කළේය.  ", "URL": "https://www.ada.lk/0/0/0-398136", "Category": "Latest News", "Parent URL": null}