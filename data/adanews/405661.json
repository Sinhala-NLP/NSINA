{"Source": "Ada News", "Timestamp": "10 09 2023", "Headline": "සිහින නිවස හදන්න කුවේට් ගිය වාසනාගේ සිහිනය බොඳ වේ, නිවස තනන්න උදව් ඉල්ලයි", "News Content": "'මටත් දරු තිදෙනාටත් ජීවත් වෙන්න නිවසක් තනා දෙන්න' යැයි කුවේට් රාජ්‍යයේ රැකියා නියෝජිත ආයතනයක රදවා  සිටි ගිරිබාව, පොතානේගම ප්‍රදේශයේ පදිංචි වාසනා ප්‍රනාන්දු මහත්මිය කටුනායක ගුවන් තොටුපොළේ දී ඉල්ලීමක් කළාය. 30 හැවිරිදි වාසනා ප්‍රනාන්දු මහත්මිය තම දරු තිදෙනා තම මවට භාර දී මීට මාසයයි දින දහයකට  පෙර කුවේට් රාජ්‍යයේ ගෘහ සේවය සදහා පිටත්ව ගොස් තිබුණි. මේ අතරතුර වාසනාගේ මව ද මෙම ළමුන් තිදෙනා අතහැර ගොස් තිබූ බැවින් ඔවුන් සිය පාසැල් අධ්‍යාපනය ද නවතා දමා ඉතා අසීරුවෙන් සිය ජීවිත අනාරක්ෂිතව ඔවුන්ගේ කටු මැටි ගැසූ නිවසෙහි ගෙවා දමමින් සිටියදී මේ පුවත ශ්‍රී ලංකාව පුරා ප්‍රසිද්ධ ජනමාධ්‍ය ඔස්සේ පළ විය. මෙම ප්‍රවෘත්තිය පළ වී පැය කීපයක් ගත වීමත් සමග කුවේට් රාජ්‍යයේ ශ්‍රී ලංකා තානාපති කාර්යාලයේ නිලධාරීන් තම දරු තිදෙනා පත් වී සිටින අසරණ භාවය සළකා වහාම තමාව ශ්‍රී ලංකාවට යැවීම සදහා පියවර ගන්නා ලෙස තමන් රදවා ගෙන සිටි රැකියා නියෝජිත ආයතනය වෙත නියෝග කළ බව වාසනා කටුනායක ගුවන් තොටුපොළේ දී පැවසුවාය. එහිදී මෙම රැකියා නියෝජිත ආයතනයට ඇයව වහාම මෙරටට එවීම සදහා රුපියල් ලක්ෂ නවයක් වැය වී තිබූ අතර , ඇය විදේශගත වීමට පෙර තවත් රුපියල් එක් ලක්ෂ හැත්තෑ පන් දහසක මුදලක් ලබා දුන් බව එම රැකියා නියෝජිත ආයතනයේ ප්‍රකාශකවරයෙකු පැවසීය . එසේම වාසනා මීට පෙර සිය සොහොයුරිය සමග කටුනායක ගුවන් තොටුපොළ තුළ පිරිසිදු කරන්නියක ලෙස වසර දෙකක පමණ කාළයක් සේවය කර තිබූ අතර ඇය මීට පෙර දෙවරක්ම විදේශගත රැකියා වල නිරත වී සිටි බව ගුවන් තොටුපොළ ඇය සමග සේවය කළ සේවිකාවන් පැවසූහ.  කෙසේ වෙතත් මෙම ප්‍රවෘත්තිය පළ වී පැය 24 ක් ගත වීමටත් පෙර ,  වාසනා ප්‍රනාන්දු 09/10 දින උදෑසන 07.00 ට කුවේට් රාජ්‍යයේ සිට ශ්‍රී ලන්කන් ගුවන් සේවයේ යූ.එල්.- 230 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබූ අතර ඇය ශ්‍රී ලංකා විදේශ සේවා නියුක්ති කාර්යාංශයේ නිලධාරීන් විසින් ඇයගේ ගිරිබාව නිවෙස වෙත රැගෙන යාමට පියවර ගෙන තිබුණි .   ", "URL": "https://www.ada.lk/0/0/0-405661", "Category": "Latest News", "Parent URL": null}