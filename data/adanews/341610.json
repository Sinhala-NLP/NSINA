{"Source": "Ada News", "Timestamp": "25 10 2018", "Headline": "ස්ත්‍රී දූෂණය හා වයස", "News Content": "වයස අවුරුදු 16ට වැඩි ගැහැනු දරුවෙකුට හෝ වයස අවුරුදු 16ට අඩු ගැහැනු දරුවෙකුට තම කැමැත්ත ඇතිව ලිංගික සංසර්ගයේ යෙදිය හැකිද? මෙම ගැටලුව අද වනවිට සමාජයේ තරුණ තරුණියන් අතර පවතින පිළිතුරු සෙවීමට කුතුහලයක් මතු කරන්නා වූ ගැටලුවකි. තරුණ වයස යනු නොවිසඳුණු ගැටලු බොහෝමයකට පිළිතුරු සොයන අවධියකි. එම කුතුහලය හේතුවෙන් මෙන්ම නිසි අවබෝධයකින් තොරව හැඟීම්වලට වහල් වී ගන්නා ඉක්මන් තීරණ හේතුවෙන් කරදරයට පත්වන තරුණ තරුණියන් බොහෝය. එවැනි සම්බන්ධතා බොහෝ විට අවසන් වන්නේ සියදිවි නසාගැනීමකින් හෝ නීතිවිරෝධී ගබ්සාවකින් හෝ එසේත් නැත්නම් වංචනික ලෙස සිදු කෙරෙන අඩු වයස් විවාහයකිනි. මේ සම්බන්ධයෙන් වන නීතිමය පසුබිම පිළිබඳ මෙම නීති විග්‍රහය ගෙන එන්නේ නීතිඥ අරුණ පතිරණ ආරච්චි මහතාය.  අද වනවිට සමාජයේ දැකිය හැකි මූලික ගැටලුවක් වනුයේ තරුණ වයසේ පවතින දරුවන් අතර පවතින නොයෙකුත් ආදර සබඳතාවන් පිළිබඳ ගැටලුවයි. එහිදී තරුණ වයසේ ඇතිවන ආදර සබඳතා අද වනවිට වෙනත් සබඳතා මට්ටම් දක්වා දුරදිග යන ස්වභාවයක් දක්නට ලැබේ. මෙම සබඳතා බොහෝමයක් දෙමවුපියන්ගේ අනුදැනුමෙන් තොරව හොර රහසේ සිදුවන බව මනාව පැහැදිලි වේ. ඒ මත මෙම සබඳතාවල පවතින නීත්‍යනුකූලභාවය පිළිබඳ ගැටලුව මතු වනු ඇත.    ", "URL": "https://www.ada.lk/0/0/0-341610", "Category": "Woman", "Parent URL": null}