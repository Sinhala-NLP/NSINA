{"Source": "Ada News", "Timestamp": "9 07 2018", "Headline": "අකිලගෙන් මහින්දට අභියෝගයක්", "News Content": "චීන සමාගමකින් අයථා ලෙස මුදල් ලබා ගත් බවට හිටපු ජනාධිපති මහින්ද රාජපක්ෂ මහතා ඇතුළු කණ්ඩායමට එල්ලවන චෝදනාවලට හැකිනම් පාර්ලිමේන්තුවේ දී ප්‍රකාශයක් සිදු කරන ලෙස තමන් හිටපු ජනාධිපතිවරයාට අභියෝග කරන බව අධ්‍යාපන අමාත්‍ය අකිල විරාජ් කාරියවසම් මහතා පවසයි. ඒ මහතා එම අදහස් පළ කළේ නැගෙනහිර පළාත්හි සේවයේ නියුතු අනධ්‍යයන සේවකයන් සමග පැවති හමුවකට එක්වෙමිනි. අමාත්‍යවරයා පෙන්වා දෙන්නේ වීදුරු ගෙවල්වල සිට ගල් ගැසීමේ දේශපාලනය කරන ඇතැමුන් හැමවිටම සිටින්නේ වීදුරු ගෙවල්වල බව නොදැන සිටීම කනගාටුදායක තත්ත්වයක බවයි.‍ මීට අමතරව බැසිල් රාජපක්ෂ මහතාගේ බිරිඳ වන පුෂ්පා රාජපක්ෂ මහත්මියගේ  අරමුදලකට චීන සමාගමක් විසින්  කෝටි ගණනක මුදල් ලබා දී ඇති බව හෙළි වී ඇති බවත් ඒවා ව්‍යාපෘති වියදම් ලෙසින් ගණන් බලා රටේ ජනතාවගේ ණය මුදල් ලෙස අය කර ගෙන ඇති බවත් මෙහිදී අමාත්‍යවරයා පෙන්වා දී තිබේ. මෙවැනි වංචාවන් දූෂණ සහ අපරාධයන්  වසා ගැනීම සඳහා ආගම්වාදය සහ ජාතිවාදය වපුරමින් කටයුතු කරන කණ්ඩායම්වලට ජනතාව විසින් ඉදිරියේ දී නිසි පිළිතුරු ලබා දෙනු ඇති බවද හෙතෙම වැඩිදුරටත් සඳහන් කරයි.   ", "URL": "https://www.ada.lk/0/0/0-338077", "Category": "Latest News", "Parent URL": null}