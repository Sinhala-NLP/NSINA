{"Source": "Ada News", "Timestamp": "20 11 2018", "Headline": "මෛත්‍රී - මහින්ද ආණ්ඩුවේ අතුරු සම්මත ගිණුම ලබන කැබිනට් මණ්ඩලයට", "News Content": "මුදල් අමාත්‍යාංශය විසින් ලබන වසර සඳහා අතුරු සම්මත ගිණුමක් සකස් කරගෙන යන බව මෛත්‍රී - මහින්ද රජයේ ජාත්‍යන්තර වෙළෙඳ හා ආයෝජන ප්‍රවර්ධන අමාත්‍ය බන්දුල ගුණවර්ධන මහතා අද (20දා ) පැවසීය. අග්‍රාමාත්‍ය කාර්යාලයේ කැඳවා තිබූ ප්‍රවෘත්ති සාකච්ඡාවකට එක්වෙමින් බන්දුල ගුණවර්ධන මහතා මේ බව සඳහන් කළේය. ඒ අනුව බෙහෝ විට ඊළඟ කැබිනට් මණ්ඩල රැස්වීමට එම අතුරු සම්මත ගිණුම ඉදිරිපත් කරනු ඇති බවද ඒ මහතා සඳහන් කළේය. ජාතික වෙළෙඳ ප්‍රතිපත්තියක් සකස් කිරීම සඳහා  විද්වත් කමිටුවක් පත්කිරීමට අවසර ලබාදෙන ලෙස ඉල්ලා තමාගේ අමාත්‍යාංශය විසින් අමාත්‍ය මණ්ඩල පත්‍රිකාවක් සකස් කරගෙන යන බවත්, නව රජයේ කැබිනට් මණ්ඩලයට තමා ඉදිරිපත් කරන පළමු කැබිනට් පත්‍රිකාව එය බවත් හෙතෙම පැවසීය. දැනට ඉංග්‍රීසි බසින් මුද්‍රණය කර තිබෙන ශ්‍රී ලංකා සිංගප්පූරු නිදහස් වෙළෙඳ ගිවිසුම සති දෙකක් ඇතුළත සිංහල හා දෙමළ බසින් මුද්‍රණය කරන්නැයි ජාත්‍යන්තර වෙළෙඳ හා ආයෝජන ප්‍රවර්ධන අමාත්‍යංශයේ ලේකම්වරයාට තමා දැනුම් දුන් බවද ඒ මහතා මෙහිදී වැඩිදුරටත් පැවසීය.  ", "URL": "https://www.ada.lk/0/0/0-342600", "Category": "Latest News", "Parent URL": null}