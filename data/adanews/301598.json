{"Source": "Ada News", "Timestamp": "7 01 2018", "Headline": "නාඩුකුට්ටි කලපුවෙන් හමුවූ ඇත් අස්ථි කොටස් DNA පරීක්ෂණයකට", "News Content": "\r\n\tපුත්තලම නාඩුකුට්ටි කලපු ප්‍රදේශයට ආසන්න කැලෑ පෙදෙසක තිබූ විශාල ඇතෙකුගේ අස්ථී කොටස් පසුගියදා සිදු කළ මෙහෙයුමකදී සොයා ගැනීමට හැකි වූ බව අනුරාධපුර කොට්ඨාස අපරාධ අංශය පවසයි.\r\n \r\n\tවනජීවි නිලධාරීන්ට ලැබුණු තොරතුරකට පොලිස් නිලධාරීන් එක්ව, විල්පත්තු රක්ෂිතය මැදින් ගමන් කර නාඩුකුට්ටි කලපුව හරහා බෝට්ටුවලින් ගොස් සිදු කළ දුෂ්කර මෙහෙයුමකදී මෙම අස්ථී කොටස් සොයා ගැනීමට හැකි ව තිබේ.\r\n \r\n\tවිල්පත්තු රක්ෂිතයට මායිම්ව පිහිටි මන්නාරම ශිලාවතුර ප්‍රදේශයේ දී වළදමා තිබූ ඇත් දළ යුගලක් සැකකරුවන් තුන්දෙනෙකු සමග අත්අඩංගුවට ගනු ලැබූ අතර එම ඇත් දළ පිළිබ‍ඳ වැඩිදුර විමර්ශන සිදුකරන පොලිස් නිලධාරීන්ට වනජීවි නිලධාරීන්ගෙන් ලැබුණු තොරතුරකට අනුව මෙම මෙහෙයුම සිදු කර ඇත.\r\n \r\n\tමෙම ඇතාගේ හිස් කබලේ ඇති දළ කුහරයන් හා පසුගිය දා විල්පත්තු රක්ෂිතයේ දී අත් අඩංගුවට ගත් දළ යුගලයේ වට ප්‍රමාණය සැසඳෙන බවට සැකකරන නිසා දළ යුගල හා එම අස්ථි කොටස්  එකම සතෙකුගේ ද යන්න තහවුරු කර ගැනීමට එම අස්ථි කොටස් ඩී.එන්.ඒ. පරීක්ෂණයකට යවා ඇතැයි පොලීසිය පවසයි.  \r\n \r\n\t     \r\n \r\n\t \r\n \r\n\t \r\n  ", "URL": "https://www.ada.lk/0/0/0-301598", "Category": "Uncategorized", "Parent URL": null}