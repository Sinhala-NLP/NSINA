{"Source": "Ada News", "Timestamp": "27 05 2018", "Headline": "වෙනිසියුලාවේ සිරගතව සිටි  ඇමෙරිකානුවා හා බිරිඳ නිදහස්", "News Content": "\r\n\tවෙනිසියුලාවේ සිටි ඇමෙරිකානු ජාතික සිරකරුවා සහ ඔහුගේ වෙනිසියුලානු ජාතික බිරිඳ නිදහස් කරනු ලැබුවත්, එරටට එරෙහි ඇමෙරිකානු සම්බාධක තවදුරටත් පවතිනු ඇති බව උප ජනපති මයික් පෙන්ස් පවසයි.\r\n \r\n\tජෝෂුවා හෝල්ට් සහ ඔහුගේ බිරිඳ වන තාමි ඇමෙරිකානු සෙනෙට් සභික බොබ් ක්‍රොකර් සමග පසුගියදා යළි ඇමෙරිකාව වෙත පැමිණියහ.\r\n \r\n\tසෙනට් සභික බොබ් මෙම ඇමෙරිකානුවා නිදහස් කරගැනීම සඳහා මැදිහත්කරුවෙකු ලෙස ක්‍රියාකර තිබුණි.\r\n \r\n\tපසුව ඇමෙරිකානු ජනපති ඩොනල්ඩ් ට්‍රම්ප් ධවල මන්දිරයේදී හමුවී කතා කිරීමේ වාසනාවද හෝල්ට් වෙත හිමිවිය.\r\n \r\n\tගිනි අවි පවතින බව වසන් කිරීමේ චෝදනා යටතේ හෝල්ට් සහ බිරිඳ වසර දෙකක කාලයක් වෙනිසියුලාවේ සිරගත කර සිටි අතර, 2016 වසරේදී කර්කාස් නුවර සිය නිවසේ සිටියදී ඔවුන් අත්අඩංගුවට ගෙන තිබුණි.\r\n \r\n\tඑහිදී, ඔවුන් ඇමෙරිකානු වීසා බලාපොරොත්තුවෙන් පසුවන අවස්ථාවේදී ඔවුන්ට මෙසේ චෝදනා කර ඔවුන් සිරභාරයට ගත් බව හෝල්ට් පවසයි.\r\n \n  \n  ", "URL": "https://www.ada.lk/0/0/0-331931", "Category": "International", "Parent URL": null}