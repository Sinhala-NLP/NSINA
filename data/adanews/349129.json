{"Source": "Ada News", "Timestamp": "3 06 2019", "Headline": "වෛද්‍ය සාෆි ගැන පරික්ෂණ කරන්න පර්යේෂණ කමිටුවක් පත්කරන්න", "News Content": "වෛද්‍ය ෂාෆි ෂිහාබ්දින් සිදුකළ සිසේරියන් සැත්කම්වලදී වන්ධ්‍යාකරණයට ලක්වූ බවට මවුවරුන් සිදුකර තිබෙන පැමිණිලි පිළිබඳ සොයා බැලීමට මුලින්ම පර්යේෂණ කමිටුවක් පත්කළ යුතු බව රජයේ වෛද්‍ය නිලධාරීන්ගේ සංගමය සඳහන් කරයි. පොලීසියට අදාළ පැමිණිලි භාරගැනීමට හැකියාව තිබුණද, විද්‍යාත්මක පරීක්ෂණයක් කිරීමට පොලීසියට හැකියාවක් නොමැති බවත්, විද්‍යාත්මක පරීක්ෂාවකට පෙර ස්වාධීන පර්යේෂණ කමිටුවක් පත්කළ යුතු බවත් එම සංගමයේ සහකාර ලේකම් වෛද්‍ය නවින්ද සොයිසා මහතා පැවසීය. වඳභාවයට ලක්ව තිබේද යන්න සොයා බැලීමට ලංකාව තුළ පහසුකම් තිබෙන බවත්, එහෙත් එම පරීක්ෂාව සිදුකළ යුත්තේ මවුවරුන් අගතියට පත්නොවන ආකාරයට බවත් අද (03දා) පැවැති මාධ්‍ය සාකච්ඡාවකදී ඒ මහතා පවසා සිටියේය. සිද්ධිය සම්බන්ධයෙන් තම සංගමය පත්කළ කමිටුවටත් රෝහල හරහා මවුවරුන්ගේ පැමිණිලි ලබාගෙන ඒ පිළිබඳ සොයා බැලීමක් සිදුකරන බවද සහකාර ලේකම්වරයා සඳහන් කර සිටියේය. වන්ධ්‍යාකරණයට ලක්වූ බවට මවුවරුන් හයසීයකට ආසන්න ප්‍රමාණයක් පැමිණිලි කර තිබෙන බවට වාර්තා වන බවත්, එය සැලකිය යුතු පැමිණිලි ප්‍රමාණයක් බවත් ඒ මහතා පවසා සිටියේය. පැමිණිලි සිදුකර ඇති මවුවරුන් වෛද්‍ය පරීක්ෂණයකට ලක්කිරීමේදී ඔවුන් අගතියට පත් වුවහොත් එය මවුවරුන්ට සිදුකරන අසාධාරණයක් බැවින් ප්‍රථමයෙන් ස්වාධීන පරීක්ෂණ කමිටුවකට අදාළ ගැටලු යොමුකර අනතුරුව වෛද්‍යවරුන් විසින් පරීක්ෂණ කටයුතු සිදුකළ යුතු බවත් වෛද්‍ය නවින්ද සොයිසා මහතා පැවසීය.   ", "URL": "https://www.ada.lk/0/0/0-349129", "Category": "Latest News", "Parent URL": null}