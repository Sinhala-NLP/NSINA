{"Source": "Ada News", "Timestamp": "22 08 2021", "Headline": "කොවිඩ් නිසා වරෙන්තු නිකුත් කිරිම නවතයි", "News Content": "දිනෙන් දින රට තුළ ව්‍යාප්ත වෙමින් පවතින කොරෝනා වසංගත තත්ත්වය හා රජය විසින් පනවා ඇති පළාත් සංචරණ සීමා නිසා අධිකරණ හමුවට නොපැමිණෙන සැකකරුවන්ට හෝ විත්තිකරුවන්ට හෝ වරෙන්තු නිකුත් නොකරන ලෙසත් ඉතා අත්‍යවශ්‍ය නඩු කටයුතු පමණක් විවෘත අධිකරණ හමුවේ කැඳවීමට පියවර ගන්නා ලෙසත් අධිකරණ සේවා කොමිසන් සභාව මහෙස්ත‍්‍රාත්වරුන්ට හා විනිසුරුවරුන්ට උපදෙස් ලබාදී ඇත.\n\nමහෙස්ත‍්‍රාත් අධිකරණ හමුවේ අලූතින් ගොනු කරනු ලබන පැමිණිලිවලට අදාළ සැකකරුවන් පමණක් තදබදය අවම වන අයුරින් විවෘත අධිකරණ හමුවට කැඳවීමේ අවසරය ඇතත් සෙසු සැකකරුවන් හා විත්තිකරුවන් වෙනුවෙන් නීතිඥ නියෝජනය ප‍්‍රමාණවත් බවත් අධිකරණ සේවා කොමිසන් සභාව නිකුත් කළ එකී චක‍්‍රලේඛය මගින් උපදෙස් ලබාදී තිබේ.\n\nමහාධිකරණ හමුවේ ගොනු කර ඇති ඇප අයැදුම්පත් ප‍්‍රමුඛතාවයක් ලබාදී නීතිඥ නියෝජනයක් සහිතව පමණක් කැඳවීමේ අභියාචනය එමගින් මහාධිකරණ විනිසුරුවන් ලබාදී ඇතත් සෙසු සියලූ නඩු කටයුතු කල් තැබීමට පියවර ගන්නා ලෙසටද එමගින් උපදෙස් ලබාදී තිබේ.  ", "URL": "https://www.ada.lk/0/0/0-383494", "Category": "Latest News", "Parent URL": null}