{"Source": "Ada News", "Timestamp": "31 05 2019", "Headline": "ලංකාවෙන් ISIS හා NTJ අවසන් කළා", "News Content": "මේ වන විට ශ්‍රී ලංකාව තුළ අයි.එස්.අයි.එස්. ත්‍රස්ත සංවිධානය සහ ත්‍රස්තවාදි සහරාන් හෂීම්ගේ ජාතික තවුහිද් ජමාත් කල්ලිය සම්පූර්ණයෙන්ම අවසන් කර ඇති බව අග්‍රාමාත්‍ය රනිල් වික්‍රමසිංහ මහතා පැවැසීය. එසේම ත්‍රස්තවාදී ක්‍රියා නැවත මෙරට තුළ ඇති නොවන ආකාරයට කටයුතු කිරීම සඳහා පවතින ක්‍රමවේදයන් ප්‍රතිව්‍යූහගත කරමින් ජනතාව සමග සංහිදියාවෙන් ඉදිරියට යා යුතු බවද ඊයේ (30දා) අම්පාරේ  පැවැති උත්සවයකදී ඔහු පැවැසීය. “වර්තමානය වන විට අයි.එස්.අයි.එස්. ත්‍රස්තවාදී කණ්ඩායම අපි ශ්‍රී ලංකාවෙන් තුරන් කර තිබෙනවා. ඒ වගේම ජාතික තවුහිද් ජමාත් ව්‍යාපාරයත් ශ්‍රී ලංකාවෙන් තුරන් කර තිබෙනවා. එම නිසා අනාගතයේ නැවත එවැනි තත්ත්වයක් ඇති නොවන ලෙස රටේ නීතිය ප්‍රතිව්‍යූහගත කළ යුතුයි. පාස්කු ඉරිදා බෝම්බ ප්‍රහාරයෙන් පසුව මම ආරක්‍ෂක අංශ මුණගැසුණා. ඔවුන් එදා සවස් වන විට ත්‍රස්තවාදීන් සම්බන්ධව අත්‍යවශ්‍යම කරුණු සොයා ගැනීමට සමත් වුණා. එහිදී අපේ ආරක්‍ෂක අංශ නිලධාරීන් තිදෙනෙකුගේ ජීවිත අපට අහිමි වුණා. අමෙරිකාව, එංගලන්තය, ඕස්ටේ්‍රලියාව වැනි රටවල් ගණනාවක් පැවසුවේ මෙවැනි ත්‍රස්තවාදී කණ්ඩායමක් මෙතරම් ඉක්මනින් අත්අඩංගුවට ගත් රටවල් ස්වල්පය අතුරින් ශ්‍රී ලංකාව එකක් බවයි. සහරාන්ගේ ත්‍රස්තවාදී කල්ලියේ සිටි කොටසක් මේ වන විට අත්අඩංගුව ගෙන තිබෙන අතර අනෙක් පිරිස ජීවතුන් අතර නැහැ. ඔවුන් සමග සබඳතා පැවැත්වූ සහ උදව් උපකාර කළ පිරිස් ද අත්අඩංගුවට ගෙන තිබෙන අතර සබඳතා පැවැත්වූවන්ගෙන් මේ වන විට ප්‍රශ්න කරමින් සිටිනවා. ජාතික තවුහිද් ජමාත් සංවිධානයට අද කිසිඳු බලයක් නැහැ. ඒවාට අද බිය විය යුතු වන්නේ ද නැහැ. සෝදිසි මෙහෙයුම්වල දී සැකපිට පොලිස් භාරයට ගෙන, එම සිද්ධීන්ට සම්බන්ධ නොමැති බව තහවුරු කර ගත් මුස්ලිම් ජනතාව මේ වන විට නිදහස් කරමින් සිටිනවා. එම නිසා අසත්‍ය ප්‍රචාර පතුරවමින් ජනතාව බිය ගැන්වීමෙන් ඵලක් නැහැ. ආරක්‍ෂක හමුදා සහ පොලිසිය අවශ්‍ය කටයුතු සිදු කරමින් සිටිනවා. සහරාන්ගේ ජාතික තවුහිද් ජමාත් ත්‍රස්තවාදී කල්ලිය අවසන් කර තිබුණත් රටට ඇති බලපෑම එතැනින් අවසන් යැයි කිව නොහැකියි. මෙම කල්ලිය එල්.ටී.ටී.ඊ. සංවිධානය මෙන් විශාල සංවිධානයකින් මෙහෙය වන කණ්ඩායමක් නොවෙයි. ඔවුන්ට දේශපාලන අරමුණක් නැහැ. ඔවුන්ගේ අරමුණ මරාගෙන මැරීම පමණයි. දෙතුන් දෙනෙක් එකතු වුවත් මරාගෙන මැරෙන්න පුලුවන්. එම නිසා එක් කණ්ඩායමක් විනාශ වීමෙන් තවත් කණ්ඩායමක් ඇති විය හැකියි. වත්මන් ත්‍රස්තවාදය පාලනය කිරීමට අපට දැන් තිබෙන නීති ප්‍රමාණවත් නොවන බව මා නැවතත් පවසනවා. හදිසි නීතිය ඉවත් කිරීමට පෙර මේ සඳහා නව නීති පද්ධතියක් අවශ්‍ය වෙනවා. ඒ පිළිබඳව මේ වන විට අවධානය යොමු කර ඇති බව නීතිපතිවරයා ද පවසා තිබෙනවා.”   ", "URL": "https://www.ada.lk/0/0/0-349028", "Category": "Latest News", "Parent URL": null}