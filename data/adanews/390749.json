{"Source": "Ada News", "Timestamp": "26 02 2022", "Headline": "චීන ජනපති ෂී ජින්පිංගෙන් පූටින්ට දුරකථන ඇමතුමක්", "News Content": "චීන ජනාධිපති ෂී ජින්පිංග් රුසියානු ජනාධිපති ව්ලැඩිමීර් පූටින් සමග දුරකථන සංවාදයක නිරත වී ඇති අතර, එහිදී වත්මන් යුක්රේන තත්ත්වය පිළිබඳව අදහස් හුවමාරු කරගෙන තිබේ. එහිදී, චීනය රුසියාවට සහ යුක්රේනයට සාකච්ඡා මාර්ගයෙන් ගැටලුව විසඳීමට සහාය දෙන බව ෂී අවධාරණය කළේය. නැඟෙනහිර යුක්රේනයේ මෑත කාලීන තත්ත්වය ක්‍රමිකව වෙනස් වී ඇති අතර එය ජාත්‍යන්තර ප්‍රජාව තුළ දැඩි කනස්සල්ලට හේතු වී ඇති බව සඳහන් කළ ෂී, යුක්රේන ප්‍රශ්නය සම්බන්ධයෙන් චීනයේ ස්ථාවරය පදනම් වී ඇත්තේ අදාළ කාරණයේ මූල බීජයන් මත බව පූටින්ට පැවසීය. සීතල යුද මානසිකත්වය සම්පූර්ණයෙන්ම අත්හැර, එකිනෙකාගේ නීත්‍යානුකූල ආරක්ෂක අවශ්‍යතාවලට ගරු කිරීම සහ ඊට වැදගත්කම ලබාදෙන ලෙසත්, සංවාද සහ සාකච්ඡා තුළින් සමබර, ඵලදායී සහ තිරසාර යුරෝපීය ආරක්ෂක යාන්ත්‍රණයක් සඳහා උත්සාහ කරන ලෙසත් චීන ජනාධිපතිවරයා සියලු පාර්ශ්වයන්ගෙන් ඉල්ලා සිටියේය. සියලුම රාජ්‍යයන්හි ස්වෛරීභාවය සහ භෞමික අඛණ්ඩතාව ආරක්ෂා කිරීම සහ එක්සත් ජාතීන්ගේ ප්‍රඥප්තියේ අරමුණු සහ මූලධර්මවලට අවනත වීමේ චීනයේ ස්ථාවරය තවදුරටත් ස්ථාවර බව ෂී නැවත අවධාරණය කළේය. මෙහිදී පූටින් විසින් ඔහුගේ පැත්තෙන්, යුක්රේන ප්‍රශ්නය පිළිබඳ ඓතිහාසික සන්දර්භය මෙන්ම නැගෙනහිර යුක්රේනයේ විශේෂ හමුදා මෙහෙයුම දියත් කිරීම සම්බන්ධයෙන් රුසියාවේ ස්ථාවරයද හඳුන්වා දෙන ලදී. එක්සත් ජනපදය සහ නේටෝව දිගු කලක් පුරා රුසියාවේ නීත්‍යානුකූල ආරක්ෂක උත්සුකයන් නොසලකා හැර ඇති බවත්, ඔවුන්ගේ කැපවීම් නැවත නැවතත් ප්‍රතික්ෂේප කර ඇති බවත්, රුසියාවේ මූලෝපායික පතුළට අභියෝග කරන ලද හමුදාමය යෙදවීම් නැගෙනහිර දෙසට තල්ලු කර ඇති බවත් රුසියානු ජනාධිපතිවරයා අවධාරණය කළේය. යුක්රේන පාර්ශ්වය සමග ඉහළ මට්ටමේ සාකච්ඡා පැවැත්වීමට රුසියානු පාර්ශ්වය සූදානම් බවද ඔහු ෂී වෙත පැවසීය. ඔවුන්ගේ දුරකථන සංවාදය අතරතුර, 2022 බීජිං ශීත ඔලිම්පික් උළෙලේ සමාරම්භක උත්සවයට සහභාගී වීමට චීනයට පැමිණීම ගැන ෂී විසින් පූටින් වෙත නැවත වරක් සිය කෘතඥතාව පළ කළ අතර, පදක්කම් සටහනේ දෙවැනි ස්ථානයට පැමිණීම පිළිබඳව රුසියානු ක්‍රීඩක ක්‍රීඩිකාවන්ට සුබ පැතුම් එක් කළේය. බීජිං ශීත ඍතු ඔලිම්පික් උළෙලේ සම්පූර්ණ සාර්ථකත්වය සහ චීන ක්‍රීඩක ක්‍රීඩිකාවන්ගේ විශිෂ්ට දස්කම් පිළිබඳව පූටින් සියලු චීන ජනතාවට උණුසුම් සුබපැතුම් පිරිනැමීය.   ", "URL": "https://www.ada.lk/0/0/0-390749", "Category": "International", "Parent URL": null}