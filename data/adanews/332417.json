{"Source": "Ada News", "Timestamp": "29 05 2018", "Headline": "ස්වභාව ධර්මයට අප මුහුණ දිය යුතුය", "News Content": "\r\n\tපාලකයන් අධර්මිෂ්ඨ වන්නේ නම්, රට විනාශ වන බවට හා ගංවතුර වැනි ස්වාභාවික ආපදා ඇතිව ජීවිත විනාශ වන බවට මෛත්‍රීපාල සිරිසේන මහතා පසුගියදා පවසා තිබිණි. කෙසේ වුවද ඔහු මෙරට රාජ්‍ය නායකයා වීමෙන් පසු ඇතිවූ තත්ත්වය පිළිබඳ මෙලෙස අවධානය යොමු කරන්නෙමු.\r\n \r\n\tමෛත්‍රීපාල සිරිසේන මහතා ජනාධිපති ධුරයට පත්වීමෙන් පසු සිංහල හා හින්දු අලුත් අවුරුදු දින මීතොටමුල්ල කසළ කන්ද නාය ගියේය. ඒ හරහා ජීවිත විශාල ප්‍රමාණයක් නැති විය. එමෙන්ම පසුගිය වසරේදී ගංවතුර, අරණායක නාය යෑම වැනි ආපදා සිදු වූ අතර, ඉන් අවතැන් වූ ජනතාව තවමත් කූඩාරම්වල පසුවෙති. සාලාව කඳවුරේ පිපිරීමක් සිදු වූ අතර, ඉන් දේපොළ  හා ජීවිත විනාශ විය.\r\n \r\n\tකෙසේ වුවද, මෙවැනි තත්ත්වයන් ඇති වීම යහපත් දෙයක් ලෙස ජනාධිපතිවරයා පවසනු දැකගත හැකිය. ගංගා පිරීම, වැව් පිරීම යහපත් දෙයක් යැයි හෙතෙම පෙන්වා දෙයි. වගකිව යුතු නායකයෙකු ලෙස විපක්‍ෂයේ මා ඇතුළු පිරිසට මඩ නොගැසීමට ජනාධිපතිවරයා කටයුතු කළ යුතු අතර, ඒවා පසුපස පැමිණෙන බවද ඔහු සිහි තබාගත යුතුව ඇත. එතුමා මා හට වුවද උපදෙස් දිය හැකි නායකයෙකි. \r\n \r\n\tස්වභාවධර්මයට අප මුහුණ දිය යුතුය. එය යථාර්ථයකි. නමුත් එයට මුහුණ නොදී කටයුතු කිරීම හේතුවෙන් සිදු වනුයේ ජනතාව පීඩාවට පත්වීමය. ආපදා තත්ත්වය හේතුවෙන් මේ වන විට ලක්‍ෂකට අධික පිරිසක් පීඩාවට පත්ව සිටිති.එම ජනතාව වෙනුවෙන් විපක්‍ෂ මන්ත්‍රීවරුන් ලෙස සිදු කළ හැකි උපරිම සේවය අප මේ වන විට සිදු කරමින් පවතී. ආණ්ඩුවේ නායකයන් නිවේදන නිකුත් කරමින් සිටියි. ආපදා තත්ත්වය හේතුවෙන් බිඳවැටුණු ජන ජීවිත නැවත නගාසිටුවීම වෙනුවෙන් විශේෂ වැඩපිළිවෙළක් අවශ්‍ය වී තිබේ.\r\n \r\n\tඑසේම සෑම වසරකම මෙම කාලසීමාවේදී ඇති වන ආපදා තත්ත්වයන්ට මුහුණ දීම සඳහා ජනතාව පුරුදු පුහුණු කිරීමේ වැඩපිළිවෙළක අවශ්‍යතාව මතුවෙමින් පවතී. ඒ හරහා බොහෝ ජීවිත ප්‍රමාණයක් ආරක්‍ෂා කර ගැනීමට හැකි වනු ඇතැයි මගේ විශ්වාසයයි.\r\n\tඅනෙකුත් නායකයන්ට මඩ ගැසීමට වැය කරන කාලය මෙවැනි වැදගත් කාර්යයන් වෙනුවෙන් යොදා ගත්තේ නම්, අඩුම තරමින් අපට අහිම වූ ජීවිත කිහිපය හෝ ආරක්‍ෂා කර ගැනීමට හැකියාවක් තිබිණි.\r\n \r\n\tඅද රටේ ජනතාවගේ ප්‍රශ්න ගැන කතා කරන්න ආණ්ඩුවට අමතක වී තිබේ. මේ වන විට ආණ්ඩුව සිතාගෙන සිටිනුයේ රුපියල අවප්‍රමාණය වීම වැඩි වන විට ආර්ථිකයට වාසිදායක වන බවටය. මේ වන විට රුපියල වාර්තාගත ලෙස කඩාවැටෙමින් තිබේ. \r\n\tකුඩා කාලයේ අප කියනුයේ 'වැඩි වෙන තරමට හොඳයි' යනුවෙන්ය. රුපියල අමාරුවෙන් 160ට ගෙන ආවක් මෙන් ආණ්ඩුවේ පිරිස් කතා කරනු දැකගත හැකිය.\r\n \r\n\tඅද වන විට සම්පූර්ණයෙන්ම ආර්ථිකය කඩාවැටී, ජීවන වියදම් වැඩි වී ඇත. හැමතැන පුද්ගල ඝාතන සිදුවෙමින් ඇති අතර, පාතාලය හිස ඔසවා ඇත. ඇතැම් දේශපාලඥයෝ අධිකරණයට බණිමින් අධිකරණය හෑල්ලු කරමින් සිටිති. මේ සියල්ල කරනුයේ ආණ්ඩුවේ මැදිහත් වීම මතය.\r\n \r\n\tආණ්ඩුවට අවශ්‍ය ලෙස අධිකරණය කටයුතු නොකරන්නේ නම්, ආණ්ඩුවට අවශ්‍ය ලෙස පොලීසිය කටයුතු නොකරන්නේ නම්, ආණ්ඩුවට අවශ්‍ය ලෙස නීතිපති දෙපාර්තමේන්තුව කටයුතු නොකරන්නේ නම් ඒ අය සොරුන්ය. නමුත් ආණ්ඩුවට අවශ්‍ය ලෙස කටයුතු කරන්නේ නම් හෝ ආණ්ඩුවට අවශ්‍ය ලෙස නටන්නේ නම් ඒ අය හොඳ පිරිස්ය.\r\n \r\n\tආණ්ඩුවේ ආයුෂ අඩු බව අපි පසක් කරන්නෙමු. තවත් අවුරුදු එකහමාරකින් ජනාධිපතිවරණය පැවැත්වෙයි. දැඟලිල්ල, කයිවාරු ගැසීම, කඹ ඇඳිල්ල නතර කර මේ අවුරුද්දේ හෝ රටේ ජනතාවගේ සැබෑ ප්‍රශ්නවලට විසඳුම් දීමට ආණ්ඩුව මැදිහත් විය යුතුය.\r\n \r\n\tපොලීසිය සම්බන්ධයෙන් කතා කරද්දී මේ වන විට ඔවුන්ට තිබෙන චෝදනා එමටය. පාතාලය එළිපිට හිස ඔසවමින් තිබේ. පසුගියදා එවැනි වෙඩි තැබීමකින් ශ්‍රී ලංකා ජාතික ක්‍රිකට් කණ්ඩායම නියෝජනය කරන ධනංජය ද සිල්වා මහතාගේ පියා අභාවප්‍රාප්ත විය. රංජන් ද සිල්වා මහතා දෙහිවල ගල්කිස්ස මහනගර සභාවේ ශ්‍රී ලංකා පොදුජන පෙරමුණේ මන්ත්‍රීවරයෙක්ද වෙයි. \r\n \r\n\tතමන්ට ඇති තර්ජන පිළිබඳ ඔහු පොලීසියට පැමිණිලි කර තිබියදී, වටිනා ජීවිතයක් ශ්‍රී ලංකාවට අහිමි වීමේ වගකීම සම්පූර්ණයෙන්ම පොලීසිය බාරගත යුතුය. පාතාල  නායකයන්ගේ මංගල්‍ය අවස්ථාවන්ට ආරක්‍ෂාව ලබාදෙන පොලීසියට මන්ත්‍රීවරයෙකුට ආරක්‍ෂාවක් ලබාදිය නොහැකි වීම ගැටලුවකි.\r\n \r\n\tමේ අතර, පොලීසියේ සැබෑ කාර්යය වන ජනතාවට සේවය කිරීම වෙනුවෙන් සිය ජීවිතය පුද කළ පොලිස් නිලධාරියෙකු පිළිබඳ බොහෝ දෙනෙකු අතර කතාබහට ලක්විය. ඒ තම ජීවිතය පිළිබඳ වන අවදානමද පසෙකලා තිදෙනෙකුගේ ජීවිතයන් බේරා ගැනීමට ගොස් ජීවිතක්‍ෂයට පත්වූ ඩිලාන් සම්පත් නිලධාරියාය. ඔහුගේ උතුම් සද්ක්‍රියාව සෑම පොලිස් නිලධාරියෙකුටම ආදර්ශයකි. ශ්‍රී ලංකා පොලිස් සේවයට ඩිලාන් සම්පත් වැනි නිලධාරීන් දහස් ගණනකයේ සේවය අවශ්‍ය වී තිබේ.\r\n \r\n\tක්‍රීඩාවට ඇලුම් කරන පුද්ගලයෙකු ලෙස අල් ජසීරා පුවත් සේවයේ පළ වූ වාර්තාව පිළිබඳ මෙහිදී යමක් සටහන් කළ යුතුය. එම පුවත් සේවය ගාල්ලේ තණතීරුව පාවාදීම පිළිබඳ කළ හෙළි කිරීම ලසිත් මාලිංග මීට ඉහතදී ක්‍රීඩා අමාත්‍යාංශයේ පැවැති වැඩසටහනකදී සඳහන් කළ අයුරු මාගේ මතකයට නැගේ. \r\n \r\n\tඒ අවස්ථාවේදී මාලිංග තණතීරු සකස් කිරීමේදී සිදු වන ගැටලුකාරී තත්ත්වය පිළිබඳ මනා පැහැදිලි කිරීමක් කළ අතර, ඒ පිළිබඳ ක්‍රිකට් ආයතනය හා ක්‍රීඩා අමාත්‍යාංශය කඩිනම් පරීක්‍ෂණයක් කළේ නම්, අද වන  විට ශ්‍රී ලංකාවේ ක්‍රිකට් ක්‍රීඩාවට සිදු වූ හානිය අවම කර ගැනීමට අවස්ථාවක් තිබිණි. ඒවාට පරීක්‍ෂණ පවත්වනවා වෙනුවට ක්‍රිකට් ආයතනය හා ක්‍රීඩා අමාත්‍යාංශය සිදු කළේ මාලිංගගෙන් පළිගැනීමට ඔහුට කණ්ඩායමේ ස්ථානයක් ලබා නොදීමය.\r\n \r\n\tමේ පිළිබඳ පරීක්‍ෂණයක් පවත්වන බවට ක්‍රිකට් ආයතනය දැනටමත් පවසා ඇති අතර, අපරාධ පරීක්‍ෂණ දෙපාර්තමේන්තුවට පරීක්‍ෂණයක් පවත්වන ලෙස දැනුම් දී තිබේ. ඒ අනුව මෙම පාවාදීම් පිළිබඳ හා ඉන් එහාට පවතින කුමන්ත්‍රණ පිළිබඳ අවධානය යොමු කිරීම වඩාත් වැදගත් බව මාගේ මතයයි.\r\n \n\n \r\n\t \r\n  ", "URL": "https://www.ada.lk/0/0/0-332417", "Category": "columns", "Parent URL": null}