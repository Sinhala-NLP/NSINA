{"Source": "Ada News", "Timestamp": "10 03 2018", "Headline": "මූල්‍ය වංචාවක් හේතුවෙන් මුරුසි ජනපති ඉල්ලා අස්වේ", "News Content": "\r\n\tඅප්‍රිකානු කලාපයේ සිටි එකම කාන්තා ජනපති නියෝජනය වූ මුරුසියේ අමීනාහ් ගුරීබ්-ෆාකිම් මූල්‍ය වංචා චෝදනාවක් හමුවේ සිය ධුරයෙන් ඉවත්ව යෑමට සූදානමින් සිටියි.\r\n \r\n\tපුණ්‍ය ආයතනයක් විසින් ලබාදුන් බැංකු කාඩ්පතක් තම පෞද්ගලික අවශ්‍යතා පිරිමසා ගැනීමට පාවිච්චි කිරීමේ චෝදනාවට මුරුසි ජනපතිනිය ලක්ව සිටියි.\r\n \r\n\tලබන වසරේදී පැවැත්වීමට නියමිත මුරුසියේ 50 වැනි නිදහස් දින සැමරුමෙන් පසුව ඇය ධුරයෙන් ඉවත්ව යනු ඇති බව විදෙස් වාර්තා පවසා සිටියි.\r\n \r\n\tකෙසේ වෙතත්, තමන් කිසිදු වරදක් සිදු නොකළ බව කියන ජනපතිනිය ඒ සියලු මුදල් යළි ලබාදුන් බවද සඳහන් කර ඇත.\r\n \r\n\tඑරට ජනපති ධුරයට පත්වීමට පෙර ප්‍රකට විද්‍යාඥවරියක ලෙස සේවය කළ ඇය 2015 වසරේ සිට මුරුසියේ ජනපති ධුරය හොබවයි. එරට ජනපති ධුරය යනු චාරිත්‍රානුකූල සම්මානිත තනතුරකි.  \r\n \r\n\tඇයගේ ඉවත්වීම තහවුරු කර ඇති බව මුරුසි අගමැති ප්‍රවින්ද් ජගනූත් සඳහන් කර ඇති අතර, ඇය ධුරයෙන් ඉවත්ව යන දිනය මෙතෙක් තහවුරු කර නැත.\r\n \n \n  ", "URL": "https://www.ada.lk/0/0/0-315677", "Category": "International", "Parent URL": null}