{"Source": "Ada News", "Timestamp": "10 03 2018", "Headline": "උ. කොරියාව හුදකලා කිරීමේ උපාය සාර්ථකයි - ඇමෙරිකාව", "News Content": "\r\n\tඇමෙරිකානු ජනපති ට්‍රම්ප් මුණ ගැසීමට උතුරු කොරියාව ගත් තීරණයෙන් උතුරු කොරියාව ලෝකය තුළ හුදකලා කිරීමට ඇමෙරිකාව ගත් ව්‍යායාමය සාර්ථකව ඇති බව ගම්‍ය වන්නේ යැයි ඇමෙරිකානු උප ජනපති මයික් පෙන්ස් පවසයි.\r\n \r\n\tඇමෙරිකාව විසින් කිසිදු ආකාරයක අවස්ථාවක් උතුරු කොරියාවට ලබානොදුන් බව පවසන උප ජනපතිවරයා, ඉදිරියේදීත් එරට තුළ න්‍යෂ්ටිකහරණය සිදුවන තුරු ඒ පීඩනය දිගටම ලබාදෙන බවද සඳහන් කර තිබේ.\r\n \r\n\tලබන මැයි මාසයේදී රාජ්‍ය නායක දෙපළ අතර හමුවක් පැවැත්වෙන බව සඳහන් වනවිට බොහෝ දෙනෙකු එයින් විමතියට පත්විය.\r\n \r\n\tඑනම්, මීට මාසයකට පෙර න්‍යෂ්ටික යුද්ධයක පෙර නිමිති පහළ කරමින් රාජ්‍ය නායක දෙපළ අතර වාග් යුද්ධයක් පැවති බව නොරහසකි.\r\n \r\n\tඑහිදී, මේ දෙපාර්ශ්වය කිසිදු අවස්ථාවක සාකච්ඡා මේසයකට ගෙන්වා ගැනීම අපහසු වනු ඇති බව බොහෝ දෙනා විශ්වාස කළහ.\r\n \r\n\tනමුත්, අද වනවිට ට්‍රම්ප් උතුරු කොරියානු නායකයාගේ ආරාධනය පිළිගෙන ඇති අතර, මෙම හමුව ලෝක ඉතිහාසය උඩු යටිකුරු කරන ඓතිහාසික හමුවක් වනු ඇති බව දේශපාලන විචාරකයෝ පෙන්වා දෙති.\r\n \r\n\tමේ සම්බන්ධයෙන් ට්විටර් පණිවුඩයක් නිකුත් කර ඇති ට්‍රම්ප් පවසා ඇත්තේ දෙරටේ හමුව ලෝකයට මහත් යහපතක් ඇති කරනු ඇති බවයි. හමුව සිදුවන දිනය හා ස්ථානය ඉදිරියේදී ස්ථිර කරනු ඇති බවද හෙතෙම පවසා තිබේ.\r\n \n\n  ", "URL": "https://www.ada.lk/0/0/0-315683", "Category": "International", "Parent URL": null}