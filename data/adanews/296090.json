{"Source": "Ada News", "Timestamp": "13 12 2017", "Headline": "ජපන් ජාතිකයා කෘතගුණ දැක්වූ අවසන් භෝජනය", "News Content": "\r\n\tජපානයේ ප්‍රකට ව්‍යාපාරිකයෙකු වූ සතොරු අන්සාකි තම පාසල් මිතුරන්, ව්‍යාපාර හවුල්කරුවන්, සේවකයන් ඇතුළු සිය ජීවිත කාලය තුළ ඔහුට උපකාර කළ සියලු දෙනා කැඳවා ඔවුන්ට ස්තූති කිරීමේ අවසන් භෝජන සංග්‍රහයක් පැවැත්වූ පුවතක් ජපානයෙන් වාර්තාවෙයි.\r\n \r\n\tපිළිකා රෝගයක් වැළඳීම නිසා ජීවිතයත් මරණයත් අතර සිටින අන්සාකි මෙම සාදය සඳහා 1,000කට වැඩි පිරිසකට ආරාධනා කර තිබූ බව ජපාන මාධ්‍ය පවසයි.\r\n \r\n\tජපානයේ යන්ත්‍රෝපකරණ ක්ෂේත්‍රයේ දැවැන්ත සමාගමක් වන කොමට්සු සමාගමේ හිටපු සභාපතිවරයා වන අන්සාකි 80 වැනි වියේ පසුවන අතර, ඔහුගේ පිත්තාශයේ වර්ධනය වෙමින් පවතින පිළිකාව ඔහුගේ ජීවිතයට දැඩි තර්ජනයක් එල්ල කර තිබේ.\r\n \r\n\tකෙසේ වෙතත්, මෙම සාදය අවස්ථාවේදී අදහස් දැක්වූ අන්සාකි පවසා සිටියේ තම ජීවිතයේ හමුවූ මිනිසුන්ට ස්තූති කිරීමට ලැබීම මහත් සතුටක් බවය. ජීවත්වීමට ඉතිරිව ඇති ඉතා කෙටි කාලයේදී මේ ජීවිතයේ ගුණාත්මකබව තවදුරටත් වැඩිකර ගැනීමට තමන් කැමති බවත්, ඒ නිසාම අතුරු ප්‍රතිඵල ගෙනදෙන ප්‍රතිකාර පවා තමන් නතර කළ බවත් හෙතෙම පවසා තිබේ.\r\n \r\n\tසාදයට පැමිණි සියලු දෙනාට අතට අත දී ඔහු සිය හෘදයාංගම ආචාරය පුද කළ අතර, ඒ වෙනුවෙන් ටෝකියෝ නගරයේ දැවැන්ත හෝටලයක් වෙන්කර තිබූ බවද ජපාන වාර්තා වැඩිදුරටත් පවසයි.\r\n \r\n\t \n  ", "URL": "https://www.ada.lk/0/0/0-296090", "Category": "International", "Parent URL": null}