{"Source": "Ada News", "Timestamp": "24 02 2022", "Headline": "භූ විද්‍යා සහ පතල් කාර්යාංශයට කොප් කමිටුවෙන් උපදෙසක්", "News Content": "භූ විද්‍යා සමීක්ෂණ හා පතල් කාර්යංශය මගින් රාජ්‍ය භාණ්ඩාගාරයට අය විය යුතු රාජ්‍යභාග පසුගිය වසර ගණනාව පුරාම නිසි පරිදි සම්ප්‍රේෂණය වී නොමැති බවත්, එය නිසි පරිදි සිදු කිරීමට ක්‍රියාමාර්ග ගතයුතු බවත් කෝප් කමිටුවේ සභාපති පාර්ලිමේන්තු මන්ත්‍රී මහාචාර්ය චරිත හේරත් මහතා ප්‍රකාශ කළේය. ඔහු මේ බව සඳහන් කළේ භූ විද්‍යා සමීක්ෂණ හා පතල් කාර්යාංශය සහ එයට සම්බන්ධ ජී එස් එම් බී තාක්ෂණ සේවා (පුද්ගලික) සමාගම ඊයේ (23) පාර්ලිමේන්තුවේ පොදු ව්‍යාපාර පිළිබඳ කාරක සභාව වෙත කැඳවූ අවස්ථාවේදීය. ඒ අනුව 2016 සිට 2021 දක්වා කාලය තුළ කාර්යාංශය විසින් රාජ්‍යභාග නිසි පරිදි එක්රැස් කොට තිබුණද රාජ්‍ය භාණ්ඩාගාරයට යැවිය යුතු ප්‍රමාණය සම්ප්‍රේෂණය නොකොට කාර්යාංශයට අයත් ස්ථාවර ගිණුම්වල තැන්පත් කොට තිබීම පිළිබඳවද කමිටුවේදී සාකච්ඡා කෙරිණි. ඒ අනුව 2016 වර්ෂයේ සිට 2021 දක්වා කාලය තුළ කාර්යාංශය තුළ එකතු වූ රාජ්‍යභාග ප්‍රමාණය රුපියල් 16,591,075,088ක් වන අතර රාජ්‍ය භාණ්ඩාගාරයට සම්ප්‍රේෂණය කොට ඇත්තේ රුපියල් 8,520,235,812ක් පමණි. මෙහිදී කෝප් කමිටු සභාපතිවරයා දන්වා සිටියේ රාජ්‍යභාග නිසි පරිදි රාජ්‍යට ලැබිය යුතු බවයි.   භූ විද්‍යා සමීක්ෂණ හා පතල් කාර්යංශයේ අනුමත කාර්ය මණ්ඩල සේවක සංඛ්‍යාව ඉක්මවා බඳවාගෙන ඇති  ජී එස් එම් බී තාක්ෂණ සේවා (පුද්ගලික)සමාගමට අයත් සේවකයන් වෙත කාර්යාංශය මගින් වැටුප් ගෙවීම සම්බන්ධවද කෝප් කමිටුවේදී සාකච්ඡා කෙරිණි. මෙහිදී කෝප් කමිටු සභාපතිවරයා අමාත්‍යාංශ ලේකම්වරයාට උප‍දෙස් ලබා දුන්නේ මේ පිළිබඳ පරීක්ෂණයක් පවත්වා කාර්යාංශයට සේවක අඩුපාඩුවක් පවතින්නේ නම් එය කළමනාකරණ සේවා දේපාර්තමේන්තුව වෙත දන්වා අදාළ අනුමැතිය සහිතව සපුරා ගන්නා ලෙසයි. එමෙන්ම 2019 සැප්තැම්බර් 19 වන දින රාජ්‍ය පරිපාලන චක්‍රලේඛ 29/2019 ට අනුව කාර්යාංශයේ  තාවකාලික, අනියම්, දෛනික,ආදේශක, කොන්ත්‍රාත් හෝ සහන පදනම මත කළමනාකරණ සේවා දෙපාර්තමේන්තුවේ අනුමත සේවක සංඛ්‍යාව පුළුල් කිරීමෙකින් තොරව, සේවකයන් ස්ථිර කිරිමේ හැකියාව ඇතැයි යන පදනම මත සේවකයන් 189 දෙනෙක් ස්ථිර කිරීම සම්බන්ධවද කමිටුවේ අවධානය යොමු විය. මෙහිදී කෝප් කමිටුව කාර්යාංශයේ සභාපතිවරයාට සහ ප්‍රධාන විධායක නිලධාරීවරයාට නිර්දේශ කළේ අමාත්‍යාංශ ලේකම්වරයා හරහා සිය සේවක අවශ්‍යතාවය පිළිබඳ කළමනාකරණ සේවා දෙපාර්තමේන්තුව නැවත දැනුවත් කර නිසි ක්‍රමවේදයට අනුකූලව අදාල ගැටලුව විසඳා ගන්නා ලෙසයි. කාර්යාංශය විසින් රුපියල් 2,581,633ක් ගෙවා සකස් කරවාගත් සංයුක්ත සැලැස්ම අනුව 2019 – 2023 වර්ෂ සඳහා පිළියෙල කරන ලද ක්‍රියාකාරී සැලැස්ම නිසි පරිදි අධ්‍යක්ෂ මණ්ඩල අනුමැතියට මෙතෙක් යොමු නොකිරීම පිළිබඳ කෝප් කමිටුවේ අවධානය යොමු විය. කාර්යාංශ නිලධාරීන් සඳහන් කළේ ක්‍රියාකාරී සැලැස්ම මේ වන විට අධ්‍යක්ෂ මණ්ඩලය වෙත ඉදිරිපත් කර ඇති බවයි. පසුගිය කාල වකවානුව තුළ කාර්යාංශය විසින් විගණන කමිටු රැස්වීම් පැවැත්වීම අවම වීම පිළිබඳවද කෝප් කමිටුවේ අවධානය යොමු වූ අතර, විගණන රැස්වීම් නිසි පරිදි පැවැත්විය යුතු බවටද කමිටුව අවධාරණය කළේය.      ", "URL": "https://www.ada.lk/0/0/0-390698", "Category": "Latest News", "Parent URL": null}