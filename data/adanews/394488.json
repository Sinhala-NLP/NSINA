{"Source": "Ada News", "Timestamp": "16 06 2022", "Headline": "වැහිළිහිණි කූඩු සමග සැකකරුවන් 02ක් අල්ලයි", "News Content": "රුපියල් ලක්ෂ 10 ක් පමණ වටිනා වැහිළිහිණි කූඩු කිලෝ දෙකහමාරක් ලග තබා ගෙන සිටි සැකකරුවන් දෙදෙනෙකු අද (16දා) අත්අඩංගුවට ගැනීමට බදුල්ල කොට්ඨාශ අපරාධ විමර්ශන අංශයේ නිලධාරින්  සමත්විය . උඩරට දුම්රිය මාර්ගයේ  ඇල්ල සහ දෙමෝදර සහ බදුල්ල බිංගෙවල් තුළ බැඳතිබූ  වැහිළිහිණි කූඩු මෙසේ කඩාගෙන ඇති බව  විමර්ශන වලදි අනාවරණය වී තිබේ . සැකකරුවන් දෙදෙනා මෙම වැහිළිහිණි කූඩු කොළඹ සිට පැමිණෙන  ජාවාරම් කරුවෙකුට අළෙවි කිරීමට සූදානම්ව සිටියදී බදුල්ල බදුළුපිටිය ක්‍රීඩාංගනය අසලදී අත්අඩංගුවට ගත් බව පොලිසිය පවසයි . වැහිළිහිණි කූඩුවලින් ලබාගන්නා මැලියම් විශේෂයකින්  සාදනු ලබන සුප් වර්ගයක් ශරීර උත්තේජනය වර්ධනය කරන බවට  පවතින විශ්වාසය නිසා විදේශිකයන් මේ සුප් වලට දැඩි ආකර්ශනයක් ඇති බව  පැවසේ . මේ නිසා වැහිලිහිණි කූඩු කිලෝව රුපියල් ලක්ෂ 4 දක්වා වූ මිලකට ඇතැම් තරු හෝටල් මිලදී ගන්නා බවද විමර්ශන වලදී අනාවරණය වූ බව පොලිසිය සඳහන්කළේය  . අත්අඩංගුවට ගෙන ඇත්තේ බදුල්ල -  අමුණුවැල් පිටිය හා සොරණාතොට  පදිංචි  අවුරුදු 47 සහ 44 යන වයස් ඛාන්ඩවලට අයත්  සැකකරුවන් දෙදෙනෙකි . බදුල්ලේ පාලිත ආරියවංශ   ", "URL": "https://www.ada.lk/0/0/0-394488", "Category": "Latest News", "Parent URL": null}