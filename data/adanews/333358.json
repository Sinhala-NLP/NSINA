{"Source": "Ada News", "Timestamp": "3 06 2018", "Headline": "කන්ටේනර් පෙට්ටි 83ක් මුහුදට වැටීම සාගර ජීවීන්ට තර්ජනයක්", "News Content": "\r\n\tඔස්ට්‍රේලියාවේ නිව් සවුත් වේල්ස් මුහුදු සීමාවේදී තායිවානයට අයත් කන්ටේනර් ප්‍රවාහන නෞකාවකින් කන්ටේනර් 83ක් මුහුදට වැටීම සාගර ජීවීන්ට තර්ජනයක් විය හැකි බව සඳහන් වේ.\r\n \r\n\tතස්මේනියානු මුහුදු සීමාවේ විශල රළ නඟමින් පැවති දැඩි රළු බව මෙසේ නෞකාවෙන් කන්ටේනර් මුහුදට වැටීමට හේතු වී ඇති බව අනාවරණය වෙයි.\r\n \r\n\tමෙසේ මුහුදට වැටුණු කන්ටේනර්වල තිබූ සනීපාරක්ෂක තුවා, ශල්‍යකර්ම මුඛවාඩම් සහ කුඩා දරුවන්ගේ නැපි විශාල ප්‍රමාණයක් සිඩ්නි නගරයට උතුරු දිගින් වූ වෙරළ තීරයට ගසාගෙන පැමිණ ඇති බවද ඔස්ට්‍රේලියානු මාධ්‍ය වාර්තා කරයි.\r\n \r\n\tමෙම ද්‍රව්‍ය මුහුදේ ජීවත් වන තල්මසුන් සහ අනෙකුත් සතුන් ආහාරයට ගැනීම ඔවුන්ගේ ශරීර සෞඛ්‍යයට මහත් වූ තර්ජනයක් විය හැකි බව සත්වවේදීහු පෙන්වා දෙති.\r\n \r\n\tඑමෙන්ම, නෞකාව තුළ තවත් කන්ටේනර් 30කට පමණ හානි වී ඇති අතර, ඇතැම් කන්ටේනර් නෞකාවේ එල්ලී මුහුදට නොවැටී තිබෙන ආකාරයද දැකිය හැකි විය.\r\n \r\n\tමේ අතර, මුහුදේ සම්පූර්ණයෙන් නොගිලුණු කන්ටේනර් එම මුහුදු සීමාවේ ගමන් කරන ධීවර බෝට්ටු සහ වාණිජ නෞකාවලටද තර්ජනයක් විය හැකි බව ඔවුහු වැඩිදුරටත් පවසති.\r\n \n  \n  ", "URL": "https://www.ada.lk/0/0/0-333358", "Category": "International", "Parent URL": null}