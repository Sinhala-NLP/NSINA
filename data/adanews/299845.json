{"Source": "Ada News", "Timestamp": "29 12 2017", "Headline": "මුම්බායි තරුණියගේ උපන්දින සාදය ගින්නේ දැවී 15ක් මරුට", "News Content": "\r\n\tඉන්දියාවේ, මුම්බායි නගරයේ වෙළෙඳ සංකීර්ණයක ඇති වූ ගින්නකින් පුද්ගලයන් 15 දෙනෙකු ජීවිතක්ෂයට පත්ව තිබේ.\r\n \r\n\tමුම්බායි නගරයේ ජනප්‍රිය අවන්හලක් වන කමාලා මිල්ස් අවන්හලද පවතින වෙළෙඳ සංකීර්ණයක් තුළ මෙම ගින්න හටගෙන ඇති අතර, විනාඩි 30ක කාලයක් තුළ ගින්න විසින් සම්පූර්ණයෙන්ම වෙළෙඳ සංකීර්ණය වෙලාගත් බව සිද්ධිය ඇසින් දුටුවෝ පවසති.\r\n \r\n\tමෙම ගින්නට මැදිවී තවත් පුද්ගලයන් පිරිසක් තුවාල ලබා ඇති අතර, ඉන් කිහිප දෙනෙකු පිළිස්සුම් තුවාල සහිතව තවදුරටත් රෝහල් තුළ ප්‍රතිකාර ලබන බව ඉන්දීය මාධ්‍ය වාර්තා කරයි.\r\n \r\n\tගොඩනැගිල්ලේ ඉහළම මහලේ සඳලු තලය සහිත කොටසෙහි ඇති වන් අබවු රෙස්ටොරන්ට් එක තුළින් මුලින්ම ගින්න ඇරඹී ඇති බව මූලික පරීක්ෂණවලින් හෙළි වී තිබේ.\r\n \r\n\tගොඩනැගිල්ලේ සිටි බොහෝ දෙනෙකු එහි වූ නානකාමර හා වැසිකිලි තුළට වැදී ජීවිත බේරාගැනීමට උත්සාහ කර තිබුණත්, ඔවුන් වැඩි දෙනෙකු ඒ තුළම ගින්නට කොටුවී ඇති බවද ඉන්දීය මාධ්‍ය වාර්තා පෙන්වා දෙයි.\r\n \r\n\tරෝහල් ආරංචි මාර්ගවලට අනුව මියගිය අයගෙන් වැඩිදෙනා ගින්නත් සමග ඇති වූ අධික දුමාරය හේතුවෙන් හුස්ම හිරවී ජීවිතක්ෂයට පත්වූවන් බව කියයි.\r\n \r\n\tඉහළ මහලේ රෙස්ටොරන්ට් එක තුළ සිය 28 හැවිරිදි උපන්දිනය සැමරූ තරුණියක්ද මෙම ගින්නට හසුව ජීවිතක්ෂයට පත්ව ඇති අතර, මියගිය වැඩිදෙනා ඇගේ උපන්දින සාදයට පැමිණි තරුණියන් හා කාන්තාවන් බවද ඉන්දීය මාධ්‍ය වාර්තා වැඩිදුරටත් පවසයි.\r\n \n \n  ", "URL": "https://www.ada.lk/0/0/0-299845", "Category": "International", "Parent URL": null}