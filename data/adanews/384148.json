{"Source": "Ada News", "Timestamp": "6 09 2021", "Headline": "තවත් ෆයිසර් එන්නත් තොගයක් දිවයිනට", "News Content": "ශ්‍රී ලංකාව විසින් මිළදී ගත් ,\" ෆයිසර් \" එන්නත් තවත් මාත්‍රා ලක්ෂයක පමණ ප්‍රමාණයක් , අද දින අලුයම , කටාර් ගුවන් සේවයේ ගුවන් යානයකින් කටුනායක ගුවන් තොටුපළ වෙත ගෙනැවිත් තිබේ . කිලෝ ග්‍රෑම් 549.03 ක් බරැති මෙම එන්නත් තොගය , පෙට්ටි 16 ක වියළි අයිස් යොදා අසුරා තිබුණි . මුලින්ම නෙදර්ලන්තයේ ඇම්ස්ටර්ඩෑම් නුවර සිට මෙම එන්නත් තොගය , කටාර් රාජ්‍යයේ දෝහා වෙත ගුවන් මගින් ගෙනැවිත් තිබුණි. ඊට පසුව , එතැන් සිට මෙම එන්නත් තොගය කටාර් ගුවන් සේවයේ කිව්.ආර්.- 668 දරන භාණ්ඩ ප්‍රවාහන ගුවන් යානයෙන් අද දින අලුයම 01.45 ට කටුනායක ගුවන් තොටුපළ වෙත රැගෙන විත් තිබුණි . කොළඹ ශ්‍රී ලංකා ඖෂධ නීතිගත සංස්ථාවේ මධ්‍යම ගබඩා සංකීර්ණය වෙත මෙම එන්නත් තොගය රැගෙන යන තෙක් , කටුනායක ගුවන් තොටුපළ ගුවන් භාණ්ඩ ගැල් ගම්මානයේ ශීතකරණ තුළ තැන්පත් කිරීමට පියවර ගෙන තිබේ .    ", "URL": "https://www.ada.lk/0/0/0-384148", "Category": "Latest News", "Parent URL": null}