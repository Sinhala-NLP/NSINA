{"Source": "Ada News", "Timestamp": "16 01 2020", "Headline": "හෝර්ටන්තැන්න වනෝද්‍යානයේ සතුන්ට බාධාවන අයුරින් හැසුරුණු තිදෙනෙකුට දඩ", "News Content": "හෝර්ටන්තැන්න වනෝද්‍යානයේ වනසතුන්ට බාධාවන අයුරින් හැසිරීමේ චෝදනාවට වරද පිළිගත් පුද්ගලයන් තිදෙනෙකුහට රුපියල් 60000 ක දඩ මුදලක් ගෙවන ලෙස නුවරඑළිය මහේස්ත්‍රාත් පමෝද ජයසේකර මහතා විසින් අද  (16) නියෝග කළේය. එක් අයෙකුට රුපියල් 20000 බැගින් රුපියල් 60000 ක දඩ මුදලක් ගෙවීමට මෙසේ නියම වුයේ රත්නපුර, ගොඩිගමුව ප්‍රදේශයේ  පදිංචිකරුවන් තිදෙනෙකුටය. හෝර්ටන්තැන්න වනෝද්‍යානයේ මහඑළිතැන්න ප්‍රදේශයේ වනසතුන් බහුලව ගැවසෙන ස්ථානයක මෙම පිරිස වනසතුන්ට බාධාවන  අයුරින් හැසිරෙමින් සිටි බව අධිකරණයට කරුණු දක්වමින් හෝර්ටන්තැන්න වනෝද්‍යානයේ අඩවි සහකාර පී. එම්. පී. පනාවලගේ මහතා පැවැසීය. හෝර්ටන්තැන්න වනෝද්‍යානයේ නියෝජ්‍ය භාරකරු ටී. පී. දයාරත්න, අඩවි සහකාර පී. එම්. පී. පනාවලගේ, වනසත්ත්ව නියාමකවරුන් වනධාරක ලක්මාල්, රුක්ෂාන් සහ  රියදුරු සුනිල් හතුරුසිංහ යන මහත්වරුන් විසින් මෙම වැටලීම සිදු කොට සැකකරුවන් අධිකරණය හමුවට ඉදිරිපත් කොට තිබිණි. ශාන් හුලංනුගේ   ", "URL": "https://www.ada.lk/0/0/0-356786", "Category": "Latest News", "Parent URL": null}