{"Source": "Ada News", "Timestamp": "1 01 2018", "Headline": "රජිනකාන්ත් දේශපාලනයට", "News Content": "\r\n\tතමාගේම පක්ෂයකින් දේශපාලනයට පිවිසීමට දකුණු ඉන්දීය සුපිරි නළු රජිනකාන්ත් තීරණය කර තිබේ. ඔහු අඛණ්ඩව ප්‍රකාශ කළේ තමන් දේශපාලනයට පිවිසීම ගැන අවසන් තීන්දුව දෙසැම්බර් 31දා ගන්නා බවයි.\r\n \r\n\tඒ අනුව ඊයේ (31දා) ඔහු ප්‍රකාශ කළේ තමන්  2021 වසරේ පැවැත්වීමට නියමිත තමිල්නාඩු මැතිවරණයට තමන්ගේම පක්ෂයකින් තරග කරන බවයි.\r\n \r\n\tමේ අතර ඉන්දීය පාලක පක්ෂය වන භාරතීය ජනතා පක්ෂය මේ වන විටත් රජිනකාන්ත් හා සන්ධාන ගත වීමට අපෙක්ෂාවෙන් සිටින බව ඉන්දීය මාධ්‍ය වාර්තා කරයි.\r\n \r\n\tආසියාවේ ඉහළම ගෙවීමක් සහිත රජිනකාන්ත් පවසන්නේ තමන්ට තමිල්නාඩුවේ මේ වන විට පවතින යාන්ත්‍රණය වෙනස් කිරිමේ කාර්ය භාරයක් ඇති බවයි.\r\n \r\n\tතමිල්නාඩුවේ ආසන 234ටම තරග කිරීමට අපෙක්ෂා කරන බව රජිනකාන්ත් සඳහන් කරයි. ඔහුගේ තීරණයත් සමග තමිල්නාඩු ජනතාව මාර්ගයන් වෙත පිවිස සිය සතුට ප්‍රකාශ කළ බවත් ඉන්දීය මාධ්‍ය වාර්තා කරයි.\r\n \r\n\t“ මම මේ තීරණය දැන් නොගත්තොත් වරද මටම දඬුවම් කරාවි. මම මේක කිසියම් වූ තනතුරක්, මුදල් හො ප්‍රසිද්ධියක් අපේක්ෂාවෙන් කරන්නේ නෑ. ඒවා මට ඇති තරම් තිබෙනවා.” යැයි රජිනකාන්ත් පවසයි.\r\n \r\n\tතමිල්නාඩුවේ බලවත් චරිතයක් වශයෙන් සැලකෙන රජිනකාන්ත් 1996 වසරේදී වරක් හිටපු මහ ඇමතිනි ජයලලිතා ජයරාම්ව විවේචනය කිරීමත් සමග ඩී.එම්.කේ. පක්ෂය තමිල්නාඩුවේ බලයට පැමිණියේය.\r\n \r\n\tකෙසේ වෙතත් පසුව රජිනකාන්ත් ප්‍රකාශ කළේ එය තම වැරැද්දක් වූ බවයි.\r\n \r\n\t \n  ", "URL": "https://www.ada.lk/0/0/0-300198", "Category": "Latest News", "Parent URL": null}