{"Source": "Ada News", "Timestamp": "22 12 2017", "Headline": "ශ්‍රී ලංකාවට අද තරගය තීරණාත්මකයි", "News Content": "\r\n\tශ්‍රී ලංකාව සහ ඉන්දියාව අතර තරග තුනකින් සමන්විත විස්සයි20 ක්‍රිකට් තරගාවලියේ දෙවැනි තරගය ඉන්දෝර් හොල්කාර් ක්‍රීඩාංගණයේදී අද (22දා) පැවැත්වේ. විදුලි ආලෝකය මධ්‍යයේ පැවැත්වෙන මෙම තරගය රාත්‍රී 7.00ට ආරම්භ වීමට නියමිතය.\r\n \r\n\tකටාක්හිදී පැවැති පළමු තරගයෙන් ඉන්දියාව ලකුණු 93ක පහසු ජය ලබා තරග 1-0ක් ලෙස තරගාවලියේ පෙරමුණේ සිටීම හේතුවෙන් ශ්‍රී ලංකාවට තවදුරටත් තරගාවලිය පිළිබඳ බලාපොරොත්තු තබා ගැනීමට නම් මෙම තරගය ජය ලැබීම අනිවාර්ය වී තිබේ.\r\n \r\n\tශ්‍රී ලංකාව අද තරගයෙන් පරාජයට පත් වුවහොත් ඉන්දීය සංචාරයේ අංශ තුනෙන්ම තරගාවලි පරාජයට පත්වීමට සිදුවේ. ශ්‍රී ලංකා කණ්ඩායම මෙම සංචාරයේ ටෙස්ට් තරගාවලිය තරග  0-1කින් සහ එක්දින තරගාවලිය තරග 1-2කින් මේ වනවිට පරාජයට පත්ව සිටියි.\r\n\tශ්‍රී ලංකා කණ්ඩායමට මෙම තරගයේදී වමතින් දඟපන්දු යවන චතුරංග ද සිල්වා කැඳවීමට බොහෝ දුරට ඉඩ තිබේ. පළමු තරගයට පිට දඟපන්දු යවන අකිල ධනංජය පමණක් දඟපන්දු යවන්නෙකු ලෙස ක්‍රීඩා කළේය. චතුරංග කැඳවුවහොත් වේගපන්දු යවන්නෙකුට කණ්ඩායමේ ස්ථානය අහිමි වේ. \r\n \r\n\tශ්‍රී ලංකා කණ්ඩායමක් ඉන්දෝර් ක්‍රීඩාංගණයේ තරගයකට සහභාගි වන පළමු අවස්ථාව මෙය වන අතර, මෙම ක්‍රීඩාංගණයේ පැවැත්වෙන පළමු ජාත්‍යන්තර විස්සයි20 ක්‍රිකට් තරගයද මෙය වේ. මීට පෙර ටෙස්ට් තරගයක් සහ එක්දින තරග 05ක් මෙම ක්‍රීඩාංගණයේ පවත්වා තිබේ.\r\n \r\n\tප්‍රේක්‍ෂකයන් 30,000කට තරගය නැරඹීමේ පහසුකම් තිබෙන මෙම ක්‍රීඩාංගණයේ ඉන්දියාව සහ ඔස්ට්‍රේලියාව අතර පසුගිය සැප්තැම්බර් මස පැවැති එක්දින තරගය මෙහි පැවැති අවසන් ජාත්‍යන්තර තරගය වේ. \r\n \r\n\tඉන්දියාවේ ප්‍රධානතම ක්‍රිකට් තරගාවලියක් වන ‘රංජි කුසලාන තරගාවලියේ අවසන් මහා තරගය මෙම ක්‍රීඩාංගණයේදී මේ මස 29 වැනිදා සිට ජනවාරි 02 වැනිදා දක්වා පැවැත්වීමට නියමිතය.   \r\n \n\n  ", "URL": "https://www.ada.lk/0/0/0-298380", "Category": "Sports", "Parent URL": null}