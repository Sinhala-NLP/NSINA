{"Source": "Ada News", "Timestamp": "20 02 2019", "Headline": "මල්වතු ඔය ව්‍යාපෘතියේ දෙවැනි අදියර ඇරඹේ", "News Content": "වර්ෂා කාලවල දී ඇතිවන ගංවතුර තත්වය සමග අනුරාධපුර නව නගරය හා පැරණි පූජා නගරය ජලයෙන් යට වීම වැළැක්වීම සඳහා ක්‍රියාත්මක කෙරුණු, මල්වතු ඔය ප්‍රතිසංස්කරණ වාරි ව්‍යාපෘතියේ දෙවන අදියර ඊයේ (19දා) අනුරාධපුර ශ්‍රී මහා බෝධි මාවත අසලින් ආරම්භ කෙරිණි.  නතර කර දමා තිබුණු මෙම ව්‍යාපෘතියේ වැඩ කටයුතු කෘෂිකර්ම, ග්‍රාමීය ආර්ථික කටයුතු, සම්පත්, වාරිමාර්ග ධීවර හා ජලජ සම්පත් අමාත්‍ය, පී. හැරිසන් මහතා අතින් ආරම්භ කෙරුණි . එහිදි ඔහු සඳහන් කළේ, අනුරාධපුර නගරය, පූජා නගරය, සුළු ගංවතුර තත්ත්වයකදී වුවද යට වීමට පිළියමක් වශයෙන් තමයි හිටපු වාරි මාර්ග අමාත්‍ය දුමින්ද දිසානායක මහතා මෙම වැව ව්‍යාපෘතිය ආරම්භ කළේ, අමාත්‍යාංශ වෙනස්වීමත් සමඟ එහි වැඩ අතර මඟ නතර කෙරුණු අතර, අද දිනයේ එම වැඩ කටයුතු යළි අරම්භ  කළා. මේ තුළින් අනුරාධපුර ජනතාවට විශාල සහනයක් ලැබෙනවා. ගොවියන්ට වගේම නගරයේ ජීවත්වන ජනතාවට ද එය ලොකු සහනයක්. වැසි කාලයේදී නාච්චාදූව ජලාශය පිරෙන විට මල් වතු ඔය දෙපස  ජනතාව සිටින්නේ දැඩි බියකින්, තමන්ගේ ගෙවල් දොරවල් කොයි වෙලාවෙ ගංවතුරට ගසා ගෙන යයිද කියන කාරණාව හේතුවෙන්. මෙම වැඩසටහන සඳහා මිලියන 10ක මුදලක් වෙන් කර තිබෙනවා. මුලික අදියරේදී, මෙතැන් සිට  කිලෝමීටර 10ක ප්‍රමාණයක මල් වතු ඔය දෙපස පුළුල් කිරීම සිදු කරනු ලබනවා. මෙයට සමගාමීව යසසිරි ප්‍රදේශයේ තිබෙන ගිනි පෙට්ටි පාලම, මල්වතු ඔය ලේන් හි තිබෙන පාලමත්, ඉවත නව පාලම ඉදි කිරීමට කටයුතු කරනවා\".      ", "URL": "https://www.ada.lk/0/0/0-345582", "Category": "Latest News", "Parent URL": null}