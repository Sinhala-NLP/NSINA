{"Source": "Ada News", "Timestamp": "17 06 2019", "Headline": "විපක්ෂයක්  වශයෙන් අපි ආණ්ඩුව කරන සෑම දෙයකටම විරුද්ධ වන්නේ නැහැ", "News Content": "අපි විපක්ෂයක් වශයෙන් ආණ්ඩුව කරන සෑම දේටම විරුද්ධ නොවන බවත් රටේ ජනතාවගේ සුභසිද්ධිය සඳහා වන දේ සඳහා අපිට සහයෝගය ලබා දිය හැකි බව විපක්ෂ නායක මහින්ද රාජපක්ෂ මහතා  පවසයි. විපක්‍ෂ නායකවරයා  ඒ බව පැවසුවේ අද (17) පෙරවරුවේ කුරුණෑගල කතානායක කරු ජයසුරිය මහතාගේ  ප්‍රධානත්වයෙන් පැවති ශ්‍රී ලංකාවේ ජාතික හා ආගමික සහජීවනය සහතික කිරීම පිණිස ඒ පිළිබඳව අධ්‍යයනය කර සිය නිර්දේශ පාර්ලිමේන්තුවට වාර්තා කිරීම සඳහා වන පාර්ලිමේන්තු විශේෂ කාරක සභාවේ සිවු වන ප්‍රාදේශිය සමුළුවට සහභාගී වෙමිනි. වැඩිදුරටත් අදහස් දැක්වු මහින්ද රාජපක්‍ෂ මහතා, පාස්කු ඉරු දින ප්‍රහාරයට සියලුම ජාතින් විරෝධය පාන අතර එම ප්‍රහාරය කිසිවෙකුත් අනුමත කරන්නේ නැහැ. එම සිද්ධිය නිසා අපි රටක්, ජාතියක් වශයෙන් ආපස්සට ගියා. එවැනි සිද්ධින් ඇති වුණේ ලෝකයේ සෑම තැනම අන්තවාදීන් ඉන්න නිසා. ලංකාවේ අන්තවාදින්ගේ ක්‍රියාව නිසා අවුරුදු දහස් ගණන් අප අතර තිබුණ  සුහදතාවය නැති උනා. අපි සියලුදෙනාම එකතු වී කටයුතු කිරිමෙන් ඒ  සුහදතාවය නැවත ඇති කර ගත හැකියි. සංස්කෘතික වශයෙන් අපේ අනන්‍යතාවයන් රැකගෙන අනෙක් සංස්කෘතින්ට ගරු කරමින් කටයුතු කල යුතුයි.  සෑම පාසලකම අන් ආගමිකයින්ට අවස්ථාව ලබා දීමට කතා උනා. නමුත් එහෙම බැරි පාසලුත් තියෙනවා. ආනන්ද, නාලන්ද, සහිරා හා සෙන්ට් තෝමස් වැනි පාසල්.  ඒ පාසල් ගොඩනැගීමේදී ඇති කර ගත් නීති නිසා. කුඩා කාලයේ සිටම එකිනෙකා අතර සම්බන්ධතාවය ගොඩනැගිය යුතුයි. එමඟින් එම සම්බන්ධතාව රට තුළත් වර්ධනය කළ හැකියි. ජාතින් අතර සම්බන්ධතාවය ගොඩනැගිය යුතුයි. මුස්ලිම් ප්‍රජාවට මේ සඳහා විශාල කාර්යයභාරයක් තියෙනවා. මෙම ත්‍රස්තවාදය මර්දනය කිරීමට ඔවුන්ගේ දායකත්වය දිය යුතුයි. ආරක්‍ෂක අංශ විසින් කෙටිකාලීනව මේ වන විට සාර්ථකව මෙම ත්‍රස්තවාදය  මර්දනය කර තිබෙනවා. දිර්ඝ කාලීනව මෙය මර්දනය කිරීම සඳහා එම ප්‍රජාවගේ සහයෝගය ලබා දිය යුතු බව මහින්ද රාජපක්‍ෂ මහතා  වැඩිදුරටත් පැවසීය. මෙම අවස්ථාවට මල්වතු පාර්ශවයේ අනුනායක දිඹුල්කුඹුරේ විමලධම්ම නාහිමි ඇතුළු ගරුතර මහා සංඝරත්නය හා ආගමික නායකතුමන්ලාද, අමාත්‍යවරුන් වන  ගාමිණි ජයවික්‍රම පෙරේරා, එස්.බී නාවින්න, රාජ්‍ය අමාත්‍ය ජේ.සී අලවතුවල, පාර්ලිමේන්තුවරුන් වන සාලින්ද දිසානායක, අනුර ප්‍රියදර්ශන යාපා, ඒ.එච්. එම් ෆවුසි, අලි සහිර් මවුලානා  යන මහත්වරුද  ප්‍රදේශිය දේශපාලන නායකයින් හා රාජ්‍ය නිලධාරීන්ද එක් විය. කෂිනි හපුආරච්චි               ", "URL": "https://www.ada.lk/0/0/0-349568", "Category": "Latest News", "Parent URL": null}