{"Source": "Ada News", "Timestamp": "22 03 2022", "Headline": "හොංකොං කොවිඩ් රැල්ල පාලනයට ගත් බව කියයි", "News Content": "හොංකොං විශේෂ පරිපාලන කලාපයේ නිලධාරීන් පැවසුවේ නගරය තුළ කොවිඩ්-19 පැතිරීම පාලනයට ගෙන ඇති අතර, නව රෝගීන් සංඛ්‍යාව අඩුවන බැවින්, ලබන මාසයේදී කොවිඩ්-19 සීමාවන් කිහිපයක් ලිහිල් කිරීමට සැලසුම් කර ඇති බවයි. සඳුදා නගරයේ නව කොරෝනා වෛරස් ආසාදන 14,068 ක් වාර්තා වූ අතර එය සති තුනකට වඩා අඩුම අගයයි. නගරයේ සෞඛ්‍ය දෙපාර්තමේන්තුවේ දත්තවලට අනුව, පැතිර යාමේ උච්චතම අවස්ථාව වන විට, නගරයෙන් දෛනිකව ආසාදිතයන් 50,000කට අධික සංඛ්‍යාවක් වාර්තා විය. වත්මන් රැල්ල පසුගිය වසර අවසානයේ ආරම්භ වූදා සිට ආසාදන මිලියන එකකට වඩා සහ මරණ 5,900කට වඩා වාර්තා වී තිබේ. ප්‍රධාන විධායක කැරී ලැම් සඳුදා පැවති ප්‍රවෘත්ති සාකච්ඡාවකදී අප්‍රේල් මාසයේ සිට කොවිඩ්-19 විරෝධී ක්‍රියාමාර්ග කිහිපයක් ලිහිල් කිරීමේ සැලැස්ම නිවේදනය කළේය. ඒ අනුව, ඔස්ට්‍රේලියාව, බ්‍රිතාන්‍යය, කැනඩාව, ප්‍රංශය, ඉන්දියාව, නේපාලය, පකිස්ථානය, පිලිපීනය සහ එක්සත් ජනපදය යන රටවලින් ගුවන් ගමන් සඳහා පනවා තිබූ තහනම අප්‍රේල් 1දා සිට ඉවත් කරන බව ලැම් පැවසීය. එසේම, නගරයට ඇතුළු වන සංචාරකයින්ට ඔවුන්ගේ නිරෝධායනයේ හයවැනි සහ හත්වැනි දිනවලදී වෛරසය සඳහා සෘණාත්මක බව පරීක්‍ෂා කළහොත් නිරෝධායන කාලය දින 7කට කෙටි වෙයි. කෙසේ වෙතත්, එවැනි සංචාරකයින් නගරයට ඇතුළු වීමට පෙර සම්පූර්ණයෙන්ම එන්නත් කළ යුතු වෙයි. පාස්කු නිවාඩුවෙන් පසු අප්‍රේල් 19දා සිට පාසල් නැවත ආරම්භ කරන අතර ක්‍රීඩා පහසුකම් ඇතුළු පොදු ස්ථානද අප්‍රේල් 21 සිට නැවත විවෘත වන බව ලැම් පැවසීය.   ", "URL": "https://www.ada.lk/0/0/0-391535", "Category": "International", "Parent URL": null}