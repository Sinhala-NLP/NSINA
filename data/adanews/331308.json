{"Source": "Ada News", "Timestamp": "24 05 2018", "Headline": "ආණ්ඩුවෙන් ඉවත්වූ 16 දෙනා නිල වශයෙන් මහින්ද සමඟ එක්වෙති", "News Content": "\r\n\tආණ්ඩුවෙන් ඉවත්වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනාගේ කණ්ඩායම හිටපු ජනාධිපති මහින්ද රාජපක්ෂ මහතා නිල වශයෙන් හමුවී ඒකාබද්ධ විපක්ෂය සමග ඉදිරියේදී සන්ධානයක් යටතේ කටයුතු කිරීමට සූදානම් බව දන්වා සිටියහ.\r\n \r\n\tකොළඹ 07 විජේරාම මාවතේ පිහිටි හිටපු ජනාධිපතිවරයාගේ නිල නිවසේදී ඊයේ (23දා) සවස පැවැත්වූ මෙම සාකච්ඡාව සඳහා එම මන්ත්‍රී කණ්ඩායමේ 15 දෙනෙකු සහභාගි වූ අතර අනුර ප්‍රියදර්ශන යාපා මහතා විදේශගතව සිටින බැවින් එම අවස්ථාවට එක්නොවුණි.\r\n \r\n\tහිටපු ජනාධිපතිවරයා සහ 16 දෙනාගේ කණ්ඩායම අතර නිල වශයෙන් ඊයේ පැවැති පළමු සාකච්ඡාවට ඒකාබද්ධ විපක්ෂය නියෝජනය කරන මන්ත්‍රීවරුන් කිහිප දෙනෙක්ද එක්ව සිටියහ.\r\n \r\n\tමහින්ද රාජපක්ෂ මහතා සමග පැවැත්වූ සාකච්ඡාව ඉතා සාර්ථක බවත්,හිටපු ජනාධිපතිවරයා සමග පුළුල් සන්ධානයයක් වශයෙන් වැඩකිරීමට ගිවිස ගත් බවත් පාර්ලිමේන්තු මන්ත්‍රී එස්.බී. දිසානායක මහතා පැවසීය.\r\n \r\n\tපාර්ලිමේන්තු මන්ත්‍රී සුසිල් ප්‍රේම්ජයන්ත් මහතා  මෙහිදී සඳහන් කළේ,පසුගිය කාලයේදී මේ රටේ සිදුවූ දේශපාලන වෙනස්වීම් පිළිබඳ, වර්තමානයේදී සිදුවෙමින් තිබෙන දේශපාලන වෙනස්කම් පිළිබඳ හා ඉදිරියේදී විපක්ෂය සමග එක්ව කටයුතු කරන ආකාරය සම්බන්ධව හිටපු ජනාධිපතිවරයා සමග සුහද සාකච්ඡාවක් පැවැත්වූ බවයි.\r\n \r\n\tආණ්ඩුවෙන් ඉවත්වූ මන්ත්‍රීවරුන් 16 දෙනාගේ සහායෙන්  ඒකාබද්ධ විපක්ෂයට ශක්තිය ලබාදී ආණ්ඩුවට එරෙහිව කරන සෑම පොදු කටයුත්තකදීම කටයුතු කිරීමේ එකඟතාවක් ඇතිවූ බවද මන්ත්‍රීවරයා සඳහන් කළේය.\r\n \r\n\tඉදිරියේදී මැතිවරණ ලැබෙන ආකාරය අනුව පොහොට්ටුව ලකුණින් යුතු සන්ධානය සමගින් දේශපාලනය කරන බවද ඒ මහතා කියා සිටියේය.\r\n \n\n \r\n\t \r\n  ", "URL": "https://www.ada.lk/0/0/0-331308", "Category": "Latest News", "Parent URL": null}