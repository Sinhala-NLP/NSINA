{"Source": "Ada News", "Timestamp": "9 04 2019", "Headline": "බස් වර්ජනය අද රාත්‍රියේ", "News Content": "බස්රථ රියැදුරන්ට ඇතිවී තිබෙන ගැටලුවලට විසඳුම් ලබාදීමට බලධාරීන් කටයුතු නොකරන බැවින් අද (09දා) රාත්‍රියේ ආරම්භ කළ බස්රථ සේවක වැඩවර්ජනය හෙට (10දා) රාත්‍රී 12 දක්වා පැවැත්වෙන බව සමස්ත ලංකා මගී ප්‍රවාහන සේවක සංගමය සඳහන් කරයි. තම සංගමයට අයත් බස්රථ රියැදුරන් හා කොන්දොස්තරවරුන් මෙම වැඩවර්ජනය සිදුකරන බවත්,මෙම ක්‍රියාමාර්ගයට ප්‍රතිචාර නොලැබුණොත් ලබන 22 වැනිදා සිට අඛණ්ඩ වැඩවර්ජනයක් සිදුකරන බවත් එම සංගමයේ ජාතික සංවිධායක කුමාර රත්න රේණුක මහතා සඳහන් කළේය. අසාධාරණ ලෙස ඉහළ දැමූ දඩ මුදල් අවස්ථා පහක් පහළ දමන ලෙස ඉල්ලා සහ බස්රථ නිල් වර්ණයෙන් වර්ණවත් කිරීමට ගෙන ඇති තීරණයට හා කාබන් බද්දට එරෙහිව රියැදුරන්ට නීතිය ක්‍රියාත්මක නොකරන ලෙස ඉල්ලා මෙම වැඩවර්ජනය සිදුකරන බවද හෙතෙම පවසා සිටියේය. නව දඩ සංශෝධන යටතේ බීමත් රියැදුරන්ට හා රිය බලපත්‍රයක් නොමැතිව වාහන ධාවනය කරන්නන්ට එරෙහිව ඉහළ දැමූ දඩ මුදලට එකඟ බවද ඒ මහතා සඳහන් කළේය. එහෙත් මාර්ග පුළුල් නොකිරීම, බස්රථ සේවකයන්ට අවශ්‍යපහසුකම් ලබානොදීම හා යටිතල පහසුකම් දියුණු නොකිරීම හේතුවෙන් අනෙකුත් දඩ මුදල් සංශෝධන පහ ඉවත් කළ යුතු බවද ජාතික සංවිධායකවරයා පවසා සිටියේය.       ", "URL": "https://www.ada.lk/0/0/0-347200", "Category": "Latest News", "Parent URL": null}