{"Source": "Ada News", "Timestamp": "16 04 2018", "Headline": "ජනපති ධුරය සඳහා ට්‍රම්ප්ට සදාචාරාත්මක අයිතියකි නෑ - හිටපු FBI ප්‍රධානියා කියයි", "News Content": "\r\n\tඩොනල්ඩ් ට්‍රම්ප් ඇමෙරිකානු ජනපති ධුරය දැරීමට තරම් සදාචාරාත්මක අයිතියක් නොමැති බව හිටපු FBI අධ්‍යක්ෂ ජේම්ස් කොමේ පවසයි.\r\n \r\n\tඇමෙරිකානු ජනපති ඩොනල්ඩ් ට්‍රම්ප් විසින් පසුගිය වසරේදී ජේම්ස් කොමේ ධුරයෙන් පහ කිරීමෙන් පසුව ප්‍රථම වරට ප්‍රමුඛ රූපවාහිනී සම්මුඛ සාකච්ඡාවකට සහභාගී වෙමින් හෙතෙම මෙම අදහස් දැක්වීම සිදුකර තිබේ.\r\n \r\n\tඒබීසී නිව්ස් වෙත අදහස් දක්වමින් ඔහු වැඩිදුරටත් පවසා තිබුණේ ට්‍රම්ප් දිගින් දිගටම බොරු කියන්නෙකු බවයි. එමෙන්ම, ඔහු නීතියට බාධා කරමින් කටයුතු කරන්නෙකු බවද හිටපු අධ්‍යක්ෂවරයා අවධාරණය කර තිබේ.\r\n \r\n\tමෙම රූපවාහිනී සම්මුඛ සාකච්ඡාව ප්‍රචාරය වීමට පැය කිහිපයකට පෙර ඊට ප්‍රතිචාර දක්වමින් ට්විටර් පණිවුඩයක් නිකුත් කළ ට්‍රම්ප් කියා සිටියේ කොමේ යනු මහා බොරුකාරයෙකු බවයි.\r\n \n\n  ", "URL": "https://www.ada.lk/0/0/0-323049", "Category": "International", "Parent URL": null}