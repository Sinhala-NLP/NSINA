{"Source": "Ada News", "Timestamp": "20 09 2018", "Headline": "OMP නිර්දේශ ක්‍රියාත්මක කිරීමට අමාත්‍ය අනුකමිටුවක්", "News Content": "අතුරුදන් වූ තැනැත්තන් පිළිබඳ කාර්යාලය විසින් ඉදිරිපත් කරන ලද නිර්දේශ අධ්‍යයනය කර සුදුසු ඉදිරි ක්‍රියාමාර්ග යෝජනා කිරීමට අමාත්‍ය විජයදාස රාජපක්ෂ මහතාගේ සභාපතිත්වය යටතේ තවත් අමාත්‍යවරුන් 10 දෙනෙකුගෙන් යුත් අමාත්‍ය මණ්ඩල අනුකාරක සභාවක් පත් කිරීමට කැබිනට් අනුමැතිය ලැබී තිබේ. එසේම එම අනුකාරක සභාවේ යෝජනා ක්‍රියාත්මක කිරීමට අවශ්‍ය පහසුකම් සලසා ගැනීම සඳහා ජනාධිපති මෛත්‍රීපාල සිරිසේන මහතා ඉදිරිපත් කළ යෝජනාවට අමාත්‍ය මණ්ඩලය විසින් අනුමත කරන ලදී.   අතුරුදන් වූ තැනැත්තන් පිළිබඳ කාර්යාලය විසින් 2018 ආගෝස්තු මස 05 වැනිදා අතුරු වාර්තාවක් ඉදිරිපත් කරන ලදී. එහිදී හානි පූර්ණය සඳහා වන නෛතික වගකීම සඳහා ගතයුතු පියවරත්, එවැනි සිදුවීම් යළි සිදුනොවීමට වගබලා ගැනීමට වන නෛතික ප්‍රතිසංස්කරණ සිදු කිරීම සම්බන්ධයෙන් සිය නිර්දේශයත් ඉදිරිපත් කර තිබේ. එසේම හානියට පත් පාර්ශ්ව වෙත මූල්‍යාධාර, ණය සහන, නිවාස සංවර්ධන, අධ්‍යාපන කටයුතු සඳහා අවශ්‍ය සහන ලබාදීම, වෘත්තීය පුහුණු හා ජීවන තත්ත්වය වැඩිදියුණු කිරීම සඳහා වන වැඩසටහන් සම්බන්ධයෙන් වන නිර්දේශද ඉදිරිපත් කර ඇත.     ", "URL": "https://www.ada.lk/0/0/0-340523", "Category": "Latest News", "Parent URL": null}