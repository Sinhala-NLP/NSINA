{"Source": "Ada News", "Timestamp": "19 12 2017", "Headline": "රුසියාවෙන් හමුවූ කෘමියා ශ්‍රී ලංකාවේ නෑ", "News Content": "\r\n\tශ්‍රී ලංකාවෙන් රුසියාවට අපනයනය කරන තේ බහලුමක තිබී හමුවූ කෘමියා ශ්‍රී ලංකාවේ තේ වගාවේ හෝ වෙනත් කෘෂි වගාවක මෙතෙක් වාර්තාවී නොමැති කෘමියෙක් බව ශ්‍රී ලංකා තේ පර්යේෂණ මණ්ඩලයේ සභාපති වෛද්‍ය එම්.එම්.ජේ.බී. ගවරම්මාන මහතා පවසයි. එහෙයින් ලංකාවේ තේ ගොවියා හෝ සෙසු බෝග වගාකරුවන්  ඒ සම්බන්ධව බියක් ඇතිකරගත යුතු නොමැති බවත් ඔහු ඊයේ (18දා) පැවසීය.\r\n \r\n\tශ්‍රී ලංකාවේ සිට රුසියාවට අපනයන කරන ලද තේ තොගයක් ඇතුළත් බහලුමක තිබී “කප්රා බීට්ල්” (ප්‍රගෝඩමා ගානේරියන්) නැමති කෘමියාගේ සුහුඹුලකු හමුවීමේ සිද්ධියත් සමග රුසියානු රජය මගින් ශ්‍රී ලංකාවේ තේ හා සියලු කෘෂි නිෂ්පාදන මිළදී ගැනීම තාවකාලිකව තහනම් තිබේ.\r\n \r\n\t“සත්‍ය තත්වය නම් කප්රා බීට්ල් නමින් ඇති එසේත් නැතිනම් ප්‍රගෝඩමා ගානේරියන් යන විද්‍යාත්මක නාමයෙන් හඳුන්වන කුරුමිණි විශේෂයක,  සුහුඹුළකු  ශ්‍රී ලංකාවෙන් අපනයනය කරන ලද තේ අඩංගු බහලුමක තිබී හමුවීම තමයි සිදුවෙලා තිබෙන්නේ. එසේත් නැතිනම් ශ්‍රී ලංකාවෙන් අපනයනය කරන ලද තේවල හෝ තේ අසුරා තිබූ  අදාළ ඇසුරුම්වල නොවේ මේ සුහුඹුලා හමුවෙලා තිබෙන්නේ.\r\n \r\n\tමෙම කප්රා බීට්ල් කියන කුරුමිණි විශේෂය ශ්‍රී ලංකාවේ තේ කර්මාන්තයේ හෝ තේ වගාවේ වගේම වෙනත් කිසිම වගාවක වාර්තා වී  නොමැති කෘමි විශේෂයක්. එම නිසා මෙම කප්රා බීට්ල් නැමති කෘමි විශේෂය අදාළ බහලුම්වල තිබී හසු වුණේ කොහොමද කියන එක අපටත් අපේ පර්යේෂකයින්ටත් යම්කිසි ගැටළු සහගත තත්වයක්. ඒ එක්කම මේ කප්රා බීට්ල් කියන කෘමි විශේෂය රුසියාව ඇතුලු වෙනත් රටවල සිටින බවට වාර්තා වෙනවා. මෙම කෘමි විශේෂය බහුලව ඉන්නේ තිරිඟු, වී, එසේත් නැතිනම් ධාන්‍ය වගා ආශ්‍රිතවත් එම ධාන්‍ය ගබඩා කරන ස්ථානවල තමයි ඒ රටවල්වල බොහෝවිට වාර්තා වන්නේ.”\r\n \n\n  ", "URL": "https://www.ada.lk/0/0/0-297390", "Category": "Latest News", "Parent URL": null}