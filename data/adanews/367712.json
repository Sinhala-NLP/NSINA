{"Source": "Ada News", "Timestamp": "28 08 2020", "Headline": "තරංග පරණවිතාන ජාත්‍යන්තර ක්‍රිකට් පිටියට සමුදෙයි", "News Content": "ශ්‍රී ලංකා ක්‍රිකට් කණ්ඩායම නියෝජනය කරන ලද ඉදිරි පෙළ පිතිකරුවකු වන තරංග පරණවිතාන සිය අන්තර්ජාතික ක්‍රිකට් පිටියෙන් සමුගැනීම ප්‍රකාශයට පත් කර තිබේ. ඒ පිළිබඳව තරංග විසින් ශ්‍රී ලංකා ක්‍රිකට් ආයතනය වෙත නිල වශයෙන් දැනුම් දී ඇත. ශ්‍රී ලංකා කණ්ඩායමේ ආරම්භක පිතිකරුවකු ලෙස කටයුතු කළ පරණවිතාන තම ජාත්‍යන්තර ක්‍රිකට් පිටියෙන් විශ්‍රාම යන විට 38 හැවිරිදි වියේ පසුවන්නේය. ටෙස්ට් තරග සඳහා විශේෂඥ පිතිකරුවකු ලෙසින් කටයුතු කළ පරණවිතාන ශ්‍රී ලංකාව වෙනුවෙන් ටෙස්ට් තරග 32 කට සහභාගිවී ලකුණු 1792ක් රැස්කරගෙන තිබේ. ඔහුගේ ටෙස්ට් දිවියට ශතක දෙකක් හා අර්ධ ශතක 11ක් අයත්වෙයි.     ", "URL": "https://www.ada.lk/0/0/0-367712", "Category": "Sports", "Parent URL": null}