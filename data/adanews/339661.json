{"Source": "Ada News", "Timestamp": "26 08 2018", "Headline": "මහින්දට පුළුවන්ද - ඒකාබද්ධයේ නීති මත දෙකක්", "News Content": "මහින්ද රාජපක්ෂ හිටපු ජනාධිපතිවරයාට යළි ජනාධිපතිවරණයකට ඉදිරිපත් වීමට හැකිද? යන්න පිළිබඳව  ඒකාබද්ද විපක්ෂයට  සම්බන්ධ ජ්‍යෙෂ්ඨ නීතිඥයන් මත දෙකක සිටින බවට වාර්තාවේ. ඉන් එක් මතයක් වී ඇත්තේ 19 වැනි ආණ්ඩුක්‍රම ව්‍යවස්ථා සංශෝධන පනත අලුත් පනතක් ලෙස බලපැවැත්වෙන බැවින් අධිකරණයට ඉදිරිපත් වීමක්  අවශ්‍ය නොවන බවයි. එම පනත ක්‍රියාත්මක වීම සම්බන්ධයෙන් පෙර දාතම කිරීමක් සිදුවී නැති නිසා අලුත් පනතක් ලෙසට ක්‍රියාත්මක  වෙන බැවින් මහින්ද රාජපක්ෂ මහතාට ඒ සම්බන්ධයෙන් නිරවුල් වීමට අධිකරණයට යෑමට අවශ්‍ය නොවන බවට මතයක් ඉදිරිපත් වී තිබේ. ඉදිරි ජනාධිපතිවරණයට මහින්ද රාජපක්ෂ මහතා  නාමයෝජනා පත්‍රයක් බාර දෙනවිට ජනාධිපතිවරණ පනත  යටතේ මැතිවරණ කොමිසමට එය බාර ගැනීමට සිදුවෙන බවද ජ්‍යෙෂ්ඨ නීතිඥයන් පිරිසකගේ මතය වී තිබේ. ගැටලුවක් පවතින කෙනෙකුට මැතිවරණයෙන් පසු ඡන්ද පෙත්සමක් ඉදිරිපක් කළ හැකිවේ. මේ සම්බන්ධයෙන් ඉදිරිපත් වී ඇති  තවත් මතයක් වී ඇත්තේ අධිකරණයෙන් පැහැදිලි තීන්දුවක් ලබාගෙනම ජනාධිපතිවරණයට ඉදිරිපත් විය යුතු බවට යැයි වාර්තා වේ. මේ සම්බන්ධයෙන් කළ විමසීමකදී හිටපු අගවිනිසුරු සරත් එන්. ද සිල්වා මහතා ප්‍රකාශ කළේ 19 වැනි සංශෝධන පනතට අනුව මේ අවස්ථාවේ අධිකරණයට යෑමට අවශ්‍ය නොවන බවයි. මහාචාර්ය ජී.එල්. පීරිස් මහතා මේ දිනවල රටින් බැහැරව සිටිනා නිසා ඔහුගේ මතය විමසීමට නොහැකි  විය. දයාසීලි ලියනගේ (ඉරිදා ලංකාදීප)   ", "URL": "https://www.ada.lk/0/0/0-339661", "Category": "Latest News", "Parent URL": null}