{"Source": "Ada News", "Timestamp": "28 12 2017", "Headline": "පාදයක් තුවාල වී අසාධ්‍ය තත්ත්වයේ සිටි ඇතින්නක මියයයි", "News Content": "\r\n\tමීට සතියකට පමණ පෙර  බඳගිරිය වෙහෙරගොඩ ප්‍රදේශයේ දඩයක්කරුවෙකු විසින් අටවන ලද මද්දකට හසුවීමෙන් ඉදිරිපස දකුණු පාදය දැඩි ලෙස තුවාල ලබා සිටි ඇතින්නක  එම තුවාලය හේතුවෙන් අද (28දා) මරණයට පත්ව තිබේ.\r\n \r\n\tඋඩවල ඇත් අතුරු සෙවණේ පශු වෛද්‍ය මාලක අබේවර්ධන ප්‍රමුඛ වනජීවී නිලධාරීන් කණ්ඩායමක් ඇතින්නට අවශ්‍ය ප්‍රතිකාර ලබාදීම සිදුකරන ලදී.\r\n \r\n\tකෙසේ වුවද ඇතින්න ඉතා දුර්වල තත්ත්වයේ සිටි බවත්, මියගිය ඇතින්නට වයස අවුරුද්දක පමණ පැටවෙකුද සිටින බවත් වනජීවී නිලධාරීහු පවසති.\r\n \r\n\tමවු ඇතින්නගේ මියයෑමත් සමග අලි පැටවා අලි රංචුවට එක්ව ඇතැයි විශ්වාස කරන බවත්, කෙසේ වුවද අලි පැටවා නිසැකයෙන්ම අලි රංචුවට එක්වීද යන්න සොයා බැලීම සඳහා කටයුතු කරන බවත් හම්බන්තොට වනජීවී කාර්යාලයේ අඩවි ආරක්ෂක ජේ.ඒ.පී. විජය කුමාර මහතා පැවසීය.\r\n \r\n\tහම්බන්තොට සිදුකරන සංවර්ධන කටයුතු හා නීතිවිරෝධී වන විනාශය හමුවේ වනඅලි හා මිනිසුන් දැඩි පීඩාවන්ට ලක්වෙමින් තිබේ.\r\n \r\n\tඑමෙන්ම හම්බන්තොට වන විනාශය හමුවේ වාස භූමි අහිමි වන වනඅලින් මේ වනවිට හම්බන්තොට ප්‍රධාන  මාර්ග ආසන්නයට පැමිණීම නිසා එම මාර්ගවල ගමන් කරන ජනතාවටද තර්ජනයක් වී තිබේ.\r\n \n   \n  ", "URL": "https://www.ada.lk/0/0/0-299663", "Category": "Latest News", "Parent URL": null}