{"Source": "Ada News", "Timestamp": "10 01 2018", "Headline": "ඌව දේශපාලනඥයෙකු බදුල්ල විදුහල්පතිනියක් දණගස්සවයි?", "News Content": "\r\n\tඌව පළාත් ප්‍රමුඛ දේශපාලනඥයෙකු විසින් ඌව පළාත් සභාව යටතේ පාලනය වන බදුල්ල දෙමළ බාලිකා විද්‍යාලයක විදුහල්පතිනියක්  තම නිල නිවසට කැඳවා දණ ගස්වා ඇතැයි ශ්‍රී ලංකා මානව හිමිකම් කේන්ද්‍රය පවසයි.\r\n \r\n\tඑහි විධායක අධ්‍යක්ෂ කීර්ති තෙන්නකොන් මහතා අධ්‍යාපන ලේකම්වරයාට හා ලිපියක් යොමුකරමින් පවසන්නේ දේශපාලඥයා විසින් සිසුවියක් ඇතුළත් කිරීමට විදුහල්පතිනියට බලපෑම් කර ඇති බවයි.\r\n \r\n\t දමිළ බාලිකා විද්‍යාලයට සිසුවියක් ඇතුළත් කරගැනීම සඳහා සිසුවියගේ දෙමව්පියන් විසින් අදාළ දේශපාලනඥයාගේ  ලිපියක් රැගෙන  විදුහල්පතිනිය හමුවීමට ගොස් ඇති අතර අදාළ විදුහල්පතිනිය එම ලිපිය ප්‍රතික්ෂේප කරමින් පවසා ඇත්තේ තමන් බැඳී සිටින්නේ දේශපාලඥයන්ගේ නියෝග ක්‍රියාත්මක කිරීමට නොවන බවයි.  \r\n \r\n\tඅධ්‍යාපන අමාත්‍යංශ බලධාරීන්ගේ නියෝගවලට අනුව පමණක් තමන් කටයුතු කරන බව මෙම විදුහල් පතිනිය අදාළ දෙමව්පියන්ට දන්වා තිබේ.\r\n \r\n\tමේ  බව එම දෙමව්පියන් විසින් එම දේශපාලනඥයාට  දැන්වීමෙන් පසුව පළාත් අධ්‍යාපන බලධාරීන් හරහා එම විදුහල්පතිනිය  බදුල්ලේ පිහිට තම නිල නිවසට ගෙන්වා ගෙන  තමන්ගෙන් වැඳ සමාව ගන්නා ලෙස අදාළ විදුහල්පතිනියට දැන්වීමෙන් අනතුරුව බලහත්කාරයෙන් වන්දවා ගෙන ඇති බව එම ලිපියේ වැඩිදුරටත් දැක්වෙයි.\r\n \n\n \r\n\t \r\n  ", "URL": "https://www.ada.lk/0/0/0-302421", "Category": "Latest News", "Parent URL": null}