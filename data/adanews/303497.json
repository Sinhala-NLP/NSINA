{"Source": "Ada News", "Timestamp": "16 01 2018", "Headline": "දරුවන් 13ක් නිවසේ සිර කළ ඇමෙරිකානු යුවළක් දැලේ", "News Content": "\r\n\tඇමෙරිකාවේ කැලිෆෝනියා ප්‍රාන්තයේ නිවසක වයස අවුරුදු දෙකත්, විසි නවයත් අතර පසුවන දරුවන් 13 දෙනෙකු විලංගු දමා නිවසේ අඳුරු කාමරයක සිරකරගෙන සිටි දෙමවුපිය යුවළක් පොලිස් අත්අඩංගුවට පත්ව තිබේ.\r\n \r\n\tළමයින් අනතුරේ හෙළීම සහ වදහිංසාවට ලක් කිරීමේ චෝදනා යටතේ මෙසේ අත්අඩංගුවට පත්ව ඇත්තේ 57 හැවිරිදි ඩේවිඩ් ඇලන් ටර්පින් සහ 49 හැවිරිදි ඈන් ටර්පින් යුවළයි.\r\n \r\n\tපොලීසිය විසින් බේරාගත් වයස අවුරුදු 02 සිට 29 දක්වා වූ සියලු දෙනා රැඳී සිටි නිවස ලොස් ඇන්ජලීස් නුවරට ගිණිකොණ දෙසින් කිලෝමීටර් 59ක් ඔබ්බෙන් වූ පෙරීස් නගරයේ පිහිටා තිබූ බව කියැවෙයි.\r\n \r\n\tපොලීසිය දැනට තහවුරු කරගත් තොරතුරු අනුව මේ සියලු පිරිස මෙම යුවළගේම දරුවන්ය.\r\n \r\n\tමේ දරුවන් අතර සිටි වයස අවුරුදු 10ක පමණ දැරියක සිය දෙමවුපියන් නොමැති අවස්ථාවකදී ඔවුන්ගේ ග්‍රහණයෙන් මිදී පොලීසිය වෙත ලබාදුන් හදිසි ඇමතුම් පණිවුඩයකට අනුව මෙම මෙහෙයුම් දියත් කර ඇති අතර, ඇය පවසා ඇත්තේ තමාගේ සහෝදර සහෝදරියන් සියලු දෙනා දෙමවුපියන් විසින් සිරකරගෙන සිටින බවයි.\r\n \r\n\tපොලීසිය එම නිවසට යනවිට ඔවුන් අඳුරු හා දුර්ගන්ධය හමන අපිරිසිදු කාමරයක සිට ඇති අතර ඇතැම් දරුවන් ඇඳටම තබා විලංගු හා ඉබියතුරු දමා බැඳ තිබූ බවද කියැවෙයි.\r\n \r\n\tඔවුන් බොහෝදෙනා මන්දපෝෂණයෙන් පෙළී ඇති අතර, ඉතාම අපිරිසිදු ඇඳුම් හැඳ සිටි බවත්, මේ සිදුවීම දැකීමෙන් වැටලීමට ගිය පොලිස් නිලධාරීන් පවා පුදුමයට පත්ව ඇති බවත් විදෙස් වාර්තා පෙන්වා දෙයි.\r\n \r\n\tකෙසේ වෙතත්, මේ සියලු දරුවන් මේ වනවිට රෝහල්ගතව ප්‍රතිකාර ලබන බව සඳහන්ය.\r\n \n \n  ", "URL": "https://www.ada.lk/0/0/0-303497", "Category": "International", "Parent URL": null}