{"Source": "Ada News", "Timestamp": "21 11 2020", "Headline": "මැදපෙරදිග සහ ඉන්දියාවේ සිට ලාංකිකයන් පිරිසක් දිවයිනට", "News Content": "මැදපෙරදිග රටවල් 02ක සහ ඉන්දියාවේ රැදී සිටි ශ්‍රී ලාංකිකයන් 411 දෙනෙකු අද දින අලුයම කටුනායක ගුවන් තොටුපළ වෙත පැමිණ තිබෙන අතර තවත් ශ්‍රී ලාංකික ගුවන් මගීන් 267 දෙනෙකු මැදපෙරදිග , ඉන්දියාව සහ එංගලන්තය වෙත කටුනායක ගුවන් තොටුපළෙන් පිටත්ව ගොස් තිබේ. මෙම පිරිස අතුරින් 290 දෙනෙකු විවිධ ප්‍රශ්න වලට ලක් වී , ශ්‍රී ලංකාවට පැමිණීමට නොහැකිව   විදේශ වල සිටින ශ්‍රී ලාංකිකයන් නැවත මෙරටට ගෙන්වා ගැනීමේ වැඩසටහන යටතේ රැගෙන එන ශ්‍රී ලාංකිකයන් වන අතර , ඉතිරි 121 දෙනා විවිධ රටවල රැකියා වලට ගොස් කොරෝනා ආසාදිත තත්වය නිසා ගුවන් ගමන් සීමා කිරීම නිසා එම රටවල කොටු වී සිටි , මෙරටට පැමිණීමට රජයෙන් විශේෂ අවසරය ලබා ගත් ශ්‍රී ලාංකිකයන් වේ . ඒ අනුව කටාර් රාජ්‍යයේ රැකියා සදහා ගොස් එම රැකියා අහිමි වී යළි ශ්‍රී ලංකාවට පැමිණීමට නොහැකිව එරට රැදී සිටි ශ්‍රී ලාංකිකයන් 290 දෙනෙකු දෝහා සිට පැමිණි ශ්‍රී ලන්කන් ගුවන් සේවයේ යූ.එල්.- 218 දරන විශේෂ ගුවන් යානයෙන් අද දින උදෑසන 6.45 ට කටුනායක ගුවන් තොටුපළ වෙත පැමිණ තිබුණි . කටුනායක ගුවන් තොටුපළ වෙත එම පිරිස පැමිණීමෙන් පසුව සෞඛ්‍ය අමාත්‍යාංශයට අනුබද්ධිත කටුනායක ගුවන් තොටුපළ තුළ පිහිටි පී.සී.ආර්.පරීක්ෂණ මධ්‍යස්ථානයේ නිලධාරීන් පිරිසක් මෙම පරීක්ෂණ මොවුන් වෙත සිදු කළහ . ඉන්පසු මෙම පිරිස ශ්‍රී ලංකා යුධ හමුදාව විසින් නීරෝධායන කටයුතු සදහා  රජයේ මධ්‍යස්ථාන වෙත කැදවා ගෙන ගොස් තිබුණි . එසේම අද දින අලුයම 12.45 ට එක්සත් අරාබි එමීර් රාජ්‍යයේ රැකියා සදහා ගොස් සිටි ශ්‍රී ලාංකිකයන් 21 දෙනෙකු ශ්‍රී ලංකාවට යළි පැමිණීමට රජයෙන් අවසර ලබා ගෙන අබුඩාබි සිට පැමිණි ඉටිහාඩ් ගුවන් සේවයේ ඊ.වයි.- 264 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි . අද දින අලුයම 1.45 ට කටාර් රාජ්‍යයේ රැදී සිටි තවත් ශ්‍රී ලාංකිකයන් 42 දෙනෙකු රජයේ විශේෂ අවසරය මත දෝහා සිට පැමිණි කටාර් ගුවන් සේවයේ කිව්.ආර්.- 668 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි . අද දින අලුයම 4.45 ට ඉන්දියාවේ රැදී සිටි ශ්‍රී ලාංකිකයන් 58 දෙනෙකු රජයේ විශේෂ අවසරය මත  රැගෙන චෙන්නායි සිට ශ්‍රී ලන්කන් ගුවන් සේවයේ යූ.එල්.- 1026 දරන විශේෂ ගුවන් යානය කටුනායක ගුවන් තොටුපළ වෙත පැමිණ තිබුණි . මෙසේ රජයේ විශේෂ අවසරය මත කටුනායක ගුවන් තොටුපළ වෙත පැමිණි සියලුම ශ්‍රී ලාංකික ගුවන් මගීන් කොළඹ ආසිරි , නවලෝක සහ ලංකා යන පෞද්ගලික රෝහල් වල කාර්යය මණ්ඩල විසින් පී.සී.ආර්.පරීක්ෂණ සදහා ලක් කර තිබුණි . ඉන්පසුව මෙම පිරිස නීරෝධායනය සදහා සංචාරක හෝටල් වෙත යොමු කර තිබුණි . එසේම  එංගලන්තයේ ලන්ඩන් බලා 07 දෙනෙකු ද , ඉන්දියාවේ චෙන්නායි වෙත 48 දෙනෙකු ද , එක්සත් අරාබි එමීර් රාජ්‍යයේ අබුඩාබි වෙත 23 දෙනෙකු ද , එක්සත් අරාබි එමීර් රාජ්‍යයේ ඩුබායි වෙත 103 දෙනෙකු ද , කටාර් රාජ්‍යයේ දෝහා වෙත 51 දෙනෙකු ද , මාලදිවයින මාලේ වෙත 35 දෙනෙකු ද වශයෙන් ශ්‍රී ලාංකිකයන් කටුනායක ගුවන් තොටුපළෙන් පිටත්ව ගොස් තිබේ.      ", "URL": "https://www.ada.lk/0/0/0-371877", "Category": "Latest News", "Parent URL": null}