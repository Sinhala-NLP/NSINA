{"Source": "Ada News", "Timestamp": "22 04 2021", "Headline": "අවුරුදු කාලේ විනෝද චාරිකා ගිය 52කට කොවිඩ්", "News Content": "අලුත් අවුරුදු සමයේ බස් රථ මගින්  විනෝද චාරිකා ගොස් දිවුලපිටිය සහ වත්තල ප්‍රදේශයේ පදිංචිකරුවන් 52 කට අද දින කොරෝනා වෛරසය ආසාදනය වී ඇතැයි ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ , වෛද්‍ය නලීන් ආරියරත්න මහතා පැවසීය . දිවුලපිටිය ප්‍රදේශයේ පදිංචිකරුවන් 45 දෙනෙකු බස් රථයකින් නුවරඑළිය ප්‍රදේශයේ විනෝද චාරිකාවකට ගොස් ඇති අතර , එයින් 38 දෙනෙකුටම මෙම  කොරෝනා වෛරසය ආසාදනය වී ඇති බව තහවුරු වී තිබේ . එසේම වත්තල ප්‍රදේශයේ පදිංචිකරුවන් පිරිසක් ද පසුගිය අලුත් අවුරුදු සමයේ බස් රථ මගින් විනෝද චාරිකාවකට සහභාගී වී ඇති අතර , ඒ පිරිස අතරින් 14 දෙනෙකුට ද මෙම කොරෝනා වෛරසය ආසාදනය වී තිබේ. එමෙන්ම ඉදිරි දින වල ද  අලුත් අවුරුදු ප්‍රීතිය නිමිත්තෙන් ගම්පහ දිස්ත්‍රික්කයේ ස්ථාන කීපයකම බයිසිකල් ධාවන තරග සහ මැරතන් ධාවන තරග පැවැත්වෙන බවට විශාල පුවරු ප්‍රදේශය පුරා මහජනතාව දැනුවත් කිරීම සදහා සවි කර තිබේ . එසේම කටුනායක නිදහස් වෙළෙඳ කළාපයේ කර්මාන්තශාලා තුළින් ද අද දින තවත් සේවකයින් 04 දෙනෙකු මෙම කොරෝනා වෛරසයට ගොදුරු වී තිබේ .    ", "URL": "https://www.ada.lk/0/0/0-377511", "Category": "Latest News", "Parent URL": null}