{"Source": "Ada News", "Timestamp": "18 11 2020", "Headline": "ද. කොරියාවේ අගොස්තුවෙන් පසුව වැඩිම කොවිඩ් ආසාදන", "News Content": "දකුණු කොරියාව ගෙවීගිය අඟහරුවාදා දිනයේ නව කොරෝනා වෛරසය ආසාදිතයන් 313ක් වාර්තා කර ඇති අතර, එය අගෝස්තු 29න් පසු විශාලතම දෛනික ආසාදන සංඛ්‍යාව බව කොරියාවේ රෝග පාලන නිවාරණ ඒජන්සිය නිවේදනය කරයි. ඒ අනුව නව කොරෝනා ආසාදිතයන් 245ක් දේශීයව සම්ප්‍රේෂණය කළ ආසාදිතයන් ලෙසත්, 68ක් විදේශයන්ගෙන් පැමිණි ආසාදිතයන් ලෙසත් හඳුනාගෙන ඇත. නව ආසාදනවලින් අඩකට වඩා වැඩි ප්‍රමාණයක් සෝල් නාගරික ප්‍රදේශයෙන් වාර්තා වී ඇත. ඒ අනුව පාසල් සහ ආගමික රැස්වීම් සීමා කරමින් සෝල් අගනගර ප්‍රදේශය බ්‍රහස්පතින්දා සිට සමාජ දුරස්ථ පියවර දැඩි කිරීමට යයි. දකුණු කොරියාවේ මේ වනවිට සමස්ත කොවිඩ්-19 ආසාදිතයන් 29,311ක් සහ මරණ 496ක් වාර්තා වී ඇති බව එරට රෝග පාලන නිවාරණ ඒජන්සිය වැඩිදුරටත් නිවේදනය කරයි.   ", "URL": "https://www.ada.lk/0/0/0-371772", "Category": "International", "Parent URL": null}