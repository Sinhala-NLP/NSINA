{"Source": "Ada News", "Timestamp": "20 12 2017", "Headline": "සංහිඳියාවේ නාළිකාව නමින් රූපවාහිනී නාළිකාවක්", "News Content": "\r\n\tඋතුරු, නැගෙනහිර දෙමළ භාෂාව කතා කරන ජනතාව සඳහා 'සංහිඳියාවේ නාළිකාව' නමින් නව රූපවාහිනීනාළිකාවක් ශ්‍රීලංකා රූපවාහිනි සංස්ථාව මගින් ආරම්භ කිරීමට රජය තීරණය කර ඇති අතර, ඒ සඳහා කැබිනට් අනුමැතිය හිමිව තිබේ.\r\n \r\n\tඒ සඳහා වෙනම සංඛ්‍යාතයක්ද ලබාදී ඇති අතර, නව නාළිකාවට අවශ්‍ය තාක්‍ෂණික උපකරණ මේ වනවිටත් ඇනවුම් කර ඇතැයි සමකැබිනට් ප්‍රකාශක අමාත්‍ය, වෛද්‍ය රාජිත සේනාරත්න මහතා අද (20දා) රජයේ ප්‍රවෘත්ති දෙපාර්තමේන්තුවේ පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවට එක්වෙමින් පැවසීය.\r\n \r\n\tමෙම නාළිකාව සඳහා උතුරු පළාතේ මැදිරි සංකීර්ණයක් ඉදිකිරීමට චාවකච්චේරිය ප්‍රදේශයේ මීසාලෛයි වීරසිංහම් මධ්‍ය විද්‍යාලය පවත්වාගෙන යනු ලබන ඉඩමෙන් පර්චස් 100ක භූමි ප්‍රමාණයක් යාපනයේ දිස්ත්‍රික් ලේකම්වරයා විසින් වෙන්කර දී තිබේ. එම භූමි ප්‍රමාණය ශ්‍රී ලංකා රූපවාහිනී සංස්ථාව වෙත පවරාගැනීම සඳහා මුදල් හා ජනමාධ්‍යඅමාත්‍ය මංගල සමරවීර මහතා ඉදිරිපත් කළ යෝජනාව අමාත්‍ය මණ්ඩලය විසින් අනුමත කළ බවද අමාත්‍යවරයා පැවසීය.\r\n \r\n\tජාතික සංහිඳියාව ගොඩනැංවීමේදී පිටිවහලක් වන බැවින් 'සංහිඳියාවේ නාළිකාව' ආරම්භ කිරීමට රජය තීරණය කළ බවද අමාත්‍යවරයා තවදුරටත් පැවසීය.\r\n \n\n  ", "URL": "https://www.ada.lk/0/0/0-297891", "Category": "Latest News", "Parent URL": null}