{"Source": "Ada News", "Timestamp": "18 05 2021", "Headline": "කොවිඩ් වින්දිතයන්ට දිල්ලි රජයෙන් වන්දි ගෙවීමට යයි", "News Content": "කොවිඩ්-19 වෛරසය ආසාදනය වීමෙන් සාමාජිකයෙකු අහිමි වූ පවුල්වලට වන්දි ලබාදෙන බව ඉන්දියාවේ දිල්ලි රජය නිවේදනය කරයි. අතථ්‍ය ප්‍රවෘත්ති සාකච්ඡාවකදී මහ ඇමති අරවින්ද් කෙජ්රිවාල් පැවසුවේ,  කොවිඩ්-19 නිසා මියගිය සෑම පවුලකටම ඉන්දීය රු.50,000ක වන්දි මුදලක් ලබාදෙන බවයි. එමෙන්ම වසංගතය හේතුවෙන් ගෘහ මූලිකයෙකු අහිමි වූ පවුල් සඳහා ඉන්දීය රු.2,500ක අතිරේක මාසික විශ්‍රාම වැටුපක් ලබාදෙන බවද කියයි. ස්වාමිපුරුෂයා මිය ගියහොත් විශ්‍රාම වැටුප බිරිඳට දෙනු ලැබේ. බිරිඳ මිය ගියහොත් එය සැමියාට දෙනු ලැබේ. අවිවාහක පුද්ගලයෙකු මිය ගියහොත් විශ්‍රාම වැටුප ඔහුගේ හෝ ඇයගේ දෙමාපියන්ට දෙනු ලැබේ. දරුවෙකු දෙමව්පියන් දෙදෙනාම කොවිඩ් -19 ට අහිමි වුවහොත් හෝ එක් දෙමව්පියෙකු වසංගතයට පෙර මියගොස් අනෙක් තැනැත්තා කොවිඩ්-19 නිසා මිය ගියහොත්, දරුවාට වයස අවුරුදු 25ක් දක්වා ඉන්දීය රු.2,500ක විශ්‍රාම වැටුප ලබාගත හැකිය. එමෙන්ම මෙම දරුවන්ට නොමිලේ අධ්‍යාපනය ලබා දෙන බව කෙජ්රිවාල් පැවසීය. මෑත සතිවලදී, නවදිල්ලියේ අගනුවරද ඇතුළුව දිල්ලි යූනියන් භූමිය ඉන්දියාවේ වර්තමාන දෙවැනි වසංගත රැල්ලට මුහුණ දී තිබේ. කෙසේ වෙතත්, මැයි 7දා සිට නව ආසාදිතයන් 19,832ක් වාර්තා වූ දිල්ලියේ දෛනික නව ආසාදන අඩුවී ඇති බව දිල්ලි සෞඛ්‍ය දෙපාර්තමේන්තුව නිකුත් කළ සංඛ්‍යාලේඛන පෙන්වන්නේ සඳුදා එම අගය 4,524ක් ලෙස දක්වමිනි. මුළු මරණ සංඛ්‍යාව 21,846ක් වන අතර පසුගිය පැය 24 තුළ මරණ 340ක් දිල්ලියෙන් වාර්තා වී තිබේ.   ", "URL": "https://www.ada.lk/0/0/0-378675", "Category": "International", "Parent URL": null}