{"Source": "Ada News", "Timestamp": "4 11 2021", "Headline": "ආගම්වාදි ගැටුමකට ආණ්ඩුව බිජ වපුරනවා", "News Content": "ආණ්ඩුව මෙරට තවත් ආගම්වාදී ගැටුමක් ඇති කිරීම සඳහා අවශ්‍ය බීජ වපුරවමින් සිටින බවට ජනතා විමුක්ති පෙරමුණේ ප‍්‍රචාරක ලේකම් විජිත හේරත් මහතා ඊයේ (03) රජයට චෝදනා කළේය.\n\r\nජනතාවගේ ඇත්ත ප‍්‍රශ්න යටපත් කිරීම සඳහා ආණ්ඩුව කටයුතු කරමින් සිටින බවත් ඒ වෙනුවෙන් කතෝලික – බෞද්ධ ගැටුමක් හෝ බෞද්ධ ඉස්ලාම් ගැටුමක් ඇති කිරීමට රජය කටයුතු කරමින් සිටින බවත් හෙතෙම කීවේය.\n\r\nවිජිත හේරත් මහතා ඊයේ එම අදහස් පළ කළේ පැලවත්ත බත්තරමුල්ලේ පිහිටි එම පක්ෂ ප‍්‍රධාන කාර්යාලයේ පැවැති මාධ්‍ය හමුවකදීය.\n\r\nජන මනස අවුල් කර සමාජය නැවත ජාතිවාදී, ආගම්වාදී බෙදීම්වලට ලක්කරන උත්සාහ පරාජයට පත් කළ යුතු බවත් කී විජිත හේරත් මහතා ජාතිවාදී උගුල්වලට ගොදුරු නොවන ලෙස ජනතාවගෙන් ඉල්ලා සිටින බව ද කීවේය.\n\r\nපාස්කු ප‍්‍රහාරය සම්බන්ධයෙන් විවේචනය කළ සිරිල් ගාමිණී පියතුමා අත්අඩංගුවට ගෙන ක‍්‍රමානුකූල ගැටුමක් ඇති කිරීමට කටයුතු කරන ආණ්ඩුව එක රටක් එක නීතියක් සඳහා වූ කාර්ය සාධන බලකායේ සභාපති ලෙස පූජ්‍ය ගලගොඩඅත්තේ ඥානසාර හිමියන් පත් කර තවත් ගැටුමක් නිර්මාණය කිරීමට උත්සාහ කරන බවටත් හෙතෙම චෝදනා කළේය.  ", "URL": "https://www.ada.lk/0/0/0-386812", "Category": "Latest News", "Parent URL": null}