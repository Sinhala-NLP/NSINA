{"Source": "Ada News", "Timestamp": "11 03 2018", "Headline": "ජනපතිට ඉන්දීය ජනපතිගෙන් පැසසුම්", "News Content": "\r\n\tසාමය සහ සංහිඳියාව ඇතිකරමින් ශ‍්‍රී ලංකාවට දීර්ඝ කාලීන ප‍්‍රතිලාභ අත්කර දීමට වත්මන් ජනාධිපති මෛත‍්‍රීපාල සිරිසේන මහතාට හැකිවී ඇතැයි ඉන්දීය ජනපති රාම් නාත් කෝවින්ඩ් (Ram Nath kovind) මහතා පැවසීය.\r\n \r\n\tඑමෙන්ම ජනාධිපති මෛත‍්‍රීපාල සිරිසේන මහතා ජනාධිපති ධුරයට පත්වූ පසු දෙරට අතර පැවැති ආර්ථික, සංස්කෘතික හා වෙළෙඳ සබඳතාවලට නව ජවයක් ලැබුණු බවද ඉන්දීය ජනාධිපතිවරයා සඳහන් කළේය.\r\n \r\n\tජනාධිපති මෛත‍්‍රීපාල සිරිසේන මහතා සහ ඉන්දීය ජනාධිපති රාම් නාත් කෝවින්ඩ් මහතා අතර පෙරේදා (10දා) පස්වරුවේ ඉන්දීය ජනාධිපතිවරයාගේ නිල නිවස වන රාෂ්ට‍්‍රපති භවන්හිදී පැවැති හමුවේදී ඉන්දීය ජනාධිපතිවරයා මේ බව සඳහන් කළේය.\r\n \r\n\tශ‍්‍රී ලංකාවේ සංචාරයක් සඳහා පැමිණෙන ලෙස ජනාධිපතිවරයා කළ ආරාධනය පිළිගත් ඉන්දීය ජනාධිපතිවරයා නුදුරේදීම තමන් ශ‍්‍රී ලංකාවේ සංචාරයක් සඳහා පැමිණෙන බවද සඳහන් කළේය.\r\n \n\n  ", "URL": "https://www.ada.lk/0/0/0-315833", "Category": "Latest News", "Parent URL": null}