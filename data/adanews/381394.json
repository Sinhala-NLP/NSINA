{"Source": "Ada News", "Timestamp": "12 07 2021", "Headline": "තවත් ෆයිසර් එන්නත් තොගයක් දිවයිනට", "News Content": "ශ්‍රී ලංකාව විසින් මිළදී ගත්    ඇමෙරිකා එක්සත් ජනපදයේ නිෂ්පාදිත \" ෆයිසර් \" එන්නත් මාත්‍රා තවත්  26,000 ක තොගයක් අද දින අලුයම කටාර් ගුවන් සේවයේ ගුවන් යානයකින් කටුනායක ගුවන් තොටුපළ වෙත රැගෙන ආ බව ගුවන් තොටුපළ කාර්යය භාර නිලධාරීවරයා පැවසීය . මුලින්ම ඇමෙරිකා එක්සත් ජනපදයේ සිට මෙම එන්නත් තොගය ගුවන් මගින් කටාර් රාජ්‍යයේ දෝහා වෙත ගෙනැවිත් තිබුණි . ඉන්පසුව මෙම එන්නත් තොගය දෝහා සිට කටාර් ගුවන් සේවයේ කිව්.ආර්.- 668 දරන ගුවන් යානයෙන් අද දින අලුයම 02.35 ට කටුනායක ගුවන් තොටුපළ වෙත රැගෙන විත් තිබුණි . ගුවන් යානයෙන් මෙම එන්නත් තොගය ගොඩ බෑමෙන් පසුව , කටුනායක ගුවන් තොටුපළ ගුවන් භාණ්ඩ ගැල් ගම්මානයේ ශීතකරණ තුළ තැන්පත් කිරීම සිදු කෙරුණි . ඉන්පසුව ශ්‍රී ලංකා ඖෂධ නීතිගත සංස්ථාවේ විශේෂ ශීතකරණ පහසුකම් සහිත ලොරි රථ මගින් කොළඹ ඖෂධ නීතිගත සංස්ථාවේ මධ්‍යම ගබඩාව වෙත රැගෙන ගොස් තිබුණි . ඒ අනුව මෙම එන්නත් තොගයත් සමග , ශ්‍රී ලංකාවට මෙතෙක් ගෙන්වා ඇති ෆයිසර් එන්නත් තොගය , මාත්‍රා 52,000 ක් බව ශ්‍රී ලංකා ඖෂධ නීතිගත සංස්ථාවේ සාමාන්‍යාධිකාරී දිනූෂ දසනායක මහතා පැවසීය .   ", "URL": "https://www.ada.lk/0/0/0-381394", "Category": "Uncategorized", "Parent URL": null}