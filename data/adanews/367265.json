{"Source": "Ada News", "Timestamp": "19 08 2020", "Headline": "PCR පරික්ෂණ නවීන ක්‍රමවේදයකින් හා කාර්යක්ෂමව සිදු කිරිමේ නව ක්‍රමවේදයක්", "News Content": "මෙරට තුල සිදු කරන PCR පරික්ෂණ නවීන තාක්ෂණානුකූලව අඩු වියදමින් සිදු කිරිමේ නව ක්‍රමවේදයක් පිළිබද සෞඛ්‍ය  අමාත්‍ය පවිත්‍රා වන්නිආරච්චි මහත්මිය දැනුවත් කිරීම අරමුණූ කොට ගෙන නිපුණතා සංවර්ධන වෘත්තීය අධ්‍යාපන, පර්යේෂණ  නව නිපැයුම් රාජ්‍ය අමාත්‍ය සීතා අරඹේපොළ මහත්මිය සහ එම ක්‍රියාවලිය තාක්ෂණිය දායකත්වය ලබාදෙන ශ්‍රී ලංකා නැනෝ තාක්ෂණික ආයතනයේ අධ්‍යක්ෂ ආචාර්ය මංජු ගුණවර්ධන මහතා ඇතුලු පිරිසක් අද සෞඛ්‍ය අමාත්‍යාංශයේ දී සෞඛ්‍ය අමාත්‍යතුමිය මුණගැසීය. නවීන තාක්ෂණානුකූලව මෙම නව ක්‍රමවේදය ඔස්සේ PCR පරීක්ෂණයක් සිදු කිරීමේ දී ඒ සදහා දැනට  වැයවන වියදම සියයට 50කින් පමණ අඩු වන බවත් (දැනට PCR පරීක්ෂණයක් සිදු කිරිම සදහා රුපියල් 6000 ක පමණ මුදලක් වැය වේ) එම පරික්ෂණ ප්‍රතිඵල පැය 1  1/2 ක පමණ කාලයක් තුල දී ලබාගැනීමේ හැකියාව පවතින බවත්, ශ්‍රී ලංකා නැනෝ තාක්ෂණික ආයතනයේ අධ්‍යක්ෂ ආචාර්ය මංජු ගුණවර්ධන මහතා මෙහිදී සෞඛ්‍ය අමාත්‍යතුමිය වෙත පෙන්වා දෙන ලදි. දැනට PCR පරීක්ෂණ සදහා භාවිතා කරනු ලබන පරීක්ෂණ යන්ත්‍රම භාවිතයට ගනිමින් මෙම නව පරීක්ෂණ ක්‍රියාවලිය අවම කාර්ය මණ්ඩලයක් යොදා ගනිමින් සිදු කිරිමට හැකි බවත්, එක් වරක දී පරීක්ෂණ 90ක් සිදු කළ හැකි බවත්  ඒ මහතා පෙන්වා දෙන ලදි. එමෙන්ම මේ සදහා ජාත්‍යන්තර අනුමැතිය ලැබී ඇති බව මෙහිදී පෙන්වා දෙන ලදි. මෙම නවීන ක්‍රමවේදය ඔස්සේ PCR පරීක්ෂණ සිදු කිරීම තුලින් ඉදිරියේදී ගුවන්තොටුපල විවෘත කිරිමත් සමග මෙරටට පැමිණෙන විශාල ගුවන් මගීන් සංඛ්‍යාවකට PCR පරීක්ෂණ කඩිනමින් සිදු කිරීමේ හැකියාව ලැබෙන බව ද මෙම සාකච්ඡාවේ දී අනාවරණය විය. මෙම අවස්ථාවට සෞඛ්‍ය ලේකම් මේජර් ජනරාල් සංජීව මුණසිංහ මහතා ඇතුලු සෞඛ්‍ය බලධාරීන්, වෛද්‍ය පර්යේෂණායතනයේ වෛරස් රෝග විශේෂඥයින් සහ SLINTEC ආයතනය නියෝජනය කරමින් නිලධාරින් පිරිසක් ද සහභාගි විය.   ", "URL": "https://www.ada.lk/0/0/0-367265", "Category": "Latest News", "Parent URL": null}