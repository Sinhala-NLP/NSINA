{"Source": "Ada News", "Timestamp": "28 06 2021", "Headline": "මේ කවුද? මොනවද කරන්නේ?", "News Content": "බංග්ලාදේශයට එරෙහිව බංග්ලාදේශයේදී ශ්‍රී ලංකාව ලැබූ පළමු ක්‍රිකට් තරගාවලි පරාජය ලබන්නේ මීට සති කිහිපයකට ඉහතදීය. ඒ බංග්ලාදේශය එරෙහිව පැවැති එක්දින තරගාවලිය 2-1ක් ලෙස බංග්ලාදේශය ජයගැනීමත් සමගිනි. නවක කණ්ඩායමක් මෙම තරගාවලියට එක්වූ අතර එම කණ්ඩායමම එංගලන්තය හා පැවැත්වෙන විස්සයි20 හා එක්දින තරගාවලියට නම් කරනු ලැබීය. විස්සයි20 තරගාවලිය එංගලන්තය 3-0ක් ලෙස ජයගත්තේය. මෙම තරග තුනේදී ශ්‍රී ලංකා ක්‍රීඩකයන් ක්‍රීඩා කළ ආකාරය පිළිබඳව අමුතුවෙන් අදහස් පළ කිරීමට අවශ්‍ය නොවේ. අඩුම තරමේ ඇතැම් ක්‍රීඩකයන්ට එංගලන්ත පන්දු යවන්නන් යොමුකරන පන්දුවක් තම පිත්තේ හෝ වද්දා ගැනීමට නොහැකි තරමටම ඔවුන් දුර්වල වී තිබුණි. දෙරට අතර පැවැත්වීමට නියමිත එක්දින තරගාවලිය අඟහරුවාදා ඩර්හැම්හිදී පැවැත්වීමට නියමිත තරගයෙන් ආරම්භවීමට නියමිත අතර ශ්‍රී ලංකා කණ්ඩායම දැන් ඩර්හැම්වලට පැමිණ තිබේ. තම රට පිළිබඳව කිසිඳු තැකීමක් නොකරමින් ක්‍රීඩා කරන මෙම කණ්ඩායමේ සිටින ජ්‍යෙෂ්ඨ ක්‍රීඩකයන් දෙපළක් ඊයේ  රාත්‍රී 11.28ට පමණ ඩර්හැම් නගරයේ වීදියක සිටිමින් විනෝදවන ආකාරය දැක්වෙන වීඩියෝවක් මේ වන විට සමාජ මාධ්‍ය තුළ වේගයෙන් සංසරණය වෙමින් පවතී. වීඩියෝවේ දැක්වෙන ආකාරයට ශ්‍රී ලංකා ක්‍රිකට් කණ්ඩායමේ උපනායක කුසල් මෙන්ඩිස් හා මෙවර ක්‍රීඩක කොන්ත්‍රාත්තුවේ වැඩිම වටිනාකම හිමිවූ ක්‍රීඩකයන් දෙදෙනාගෙන් එක් අයෙක් වන නිරෝෂන් දික්වැල්ල එසේ වීදියක සිටින ආකාරය දැක්වෙයි. ශ්‍රී ලංකා ක්‍රිකට් ක්‍රීඩකයන්ගේ විනය පිළිබඳව මේ වන විට දැඩි කථා බහක් නිර්මාණය වී ඇති අවස්ථාවක මෙන්ම ජෛව බුබුලක් ආකාරයට මෙම තරගාවලිය පැවැත්වෙන අවස්ථාවක ඔවුන් දෙදෙනාගේ හැසිරීම පිළිබඳව දැඩි විවේචන එල්ලවෙමින් පවතී. එම වීඩියෝව සමාජ මාධ්‍ය තුළ පළකළ නසීර් නිස්තාර් වීඩියෝව සමගින් අපූරු සටහනක් එක්කර තිබුණි. “ දැකල පුරුදු මුහුණු දෙකක් ඩර්හැම්වලිදී අද රාත්‍රියේදී දැක ගැනීමට අවස්ථාව ලැබුණා. ඔවුන් තම සංචාරයේ විනෝද වෙනවා. ඔවුන් ඇවිත් තිබෙන්නේ ක්‍රිකට් ක්‍රීඩා කරන්න නෙමෙයි. මේ වීඩියෝව ගත්තේ ඉරිදා රාත්‍රී 11.28ට. මේ ක්‍රීඩකයන්ගේ දුර්වල ක්‍රීඩාවිලාශයක සිටියදීත් ඩර්හැම් රාත්‍රියක විනෝදවීමට අමතක කර නෑ. ශ්‍රී ලංකා ප්‍රේක්ෂකයන් බොහෝ පිරිසක් අඟහරුවාදා දිනයේදී ශ්‍රී ලංකා ක්‍රිකට් කණ්ඩායමට සහාය දැක්වීමට සැලසුම් කර තිබෙනවා. ඔවුන් එංගලන්තයේ සෑම ප්‍ර දේශයකම සිට තරගය බලන්න එන්න ඉන්නේ. ඒත් අවාසනාවකට මේ ‘විගඩයින්’ මෙහේ ඇවිත් තිබෙන්නේ ශ්‍රී ලංකා ක්‍රිකට්වලට හෝ ප්‍රේක්ෂකයන්ට සේවය කිරීමට නෙමෙයි” නිමාවූ විස්සයි20 තරග තුනේදී කුසල් මෙන්ඩිස් 9,39,6 හා නිරෝෂන් දික්වැල්ල 3,11 ලෙස ලකුණු රැස්කර තිබුණි.   ", "URL": "https://www.ada.lk/0/0/0-380715", "Category": "Sports", "Parent URL": null}