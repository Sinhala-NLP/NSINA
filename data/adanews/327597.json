{"Source": "Ada News", "Timestamp": "8 05 2018", "Headline": "ශ්‍රී ලංකා කාන්තවක් නිසා නිව්යෝක් නීතිපති ඉල්ලා අස්වෙයි", "News Content": "\r\n\tශ්‍රී ලංකාවේ ඉපදී, ඇමෙරිකාවේ ජීවත් වන ශ්‍රී ලාංකික කාන්තාවක ඇතුළු කාන්තාවන් සිවුදෙනෙකු විසින් ඇමෙරිකාවේ නිව් යෝක් ප්‍රාන්තයේ නීතිපතිවරයා තමන්ව ශාරීරික වශයෙන් පීඩාවට පත් කළ බවට එල්ල කරන ලද චෝදනාවක් හේතුවෙන් නිව් යෝක් නුවර නීතිපතිවරයා සිය ධුරයෙන් ඉල්ලා අස්වී තිබේ.\r\n \r\n\tනිව් යෝක් ප්‍රාන්තයේ නීතිපතිවරයා වශයෙන් කටයුතු කළ එරික් ස්නයිඩර්මන් මෙලෙස සිය ධුරයෙන් ඉල්ලා අස්වී ඇත්තේ නිව් යෝක් ආණ්ඩුකාරවරයාගේ දැනුම් දීමක් අනුවය.\r\n \r\n\tඅදාළ කාන්තාවන් විසින් ඇමෙරිකාවේ නිව් යෝකර් (New Yorker) සඟරාවට තමන්ට සිදු වූ ශාරීරික පීඩාවන් පිළිබඳ අදහස් ප්‍රකාශ කිරීමෙන් පසු ඔහු මෙලෙස සිය ධුරයෙන් ඉල්ලා අස්වී ඇත.\r\n \r\n\tශ්‍රී ලාංකික සම්භවයක් සහිත තන්‍යා සේල්වරාතම් මෙම කාන්තාවන් සිවුදෙනා අතරින් එක් අයෙකු වන අතර, ඇය ස්නයිඩර්මන් හා විවාහ වී සිට 2016 වසරේදී දික්කසාද වී ඇත.\r\n \r\n\tඇය හාවඩ් විශ්වවිද්‍යාලයේ අධ්‍යාපනය ලබා ඇති අතර, ලේඛිකාවක, නිළියක, චිත්‍රපට අධ්‍යක්ෂවරියක මෙන්ම සමාජ ක්‍රියාකාරිනියක ලෙසද  කටයුතු කර තිබේ.\r\n \r\n\tසනයිඩර්මන් සෙල්වරාතම්ට ආමන්ත්‍රණය කර ඇත්තේ දුඹුරු වහල් සේවිකාව යනුවෙන් වන අතර, ඇතැම් අවස්ථාවල තමන්ට 'ස්වාමීනී' යනුවෙන් අමාන්ත්‍රණය කරන තෙක්ම පහර දුන් බව සෙල්වරාතම් සිය ප්‍රකාශයෙන් පවසා ඇත.\r\n \r\n\tඑසේම ඔහු තමන්ව අසම්මතික ලිංගික හැසිරීම් සඳහා පෙළඹවා ගැනීමට උත්සාහ කළ බවත්, බොහෝ අවස්ථාවලදී ඔහු තමන්ට පහර දුන් බවත් ඇය පවසා තිබේ.\r\n \r\n\tකෙසේ වෙතත් සිය ඉල්ලා අස්වීම පිළිබඳ නිවේදනයක් නිකුත් කළ ස්නයිඩර්මන් පවසන්නේ චෝදනා ප්‍රතික්ෂේප කරන බවත්, තමන්ට පෞද්ගලික ජීවිතයක් පැවැති නමුත් අසම්මතික ආකාරයෙන් ලිංගික හැසිරීම් සඳහා යොමු නොවුණු බවත්ය.\r\n \n\n  ", "URL": "https://www.ada.lk/0/0/0-327597", "Category": "Latest News", "Parent URL": null}