{"Source": "Ada News", "Timestamp": "30 10 2018", "Headline": "බූමරංගයක් බවට පත් වූ  දහනව වැනි ව්‍යවස්ථා සංශෝධනය", "News Content": " දෙදහස් දහඅට වර්ෂයේ ඔක්තෝබර් මස විසිහය වැනි දිනය වසරේ වෙනත් සාමාන්‍ය දිනයක ආකාරයට ගෙවී අවසන් වෙමින් පැවතුණි. ඒ වනවිටත් සාකච්ඡා මට්ටමේ පැවැති මෛත්‍රී මහින්ද හවුල් ආණ්ඩුව පිළිබඳ බලාපොරොත්තු කඩවී ඇති බව විද්‍යුත් මාධ්‍යයන්ගේ හැසිරීම අනුව අනුමාන කළ හැකි විය. එදින රාත්‍රී හත පසුවී මිනිත්තු හතළිහක් පමණ ගත වනවිට සියල්ල උඩුයටිකුරු විය. හිටපු ජනාධිපති මහින්ද රාජපක්‍ෂ මහතා අගමැති ධුරයෙහි දිවුරුම් දුන් බවට විද්‍යුත් මාධ්‍ය මගින් ප්‍රචාරය කළ අතර, රජයේ ප්‍රවෘත්ති මාධ්‍ය විසින් ඒ කරුණු සනාථ කළේය. 2018 ඔක්තෝබර් මස විසිහය වැනි දින රාත්‍රීයේ සිදු වූ අගමැති පුටුමාරුවේ ජවනිකා සියල්ල මෙතෙක් අවසන් වී නොමැත. ජනාධිපතිවරයා පෙරේදා(28දා) සන්ධ්‍යාවෙහි මාධ්‍යයන්ට නිවේදනයක් නිකුත් කරමින් අලුත් රජයට සහාය ලබාදෙන මෙන් පාර්ලිමේන්තු මන්ත්‍රීවරුන් දෙසිය විසිපස් දෙනාගෙන්ම විවෘත ඉල්ලීමක් කළේය.  මෙය ශ්‍රී ලංකා ජනාධිපතිවරයාට මෙන්ම ඔහුගේ ප්‍රතිවාදීන්ටද අසීරු මො‍ෙහාතක් බව අමුතුවෙන් කිව යුතු නැත. ජනාධිපතිවරයා විසින් මේ මොහොතේ කළ යුත්තේ ඔහු විසින් පාලන බලය ලබා ගැනීමට පෙර ජනතාවට දුන් පොරොන්දු යළි සිහිපත් කර එයින් කිහිපයක් හෝ සාධනීය මට්ටමට ගෙන ඒමයි. උදාහරණයක් ලෙස විධායක ජනාධිපති ධුරය අහෝසි කරන බවට ජනාධිපතිවරයා පොරොන්දු වූයේය. දින සීයක් තුළ වංචාවෙන් දූෂණයෙන් තොර සමාජයක් ගොඩනගන බව ජනාධිපතිවරයා පොරොන්දු වූයේය. නමුත් සිදුවූයේ අනෙකකි. දින සීයෙන් දින කිහිපයක් ගත වනවිටදී වංචා දූෂණ කර තොප්පි වැටුණු පිරිස් ජනාධිපතිවරයා වෙත ළංවූහ. ජනතාව ස්වකීය ඡන්ද බලය යොදවා අසීරුවෙන් නෙරපා හැරි පාර්ලිමේන්තු මන්ත්‍රීවරුන් නැවත ජාතික ලැයිස්තුව හරහා පත්කර ගැනීම කුමනාකාරයකින්වත් සාධාරණීකරණය කළ නොහැකිය.    ", "URL": "https://www.ada.lk/0/0/0-341811", "Category": "Opinion", "Parent URL": null}