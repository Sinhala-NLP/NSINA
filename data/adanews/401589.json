{"Source": "Ada News", "Timestamp": "16 02 2023", "Headline": "කිඹුලෙකු ඇති කළ අයෙකු පොලිස් අත්අඩංගුවට", "News Content": "ගැට කිඹුල් පැටියෙකු සන්තකයේ තබාගනිමින් විදේශිකයින්ට පෙන්වා මුදල් ලබාගත් පුද්ගලයෙකු ඊයේ (16) අත්අඩංගුවට ගත්බව අලූත්ගම පොලිසිය පවසයි. මෙසේ අත්අඩංගුවට ගෙන ඇත්තේ අලුත්ගම,  ගම්මැද්ද ප්‍රදේශයේ පදිංචි 53 හැවිරිදි පුද්ගලයෙකු බව පොලිසිය කීය. කළුවාමෝදර ගඟ ආසන්නයේ ගැට කිඹුල් පැටියෙකු විදේශිකයන්ට ප්‍රදර්ශනය කරමින් සිටින බවට ලද තොරතුරක් මත පොලිස් පරීක්ෂක නිශාන්ත ඇතුළු නිලධාරීන් අගල් 17.5 ක් පමණ දිගැති, අවුරුදු එක හමාරක් පමණ වයසැති ගැට කිඹුල් පැටියා භාරයට ගෙන සැකකරු අත්අඩංගුවට ගත්බව පොලිසිය කීය. වනසත්ව සහ තුරු ලතා ආඥා පනත යටතේ සංරක්ෂිත සත්ත්වයෙක් ලෙස නම් කර ඇති ගැට කිඹුලා සන්තකයේ තබාගැනීම සහ ප්‍රදර්ශනය කිරීම යටතේ සැකකරු කළුතර මහේස්ත්‍රාත් අධිකරණයට ඉදිරිපත් කරන බව උසස් පොලිස් නිළධාරීයෙක් කීය.   පානදුර - සුමිත් පොතුපිටිය  ", "URL": "https://www.ada.lk/0/0/0-401589", "Category": "Latest News", "Parent URL": null}