{"Source": "Ada News", "Timestamp": "19 03 2021", "Headline": "විදෙස්ගත ලාංකිකයින් 804 දෙනෙකු දිවයිනට", "News Content": "මගී ගුවන් යානා 28ක මෙහෙයුම් කටයුතු සිදු කරමින් , ගුවන් මගීන් 1,473 දෙනෙකුට ගුවන් ගමන් පහසුකම් සලසා දීමට කටුනායක බණ්ඩාරනායක ජාත්‍යන්තර ගුවන් තොටුපළ අදදින උදෑසන 8.30 න් අවසන් පැය 24 ක කාලය තුළ ක්‍රියාත්මක වී තිබූ බව ගුවන් තොටුපළ කාර්යය භාර නිලධාරීවරයා පැවසීය . ඒ අනුව මගී ගුවන් යානා 15 කින් ගුවන් මගීන් 804 දෙනෙකු මෙම කාලසීමාව තුළ කටුනායක ගුවන් තොටුපළ වෙත පැමිණ තිබුණි . එසේ පැමිණි ගුවන් මගීන් අතර කටාර් රාජ්‍යයේ දෝහා සිට 135 දෙනෙකු ද , ඕමානයේ මස්කට් සිට 78 දෙනෙකු ද සිටියහ . එමෙන්ම තවත් ගුවන් මගීන් 669 දෙනෙකු ගුවන් යානා 13 කින් මෙම කාලසීමාව තුළ කටුනායක ගුවන් තොටුපළෙන් විදේශ රටවල් බලා  පිටත්ව ගොස් තිබුණි . එසේ පිටත්ව ගිය ගුවන් මගීන් පිරිස අතර සෞදි අරාබියේ රියාද් වෙත 151 දෙනෙකු ද , එක්සත් අරාබි එමීර් රාජ්‍යයේ ඩුබායි වෙත 94 දෙනෙකු ද සිටියහ . මේ අතර ශ්‍රී ලංකාවේ සංචාරය සදහා එංගලන්තය , ජර්මනිය , ඕස්ට්‍රේලියාව යන රටවලින් විදේශීය සංචාරකයන් 107 දෙනෙකු ද කටුනායක ගුවන් තොටුපළ වෙත පැමිණ සිටි බව ගුවන් තොටුපළ කාර්යය භාර නිලධාරීවරයා වැඩිදුරටත් පැවසීය .    ", "URL": "https://www.ada.lk/0/0/0-376190", "Category": "Latest News", "Parent URL": null}