{"Source": "Ada News", "Timestamp": "5 08 2022", "Headline": "රුසියාවෙන් තෙල් ගේන්න දෙන්නේ නැත්තේ CPCයේ ඇතැම් නිලධාරින්", "News Content": "මාසිකව ඩොලර් මිලියන 300ක් වටිනා ඛනිජ තෙල්, වසර දෙකක ණය පදනමක් යටතේ ලෝක වෙළඳපෙළෙහි පවතින මිලට වඩා 15%-35%ක් අඩුවට ලබාදීම සඳහා රුසියාවේ ඉන්තුම් හෝල්ඩින්ස් සමාගම ලංකා ඛනිජ තෙල් නීතිගත සංස්ථාවට අවබෝධතා ගිවිසුමක් ඉදිරිපත් කර මේ වන විට සති තුනක කාලයක් ගත වී ඇතත් එම සංස්ථාවේ කොමිස් ගිලින නිලධාරීන් එම ව්‍යාපෘතියෙන් තමන්ට කොමිස් නොලැබෙන නිසා එය කඩාකප්පල් කිරීමට අරමුණු සහගතව කටයුතු කරන බවට ජාතික නිදහස් පෙරමුණේ ජාතික සංවිධායක, පාර්ලිමේන්තු මන්ත්‍රී ජයන්ත සමරවීර මහතා චෝදනා කර සිටියි. එහෙයින් තෙල් පෝලිම්වලදී විස්සකට අධික පිරිසක් මියගොස් ඇති  මේ මොහොතේ,  ඉහත කී නිලධාරීන්ට යට නොවී එම ව්‍යාපෘතිය කඩිනමින් ක්‍රියාත්මක කිරීමට ජනාධිපතිවරයා, විදුලිබල හා බලශක්ති අමාත්‍යවරයා ඇතුළු කැබිනට් මණ්ඩලය වහා පියවර ගත යුතුව ඇති බව ද ඒ මහතා අවධාරණය කළේය.\r\nඅද (05) පිටකෝට්ටේ පිහිටි ජාතික නිදහස් පෙරමුණේ ප්‍රධාන කාර්යාලයේදී පැවැති මාධ්‍ය හමුවකට එක්වෙමින් සමරවීර මහතා මෙසේ සඳහන් කළේය. ආර්ථික අර්බුදය හේතුවෙන් ඇතිවූ ඩොලර් හිඟය හා සමගාමීව පැනනැගුණු තෙල් හිඟය අද පවතින සෑම ගැටළුවකම මූලය බවට පත්ව ඇති බවත් පාසල්, රජයේ සේවය යථා පරිදි පවත්වාගෙන යාම, කර්මාන්ත, කෘෂිකර්මාන්තය පවත්වාගෙන යෑම ආදියට ඒ හේතුවෙන් බාධා ඇතිවීමෙන් අද රටම ඔත්පල වී ඇති බවත් ඒ මහතා පෙන්වා දුන්නේය.  ත්‍රීරෝද රථ, පෞද්ගලික බස් රථ සඳහා ප්‍රමාණවත් පරිදි තෙල් නොලැබීම, QR ක්‍රමය යටතේ වුවද පිරවුම්හල් වෙත නිසි කලට තෙල් නොලැබීම ආදී ගැටළු තවමත් තිබෙන බව ද ඔහු කීය. අගෝස්තු 15 වැනිදායින් පසු තෙල් නැවක් ශ්‍රී ලංකාවට එන දිනයක් කීමට පවා බලධාරීන්ට නොහැකිව ඇති බවත් තෙල් හිගයට තවමත් රට තුළ තිරසාර විසඳුමක් නැති බවත් සමරවීර මහතා වැඩිදුරටත් පෙන්වා දුන්නේය. මෙරට තෙල් හිඟයට තිරසාර විසඳුමක් රුසියානු සමාගමක් මගින් ඉදිරිපත් කර තිබෙන්නේ එවැනි තත්ත්වයක් තුළ බවත් ඒ සඳහා පටු දේශපාලන වාසි නොතකා තම පක්ෂ නායක, හිටපු අමාත්‍ය විමල් වීරවංශ මහතා මූලිකත්වය ගත් බවත් ඒ මහතා අනාවරණය කර සිටියේය.  පළමුව මෙරට දිගුකාලීන මිත්‍රයකු  මෙන්ම ලොව ප්‍රමුඛතම තෙල් නිෂ්පාදකයකු වන රුසියාව නව වෙළෙඳපොළක් සොයමින් සිටි මොහොතක ඒ පිළිබඳව එවකට ජනාධිපතිවරයාව දැනුම්වත් කරමින් ද ශ්‍රී ලංකාවට රුසියාවෙන් තෙල් ලබා ගැනීම සඳහා මෙරට රුසියානු තානාපතිවරයා සමඟ සාකච්ඡා කරමින් ද ජාතික නිදහස් පෙරමුණ ප්‍රමුඛ පක්ෂ 10 එකමුතුව ඇරඹූ වැඩපිළිවෙළ, එතැනින් නතර නොකොට ඉදිරියට ගෙන යෑමට තම පක්ෂය සතු ජාත්‍යන්තර සබඳතා යොදාගත් බව ද මෙහි දී සමරවීර මහතා වැඩිදුරටත් අනාවරණය කළේය. එම ක්‍රියාමාර්ග අනුව රුසියාවේ  ඉන්තුම් හෝල්ඩින්ස් සමාගම මෙරට තෙල් ප්‍රශ්නයට විසඳුම් ලබාදීමට ඉදිරිපත් වන බව තම පක්ෂ නායකවරයාට ලිඛිතව දැනුම් දුන් බවත් පසුගිය ජූලි 07 වැනිදා එම තෙල් සමාගමේ සභාපතිවරයා හා ප්‍රධාන විධායක නිලධාරීවරයා ශ්‍රී ලංකාවට පැමිණි බවත් ඒ මහතා වැඩිදුරටත් කීය. ඒ පිරිස පිළිගෙන ඔවුන්ට එවකට ජනාධිපති ගෝඨාභය රාජපක්ෂ, විෂයභාර අමාත්‍ය කාංචන විජේසේකර, මහ බැංකු අධිපතිවරයා ඇතුළු අදාළ බලධාරීන් සමග සාකච්ඡා කිරීමට ඉඩප්‍රස්ථා සලසා දීමට මෙහිදී වීරවංශ මහතා කටයුතු කළ  බව ද සමරවීර මන්ත්‍රීවරයා මෙහිදී වැඩිදුරටත් සඳහන් කළේය.  ", "URL": "https://www.ada.lk/0/0/0-396065", "Category": "Latest News", "Parent URL": null}