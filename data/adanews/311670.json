{"Source": "Ada News", "Timestamp": "22 02 2018", "Headline": "වාහන අංක තහඩුවේ වෙනසක් ", "News Content": "\r\n\tනවීන මෝටර් රථ සඳහා  නව ඉදිරිපස අංක තහඩුවක් නිකුත් කිරීමට රජයේ අවධානය යොමුව තිබේ.\r\n \r\n\tමේ වන විට පවතින මෝටර් වාහන අංක තහඩු සවිකළ විට නවීන වාහනවල ඉදිරිපස ඇති සන්නිවේදන උපකරණ වැසී යාම හේතුවෙන් දත්ත ලබාගැනීමේ හැකියාව අහිමිවීම නිසා ඊට පිළියමක් වශයෙන් එම උපකරණවලට බාධා නොවන පරිදි සකස් කළ නව අංක තහඩුවක් නිකුත් කිරීමට කටයුතු යොදා ඇත.\r\n \r\n\tඒ අනුව මෙම මෝටර් රථවල ඉදිරිපස හැඩය අනුව වෙනස් ප්‍රමාණයේ සුදු අංක තහඩුවක් ඉදිරියේදී නිකුත් කරන බවත ප්‍රවාහන නියෝජ්‍ය අමාත්‍ය අශෝක් අබේසිංහ මහතා පැවැසීය.\r\n \r\n\tමෝටර් වාහන පනත යටතේ වන නියෝගය ඊයේ (21දා) පාර්ලිමේන්තුවට ඉදිරිපත් කරමින් නියෝජ්‍ය අමාත්‍යවරයා මේ බව පවසා සිටියේය.\r\n \r\n\tමෙහිදී වැඩිදුරටත් අදහස් දැක්වූ නියෝජ්‍ය අමාත්‍යවරයා පවසා සිටියේ මේ වන විට දිවයින තුළ ලියාපදිංචි වාහන ප්‍රමාණය ලක්ෂ  71ක් පමණ වන බවත් 2017 වසරේදී පමණක් අංක තහඩු 1,216,805ක් නිකුත් කර  ඇති බවත්ය.\r\n \n\n \r\n\t \r\n  ", "URL": "https://www.ada.lk/0/0/0-311670", "Category": "Latest News", "Parent URL": null}