{"Source": "Ada News", "Timestamp": "17 08 2018", "Headline": "යන්ත‍්‍රානුසාරයෙන් ගංවතුර පාලනය කිරීමට ව්‍යාපෘතියක්", "News Content": "වෙන්නප්පුව, කොලොන්ජාඩිය ඇතුළු ඒ අවට ප‍්‍රදේශවලට ගැටළුවක්ව පවතින ගංවතුර තර්ජනයට ස්ථිරසාර විසදුමක් ලබාදීමට රජය පියවර ගෙන තිබේ. මේ යටතේ යන්ත‍්‍රානුසාරයෙන් ජලය මුහුදට පොම්ප කිරීමේ විශේෂ පද්ධතියක් ස්ථාපිත කිරීමටද කටයුතු කර තිබේ. වෙන්නප්පුව, කඹුල්ගල ප‍්‍රදේශයේ ඇතිවන ගංවතුර තත්ත්වයන් පාලය කිරීම සඳහා කි‍්‍රයාත්මක වන කාණු පද්ධතිය හරහා ක‍්‍රමානුකූලව ගංවතුර වෙන්නප්පුව වැවට මුදා හැරෙයි. ඊට සමාගාමීව කි‍්‍රයාත්මක වන කොලොන්ජාඩිය, රන්දියගම ගංවතුර පාලන ව්‍යාපෘතිය හරහා අගල් අටක විෂ්කම්භය සහිත නල මාර්ගයක් ඔස්සේ ජලය මුහුදට පොම්ප කිරීම සිදුවෙයි. ළිං හතක් ඉදිකරමින් එම ළිංවලට එකවන ජලය මුහුදට පොම්ප කිරීමට සැලසුම් කර ඇත්තේ යන්ත‍්‍රානුසාරයෙනි. එවෙනුවෙන් වූ නල මාර්ගය රන්දියගම සිට මුහුද දක්වා කිලෝමීටර් දෙ හමාරක දුරක් පොලොව යටින් ඉදි කිරීමට සැලසුම් කර තිබේ. ආපදා කළමනාකරණය වෙනුවෙන් මෙවැනි ව්‍යාපෘතියක් ශී‍්‍ර ලංකාවේ කි‍්‍රයාත්මකව පළමු අවස්ථාව මෙයයි. මෙම ව්‍යාපෘතිවල ඉදිකිරීම් පසුගියදා (16) වාරිමාර්ග හා අපදා කළමනාකරණ රාජ්‍ය අමාත්‍ය පාලිත රංගේ බණ්ඩාර මහතාගේ ප‍්‍රධානත්වයෙන් ආරම්භ කෙරිණ.          ", "URL": "https://www.ada.lk/0/0/0-339373", "Category": "Latest News", "Parent URL": null}