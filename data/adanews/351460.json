{"Source": "Ada News", "Timestamp": "14 08 2019", "Headline": "මුතු පන්තියට ආ නාඳුනන අමුත්තා", "News Content": "වනජීවි නිලධාරීන්ට පවා හඳුනා ගත නොහැකි පක්ෂීයකු මුතුපන්තිය දුපතේ පියඹා යාමට නොහැකිව රැදි සිටියදී ගම්වාසින් විසින් ආනවිළුන්දාව වනජීවි කාර්යාලයේ නිලධාරින්ට භාර දිමට අද  (14)  දින ( උදෑසන ) කටයුතු කර තිබුණි. කිසිදු දිනක මෙරටට පැමිණ නැති දුර්ලභ ගණයේ පක්ෂියෙකු බවට තොරතුරු ඇති මෙම සත්වයා  අනවිළුන්දාව රම්සා අභය භූමියට ආසන්නයෙන් මුතුපන්තිය දූපතට පැමිණ සිටියදී ගම්වාසීන් විසින් අල්ලා ගෙන වනජීවී නිලධාරීන්ට භාරදීමට කටයුතු කල බව කියයි. මෙම පක්ෂීයාගේ තටු සැළලිහිණියකුට සමාන බවත් එක් තට්ටක් සෙන්ටිමිටර් 109 ක් දිගින් යුතු බවද වනජීවි නිලධාරින් පවසයි. 13  වැනිදා රාත්‍රියේ මෙම පක්ෂියා මුතුපන්තිය දූපතට පැමිණ  ඇති අතර පසුව ගම්වාසීන් විසින් මෙම පක්ෂියාව සොයා ගෙන ඇති බව කියයි. හොට සහ වළිගය දිය කාවෙකුගේ හැඩය ගන්නා මෙම පක්ෂියාගේ පාද රාජාළියෙකුගේ පාද වලට සමාන බව වන ජීවී නිලධාරීන් කියයි. ආනවිළුන්දාව කුරුලු  අභය භූමියට විවිධ සංචාරක පක්ෂීන් පැමිණ ඇති නමුත් මෙවැනි පක්ෂියෙකු කිසිදු දිනක දැක නොමැති බව ප්‍රදේශවාසීන් සහ වනජීවී නිලධාරීන් සඳහන් කරයි. මෙම පක්ෂියාගේ සිරුරේ සුළු තුවාල කීපයක් දක්නට ඇති බැවින් එම සතාට ප්‍රතිකාර කිරීම සදහා වනජීවී දෙපාර්තමේන්තුවේ නිකවැරටිය  පශු වෛද්‍ය ඒකකයට භාර දීමට කටයුතු කරන බව වනජීවී දෙපාර්තමේන්තුවේ ආනවිළුන්දාව අඩවි ආරක්ෂක ආර්.කේ .සෝමචන්ද්‍ර මහතා පවසා සිටියේය. ඔහු පවසා සිටියේ  මෙම පක්ෂියා  තමන් ද  කලින් කිසිම දිනක දැක නොමැති බවයි . පුත්තලම - හිරාන් ප්‍රියංකර     ", "URL": "https://www.ada.lk/0/0/0-351460", "Category": "Latest News", "Parent URL": null}