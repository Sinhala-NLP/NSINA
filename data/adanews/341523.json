{"Source": "Ada News", "Timestamp": "23 10 2018", "Headline": "රනිල් මෛත්‍රී හදිසි හමුවක්", "News Content": "ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ මහත්වරුන් ඊයේ (22දා) කොටුව ජනාධිපති කාර්යාලයේදී හදිසි හමුවක් පවත්වා ඇති බව වාර්තාවේ. පැය භාගයකට ආසන්න කාලයක් පවත්වා ඇති මෙම හමුවට ජනාධිපතිවරයා සහ අගමැතිවරයා පමණක් සහභාගි වී තිබේ. අග්‍රාමාත්‍ය රනිල් වික්‍රමසිංහ මහතාගේ ඉන්දීය සංචාරය පිළිබඳ සහ ඉන්දීය අග්‍රාමාත්‍ය නරේන්ද්‍ර මෝදි මහතා සැලකළ කරුණු මෙහිදී අග්‍රමාත්‍යවරයා විසින් ජනාධිපති සිරිසේන මහතාට දැනුම්දී ඇති බවද වාර්තාවේ. එමෙන්ම ආණ්ඩුවේ ක්‍රියාකාරීත්වය සහ ඉදිරි කටයුතු පිළිබඳවද මෙහිදී සාකච්ඡා කර ඇති බවත්, එහිදී පැමිණි එකඟතා අද(23දා) පැවැත්වෙන කැබිනට් හමුවේදී වැඩිදුරටත් සාකච්ඡා කිරීමට නියමිත බවත් 'අද' පුවත්පතට වාර්තාවිය. අග්‍රමාත්‍ය රනිල් වික්‍රමසිංහ මහතාගේ ඉන්දීය සංචාරයේදී  එරෙට විදේශ ඇමතිනී සුෂ්මා ස්වරාජ්, ස්වදේශ කටයුතු ඇමති රාජ්නාත් සිං සහ ඉන්දීය කොංග්‍රස් පක්ෂයේ ජ්‍යෙෂ්ඨයන් සමග පැවැති සාකච්ඡා පිළිබඳවද මෙහිදී අගමැතිවරයා ජනාධිපතිවරයාට දැනුම්දී තිබේ. එමෙන්ම ජනාධිපතිවරයා සහ අගමැතිවරයා පැමිණි එකඟතා අද (23දා) පැවැත්වෙන කැබිනට් හමුවට දැනුම්දෙනු ඇති බවද රජයේ ආරංචි මාර්ග වැඩිදුරටත් සඳහන් කළේය.     ", "URL": "https://www.ada.lk/0/0/0-341523", "Category": "Latest News", "Parent URL": null}