{"Source": "Ada News", "Timestamp": "25 02 2018", "Headline": "මංගල නිවසට ලැබුණු ත්‍යාගය පුපුරාගොස් මනාලයා මරු දකී", "News Content": "\r\n\tඉන්දියාවේ විවාහ මංගල්‍යයකට ලැබුණු ත්‍යාගයක් විවෘත කිරීමේදී එය පුපුරාගොස් මනාලයා සහ මනාලයාගේ මිත්තණිය ජීවිතක්ෂයට පත්ව, මනාලිය බරපතළ තුවාල ලබා තිබේ.\r\n \r\n\tඉන්දියාවේ ඔඩීෂා ප්‍රාන්තයේ මංගල නිවසකට ත්‍යාගයක් ලෙස ලැබී ඇත්තේ පාර්සල් බෝම්බයක් බව මේ පිළිබඳ පරීක්ෂණ සිදුකරන පොලීසිය පවසයි.\r\n \r\n\tසෞම්‍ය සේඛර් සහ රීමා සාහු යන මෙම මනාල යුවළ පසුගිය පෙබරවාරි 18 වැනිදා විවාහ දිවියට එළඹුණු අතර, ඔවුන්ට සිය විවාහය වෙනුවෙන් මෙම ත්‍යාගය ලැබී තිබුණේ ඉන් දින කිහිපයකට පසුවය.\r\n \r\n\tකෙසේ වෙතත්, ත්‍යාගය ලබාදුන් අයගේ ලිපිනයක් හෝ නමක් නොමැතිව ලැබුණු මෙම ත්‍යාගය කිසිදු වගවිභාගකින් තොරව ඔවුන් විවෘත කර තිබුණු අතර, ත්‍යාගය විවෘත කරනවාත් සමගම එය පුපුරාගිය බව ඔවුන්ගේ ඥාතීහු පවසති.\r\n \r\n\tප්‍රහාරයෙන් තුවාල ලැබූ මනාලයා සහ 85 වැනි වියෙහි පසුවූ මිත්තණිය බෝම්බය පුපුරා යෑමෙන් සිදුවූ බරපතළ තුවාල සමග රෝහල්ගත කිරීමෙන් පසුව ජීවිතක්ෂයට පත්ව තිබුණි.\r\n \r\n\tමෙම පාර්සල් බෝම්බය සැලසුම් කිරීම පිළිබඳ මෙතෙක් තොරතුරු අනාවරණය වී නොතිබුණත්, මෙය අදාළ ප්‍රදේශයේම අයෙකු විසින් එල්ල කරන ලද බෝම්බයක් විය හැකි බව පොලීසිය සැක පළ කරයි.\r\n \n\n  ", "URL": "https://www.ada.lk/0/0/0-312318", "Category": "International", "Parent URL": null}