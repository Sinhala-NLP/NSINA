{"Source": "Ada News", "Timestamp": "28 03 2018", "Headline": "අද විශේෂ පක්ෂ නායක රැස්වීමක්", "News Content": "\r\n\tපාර්ලිමේන්තුව නියෝජනය කරන පක්ෂ නායකයන්ගේ විශේෂ රැස්වීමක් අද(28දා) පෙරවරු 9.00ට පාර්ලිමේන්තු සංකීර්ණයේදී පැවැත්වෙන බව පාර්ලිමේන්තු ආරංචි මාර්ග සඳහන් කරයි.\r\n \r\n\tඉදිරි පාර්ලිමේන්තු සැසිවාරයේදී සිදුකරන කටයුතු සහ න්‍යාය පත්‍රය සකස් කරගැනීම සම්බන්ධව මෙහිදී අවධානය යොමුවනු ඇති බව වාර්තා වේ.\r\n \r\n\tඅප්‍රේල් හතරවැනිදා පැවැත්වෙන අගමැති රනිල් වික‍්‍රමසිංහ මහතාට එරෙහි විශ්වාසභංග යෝජනාව පිළිබඳ විවාදය සම්බන්ධයෙන් මෙහිදී විශේෂයෙන් සාකච්ඡා කිරීමට  නියමිත බවද වාර්තා වේ.\r\n \r\n\tවිශ්වාසභංගය පිළිබඳ විවාදය පවත්වන ආකාරය හා ආණ්ඩු පක්ෂයට හා විපක්ෂයට කාලය වෙන් කිරීම ආදිය මෙහිදී තීරණය කෙරෙනු ඇතැයිද දැනගන්නට ලැබේ.\r\n \r\n\tමේ සම්බන්ධයෙන් කළ විමසීමකදී ඒකාබද්ධ විපක්ෂයේ නායක දිනේෂ් ගුණවර්ධන මහතා සඳහන් කළේ ඉදිරි පාර්ලිමේන්තු සතියේ වැඩපිළිවෙළ සම්බන්ධව සාකච්ඡා කිරීම සඳහා අද පෙරවරු 9.00ට පැමිණෙන්නැයි කථානායක කරු ජයසූරිය මහතා විසින් දැනුම් දුන් බවයි.\r\n \r\n\tඉකුත් දින කිහිපයේ කථානායකවරයා විදේශගතව සිටි බවත්,අද පැවැත්වෙන රැස්වීමට ඔහුගේ සහභාගිත්වය අපේක්ෂා කරන බවත්මන්ත්‍රීවරයා පවසා සිටියේය.\r\n \n\n \r\n\t \r\n  ", "URL": "https://www.ada.lk/0/0/0-319095", "Category": "Latest News", "Parent URL": null}