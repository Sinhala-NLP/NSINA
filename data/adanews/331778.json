{"Source": "Ada News", "Timestamp": "26 05 2018", "Headline": "ඔස්ට්‍රේලියාව කඳුලින් තෙත් කළ 12 හැවිරිදි පාමර් ඝාතනය", "News Content": "\r\n\tඔස්ට්‍රේලියාවේ දරුවන් හදාවඩා ගැනීමට ලබාදීමේ නීති වෙනස්විය යුතු බවට ඇස් ඇරවූ කුඩා පාසල් ශිෂ්‍යාවගේ මරණය එරට තුළ දැඩි කතාබහක් ඇති කර තිබේ.\r\n \r\n\tටියාලෙයිහ් පාමර් තමන් හදාවඩා ගැනීමට භාරගත් පියා අතින් මියයන විට ඇගේ වයස අවුරුදු 12ක් වූ අතර, පාසලේ නර්තන පන්තිය අවසන් වී ගෙදර පැමිණි ඇයගේ නිසල සිරුර යළි හමුවූයේ මාස කිහිපයකට පසුව අසල වූ ජලාශයකිනි.\r\n \r\n\tරික් තොර්බර්න් නමැති මෙම ඝාතකයා පුතුන් දෙදෙනෙකුගේ පියෙකු විය. ඒ අනුව, ඔහුගේ වැඩිමහලු පුත්‍රයා වන එවකට නව යොවුන් වියේ පසුවූ ට්‍රෙන්ට් අතින් මෙම දැරිය දූෂණයට ලක්වීමෙන් පසු ඇය ගැබ් ගැනීමෙන් තම පුත්‍රයාට වන හානිය වැළැක්වීමට ඔහු මෙම මරණය සිදුකර ඇති බව අධිකරණයේදී හෙළි කෙරිණි.\r\n \r\n\tඑහිදී, ඔවුන් සැලසුම් කර මෙම මරණය සිදුකර ඇති බවත්, මෙම මරණය සම්බන්ධයෙන් මෙම පුද්ගලයාට අමතරව, පවුලේ සියලු දෙනා සිරභාරයට ගැනුණි. ඔවුන්ට එල්ල වූ චෝදනා වූයේ මරණය වසන් කිරීමය.\r\n \r\n\tඔස්ට්‍රේලියාවේ ක්වීන්ස්ලන්ත ප්‍රාන්තය තුළ මහත් කතාබහක් ඇති කළ මෙම මරණයෙන් පසුව දරුවන් වෙනත් අයට හදාවඩා ගැනීමට දීමේදී මීට වඩා විමසිලිමත් විය යුතු බවත්, එහිදී පාසල් පද්ධතිය පවා ඔවුන් සම්බන්ධයෙන් වැඩි අවධානයක් යොමු කළ යුතු බවත්, නීති පද්ධතියේ වෙනසක් අවශ්‍ය බවත් අවධාරණය කෙරිණි.\r\n \n  \n  ", "URL": "https://www.ada.lk/0/0/0-331778", "Category": "International", "Parent URL": null}