{"Source": "Ada News", "Timestamp": "8 07 2019", "Headline": "IOC පෙට්‍රල් මිල වැඩිවීමෙන් පෙට්‍රල් වාහනකරුවන්ට දැඩි අසාධාරණයක්", "News Content": " සංස්ථා පෙට්‍රල් ලීටරයක මිලට වඩා ඉන්දියන් ඔයිල් සමාගම(IOC) පෙට්‍රල් ලීටරයක මිල ඉහළ අගයක පැවතීම හේතුවෙන් යතුරුපැදිකරුවන් ඇතුළු පෙට්‍රල් වාහනකරුවන්ට දැඩි අසාධාරණයක් සිදුවෙමින් තිබෙන බව පාරිභෝගික අයිතීන් සුරකීමේ ජාතික ව්‍යාපාරය පවසයි. එබැවින් පවතින විෂමතාව ඉවත් කිරීමට කටයුතු කරන ලෙස විෂය භාර අමාත්‍ය බුද්ධික පතිරණ මහතාගෙන් ඊයේ (07දා) දින ලිඛිතව ඉල්ලා සිටි බව එම සංගමයේ සභාපති රංජිත් විතානගේ මහතා සඳහන් කළේය. එසේම එකම භාණ්ඩය මිල ගණන් දෙකක් යටතේ අලෙවි කිරීම පාරිභෝගිකයන්ට සිදුකරන අසාධාරණයක් බවත්, මේ නිසා රජය නියම කර තිබෙන මිලට භාණ්ඩ අලෙවි කිරීම සඳහා ඉන්ධන අත්‍යවශ්‍ය භාණ්ඩයක් බවට පත් කළ යුතු බවත් ඒ මහතා පවසා සිටියේය. තෙල් සංස්ථාව ඔක්ටේන් 92 වර්ගයේ පෙට්‍රල් ලීටරයක් රුපියල් 138කට අලෙවි කරන විට, ඉන්දියන් ඔයිල් සමාගම පෙට්‍රල් ලීටරයක් රුපියල් 147කට අලෙවි කරන බවත්, සංස්ථාව ඔක්ටේන් 95 පෙට්‍රල් ලීටරයක් රුපියල් 164කට අලෙවි කරන විට, ඉන්දියන් ඔයිල් සමාගම පෙට්‍රල් ලීටරයක් රුපියල් 167කට අලෙවි කරන බවත් රංජිත් විතානගේ මහතා පැවසීය.\nආයතන දෙකේම ඉන්ධන අලෙවිසැල් එකම නගරයක තිබෙන්නේ ඉතාමත් සුළු ප්‍රමාණයක් බවත්, මේ තත්ත්වය සැලකිල්ලට ගෙන ඉන්ධන මිල සම්බන්ධයෙන් තීරණයක් ගතයුතු බවත් ඒ මහතා සඳහන් කර සිටියේය.  ", "URL": "https://www.ada.lk/0/0/0-350297", "Category": "Latest News", "Parent URL": null}