{"Source": "Ada News", "Timestamp": "5 10 2021", "Headline": "වියලි කහ කිලෝ 1064 ක් සමඟ සැකකරුවකු නාවික හමුදා භාරයට", "News Content": "නාවික හමුදාව විසින් 2021 ඔක්තෝබර් මස 04 වන දින නොරොච්චෝලේ වෙරළ ප්‍රදේශයේ සිදු කළ විශේෂ සෝදිසි මෙහෙයුමක්  මඟින් නීති විරෝධී ලෙස මෙරටට රැගෙනවිත් වෙරළ තීරයේ ධීවර වාඩියක සඟවා තිබූ වියලි කහ කිලෝග්‍රෑම් 1064 ක පමණ තොගයක් සමඟ සැකකරුවකු නාවික හමුදා භාරයට ගැනීමට කටයුතු කෙරිණි. වයඹ නාවික විධානයට අයත් ශ්‍රි ලංකා නාවික නෞකා තම්බපන්ණී ආයතනය මඟීන් 2021 ඔක්තෝබර් මස 04 වන දින සවස් කාලයේ නොරොච්චෝලේ වෙරළ ප්‍රදේශයේ සිදු කළ මෙම විශේෂ සෝදිසි මෙහෙයුමේදී සැකකටයුතු ධීවර වාඩියක් පරීක්‍ෂාවට ලක් කරන ලදී. එහිදී එම ධීවර වාඩිය තුළ මළු 32ක අසුරා සඟවා තිබූ   නීති විරෝධී ලෙස මෙරටට රැගෙන එන ලද වියලි කහ කිලෝග්‍රෑම් 1064ක පමණ තොගයක් සමඟ සැකකරුවකු නාවික හමුදා භාරයට ගන්නා ලදී. පවත්නා සෞඛ්‍ය මාර්ගෝපදේශයන්ට අනුකුලව සිදු කළ මෙ‍ම මෙහෙයුම් මඟින් නාවික හමුදා භාරයට ගත් සැකකරු වයස අවුරුදු 22 ක් වන නොරොච්චෝලේ නාරක්කල්ලිය ප්‍රදේශයේ පදිංචිකරුවකු බවට හඳුනාගන්නා ලද අතර, එම සැකකරු සහ වියලි කහ තොගය ඉදිරි  නීතිමය කටයුතු සඳහා නොරොච්චෝලේ පොලීසිය වෙත භාරදීමට නියමිතව ඇත.   ", "URL": "https://www.ada.lk/0/0/0-385599", "Category": "Latest News", "Parent URL": null}