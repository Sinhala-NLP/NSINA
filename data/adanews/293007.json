{"Source": "Ada News", "Timestamp": "29 11 2017", "Headline": "උ.කොරියාවෙන් තවත් මිසයිල අත්හදා බැලීමක්", "News Content": "\r\n\t(UPDATE) උතුරු කොරියාව එදාමෙදා තුර වඩාත් ඉහළින්ම ගමන් කරන ලෙස දියත් කළ අන්තර් මහද්වීපික බැලස්ටික් මිසයිලයක් අත්හදා බලා ඇතැයි ඇමෙරිකානු ආරක්ෂක ලේකම් ජෝන් මැටිස් අනාවරණය කරයි.\r\n \r\n\tබදාදා උදෑසන දියත් කර තිබූ මෙම මිසයිලය ජපාන සාගරයට පතිත වී තිබුණි.\r\n \r\n\tඑය කිලෝමීටර් 4,500ක් ඉහළින් ගමන් කරමින් කිලෝමීටර් 960ක් දුර පියාසර කර සාගරයට පතිත වී ඇති බව දකුණු කොරියානු ආරක්ෂක අංශ පවසයි.\r\n \r\n\tප්යෙන්ග්යැන්ග් පාලන අධිකාරිය විසින් පසුගිය කාලය පුරාවට දියත් කරනලද මිසයිල හා න්‍යෂ්ටික වැඩපිළිවෙළෙහි නවතම මිසයිල අත්හදා බැලීම මෙයයි.\r\n \r\n\tඋතුරු කොරියාව තවත් බැලස්ටික් මිසයිල අත්හදා බැලීමක් සිදුකර ඇති බව දකුණු කොරියානු ආරක්ෂක අංශ උපුටා දක්වමින් එරට මාධ්‍ය වාර්තා කරයි.\r\n \r\n\tදකුණු කොරියානු යොන්හැප් පුවත් ඒජන්සිය පෙන්වා දුන්නේ මෙම මිසයිලය නැගෙනහිර දෙසට පියාසර කර ඇති බවට නිරීක්ෂණ සිදුව ඇති බවයි.\r\n \r\n\tකෙසේ වෙතත්, එය කෙතරම් දුරට ඇදී ගියේද යන්න හෝ වසර මුලදී සිදුවූ පරිදි එය ජපානයට ඉහළින් පියාසර කළේද යන්න පැහැදිලි නොමැත බවද එම වාර්තාවේ දැක්වෙයි.\r\n \r\n\tඋතුරු කෙරියාවේ ප්යොන්යැන්ග් පළාතේ, ප්යොන්ග්සොන් හි සිට මෙම මිසයිලය උඩු ගුවනට විද ඇති බවට කරුණු අනාවරණය වී තිබේ.\r\n \r\n\tඋතුරු කොරියාවේ න්‍යෂ්ටික වැඩපිළිවෙල පිළිබඳව ඇමෙරිකාව මෙන්ම ලොව ප්‍රබල රටවල් කිහිපයක් සමග උණුසුමක් පවතින අවස්ථාවේදී ඔවුන් කිසිවෙකුගේ කීමක් මායිම් නොකර තම මිසයිල වැඩසටහන ඉදිරියට ගෙන යන බවට මෙය තවත් සාක්ෂියක් බව විදෙස් වාර්තා පෙන්වා දෙයි.\r\n \r\n\tඋතුරු කොරියාව පසුගිය සැප්තැම්බර් මාසයේදී ද බැලස්ටික් මිසයිල කිහිපයක් අත්හදා බැලූ අතර, ඒවා ජපානයට ඉහළින් පියසර කරවීමටද සැලැස්වීය.\r\n \r\n\tකෙසේ වෙතත්, උතුරු කොරියාවේ මෙම නවතම බැලස්ටික් මිසයිලයේ ගමන්මග පිළිබඳ ඇමෙරිකානු බලධාරීන් විමර්ෂණය කරමින් සිටින බව දකුණු කොරියානු හමුදා පවසා තිබේ.\r\n \n   \n \r\n\t \r\n  ", "URL": "https://www.ada.lk/0/0/0-293007", "Category": "International", "Parent URL": null}