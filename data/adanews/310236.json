{"Source": "Ada News", "Timestamp": "15 02 2018", "Headline": "අන්තරේ කැඳවුම්කරුවෝ රිමාන්ඩ්", "News Content": "\r\n\tඋද්ඝෝෂණවලට සහභාගි නොවන ලෙසට අධිකරණයෙන් පනවා තිබූ කොන්දේසිය උල්ලංඝනය කරමින් සිසු උද්ඝෝෂණවලට සහභාගි වූ බව කියන අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු ළහිරු වීරසේකර සහ අන්තර් විශ්වවිද්‍යාල භික්‍ෂු බලමණ්ඩලයේ කැඳවුම්කරු ටැම්පිටියේ සුගතානන්ද හිමියන් ලබන 28 වැනිදා තෙක් රිමාන්ඩ් බාරයට පත් කිරීමට කොටුව මහේස්ත්‍රාත් ලංකා ජයරත්න මෙනවිය ඊයේ (15දා)නියම කළාය.\r\n \r\n\tවෙනත් නඩු කටයුත්තක් සඳහා අධිකරණයට ඉදිරිපත් වූ අවස්ථාවේදී කොල්ලුපිටිය පොලීසියේ නිලධාරීන් ඉදිරිපත් කළ කරුණු පිළිගත් මහේස්ත්‍රාත්වරිය එලෙස නියම කළාය.\r\n \r\n\tඋද්ඝෝෂණයක් සිදුකරමින් මහජන පීඩාවක් සිදු කිරීම සම්බන්ධයෙන් වූ නඩුවකට පෙනී සිටීම සඳහා අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු ළහිරු වීරසේකර සහ අන්තර් විශ්වවිද්‍යාල භික්‍ෂු බලමණ්ඩලයේ කැඳවුම්කරු ටැම්පිටියේ සුගතානන්ද හිමියන් අධිකරණයට පැමිණි අතර, එම නඩුව කැඳවනු ලැබූ අවස්ථාවේදී පැමිණිල්ල වෙනුවෙන් පෙනී සිටි කොල්ලුපිටිය පොලීසියේ නිලධාරීන් සැකකරුවන්ට ඇප නියම කිරීමේදී මහජන පීඩා සිදු වන ආකාරයට උද්ඝෝෂණ සිදු නොකරන ලෙස කොන්දේසි පනවා ඇතැයි කීය.\r\n \r\n\tඑසේ නමුත් ඔවුන් එම කොන්දේසි උල්ලංඝනය කරමින් පසුගිය ජනවාරි මස 25 වැනිදා කොල්ලුපිටිය නගරයේදී මහජනතාවට පීඩාවක් සිදු වන ආකාරයට උද්ඝෝෂණයක් සිදු කොට ඇතැයිද, ඒ තත්ත්වය තුළ සැකකරුවන් අධිකරණ නියෝග උල්ලංඝනය සිදු කොට ඇති හෙයින් ඔවුන් රිමාන්ඩ් බාරයට පත් කරන්නැයිද ඉල්ලා සිටියේය.\r\n \r\n\tඑම ඉල්ලීම පිළිගත් මහේස්ත්‍රාත්වරිය සැකකරුවන් ලබන 28 වැනිදා තෙක් රිමාන්ඩ්භාරයට පත් කළ අතර, මෙම පැමිණිල්ල එදින යළි කැඳවීමටද නියම කළාය.\r\n \n\n  ", "URL": "https://www.ada.lk/0/0/0-310236", "Category": "Latest News", "Parent URL": null}