{"Source": "Ada News", "Timestamp": "27 07 2019", "Headline": "රටට ඇති එකම විකල්පය සජිත් - හරින්", "News Content": "සජිත් ප්‍රේමදාස මහතා නොමැතිව දේශපාලනය කිරීමේ තේරුමක් නැති බවත්  අවුරුදු 52ක තරුණයෙක් වන ඔහු රටට තියෙන එකම විකල්පය විය හැකි බව තමා විශ්වාස කරන බව   විදේශ රැකියා , විදුලි සන්දේශ හා ක්‍රීඩා ඇමති හරින් ප්‍රනාන්දු මහතා පවසයි. බදුල්ලේද අද (27)  පැවැති මාධ්‍ය හමුවකදී ඔහු මේ බව පැවසීය. එක්සත් ජාතික පක්ෂයේ ජනාධිපති අපේක්ෂකයා ලෙස සජිත් ප්‍රේමදාස මහතා  නම් කළ යුතු බව මම අගමැතිතුමාටත් පැහැදිළි කළා . අපි ජනතාව ඉදිරියේ යම් කිසි  ප්‍රමාණයට හෝ පරිහානියට ලක්ව තිබෙන්නේ සමහර තීන්දු තීරණ නොගත් නිසාත් සමහර නායකයන්ගේ ක්‍රියා කලාපය නිසාත් කියා මා හිතනවා . ඒ වගේම අපි කරපු හොඳ  දේවල් මාකට් කරන්න අපිට බැරි උනා . මේක ඒ යාන්ත්‍රණය තුළ වූ පසුබැසීමක් . අපි සෑම පාසැල් දරුවෙකුටම කිරි වීදුරුවක් දෙනවා . අධ්‍යාපන සංවර්ධනයට  සෞඛ්‍ය සංවර්ධනයට  අතිවිශාල මුදලක් වැය කර තිබෙනවා . මේවා හරියට ප්‍රකාශ නොවුණේ  නායකත්වයේ යම් යම් අඩුපාඩු  නිසයි. අද පක්ෂයට වැඩ කරපු සමහර පාක්ෂිකයන් සමහර තැන්වල කඩාවැටිල තියෙනවා . ඒ නිසා මං විශ්වාස කරනවා අයියා අගමැති මල්ලී ජනාධිපති , එහෙම  නැතිනම් මල්ලී අගමැති අයියා ජනාධිපති වෙන්න ඕන රටක් නොවෙයි මේක . අලුතින් දකින්න පුළුවන් අලුතින් හිතන්න පුළුවන් කිසි තැන වැරැද්දක් නැති නායකයෙක් ඉදිරියට ගේන්න පුළුවන් නම් පක්ෂය හා රට යම් තැනකට ගේන්න පුළුවන් යැයි තමා විශ්වාස කරන බවද ඇමතිවරයා  පැවසීය  . සජිත් ප්‍රේමදාස මහතාට විරුද්ධව පක්ෂය තුලම සටනක් දියත් වෙනවා නේදැයි විමසූවිට    හරින් ප්‍රනාන්දු මහතා පැවසුවේ එය හුදකලා සටනක් බවයි . බදුල්ල -පාලිත ආරියවංශ                                                                                                                                  ", "URL": "https://www.ada.lk/0/0/0-350901", "Category": "Latest News", "Parent URL": null}