{"Source": "Ada News", "Timestamp": "1 07 2021", "Headline": "අප අන් රටවල් යටත් කර ගන්නේ නෑ - චීන ජනපති", "News Content": "චීනය කිසි විටෙකත් වෙනත් කිසිම රටක ජනතාවට හිරිහැර කිරීම, පීඩා කිරීම හෝ යටත් කර ගැනීමක් සිදුකර නැති අතර, චීනය කිසි විටෙකත් එසේ නොකරන බවත්, ලෝක සාමය ආරක්ෂා කිරීම, ගෝලීය සංවර්ධනයට දායක වීම සහ ජාත්‍යන්තර පිළිවෙත් ආරක්ෂා කිරීම සඳහා චීනය සැමවිටම කටයුතු කරන බවත් චීන ජනාධිපති ෂී ජින්පිං අවධාරණය කරයි. චීන කොමියුනිස්ට් පක්ෂයේ මධ්‍යම කාරක සභාවේ මහ ලේකම් සහ මධ්‍යම ආරක්ෂක කොමිසමේ සභාපති, චීන ජනාධිපති ෂී ජින්පිං, චීන කොමියුනිස්ට් පක්ෂය පිහිටුවීමේ 100 වැනි සංවත්සර උළෙල අමතමින් බීජිං නුවරදී මෙම අදහස් කළේය. චීනයේ කොමියුනිස්ට් පක්ෂය පසුගිය වසර 100 තුළ එක් අවසාන තේමාවක් සඳහා, එනම් චීන ජාතිය සුවිශාල පුනර්ජීවනයක් කරා ගෙනඒම වෙනුවෙන් චීන ජනතාව එක්සත් කොට මෙහෙයවා ඇති බව පැවසූ චීන නායකයා, සෑම ආකාරයකින්ම මධ්‍යස්ථ සමෘද්ධිමත් සමාජයක් ගොඩනැගීම සඳහා චීනය පළමු වැනි සියවසේ ඉලක්කය සාක්ෂාත් කර ගෙන ඇති බවද කියා සිටියේය. \"මෙයින් අදහස් කරන්නේ අප චීනයේ නිරපේක්ෂ දරිද්‍රතාව පිළිබඳ ගැටලුවට ඓතිහාසික විසඳුමක් ගෙන ආ බවත්, අපි දැන් සෑම අතින්ම චීනය ශ්‍රේෂ්ඨ නූතන සමාජවාදී රටක් බවට පත් කිරීමේ දෙවැනි සියවසේ ඉලක්කය කරා විශ්වාසයෙන් යුතුව ගමන් කරමින් සිටින බවයි.\" සිය දේශනය අතරතුර ජනාධිපති ෂී විසින් පසුගිය ශතවර්ෂයේදී චීන කොමියුනිස්ට් පක්ෂය ලබා ඇති විශිෂ්ට ජයග්‍රහණ හතරක් සාරාංශ කළේය. නව ප්‍රජාතන්ත්‍රවාදී විප්ලවය තුළ විශාල සාර්ථකත්වයක් අත්කර ගනිමින්, අධිෂ්ඨානයෙන් යුතුව පක්ෂය එක්සත් වී චීන ජනතාව මෙහෙයවීමත්, සමාජවාදී විප්ලවයේ හා ඉදිකිරීම්වල විශාල සාර්ථකත්වයක් අත්කර ගනිමින්, ස්වයං-විශ්වාසයෙන් යුතුව ශක්තිමත් චීනයක් ගොඩනැගීමට උත්සාහ කරමින් පක්ෂය එක්සත් වී චීන ජනතාව මෙහෙයවීමත්, පක්ෂය එක්සත් වීමෙන් චීන ජනතාවගේ මනස නිදහස් කර ඉදිරියට ගෙනයමින් ප්‍රතිසංස්කරණ, විවෘත කිරීම් සහ සමාජවාදී නවීකරණයේ විශාල සාර්ථකත්වයක් අත්කර ගැනීමත්, පක්ෂය එක්සත් වී චීන ජනතාව විශාල අරගලයක්, විශාල ව්‍යාපෘතියක්, විශාල හේතුවක් සහ විශාල සිහිනයක් පසුපස හඹා ගොස් ආත්ම විශ්වාසය, ස්වයං විශ්වාසය හා නවෝත්පාදනයන් තුළින් චීන ලක්‍ෂණ සහිත සමාජවාදයට විශාල සාර්ථකත්වයක් අත්කර දුන් බවත් ෂී සඳහන් කළේය. චීනයේ කොමියුනිස්ට්වාදයේ පුරෝගාමීන් විසින් වර්ධනය කරන ලද ආරම්භක ආත්මය, සත්‍යය හා පරමාදර්ශයන් ආරක්ෂා කිරීම, මුල් අභිලාෂය හා ආරම්භක මෙහෙවරට එකඟව සිටීම, පරිත්‍යාගයට බිය නොවී නිර්භීතව සටන් කිරීම සහ පක්ෂයට පක්ෂපාතීව සිටීම සහ ජනතාවට විශ්වාසවන්ත වීම යන මූලධර්ම මත පිහිටා ඇත. එසේම චීන ජනතාව කිසි විටෙකත් කිසිදු විදේශීය බලවේගයක් විසින් සිදුකරන හිරිහැර කිරීමට, පීඩා කිරීමට හෝ යටත් කර ගැනීමට ඉඩ නොදෙන බව ෂී පැවසීය. \"එසේ කිරීමට උත්සාහ කරන ඕනෑම අයෙකුට බිලියන 1.4කට අධික චීන ජනතාව නම් වූ වානේ පවුරේ ගැටීමෙන් අනතුරක් සිදුවනු ඇති\" ෂී පැවසීය. \"අපි කිසි විටෙකත් වෙනත් කිසිම රටක ජනතාවට හිරිහැර කිරීම, පීඩා කිරීම හෝ යටත් කර නැහැ. අපි කිසි විටෙකත් එසේ කරන්නේ නැහැ.\" ඒ වෙනුවට ලෝක සාමය ආරක්ෂා කිරීම, ගෝලීය සංවර්ධනයට දායක වීම සහ ජාත්‍යන්තර පිළිවෙල ආරක්ෂා කිරීම සඳහා චීනය සැමවිටම කටයුතු කර ඇති අතර, හවුල් අනාගතයක් සහිත මානව ප්‍රජාවක් ගොඩනැගීම ප්‍රවර්ධනය කිරීම සඳහා අඛණ්ඩ වෑයමක් දැරිය යුතු යැයි ෂී පැවසීය.   ", "URL": "https://www.ada.lk/0/0/0-380888", "Category": "International", "Parent URL": null}