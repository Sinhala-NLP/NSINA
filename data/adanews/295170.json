{"Source": "Ada News", "Timestamp": "8 12 2017", "Headline": "තක්සේරුකරුවෝ සංවර්ධන ව්‍යාපෘතිවලින් ඉවත්වීමට යති", "News Content": "\r\n\tරජයේ තක්සේරු දෙපාර්තමේන්තුව පෞද්ගලීකරණය කිරීමට ගෙන ඇති තීරණය අහෝසි කර නව ක්‍රමවේදය සතියක් තුළ ක්‍රියාත්මක නොකළොත් සියලුම සංවර්ධන ව්‍යාපෘති තක්සේරු කිරීමෙන් ඉවත් වන බව රජයේ තක්සේරු නිලධාරීන්ගේ සංගමය සඳහන් කරයි.\r\n \r\n\tරාජ්‍ය ආයතනයක් වන තක්සේරු දෙපාර්තමේන්තුව දියුණු කිරීම සඳහා 2014.12.12 වැනිදා ප්‍රතිව්‍යූහගත කිරීමේ වැඩපිළිවෙළක් සකස් කළ බවද ඊයේ (07දා) පැවැති මාධ්‍ය සාකච්ඡාවකදී එම සංගමයේ ලේකම් ඩී.එම්. සෙනෙවිරත්න මහතා සඳහන් කළේය.\r\n \r\n\tඑහෙත් එම වැඩපිළිවෙළ පැත්තකට දමා තක්සේරු දෙපාර්තමේන්තුව දියකර හැරීම සඳහා වැඩපිළිවෙළක් දියත් කර තිබෙන බවත්, මීට අමතරව දෙපාර්තමේන්තුවේ කටයුතු පෞද්ගලික අංශය වෙත පැවරීමට සැලසුම් කර තිබෙන බවද ලේකම්වරයා පවසා සිටියේය.\r\n \r\n\tමෙයට එරෙහිව පසුගිය 22 වැනිදා අඛණ්ඩ සත්‍යග්‍රහයක් ආරම්භ කළ බවත්, සතියක් තුළ විසඳුම් නොලැබුනහොත් සංවර්ධන ව්‍යාපෘති තක්සේරු කිරීමෙන් ඉවත් වන අතර, ඒ හරහා සංවර්ධන කටයුතු සිදුකිරීම නැවතී යන බවත් හෙතෙම සඳහන් කළේය.\r\n \n\n  ", "URL": "https://www.ada.lk/0/0/0-295170", "Category": "Latest News", "Parent URL": null}