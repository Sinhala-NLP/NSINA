{"Source": "Ada News", "Timestamp": "20 04 2020", "Headline": "නව CPR යන්ත්‍රණයක් නිපදවූ  වෛද්‍ය සිසුවා", "News Content": "COVID -19 ගෝලීය වසංගත රෝගය අද වන විට ලෝකයේ රටවල් සහ ස්වයං පාලන ප්‍රදේශ 208ක පැතිර ගොස් ඇත.   මෙය බෝවන රෝගයක් වීම හේතුවෙන් වෛරසයට ගොදුරු වන ජනතාවට ප්‍රතිකාර හා සත්කාර සේවාවන් සිදු කරන වෛද්‍ය, හෙද ඇතුලු සෞඛ්‍ය කාර්ය මණ්ඩල විශාල අභියෝගයට මුහුණ දෙනු ලබයි. මෙම අභියෝගය ජය ගැනීම සදහා අප රට තුල මෙන්ම ලොව පුරා නවීන තාක්ෂණික වෛද්‍ය මෙවලම් නිර්මාණය කිරීමට බොහෝ දෙනා කටයුතු කිරීම ද මේ වන විට දක්නට ලැබේ. කොරෝනා වෛරසය හේතුවෙන් සහ වෙනත් අයුරකින් අකර්මණ්‍ය වූ හදවතක් පැයක් වැනි කාලයක් තුල නැවත පණ ගැන්විය හැකි පරිදි තෙරපුම් බලය ලබාදිය හැකි නවීන තාක්ෂණික වෛද්‍ය උපකරණයක් (CPR Machine) කොළඹ වෛද්‍ය පීඨයේ  අවසන් වසරේ වෛද්‍ය ශිෂ්‍යයෙකු වන ඩිල්ෂාන් අබේවර්ධන මහතා විසින් නිපදවා ඇත. එම වෛද්‍ය උපකරණය අද දින (20) සෞඛ්‍ය හා දේශීය වෛද්‍ය සේවා අමාත්‍ය පවිත්‍රා වන්නිආරච්චි මහත්මිය වෙත හදුන්වාදීම සෞඛ්‍ය අමාත්‍යාංශයේ දී සිදු විය. මෙම අවස්ථාවට අමාත්‍යතුමීයගේ පෞද්ගලික ලේකම් කංචන ජයරත්න මහතා ඇතුලු නිලධාරින් පිරිසක් එක්විය.    ", "URL": "https://www.ada.lk/0/0/0-361071", "Category": "Uncategorized", "Parent URL": null}