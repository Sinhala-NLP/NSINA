{"Source": "Ada News", "Timestamp": "6 05 2019", "Headline": "කිරිඇල්ල ඇමතිතුමා වහාම ඉවත් කළ යුතුයි - ගම්මන්පිල", "News Content": "ජනාධිපතිතුමාට අපහාස වන පරිදි ව්‍යාජ ලේඛණයන් තම අමාත්‍යාංශය මගින් සැදීම සම්බන්ධයෙන් චෝදනා එල්ල වන ලක්ෂ්මන් කිරිඇල්ල ඇමතිතුමා වහා  ඉවත් කළ යුතු බව පා.ම උදය ගම්මන්පිල මහතා ප්‍රකාශ කරයි. ඔහු මේ පිළිබඳව සඳහන් කළේ අද (6) පිවිතුරු හෙළ උරුමයේ පැවති මාධ්‍ය හමුවකට එක්වෙමිණි. එහිදි ඔහු වැඩිදුරටත් සඳහන් කළේ, “රට ර්අබූදයකට ගොදුරු වුණු වෙලාවේ අපි ඒකෙන් දේශපාලන වාසි ලබා ගන්න උත්සාහ කරන බවට ආණ්ඩුව චෝදනා කළත් අපි ඉතාම වගකීම් සහගතව හැසිරුණා.  සර්ව පාක්ෂික සමුළුවේදී අර්බුදයෙන් ගොඩ එන්න ගත යුතු පියවර යෝජනා කළා.  හිටපු ආරක්ෂක ප්‍රධානින් සමඟ  සාකච්ඡා කරලා ආරක්ෂාව තර කිරීමට යෝජනා මාලාවක් සකස් කරලා ජනාධිපතිට භාර දුන්නා.  ඒ අතරේ ආණ්ඩුවේ ලොක්කන් මොකද කරන්නේ? කිරිඇල්ල ඇමතිතුමා තමන්ගේ අමාත්‍යාංශයේ සම්පත් යොදාගෙන ජාතිවාදය අවුස්සලා ජනපතිට මඩ ගහලා පවතින තත්ත්වයෙන් දේශපාලන වාසි ගන්න කටයුතු කළා. ලක්ෂ්මන් කිරිඇල්ල ඇමතිතුමන් හරි නම් මේ වෙලාවේ ඉන්න ඕනෑ අත්අඩංගුවේ. අත්අඩංගුවේ ඉන්නවා තබා එතුමා අමාත්‍යධූරයෙන් අස්වෙලත් නෑ. අස් කරන්න කටයුතු කරලත් නෑ.  ලක්ෂ්මන් කිරිඇල්ල ඇමතිතුමා කියන්නේ ආණ්ඩුවේ සභානායක.  ආණ්ඩුවේ දෙවැනියා.  ආණ්ඩුවේ ලොක්කෝ පොඩ්ඩන්ට දෙන ආදර්ශය මේකද?  ඒ නිසා ලක්ෂ්මන් කිරිඇල්ල ඇමතිතුමා වහාම ඉවත් කර අන් අයට ආදර්ශයක් ලබා දීමට ජනාධිපති සහ අගමැති දෙපළ කටයුතු කරාවි කියලා අපි බලාපොරොත්තු වෙනවා” යැයි ඔහු වැඩිදුරටත් පැවසීය. කෂිනි හපුආරච්චි \n  ", "URL": "https://www.ada.lk/0/0/0-348115", "Category": "Latest News", "Parent URL": null}