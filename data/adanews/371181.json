{"Source": "Ada News", "Timestamp": "3 11 2020", "Headline": "දේශීය කර්මාන්තකරුවන් මුහුණ පා ඇති ගැටලු විසඳීමට කර්මාන්ත ඇමති සැරසෙයි", "News Content": "තම නිෂ්පාදන සඳහා අත්‍යවශ්‍ය අමුද්‍රව්‍ය සපයා ගැනීමට කොරෝනා වසංගත තත්ත්වය හේතුවෙන් රජය පනවා ඇති ආනයනික සීමා බලපා ඇති දේශීය කර්මාන්තකරුවන්ට සතියක් තුළ සහනදායි විසඳුමක් ලබාදීමට කර්මාන්ත අමාත්‍ය විමල් වීරවංශ කටයුතු යොදා තිබේ. මෙසේ විසඳුම් ලබා දීම පිණිස අවශ්‍ය තීන්දු ගැනීමට අද (03) 73/1, ගාලු පාර, කොල්ලුපිටිය යන ස්ථානයේ පිහිටි කර්මාන්ත අමාත්‍ය කාර්යාලයේ දී අමාත්‍ය විමල් වීරවංශ මහතාගේ ප්‍රධානත්වයෙන් සාකච්ඡාවක් පැවති අතර එයට මුදල් හා ප්‍රාග්ධන වෙළෙඳපොළ සහ රාජ්‍ය ව්‍යවසාය ප්‍රතිසංස්කරණ අමාත්‍ය අජිත් නිවාඞ් කබ්රාල් ද සහභාගි විය. කොරෝනා වසංගතය හේතුවෙන් තාවකාලිකව ඇතැම් භාණ්ඩ සඳහා පනවා ඇති ආනයනික තහනම දේශීය කර්මාන්තකරුවන්ට බලපා ඇති ආකාරය තාර්කිකව සලකා බලා අවශ්‍ය පියවර ගැනීමේ දී දේශීයව නිපදවිය නොහැකි නිසා කඩිනමින් එකී තහනම ඉවත්කළ යුතු භාණ්ඩ, දේශීයව නිෂ්පාදනය කරන තෙක් තාවකාලිකව තහනම ඉවත්කළ යුතු භාණ්ඩ හා කිසිසේත්ම ආනයනය නොකළ යුතු භාණ්ඩ යනුවෙන් ලයිස්තු ගත කිරීමක් සිදු කිරීමට මෙහිදී තීරණය විය. ඉහත ලැයිස්තු සැකසීම මෙම සතියේ බ්‍රහස්පතින්දා සහ සිකුරාදා දිනවල අදාළ අමාත්‍යාංශ දෙකෙහි ඉහළ නිලධාරීන්ගෙන් සහ රේගුව, ශ්‍රී ලංකා ආයෝජන මණ්ඩලය හා ලංකා කාර්මික සංවර්ධන මණ්ඩලය යන ආයතනවල ප්‍රධානීන්ගෙන් සමන්විත කමිටුවක් මගින් සැකසීමට නියමිතය. එම ලැයිස්තුව සැකසීමෙන් අනතුරුව අවසන් තීරණය ගැනීම සඳහා ලබන අඟහරුවාදා අමාත්‍යවරු දෙදෙනාගේ ප්‍රධානත්වයෙන් මෙම සාකච්ඡාවේ දෙවන අදියර පැවැත්වෙනු ඇත.  ", "URL": "https://www.ada.lk/0/0/0-371181", "Category": "Latest News", "Parent URL": null}