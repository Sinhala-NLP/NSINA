{"Source": "Ada News", "Timestamp": "12 03 2018", "Headline": "සමාජ මාධ්‍ය තහනම් නිසා නීතිඥ සංවිධාන වන්දි ඉල්ලයි", "News Content": "\r\n\tසන්නිවේදන මාර්ග අවහිර කිරීම නිසා මූලික අයිතිවාසිකම් උල්ලංඝනය වී තිබෙන බැවින් ඉන් අපහසුතාවට පත් සියලු දෙනාට වන්දි ලබාදෙන ලෙස ඉල්ලා අද (12දා) නීතිඥ සංවිධාන ජාතික එකමුතුව මානව හිමිකම් කොමිසමට පැමිණිල්ලක් ඉදිරිපත් කළේය.\r\n \r\n\tමීට අමතරව වහාම සන්නිවේදන මාර්ග ලබාදෙන ලෙසටත් නැවත මෙවැනි කටයුතු සිදු නොකරන ලෙස විදුලි සන්දේශ නියාමක කොමිසමට නිර්දේශ කරන ලෙසත් ඉල්ලීමක් කළ බවද එම සංගමයේ කැඳවුම්කරු නීතිඥ මනොජ් ගමගේ මහතා පවසා සිටියේය.\r\n \r\n\tසමාජ ජාල වෙබ් අඩවි ඇතුළු සන්නිවේදන මාධ්‍ය අවහිර කිරීම නිසා ආණ්ඩුක්‍රම ව්‍යවස්ථාවේ 03 වැනි පරිච්ඡේදයේ 14 (1) (අ) වගන්තියෙන් සුරක්ෂිත කර මෙරට පුරවැසියන්ට සහතික කර තිබෙනා භාෂණයේ නිදහසට හා ප්‍රකාශනය ඇතුළු අදහස් පළකිරීමේ නිදහසට විදුලි සන්දේශ නියාමන කොමිසම බලපෑම් එල්ලකර තිබෙන බවත්, මේ නිසා සුදුසු වන්දියන් ඔවුන් ලබාදිය යුතු බවත් හෙතෙම පවසා සිටියේය. \r\n \n\n  ", "URL": "https://www.ada.lk/0/0/0-316122", "Category": "Latest News", "Parent URL": null}