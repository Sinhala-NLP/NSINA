{"Source": "Ada News", "Timestamp": "27 05 2018", "Headline": "මන්දකට හසුව මියගිය දිවියෙක් නෝවර්වුඩ් වතුයායෙන් හමුවෙයි", "News Content": "\nමන්දකට  හසු වී මියගොස් සිටි දිවියෙකුගේ සිරුරක්  නෝවුඩ් වතු යායේ ඉහළ කොටසේ  තණබිමක තිබිදී ඊයේ (26දා) සොයා ගත් බව නොර්වුඩ් පොලීසිය පවසයි.\n \nමියගිය දිවියා අඩි 4ක් දිගකින් හා අඩි 2 ½ පමණ උසකින් යුක්ත අවුරුදු 6 පමණ වයසැති මෑතකදී පැටවුන් බිහිකළ  කොටි දේනුවක් බව නල්ලතන්නිය වනජීවී  නිලධාරීන් පවසයි.\n \nතේ වතු ආශ්‍රිතව සැරිසරන ශ්‍රි ලංකාව පමණක් ආවේණික වු මෙම දිවි විශේෂය ශ්‍රි ලංකා කොටියා යනුවෙන් ද හඳුන්වනු ලබන අතර වතු යායේ මුරකරු විසින් මන්දකට හසු වී මියගොස් සිටි දිවියාගේ සිරුර දැක ඒ පිළිබඳව නොර්වුඩ් පොලිසියට දැනුම් දී ඇති අතර නොර්වුඩ් පොලීසිය නල්ලතන්නිය වනජීවී  කාර්යාලයේ නිලධාරීන් දැනුවත් කර තිබේ.\n \nමියගිය දිවියා මන්දකට හසුවීමෙන් පසු  ඔහුගේ හිසට  පහර දී  දත් සහ නියපොතු  ගලවා සිරුර තිබු ස්ථානයට ගෙනැවිත් දමන්නට ඇති බව වනජීවී  නිලධාරින් පැවසීය.\n \nදිවියා ඝාතනය කළ සැකරුවන් සොයා මෙහෙයුමක් ආරම්භ කර ඇති අතර  දිවියාගේ සිරුර පශ්චාත් මරණ පරීක්ෂණය සඳහා උඩවලව ජාතික වනජීවී පශු වෛද්‍ය රෝහල වෙත යොමු කර තිබේ. \n \n\n  ", "URL": "https://www.ada.lk/0/0/0-331881", "Category": "Latest News", "Parent URL": null}