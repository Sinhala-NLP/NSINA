{"Source": "Ada News", "Timestamp": "26 03 2018", "Headline": "ඉන්දීය තානාපති කාර්යාලය පවා අප මුණගැසෙන්න බයයි - ගෝඨා", "News Content": "\r\n\tමේ වනවිට ඉන්දීය තානාපති කාර්යාලය පවා තමන් මෙන්ම විපක්ෂය හමුවීමේ බියකින් පසුවන බව හිටපු ආරක්ෂක ලේකම් ගෝඨාභය රාජපක්ෂ මහතා ඉන්දීය ප්‍රමුඛ පුවත් වෙබ් අඩවියක් වන The Indian Express වෙබ් අඩවිය සමග සිදුකළ සම්මුඛ සාකච්ඡාවකදී  ප්‍රකාශ කර ඇත.\r\n \r\n\tඑහිදී අදහස් දැක්වූ ගෝඨාභය රාජපක්ෂ මහතා,\r\n \r\n\t“ඉන්දියාවේ හිටපු රාජ්‍යතාන්ත්‍රිකයෙකු මෙන්ම ආරක්ෂක උපදේශකවරයෙකු වූ ශිවශංකර් මෙනොන්ගේ  Choices — Inside the making of India’s foreign policyයන කෘතිය කියවා ඇතිනම්, එහි ඔහු ශ්‍රී ලංකාව ඉන්දියාවට තර්ජනයක් වන දෙයකට සිය දේශය තුළ ඉඩ නොතැබූ බව පවසා තිබෙනවා. අපගේ රජය කෙදිනකවත් ශ්‍රී ලංකා භූමිය ඉන්දියාවේ ආරක්ෂාවට විරුද්ධව භාවිත කරන්නට ඉඩ දුන්නේ නැහැ. වර්තමානයේ චීනය සමග ලංකාවේ තිබෙන සබඳතා නිසා ඉන්දියාව ඇති කරගෙන තිබෙන බියෙන් ඔවුන් ඉවත් විය යුතුයි.” යනුවෙන් පැවසීය.\r\n \r\n\tඑහිදී, ඔබ තවමත් ඉන්දියාව සමග සබඳතා පවත්වානවාද ලෙසින් ඇසූ පැණයට පිළිතුරු ලෙසින්, \"නැහැ, ඔවුන් අපට කතා කරන්නේ නැහැ(සිනහාසෙමින්). එය තමයි අනිත් ප්‍රශ්නය. අපගේ පාලන කාලයේදී වෙනත් රාජ්‍යතාන්ත්‍රිකයන්ට මෙරට විපක්ෂය මුණගැසීමේ ප්‍රශ්නයක් තිබුනේ නැහැ. රාජ්‍යතාන්ත්‍රිකයන් පමණක් නොව වෙනත් අමුත්තන් පවා ඉන්දියාවේ සිට විපක්ෂයේ සාමජිකයින් හමුවුනා. නමුත් මේ වන විට ඉන්දීය තානාපති කාර්යාලය පවා අපව මුණගැසෙන්නට බියකින් පසුවෙනවා. මට ඒ ඇයි කියලා කියන්න තේරෙන්නෙ නැහැ. ශ්‍රී ලංකා රජය ඔවුන් අපව මුණගැසීම ගැන මේ තරම් වද වෙන්නෙ ඇයි කියලා මට හිතාගන්නට බැහැ.\" යනුවෙන් සඳහන් කර ඇත.\r\n \n\n  ", "URL": "https://www.ada.lk/0/0/0-318766", "Category": "Latest News", "Parent URL": null}