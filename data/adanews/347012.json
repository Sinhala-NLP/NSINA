{"Source": "Ada News", "Timestamp": "3 04 2019", "Headline": "පාසල්හි අබාය තහනම් කිරිම වැරදියි - HRCSL", "News Content": "ගුරුවරියන්ට පාසල් කාලය තුල අබාය (ඉස්ලාම් ඇඳුමක්) ඇඳීම තහනම් කිරීම ශ්‍රී ලංකා ආණ්ඩුක්‍රම ව්‍යවස්ථාව උල්ලංඝනය කිරිමක් බව ශ්‍රී ලංකා මානව හිමිකම් කොමිසම සඳහන් කරයි. ත්‍රිකුණාමලය ශ්‍රී ශන්මුග හින්දු පාසලේ සහකාර ගුරුවරියන් තිදෙනෙක් ශ්‍රි ලංකා මානව හිමිකම් කොමිසමට ගොනු කළ පැමිණිල්ලක් විභාග කිරිමෙන් පසුව ශ්‍රී ලංකා මානව හිමිකම් කොමිසම මේ බව සඳහන් කළේය. එම ගුරුවරියන් තිදෙනා අබාය ඇඳීමට පාසලේ විදුහල්පති හා කළමණාකරණය තහනම් කිරීමට විරෝධය දක්වමින් ඔවුහු මෙම පැමිණිල්ල ගොනු කළහ. පාසල මේ සම්බන්ධයෙන් සඳහන් කර තිබුණේ එය හින්දුන් විසින් ආරම්භ කළ හින්දු සංස්කෘතිය අනුව පවත්වාගෙන යන පාසලක් බවත් අබාය ඇඳීම පාසලට නොගැළපෙන බවත්ය. කෙසේ වෙතත් පාසල්ද ආණ්ඩුක්‍රම ව්‍යවස්ථාවට යටත් බවත් ඔවුන්ගේ ආගමික නිදහස මේ හරහා උල්ලංඝනය වී ඇති බවත් ආණ්ඩුක්‍රම ව්‍යවස්ථාවේ 10, 12 (01), 12(02) හා 14 (ඊ) වගන්ති මේ හරහා කඩවී ඇති බවත් මානව හිමිකම් කොමිසම සඳහන් කරයි.     ", "URL": "https://www.ada.lk/0/0/0-347012", "Category": "Latest News", "Parent URL": null}