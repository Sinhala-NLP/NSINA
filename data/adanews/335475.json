{"Source": "Ada News", "Timestamp": "12 06 2018", "Headline": "කොටි කොඩිය තිබූ තැන ස්මාරකය ඉදිකිරීම නවතියි ", "News Content": "\r\n\tකොටි සංවිධානයේ නායක වේලුපිල්ලේ ප්‍රභාකරන්ගේ උපන්ගම වූ යාපනය වැල්වැට්ටිතුරෙයි ප්‍රදේශයේ ස්මාරකයක් ඉදිකිරීමට  වැල්වැට්ටිතුරෙයි නගර සභාව සූදානම් වූ උත්සාහයක් අසාර්ථක වී තිබේ.\r\n \r\n\tවැල්වැට්ටිතුරෙයි මුහුද ආසන්නයේ පිහිටි ක්‍රීඩාංගණයක එල්.ටී.ටී.ඊ. පාලන සමයේදී අඩි 80ක් උසැති කොඩි කණුවක් ඉදිකොට එහි කොටි සංවිධානයට අයත් කොඩිය ඔසවා තිබුණු අතර යුද්ධය අවසන් වීමත් සමග එම කොඩි කණුව ඉවත් කිරීමට ආරක්ෂක අංශ විසින් පියවර ගෙන තිබුණි.\r\n \r\n\tඒ අනුව නගර සභාවේ සභිකයන් කිහිප දෙනෙකු එම ස්ථානයේ ස්මාරකයන් ඉදිකිරීම සඳහා වූ යෝජනාවක් නගර සභා රැස්වීමේදී යෝජනා කර තිබේ. එහිදී වැල්වැට්ටිතුරෙයි නගර සභාවේ සභිකයන් 17 දෙනෙකුගෙන් 09 දෙනෙකුම අදාළ ස්මාරකය ඉදිකිරීමට  විරෝධය පළකොට ඇති අතර ඔවුන් පවසා ඇත්තේ ස්මාරකය සෑදීමට වඩා එම ස්ථානයේ කුඩා ළමයින්ට අවශ්‍ය වන පරිදි ළමා උද්‍යානයක් ඉදිකිරීම යෝග්‍ය බවයි.\r\n \r\n\tපසුව නගර සභාවේ සභාපති කරුණානන්ද රාසා විසින් අදාළ ස්ථානයේ ළමා උද්‍යානයක් ඉදිකිරීමට වූ යෝජනාව සම්මත කොට ගෙන තිබේ.\r\n \n\n  ", "URL": "https://www.ada.lk/0/0/0-335475", "Category": "Latest News", "Parent URL": null}