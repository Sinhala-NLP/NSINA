{"Source": "Ada News", "Timestamp": "20 09 2020", "Headline": "හරින්ගේ ප්‍රකාශයට කොළඹ අගරදගුරු පදවියෙන් විරෝධය", "News Content": "පාස්කු ඉරුදින ප්‍රහාරය සම්බන්ධයෙන් විමර්ශන සිදුකරන ජනාධිපති කොමිසම හමුවේ පාර්ලිමේන්තු මන්ත්‍රී හරීන් ප්‍රනාන්දු මහතා සිදුකළ ප්‍රකාශය අගරදගුරු අතිඋතුම් මැල්කම් රංජිත් හිමිපාණන් සහ කොළඹ අගරදගුරු පදවියේ සහයක රදගුරුතුමන්ලා තරයේ හෙළාදකිති.\n\nහරීන් ප්‍රනාන්දු මන්ත්‍රිවරයා විසින් ජනාධිපති කොමිසම හමුවේ කළ ප්‍රකාශය සම්බන්ධයෙන් මාධ්‍ය ඔස්සේ ප්‍රචාරය වූ ප්‍රවෘත්තිය අසා මැල්කම් කාදිනල් රංජිත් හිමිපාණන් සහ කොළඹ අගරදගුරු පදවියේ සහයකගුරුතුමන්ලා ඇතුලු සමස්ත පූජක සංසදය බලවත් සේ කම්පනයටත් කැළඹීමටත් පත්වු බව ඔවුන් නිකුත් කළ නිවේදනයක දැක්වේ.\n\nඅගරදගුරුතුමා ඛේදවාචකය සිදුවුණු පාස්කු ඉරුදින උදෑසන දිව්‍ය පූජාවක් ප්‍රසිද්ධ දේවස්ථානයක පවත්වා නැති බැවින් උන්වහන්සේ එදින උදෑසන දිව්‍ය පූජාවක් පවත්වා නැත්තේ සිදුවන්ට යන අනතුර පිළිබදව උන්වහන්සේ ද කළින් දැනුවත් වී සිටි නිසායැයි අනුමාන කරමින් හරීන් ප්‍රනාන්දු මන්ත්‍රීවරයා කොමිසම හමුවේ ප්‍රකාශයක් සිදුකර තිබුණි.\n\nඑම ප්‍රකාශය අගරදගුරුතුමන් වෙත එල්ල කළ අසත්‍යය මෙන්ම අසාධාරණ චෝදනාවක් බව කොළඹ අගරදගුරු පදවිය නිකුත් කළ නිවේදනයේ සඳහන් වේ.   ", "URL": "https://www.ada.lk/0/0/0-368890", "Category": "Latest News", "Parent URL": null}