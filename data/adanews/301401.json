{"Source": "Ada News", "Timestamp": "6 01 2018", "Headline": "රාජ්‍ය සම්පත් මැතිවරණයට ගත්තොත් වගකීම ලේකම්ගේ", "News Content": "\nමැතිවරණ කටයුතු හේතුවෙන් රාජ්‍ය ආයතන මගින් සිදුකරනු ලබන දෛනික මහජන සේවාවන් කිසිසේත් අතපසු නොවිය යුතු බව ජනාධිපති මෛත්‍රීපාල සිරිසේන මහතා පවසයි .\n \nජනාධිපතිවරයා මේ බව අවධාරණය කළේ අමාත්‍යාංශ ලේකම්වරු සමග ඊයේ (05දා) පස්වරුවේ ජනාධිපති කාර්යාලයේ පැවති හමුව අමතමිනි.\n \nකිසිදු රාජ්‍ය ආයතනයක් සතු දේපළ සම්පත් හෝ වාහන මැතිවරණ කටයුතු සඳහා භාවිතා කිරීමට ඉඩ නොතැබීම අමාත්‍යාංශ ලේකම්වරුන්ගේ වගකීමක් බවද ජනාධිපතිවරයා පෙන්වා දුන්නේය.\n \nනව වසරට අදාළ සංවර්ධන ඉලක්ක සහ සැලසුම් වසර ආරම්භයේ සිටම කි‍්‍රයාත්මක කිරීමේ අවශ්‍යතාවය මෙහිදී අවධාරණය කළ ජනාධිපතිවරයා පසුගිය වසරේ අමාත්‍යාංශ සඳහා වෙන්කර තිබූ මුදල් භාවිතයට නොගෙන ආපසු මහාභාණ්ඩාගාරය වෙත යොමුකිරීම් සිදුව ඇත්නම් ඒ පිළිබඳ ඉදිරියේදී වාර්තාවක් ලබා ගැනීමට කටයුතු කරන බව ද සඳහන් කළේය.\n \nඑමෙන්ම අමාත්‍යාංශ ලේකම්වරුන්ගේ සහ ජ්‍යෙෂ්ඨ නිලධාරින්ගේ වාර්ෂික විදේශ සංචාර පිළිබඳ පාලනයක් සහ විධිමත් ක‍්‍රමවේදයක් අනුගමනය කිරීමේ අවශ්‍යතාවය ද ජනාධිපතිවරයා පැහැදිළි කළේය.\n \nරජයේ ආයතනවලට වාහන මිලදී ගැනීම සහ පවත්වාගෙන යාම පිළිබඳ විධිමත් ක‍්‍රමවේදයක් අනුගමනය කිරීමේ අවශ්‍යතාවය ද අවධාරණය කළ ජනාධිපතිවරයා ආණ්ඩු මාරුවන විට වාහන අස්ථානගතවීම් වැනි අක‍්‍රමිකතා ඒ මගින් මගහරවා ගැනීමට අවස්ථාව ලැබෙන බවද කියා සිටියේය.\n \n\n \n \n  ", "URL": "https://www.ada.lk/0/0/0-301401", "Category": "Latest News", "Parent URL": null}