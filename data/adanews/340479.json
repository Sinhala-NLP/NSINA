{"Source": "Ada News", "Timestamp": "19 09 2018", "Headline": "අවිධිමත් සංවර්ධනය හා මිනිස් ක්‍රියාකාරකම් නිසා අලි ජීවිත අනාරක්ෂිතයි", "News Content": "අවිධිමත් සංවර්ධන කටයුතු සහ මිනිස් ක්‍රියාකාරකම් නිසා රටේ සමස්ත අලි ඇතුන් ගහනයෙන් හරි අඩකගේම ජීවිත අනාරක්ෂිතව ඇතැයි පරිසර යුක්ති කේන්ද්‍රය සඳහන් කරයි.  රට තුළ අලි ඇතුන් 5800කට ආසන්න ප්‍රමාණයක් ජීවත්වන බව සොයාගෙන තිබෙන බවත්, මෙම පිරිසෙන් හරි අඩකට වැඩි ප්‍රමාණයකගේ ජීවිත අනතුරට ලක්වෙමින් තිබෙන අතර, එය අපරාධයක් බවත් එම සංවිධානයේ විධායක අධ්‍යක්ෂ හේමන්ත විතානගේ මහතා සඳහන් කළේය. වනාන්තරයේ සිටින අලි ඇතුන්ට අමතරව ආගමික ස්ථාන, සත්ත්වෝද්‍යාන තුළ සහ සංචාරක කර්මාන්තය වෙනුවෙන් යොදාගෙන සිටින අලි ඇතුන්ගෙන්ද සැලකිය යුතු පිරිසකට වදහිංසා සිදුවෙමින් පවතින බවද ඔහු කීය.  ඊයේ (18දා) පැවැති මාධ්‍ය සාකච්ඡාවකදී මේ බව කී විධායක අධ්‍යක්ෂවරයා කියා සිටියේ, අලි ඇතුන් ආරක්ෂා කිරීමට බව පවසමින් සිදු කළ බොහෝ කටයුතුවලින් එම අරමුණ ඉටු වී නොමැති බවයි.\nකොළඹ නගරය තුළ සිටියද, යාල වැනි වනෝද්‍යාන හෝ වනාන්තර තුළ සිටියද අලි ඇතුන් ආරක්ෂා කිරීම වනජීවී සංරක්ෂණ දෙපාර්තමේන්තුවට පැවරෙන රාජකාරියක් බවත්, එහෙත් අලි ඇතුන් පිළිබඳ සොයා බැලිය යුතු කිසිදු ආයතනයක් ඔවුන්ව සුරක්ෂිත කරගැනීමට කටයුතු නොකරන බවත් හෙතෙම ප්‍රකාශ කළේය. අලියා යනු සුවිශේෂී වන සතෙකු බවත්, එහෙත් එම සත්ත්වයා ආරක්ෂා කරගැනීමට රට තුළ වැඩපිළිවෙළක් නොමැතිවීම නිසා ගෙවීගිය කාලය තුළදී වසරකට අලි ඇතුන් 200කට අධික ප්‍රමාණයක් මියගොස් තිබෙන බවද කී හේමන්ත විතානගේ මහතා, අලි මිනිස් ගැටුම නිසා ජනතාවටද මියයන්නට සිදුව ඇතැයිද කියා සිටියේය.  ", "URL": "https://www.ada.lk/0/0/0-340479", "Category": "Latest News", "Parent URL": null}