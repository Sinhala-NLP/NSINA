{"Source": "Ada News", "Timestamp": "9 10 2018", "Headline": "UN ඇමෙරිකානු තානාපතිනී හේලිගේ ඉල්ලා අස්වීම ට්‍රම්ප් භාරගනී", "News Content": "(UPDATE) එක්සත් ජාතීන්ගේ සංවිධානයේ ඇමෙරිකානු තානාපතිනිය ලෙස කටයුතු කළ නිකී හේලිගේ ඉල්ලා අස්වීම ඇමෙරිකානු ජනපති ඩොනල්ඩ් ට්‍රම්ප් විසින් භාරගෙන තිබේ. කැරොලීනා ප්‍රාන්තයේ හිටපු ආණ්ඩුකාරවරියක වූ හේලිගේ මෙම ඉල්ලා අස්වීම ට්‍රම්ප් පාලනාධිකාරය විස්මයට පත්කළ අවස්ථාවක් බව ඇමෙරිකානු මාධ්‍ය මුලින් සඳහන් කර තිබුණි. මුලින් ධවල මන්දිරය මේ පිළිබඳ තහවුරු කිරීමක් සිදුකර නොමැති වුවත්, නිකී හේලි හා ට්‍රම්ප් අතර අද (09දා) අලුයම් කාලයේදී ඕවල් කාමරයේදී සාකච්ඡාවක් පැවති බව පිළිගෙන තිබුණි. කෙසේ වෙතත්, පසුව ඕවල් කාමරයේ සිට ට්‍රම්ප්, නිකී හේලි සමගින් හිඳිමින් ඇයගේ ඉල්ලා අස්වීම තහවුරු කළේය. එමෙන්ම, ඇය එක්සත් ජාතීන්ගේ මණ්ඩලය තුළ සුවිශේෂී කාර්යභාරයක් සිදුකළ බවද ට්‍රම්ප් මාධ්‍ය හමුවේ කියා සිටියේය. 2017 ජනවාරි මාසයේ සිට එක්සත් ජාතීන්ගේ සංවිධානයේ ඇමෙරිකානු නියෝජිත පිරිසට ඇය ඇතුළත් වූවාය.   ", "URL": "https://www.ada.lk/0/0/0-341118", "Category": "International", "Parent URL": null}