{"Source": "Ada News", "Timestamp": "30 09 2021", "Headline": "පිටකොටුවේ තොග වෙළෙන්දෙක් ආණ්ඩුවට වඩා හොඳට හාල් ප්‍රශ්නය විසඳනවා", "News Content": "සහල් අර්බුදය විසඳීම පිටකොටුවේ තොග වෙළෙන්දෙකුට භාර දුන්නේ නම් වත්මන් ආණ්ඩුවට වඩා හොඳින් එය ඔවුන් විසඳීමට අනිවාර්යෙන්ම කටයුතු කරනු ඇති බව ජනතා විමුක්ති පෙරමුණේ නායක අනුර කුමාර දිසානායක මහතා ඊයේ (29) රජයට චෝදනා කරමින් සඳහන් කළේය.\n\r\nසහල් මිල ඉහළ යද්දී එම නිෂ්පාදනය ක‍්‍රමානුකූලව බෙදා හැරීමට විධිමත් සැලැස්මක් නොමැතිව පිටරටින් සහල් ගෙනත් ගොඩබෑමට පාලකයන් අවශ්‍ය නොවන බවත් කී හෙතෙම ඒ සඳහා වී මිලදී ගැනීම, ගබඩා කිරීම, සහල් බවට පත් කිරීම හා තොග වෙළෙඳාමේ පංගුවක් අත්පත් කර ගනිමින් රජය ඒ සඳහා ක‍්‍රමවත් මැදිහත්වීමක් කළ යුතු බවත් පැවසීය.\n\r\nනමුත් වත්මන් පාලකයන්ට ඒ පිළිබඳ දැක්මක් හෝ ඕනෑකමක් නොමැති හෙයින් රටේ පොදු ජනතාව අන්ත අසරණ වී ඇති බවත් දිසානායක මහතා පැවසීය.\n\r\nමෙම ආණ්ඩුව ගොවි ජනතාව හෝ දෙකෝටියකට අධික බත් කන ජනතාව නියෝජනය නොකර මාෆියාකරුවන් නියෝජනය කරන බවත් අනුර කුමාර දිසානායක මහතා චෝදනා කර සිටියේය. මෙම ආණ්ඩුවේ අමනෝඥ සහ කපටි වැඩපිළිවෙළ නිසා ගොවි ජනතාවට තම අස්වැන්න සඳහා සාධාරණ මිලක් ලබාගන්න තිබූ ඉඩකඩ මෙන්ම\n\r\nපාරිභෝගික ජනතාවට අඩු මිලට සහල් මිලට ගැනීමට තිබූ අවස්ථා ඇහිරී ගිය බවත්, නමුත් මෝල් හිමියන් සහ තීන්දු තීරණ ගත් ඇමැතිවරුන් අතර කෝටි ප‍්‍රකෝටි ගණන් මුදල් සම්භාරයක් ගොඩගැසුණු බවත් පෙනෙන්නට ඇතැයි ද අනුර කුමාර දිසානායක මහතා වැඩිදුරටත් අදහස් දක්වමින් කියා සිටියේය.  ", "URL": "https://www.ada.lk/0/0/0-385384", "Category": "Latest News", "Parent URL": null}