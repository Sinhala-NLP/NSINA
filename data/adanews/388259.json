{"Source": "Ada News", "Timestamp": "8 12 2021", "Headline": "වසර ලක්ෂයකට වඩා පැරණි යෝධ පැන්ඩා පොසිලයක්", "News Content": "නිරිතදිග චීනයේ ගුයිෂෝ පළාතේ ආසියාවේ දිගම ගුහාවෙන් වසර 100,000කට වඩා පැරණි යෝධ පැන්ඩා පොසිලයක් සොයාගෙන ඇති බව පර්යේෂකයෝ පවසති. ගුයිෂෝ විද්‍යා ඇකඩමිය යටතේ ඇති මවුන්ටන් රිසෝසස් ආයතනයේ පර්යේෂකයන් විසින් සුන්යි නගරයේ ෂුවාන්ග්හේ ගුහාවෙන් මෙසේ විශේෂ පොසිල දෙකක් සොයා ගන්නා ලදී. මෙම එක් ෆොසිලයකින් වසර 102,000කට පමණ පෙර ජීවත් වූ යෝධ පැන්ඩාවෙක් පෙන්නුම් කරන අතර, අනෙක මීට වසර 49,000කට පමණ පෙර පෘථිවියේ පැවති බව විශ්වාස කරයි. එවැනි හොඳින් සංරක්ෂණය කර ඇති යෝධ පැන්ඩා පොසිල කොතැනකින් හෝ සොයා ගැනීම දුර්ලභ බව එම ආයතනයේ පර්යේෂණ සහකාර වැන්ග් දේයුවාන් පැවසීය. විදේශීය විශේෂඥයින් සමග නවතම ඒකාබද්ධ විද්‍යාත්මක පර්යේෂණවලදී මෙම සාක්ෂි තහවුරු කරගෙන තිබේ. යෝධ පැන්ඩා ආහාර ගැනීමේදී උණ බම්බු අල්ලා ගැනීමට සහ හැසිරවීමට මාපටැඟිලි භාවිත කරන බැවින්, විශේෂයේ අත් පා අනෙකුත් වලසුන්ගේ අත්පාවලට වඩා වෙනස් වෙයි. උන්ගේ මාපටැඟිල්ලක් යනු, ඇත්ත වශයෙන්ම, අසාමාන්‍ය ලෙස විශාල වූ මැණික් කටුව අස්ථියක් වන අතර, එය පැන්ඩාවුන්ට උණ රිකිලි ග්‍රහණය කර ගැනීමට උපකාරී වේ. නවීන පැන්ඩාවන් මෙන් උණ බම්බු අල්ලා ගැනීම සඳහා නම්‍යශීලී ලෙස නළල භාවිතා කිරීමේ භෞතික විද්‍යාත්මක තත්ත්වයන් අතීතයේ ජීවත්වූ යෝධ පැන්ඩාවන්ටත් තිබූ බව මෙම සොයාගැනීමෙන් පිළිබිඹු වේ. මෙම සොයා ගැනීම විශේෂයේ එහි පෝෂණ ලක්ෂණවල පරිණාමය ගැඹුරින් අවබෝධ කර ගැනීමට උපකාරී වන බව වැන්ග් පැවසීය. මෙම ගුහාව ක්ෂීරපායී පොසිල සම්පත්වලින් පොහොසත් ය. හිවලුන්, රයිනෝසිරස්, කළු වලසුන්, ස්ටෙගෝඩොන්, විශාල ඉන්දියානු සිවට් සහ වෙනත් සතුන්ගේ පොසිල මීට පෙර කැණීම්වලදී හමුවිය.   ", "URL": "https://www.ada.lk/0/0/0-388259", "Category": "International", "Parent URL": null}