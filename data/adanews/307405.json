{"Source": "Ada News", "Timestamp": "4 02 2018", "Headline": "ප්‍රභල නායකයෝ ලංකාවට සුබ පැතුම් එක්කරති", "News Content": "\r\n\tශ්‍රී ලංකාවේ 70 වැනි නිදහස් සැමරුම වෙනුවෙන් ලෝක නායකයින් කිහිප දෙනෙක්ම ජනපති මෛත්‍රීපාල සිරිසේන මහතා වෙත සුබපැතුම් එක්කර ඇති බව ජනපති මාධ්‍ය අංශය සඳහන් කරයි.\r\n \r\n\tශ්‍රී ලංකාව ස්වාධීන ජාතියක් ලෙස නිදහසේ දශක හතක් සපුරන මේ මොහොතේ බ්‍රිතාන්‍ය මහ රැජිණ  විශේෂ සුබපැතුම් පණිවිඩයක් නිකුත් කර තිබේ.\r\n \r\n\tශ්‍රී ලංකාව සහ බ්‍රිතාන්‍ය අතර ඇති සම්බන්ධතාවය අද තවදුරටත් ශක්තිමත් වී ඇති බව සඳහන් කරමින් බ්‍රිතාන්‍ය එළිසබෙත් මහ රැජිණ සුබ පැතුම් එක්කර ඇති අතර ඉදිරි වසරවලදි දෙරටේ ජනතාව අතර පවතින සබඳතාවය තවදුරටත් ශක්තිමත් විය යුතු බවත් ඒ වෙනුවෙන් තමා ද දැඩි විශ්වාසයෙන් පසුවන බවත් ඇය සඳහන් කර ඇත.\r\n \r\n\tශ්‍රී ලංකාව සංහිඳියාව වගවීම සහ යුක්තිය සපිරි රාජ්‍යයක් බවට පත්වෙමින් සිටින මේ මොහොතේ එළැඹෙන 70 වන නිදහස් සැමරුම වෙනුවෙන් තම සුබ පැතුම් පළකරන බව ඇමරිකා ජනාධිපති ඩොනල්ඩ් ට‍්‍රම්ප් මහතා පවසා ඇත.\r\n \r\n\tරුසියානු ජනාධිපති ව්ලැඩ්මීර් පුටින් මහතා පවසා ඇත්තේ  ශ‍්‍රී ලංකාව සහ රුසියාව අතර සහයෝගීතාවය තවදුරටත් වර්ධනය කර ගැනීම මේ මොහොතේ තම අදිටන බවයි.\r\n \r\n\tචීන ජනාධිපති ෂී ජින් පින් මහතා සඳහන් කර තිබෙන්නේ චීනය සහ ශ්‍රී ලංකාව අතර පවතින දිගුකාලීන සම්ප‍්‍රදායික මිත‍්‍රත්වය වත්මන් ජනාධිපතිවරයාගේ නායකත්වය යටතේ ප‍්‍රායෝගික අන්දමින් ක්‍රියාත්මක වන බවයි.\r\n \r\n\tජපානයේ අකිහිතෝ අධිරාජ්‍යයා  විශේෂ සුබ පැතුම් පණිවිඩයක් යොමු කරමින් ශ්‍රී ලංකා රජයට සහ ජනතාවට සෞභාග්‍ය ද සිය සුබපැතුම් පළ කර තිබේ.\r\n \r\n\tතුර්කි ජනාධිපති රිසෙප් ටේයිස් එර්දෝගන් මහතා ශ‍්‍රී ලංකාව සහ තුර්කිය අතර පවතින සම්බන්ධතා තවදුරටත් වර්ධනය කර ගැනීමේ අරමුණින් තමා නුදුරු දිනකදීම ශ්‍රී ලංකාවේ සංචාරයක නිරතවීමට අපේක්ෂා කරන බව සඳහන් කර ඇත.\r\n \n\n \r\n\t \r\n \r\n\t \r\n  ", "URL": "https://www.ada.lk/0/0/0-307405", "Category": "Latest News", "Parent URL": null}