{"Source": "Ada News", "Timestamp": "28 05 2022", "Headline": "ශිෂ්ටාචාරය සහ සංස්කෘතිය ශක්තිමත් කිරීමට ෂී සැරසේ", "News Content": "සංස්කෘතියේ යහපත් සම්ප්‍රදායන් උරුම කර ගනිමින්, ඒවා ඉදිරියට ගෙන යමින් සහ චීන ලක්ෂණ සහිත සමාජවාදී මාවත නොසැලී අනුගමනය කිරීමෙන් චීන සංස්කෘතිය පිළිබඳ දැනුවත්භාවය සහ විශ්වාසය ශක්තිමත් කළ යුතු බව චීන ජනාධිපති ෂී ජින්පිං අවධාරණය කරයි. චීන කොමියුනිස්ට් පක්ෂයේ (CPC) මධ්‍යම කාරක සභාවේ ප්‍රධාන ලේකම්ද වන ෂී, චීන ශිෂ්ටාචාරයේ මූලාරම්භය සෙවීමට කැප වූ ජාතික පර්යේෂණ වැඩසටහනක් පිළිබඳ CPC මධ්‍යම කාරක සභාවේ දේශපාලන කාර්යාංශයේ 39 වැනි කණ්ඩායම් අධ්‍යයන සැසියේදී ප්‍රකාශ කළේය. චීන ශිෂ්ටාචාරයට දිගු ඉතිහාසයක් ඇති බවත්, එය පුළුල් හා ගැඹුරු වන අතර එය චීන ජාතියේ සුවිශේෂී අධ්‍යාත්මික අනන්‍යතාව බව ඔහු පැවසීය. එය සමකාලීන චීන සංස්කෘතියේ පදනම මෙන්ම ලොව පුරා චීන ජනතාව බැඳ තබන අධ්‍යාත්මික බැඳීම සහ චීන සංස්කෘතික නවෝත්පාදනයේ නිධානය බව ඔහු පැවසීය. චීන ශිෂ්ටාචාරයේ මූලාරම්භය ගවේෂණය කිරීමේ ව්‍යාපෘතිය කැපී පෙනෙන ජයග්‍රහණ ලබා ඇති නමුත්, සාර්ථකත්වයන් තවමත් මූලික සහ අදියර වශයෙන් පවතින බැවින් තව බොහෝ ඉදිරි ගමනක් පවතින බවද ෂී සඳහන් කළේය. චීන ශිෂ්ටාචාරයේ මූලාරම්භය ගවේෂණය කිරීමේ ව්‍යාපෘතිය ලෝක ශිෂ්ටාචාරවල සම්භවය පිළිබඳ අධ්‍යයනයට මුල් දායකත්වයක් ලබාදී ඇති නමුත් බලපෑම වැඩි දියුණු කිරීම සඳහා සොයා ගන්නා ලද සංස්කෘතික වස්තූන් සහ ස්ථාන පිළිබඳ පර්යේෂණ, අර්ථ නිරූපණය සහ ප්‍රදර්ශනය කිරීම සඳහා වැඩි උත්සාහයක් අවශ්‍ය බව ඔහු පැවසීය. එහි මූලාරම්භය ගවේෂණය කිරීම චීන ජාතියේ ප්‍රජාව පිළිබඳ හැඟීම වර්ධනය කිරීමට උපකාරී වන බව ඔහු පෙන්වා දුන්නේය. සියුම් සාම්ප්‍රදායික චීන සංස්කෘතියේ නිර්මාණාත්මක පරිවර්තනය සහ සංවර්ධනය ප්‍රවර්ධනය කිරීමේදී, ඔහු විප්ලවවාදී සංස්කෘතිය ඉදිරියට ගෙනයාම, දියුණු සමාජවාදී සංස්කෘතිය වර්ධනය කිරීම සහ චීනයේ සියුම් සම්ප්‍රදායික සංස්කෘතියෙන් ජීව ශක්තියේ මූලාශ්‍රය සෙවීම යනාදිය අවධාරණය කළේය. ශිෂ්ටාචාරයන් අතර සමානාත්මතාව, අන්‍යෝන්‍ය ඉගෙනීම, සංවාදය සහ ඇතුළත් වීමේ වටිනාකම් ආරක්ෂා කරන බව අවධාරණය කළ ඔහු, මිනිසුන් විවිධ ශිෂ්ටාචාරවල වටිනාකම් විවෘත මනසකින් වටහා ගත යුතු බවත්, විවිධ රටවල මිනිසුන්ට ඔවුන්ගේම සංවර්ධන මාවත ගවේෂණය කිරීමේදී ගරු කළ යුතු බවත් පැවසීය. ශිෂ්ටාචාර අතර සබඳතා හැසිරවීමේදී, විරසකභාවය හුවමාරුවෙන්ද, ගැටුම් අන්‍යෝන්‍ය ඉගෙනීමෙන්ද, උසස් බව සහජීවනයෙන්ද ආදේශ කරගත යුතු බව ඔහු පැවසීය. සංස්කෘතික වස්තූන් සංරක්ෂණය හා ඓතිහාසික උරුමයන් ආරක්ෂා කිරීමේ වැදගත්කමද ඔහු අවධාරණය කළේය.   ", "URL": "https://www.ada.lk/0/0/0-393857", "Category": "International", "Parent URL": null}