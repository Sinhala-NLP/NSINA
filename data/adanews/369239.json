{"Source": "Ada News", "Timestamp": "28 09 2020", "Headline": "වසංගතයේ මරණ මිලියනයේ සීමාවට පැමිණියත් වෛරසය තවමත් මන්දගාමී වී නැතිලු", "News Content": "නව කොරෝනා වසංගතය ආරම්භ වූ දා සිට ලොව පුරා සිදුව ඇති මරණ සංඛ්‍යාව මිලියනයක සීමාවට පැමිණ ඇති බව ජෝන්ස් හොප්කින්ස් විශ්ව විද්‍යාලයේ නවතම වාර්තා පෙන්වා දෙයි. ඇමෙරිකා එක්සත් ජනපදය එම මරණවලින් පහෙන් එකක් පමණ වන අතර, මේ වන විට කොවිඩ්-19 ආශ්‍රිත මරණ 205,000කට ආසන්න සංඛ්‍යාවක් එරටින් වාර්තා වී ඇත. මරණ සංඛ්‍යාව 141,000කට වඩා වැඩි වන අතර බ්‍රසීලය දෙවැනි ස්ථානයට පත්ව ඇති අතර, ඉන්දියාව 94,000ක් ඉක්මවූ ඉන්දියාව තෙවැනි ස්ථානයේ පවතී. මේ අතර සාර්ථක එන්නතක් බහුලව භාවිත කිරීමට පෙර කොවිඩ්-19 හි ගෝලීය මරණ සංඛ්‍යාව දැනට පවතින තත්ත්වය මෙන් දෙගුණයකටත් වඩා වැඩි විය හැකි බව ලෝක සෞඛ්‍ය සංවිධානය පසුගියදා අනතුරු ඇඟවීය. එහිදී වසංගතය මැඩපැවැත්වීම සඳහා සාමූහික ක්‍රියාමාර්ගයකින් තොරව එම සංඛ්‍යාව ඊටත් වඩා වැඩි විය හැකි බවද ලෝක සෞඛ්‍ය සංවිධානයේ සෞඛ්‍ය හදිසි අවස්ථා වැඩසටහනේ විධායක අධ්‍යක්ෂ වෛද්‍ය මයික් රයන් අවධාරණය කළේය. ඒ අනුව මේ වනවිට යුරෝපා කලාපය තුළ වෛරසය නව රැල්ලක් ලෙස වේගවත් වී ඇති අතර, එලැඹෙන සීත කාලය සමග වෛරසයේ පැතිරීම තවදුරටත් ඉහළ යා හැකි බවටද සෞඛ්‍ය විශේෂඥයන් විසින් අනතුරු අඟවා තිබේ.   ", "URL": "https://www.ada.lk/0/0/0-369239", "Category": "International", "Parent URL": null}