{"Source": "Ada News", "Timestamp": "29 10 2020", "Headline": "කහතුඩුවේ කොණ්ඩා කපන ස්ථානයකට මුද්‍රා තබයි", "News Content": "කහතුඩුව නගර මධ්‍යයේ උඩුමහලක පවත්වාගෙන යන කොණ්ඩා කපන ස්ථානයක හිමිකරුවකුට කොරොනා රෝගය වැලඳීම හේතුවෙන්  එම වෙළඳසැලට මුද්‍රා  තබා කොණ්ඩා කැපීමට පැමිණ එකසිය විසි පස් දෙනෙකුට අධික පිරිසක් ගෘහස්ථ නිරෝධායනයට ලක්කිරීමට අද පියවර ගත් බව කහතුඩුව මහජන සෞඛ්‍ය පරීක්ෂක අයි.කේ.එම්, ප්‍රභාත් මහතා පැවසීය .\n\nපෑලියගොඩ මත්ස්‍ය වෙළෙඳ සංකීර්ණයෙන් මාළු මිලදී ගෙන කහතුඩුව ප්‍රදේශයේ මාළු ව්‍යාපාරයක්  පවත්වාගෙන යන කොරෝනා ආසාදිත පුද්ගලයකු කොන්ඩේ කැපීමට මෙම ස්ථානයට පැමිණීම හේතුවෙන් එහි  කරණවෑමියාට මෙසේ රෝගය ආසාදනය වී ඇති බවට තහවුරු වී ඇතැයි මහජන සෞඛ්‍ය පරීක්ෂකවරයා වැඩිදුරටත්  කීය.\n\nඑම මාළු ව්‍යාපාරිකයාගේ  පුත්‍රයාගේ විවාහ මංගල්‍යය ඉකුත් 23 වෙනිදා පැවැති  අතර  21 දා කොන්ඩෙ කැපීමටත් 22 දා  කොණ්ඩෙ ඩයි කිරීමටත් පැමිණි ඇතැයි  පැවසේ .\n\nඒ අනුව ඉකුත් 26 දා මාළු ව්‍යාපාරිකයා ආසාදනය වීමෙන් පසුව  ඔහු කොන්ඩෙ කැපීමට පැමිණි මෙම සැලූන්  ආයතනයේ හිමිකරු ද  27 දා   පී.සී.ආර් පරීක්ෂණයට ලක් කළ අතර එහි වාර්තාවට අනුව ඔහුට මෙසේ රෝගය ආසාදනය වී ඇති බවට තහවුරු වී තිබුණි.\n\nඒ අනුව කොණ්ඩා කපන ස්ථානයේ පවත්වාගෙන යන තොරතුරු ලේඛනය පරික්ෂා කිරීමේදී  ඉකුත් 21 දා සිට පුද්ගලයින් 125 දෙනෙකු පමණ  මෙම ස්ථානයෙන් කොණ්ඩා කැපීමට පැමිණ ඇති අතර ඔවුන් සියලු දෙනාගේ දුරකථන අංක වලට අමතා ස්වයං නිරෝධානයට ලක් වන ලෙස උපදෙස් ලබාදීමට  නියමිත  බව පැවසේ .\n\nඑසේම 28 හැවිරිදි ආසාදිත කරණවෑමියා පදිංචි හොරණ ප්‍රදේශයේ නිවස ඇතුළු ස්ථාන හතරක් නිරෝධායනයට ලක් කරන ලෙසට හොරණ සෞඛ්‍ය වෛද්‍ය නිලධාරි කාර්යාලය දැනුවත් කළ බව ද මහජන සෞඛ්‍ය පරීක්ෂක වරයා කීය .    ", "URL": "https://www.ada.lk/0/0/0-370991", "Category": "Latest News", "Parent URL": null}