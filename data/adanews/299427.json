{"Source": "Ada News", "Timestamp": "28 12 2017", "Headline": "2016 වර්ෂයේදී, විවිධ මට්ටමේ ප්‍රමාදයන් නිසා මාතෘ මරණ 68%ක්", "News Content": "\n\n \r\n\t2016 වසරේ සිදු වූ මාතෘ මරණ සමාලෝචන වාර්තාව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාට පිරිනැමීම සෞඛ්‍ය අමාත්‍යාංශයේදී පසුගියදා සිදු කෙරිණි. \r\n\tවාර්තාව බාරදෙනු ලැබුවේ පවුල් සෞඛ්‍ය කාර්යාංශයේ අධ්‍යක්ෂිකා වෛද්‍ය ප්‍රියාණි සේනාධීර මහත්මිය සහ ප්‍රජා වෛද්‍ය විශේෂඥ කපිල ජයරත්න මහතා විසින්ය. \r\n\tරට තුළ වාර්තා වන සෑම ගර්භිණී හෝ පසු ප්‍රසව මරණයක්ම වැරදි නොසොයන පදනමක් තුළ පුළුල් විමර්ශනයකට ලක්කරනු ලබයි. මෙම ක්‍රියාවලිය ක්‍ෂේත්‍ර, රෝහල්, දිස්ත්‍රික් සහ ජාතික මට්ටමේදී සියලුම සෞඛ්‍ය කාර්යමණ්ඩලවල සහභාගිත්වයෙන් සිදුකරනු ලැබේ. මෙම ක්‍රියාවලියේ ප්‍රධාන විද්වත් දායකත්වය \r\n \r\n\tශ්‍රී ලංකා ප්‍රසව හා නාරිවේද වෛද්‍යවරුන්ගේ සංගමය ලබාදෙයි. ශ්‍රී ලංකා නිර්වින්දන වෛද්‍යවරුන්ගේ සංගමය සහ ශ්‍රී ලංකා අධිකරණ වෛද්‍යවරුන්ගේ සංගමයද තාක්‍ෂණික සහාය ලබාදෙයි. \r\n\tමෙම වාර්තාවට අනුව 2016 වසරේදී මාතෘ මරණ 112ක් සිදුව ඇත. ඒ අනුව මාතෘ මරණ අනුපාතිකය සජීවී දරු උපත් ලක්‍ෂයකට 33.8ක් ලෙස ගණනය කර තිබේ. මෙය දකුණු ආසියාතික කලාපයේ සාධනීය තත්ත්වයක තිබෙන මාතෘ මරණ අනුපාතිකයයි. එහෙත් පසුගිය වසර 07 පුරාම ශ්‍රී ලංකාවේ මාතෘ මරණ අනුපාතිකය එකම මට්ටමේ පැවතිණි. ඍජු මාතෘ මරණ මෙවර වැඩි වී ඇත. එය 55෴කි. පසු ප්‍රසව රක්තපාතය, හදවත් රෝග හා ගැබ් තරලය රුධිරයට මුසුවීම ප්‍රධානතම හේතු ලෙස සොයාගෙන තිබේ. මාතෘ මරණවලින් 68෴ක්ම විවිධ මට්ටමේ ප්‍රමාද වීම් නිසා සිදුව ඇත. මියගිය මවුවරුන්ගෙන් 43%ක් නිසි වේලාවට වෛද්‍ය උපදෙස් ලබාගෙන හෝ රෝහලකට පැමිණ නොමැත. සෞඛ්‍ය කාර්යමණ්ඩලවල ප්‍රමාද වීම් මරණ 44කට ඍජු හෝ වක්‍රව දායක වී ඇත. නිසි පවුල් සැලසුම් ක්‍රමයක් භාවිත නොකිරීම නිසා මවුවරු 20කට ජීවිතය අහිමි වී තිබේ. \r\n \r\n\tඅදාළ මරණවලින් 55%ක් වළක්වාගත හැකිව තිබූ මරණ බවද එම වාර්තාවේ දැක්වේ. \r\n\tඑම මරණ තවදුරටත් සිදුවීම වැළැක්වීම සඳහා ගත යුතු ක්‍රියාමාර්ග පිළිබඳ ප්‍රතිපත්තිමය තීරණ රැසක් මෙහිදී ගනු ලැබීය. \r\n\tමෙම අවස්ථාවට සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ, නියෝජ්‍ය සෞඛ්‍ය සේවා අධ්‍යක්‍ෂ ජනරාල්වරුන් වන සුනිල් ද අල්විස් සහ හේමන්ත බෙනරගම යන මහත්වරුද, \r\n\tශ්‍රී ලංකා ප්‍රසව හා නාරිවේද වෛද්‍යවරුන්ගේ සංගමය නියෝජනය කරමින් එහි සභාපති මහාචාර්ය දීපාල් වීරසේකර, ශ්‍රී ලංකා නිර්වින්දන වෛද්‍යවරුන්ගේ සංගමය නියෝජනය කරමින් විශේෂඥ වෛද්‍ය රම්‍යා අමරසේන ඇතුළු වෛද්‍ය කණ්ඩායමක්ද එක්ව සිටියහ. \r\n  ", "URL": "https://www.ada.lk/0/0/0-299427", "Category": "Woman", "Parent URL": null}