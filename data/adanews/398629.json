{"Source": "Ada News", "Timestamp": "11 11 2022", "Headline": "බේරුවල  මැණික් ව්‍යාපාරික නිවසින් ගිනි අවි 3 හා උණ්ඩ හමුවෙයි ‍", "News Content": "බේරුවල  දීනගොඩ ප්‍රදේශයේ  මැණික් ව්‍යාපාරිකයෙකුගේ  නිවසේ තිබී නීති විරෝධී ගිනි අවි 3 ක්,ජීව උණ්ඩ 630ක්  සමග සැකකාර හතලිස් නම හැවිරිදි ව්‍යාපාරිකයා බේරුවල පොලිසිය මගින් ඊයේ (10) රාත්‍රියේ අත්අඩංගුවට ගත් බව කියයි. බේරුවල  පොලිසියේ නිලධාරීන්  කණ්ඩායමක් අපරාධ නිවාරණ මෙහෙයුම් රාජකාරියෙහි නිරතව සිටියදී  බේරුවල  නගරයට නුදුරින් ගමන්ගත් සැකකටයුතු පුද්ගලයකු පරික්ෂා කිරීමේදී ගමන් මල්ලේ  සඟවා තිබූ ගිනිඅවි  වලට භාවිතා කරන ජීව උණ්ඩ 50ක්  හමුවීමත් සමඟ සැකකරුගෙන් දීර්ඝ ලෙස කර ප්‍රශ්න කිරීම් හමුවේ නිවසේ සඟවා තිබූ ගිනි අවි තුනක් සමඟ තවත්  ජීව උන්ඩ580ක් පොලිසිය අත්අඩංගුවට ගෙන තිබේ. අත්අඩංගුවට ගත් ගිනි අව් තුන අතර මෙරට නිෂ්පාදනකර තිබෙන බව කියන සුවිශේෂී ගිනි අවියක්ද  තිබී ඇති අතර  එම ගිනි අවිය මගින් ලේසර් කිරණ ආලෝක ධාරා භාවිතා කර ඉලක්කය ඇල්ලීමට හැකි බව ද පොලිසිය කළ විමර්ශනවලදී අනාවරණය කරගෙන තිබේ. සැකකරු අත්අඩංගුවට ගන්නා අවස්ථාවේ රුපියල්  16,000 ක මුදලක් ද තිබි ඇති අතර සැකකරුට මෙම  ගිනි අවි හා  ජීව උණ්ඩ ලැබු‌ණේ කෙසේද යන්න ලෙස දීර්ඝ ලෙස  විමර්ශන සිදු කරන බව බේරුවල පොලිස් ස්ථානාධිපති  ලලිත් පත්මකුමාරමහතා පැවසීය. 2018 වසරේ දෙසැම්බර් මස නවවන දින බේරුවල  සැකකරුගේ නිවස වැටලීමේදී  මෙයට පෙරද ගිනි අවි තොගයක් සමග  මෙම සැකකරු  පොලිසියට කොටුවී ඇති බව  විමර්ශන සිදුකළ පොලීසිය කීය. අත්අඩංගුවට ගත් සැකකරු අද(11)  කළුතර මහේස්ත්‍රාත් අධිකරණයට ඉදිරිපත් කිරීමට නියමිතය.    ", "URL": "https://www.ada.lk/0/0/0-398629", "Category": "Latest News", "Parent URL": null}