{"Source": "Ada News", "Timestamp": "8 05 2018", "Headline": "සෞදි කාන්තාවන්ට ජුනි මාසයේ සිට රිය බලපත්‍ර", "News Content": "\r\n\tසෞදි අරාබියේ කාන්තාවන්ට ලබන මාසයේ සිට සෞදිය තුළ මෝටර් රථ ධාවනයට අවසරය ලැබෙන බව රජයේ බලධාරීන් නිවේදනය කර තිබේ.\r\n \r\n\tඒ අනුව, ජූනි 24දා සිට වයස අවු.18ට වැඩි ඕනෑම සෞදි කාන්තාවකට රියදුරු බලපත්‍රයක් සඳහා අයදුම් කිරීමට අවස්ථාව සැලසෙයි.\r\n \r\n\tරට පුරා නගර 5ක ඉදිවන රියදුරු පුහුණු පාසලකින් ඔවුන් මෙම රියදුරු බලපත්‍ර ඉල්ලුම් කිරීමට අවස්ථාව පවතින බව පැවසෙයි.\r\n \r\n\tලෝකයේ මෙතෙක් කලක් කාන්තාවන්ට රිය ධාවනය තහනම් කළ එකම රට ලෙස සිටි සෞදි අරාබිය, පසුගිය වසරේ සැප්තැම්බර් මාසයේදී සෞදි රජු විසින් එම තහනම ඉවත් කරන බව නිවේදනය කළේය.\r\n \r\n\tකාන්තාවන්ට රිය ධාවනය සඳහා අවශ්‍ය කරන සියලුම පහසුකම් මේ වනවිට සපුරා ඇති බැවින් ජුනි මාසයේ සිට රියදුරු බලපත්‍ර නිකුත් කරන බව එරට මෝටර් රථ ප්‍රවාහන දෙපාර්තමේන්තු අධියක්ෂ ජෙනරාල් මොහොමඩ් අල්-බසාමි පවසයි.\r\n \r\n\tඑමෙන්ම, මේ වනවිට කාන්තාවන්ට රිය ධාවනය පුහුණු කිරීම සඳහා කාන්තා රිය ධාවන උපදේශක පිරිසක්ද පුහුණුව ලබා සිටින බව සෞදි අරාබියෙන් වාර්තා වෙයි.\r\n \r\n\tසෞදි අරාබිය තුළ මෙතෙක් කලක් ස්ත්‍රීන් වෙත දැඩි බලපෑමක් කළ රාජ්‍ය පාලනය වත්මන් රජුගේ මැදිහත්වීමෙන් ක්‍රමයෙන් සහනශීලී බවට පත්කරමින් සිටින බව විදෙස් වාර්තා වැඩිදුරටත් පෙන්වා දෙයි.\r\n \n \n  ", "URL": "https://www.ada.lk/0/0/0-327791", "Category": "International", "Parent URL": null}