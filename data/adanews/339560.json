{"Source": "Ada News", "Timestamp": "23 08 2018", "Headline": "වෙනිසියුලා මුදල් ඒකකය කඩා වැටී සල්ලි වීල්බැරෝවල ගේන්න වෙලා", "News Content": "වෙනිසියුලාව යනු එවකට හියුගෝ චාවේස්ගේ නායකත්වයෙන් බැබලුණු, තෙල් සම්පතින් ආඪ්‍ය වූ රාජ්‍යයක් වුවත්, එය වර්තමාන නිකොල්ස් මධුරෝ පාලනය යටතේ දැවැන්ත ආර්ථික අර්බුදයකට මැදිව පවතී. ස්වභාවික සම්පතින් පොහොසත් රටක් වුවත්, දුර්වල රාජ්‍ය පාලනය හමුවේ වෙනිසියුලානුවෙකුට අද දවසේ තරමක කුකුලෙක් තම ආහාර වේලට සපයා ගැනීමට නම් වීල්බැරෝවක් පුරවා මුදල් රැගෙන යාමට සිදුව ඇත. රොයිටර් පුවත් සේවය පවසන්නේ කි.ග්‍රෑ.2.4ක කුකුලෙක් මිලදී ගැනීමට වෙනිසියුලානු බොලිවාර් ලක්ෂ 146ක් අවශ්‍ය බවයි. එතරම් දැවැන්ත අගයක් කියවුණත්, වීල්බැරෝවක් පුරාව රැගෙන යන එම මුදල් සම්භාරයේ වටිනාකම ඇ.ඩො.2.22ක් පමණි. එනම්, ආසන්න වශයෙන් රු.355කි. ආර්ථික අර්බුදය හමුවේ වටිනාකමක් නොලබන බොලිවාර් මුදල් නෝට්ටු එරට කසල බඳුන් තුළද දැකිය හැකිය. අද වනවිට බ්‍රසීලය, ඉක්වදෝරය, කොලොම්බියාව සහ පේරු යන රාජ්‍යයන් වෙත වෙනිසියුලානුවන් දහස් ගණනින් ඇදී යන්නේද මේ අරාජික රාජ්‍ය තුළ තවදුරටත් ජීවත්වීමට වටපිටාවක් ඔවුන් නොදකින බැවිනි.     ", "URL": "https://www.ada.lk/0/0/0-339560", "Category": "International", "Parent URL": null}