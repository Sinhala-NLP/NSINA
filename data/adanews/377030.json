{"Source": "Ada News", "Timestamp": "9 04 2021", "Headline": "චීනයෙන් අභ්‍යවකාශ පරිසර අධ්‍යයනයට චන්ද්‍රිකාවක්", "News Content": "අභ්‍යවකාශ පරිසර අධ්‍යයනය සඳහා චීනය සැලසුම් කළ චන්ද්‍රිකාවක් දියත් කිරීමට කටයුතු කර තිබේ. උතුරු චීනයේ ෂැන්සි පළාතේ තායුවාන් චන්ද්‍රිකා දියත් කිරීමේ මධ්‍යස්ථානයෙන් පිටත්ව යන ලෝන්ග් මාර්ච්-4 බී රොකට්ටුවක් මගින් මෙම චන්ද්‍රිකාව අභ්‍යවකාශය වෙත රැගෙන යන ලදී. ෂියාන්-6 ශ්‍රේණියේ තුන්වැනි චන්ද්‍රිකාව අද (09දා) පෙරවරු 7.01 ට දියත් කරන ලදී. අභ්‍යවකාශ පරිසර සමීක්ෂණ සහ අදාළ තාක්ෂණයන් පිළිබඳ අත්හදා බැලීම් සිදු කිරීමට මෙය යොදා ගන්නා බව කියයි. පළමු හා දෙවැනි ෂියාන් -6 චන්ද්‍රිකා දෙකම චීනයේ ලෝන්ග් මාර්ච්-2 ඩී රොකට්ටුව විසින් පිළිවෙලින් 2018 නොවැම්බර් සහ 2020 ජූලි මාසවලදී සමාන අරමුණු සඳහාම දියත් කර තිබුණි. ලෝන්ග් මාර්ච්-4 බී රොකට්ටුව යනු අදියර තුනකින් යුත් වාහක රොකට්ටුවකි. විවිධ කක්ෂවලට විවිධ චන්ද්‍රිකා දියත් කිරීමට මෙම රොකට්ට හැකියාව ඇති අතර තනි ගුවන් ගමනකදී චන්ද්‍රිකා කිහිපයක් වුවද දියත් කළ හැකිය. ඒ අනුව අද දියත් කිරීම ලෝන්ග් මාර්ච් රොකට්ටු මාලාවේ 365 වැනි අවස්ථාවයි.   ", "URL": "https://www.ada.lk/0/0/0-377030", "Category": "International", "Parent URL": null}