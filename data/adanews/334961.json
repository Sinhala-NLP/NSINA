{"Source": "Ada News", "Timestamp": "10 06 2018", "Headline": "ඝාතනයට ලක්වූ උපසභාපතිගේ සිරුරේ වෙඩි උණ්ඩ 08ක්-සැකකරුවෙක් අත්අඩංගුවට ", "News Content": "\r\n\tවෙඩි ප්‍රහාරයකට ලක්ව මියගිය කරන්දෙණිය  ප්‍රාදේශීය සභාවේ උපසභාපති ඩොනල්ඩ් රණවීර මහතාගේ හිසට, මුහුණට, උදරයට සහ  පපු ප්‍රදේශයට ඇතුළු සිරුරේ ස්ථාන කිහිපයකට වෙඩි උණ්ඩ 08ක් පමණ වැදී ඇති බව  පශ්චාත් මරණ පරීක්ෂණයේදී  හෙළිව තිබේ.\r\n \r\n\tඋපසභාපතිවරයා  මංගල උත්සවයකට සහභාගි වී කැබ් රථයකින්  ආපසු නිවස බලා පැමිණිමින් සිටියදී පෙරේදා (08දා) රාත්‍රියේ ඌරගහ  කොරටියන හන්දිය අසලදී යතුරුපැදියකින් පැමිණි පුද්ගලයන් දෙදෙනෙකු විසින් වෙඩි තබා ඝාතනය ඇති බව පොලීසිය සඳහන් කරයි.\r\n \r\n\tවෙඩි වැදීමෙන් පසු උපසභාපතිවරයාගේ හෘදය වස්තුවට, අක්මාවට, සුසුම්නාවට, මොළය ඇතුළු අවයවවලට බරපතළ තුවාල සිදුවීම හේතුවෙන්  මරණය සිදුව ඇති බව  පශ්චාත් මරණ පරික්ෂණයේ දී තහවුරු වී තිබේ.\r\n \r\n\tමෙම  ඝාතන සිද්ධියේ තොරතුරු රැසක් මේ වනවිට අනාවරණය වී ඇති අතර  ඝාතනය සදහා පැමිණි පුද්ගලයන් දෙදෙනාගෙන් එක් අයෙකු අත්අඩංගුවට ගෙන ඇති බවත්   අත්අඩංගුවට පත් පුද්ගලයා විසිදෙහැවිරිදි වියේ පසුවන අයෙකු බවත්  වෙඩි තැබීමෙන් පසු සැකකරුවන් දෙදෙනා පලායමින් සිටියදී අනතුරට ලක්ව ඇති අතර එක් අයෙකු ඌරගහ රෝහලට ඇතුළත් වීමට පැමිණී අවස්ථාවේදී  අත්ඩංගුවට ගත් බවත් පොලීසිය පවසයි.\r\n \r\n\tපුද්ගලික ආරවුලක් හේතුවෙන්  මෙම ඝාතනය සිදු කොට  ඇති අතර  උපසභාපතිවරයා ඝාතනය කළ ස්ථානයේ තිබී මැගසින් එකක්, ජංගම දුරකථනයක් හා  ඝාතකයන් පැමිණි යතුරුපැදිය සොයාගෙන තිබේ. වැඩිදුර විමර්ශන ඌරගස්මන්සන්දිය පොලීසිය සිදුකරයි.\r\n \n\n \r\n\t \r\n  ", "URL": "https://www.ada.lk/0/0/0-334961", "Category": "Latest News", "Parent URL": null}