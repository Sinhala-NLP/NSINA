{"Source": "Ada News", "Timestamp": "23 03 2018", "Headline": "ක්ෂය රෝගය තදින් පැතිර යෑමේ අවදානමක්", "News Content": "\nලෝක ක්ෂය රෝග දිනය මාර්තු 24 වැනිදාට යෙදී තිබේ. 2017 වසර වනවිට ශ්‍රී ලං‘කාවෙන් වාර්තා වූ ක්ෂය රෝගීන් ගණන 8511ක් වන බවත්ඉන් 8113ක් අලුතින්ම හඳුනාගත් රෝගීන් බවත් ක්ෂය රෝග මර්දන හා ළය රෝග පිළිබඳ ජාතික වැඩසටහන සඳහන් කරයි.\r\n \r\n\tමේ අනුව පළාත් වශයෙන් ගත්විට බස්නාහිර පළාතෙන් 3601ක් සහ කොළඹ දිස්ත්‍රික්කයෙන් පමණක් 2051ක් ලෙසක්ෂය රෝගීන් වාර්තා වී තිබේ. මේ දත්ත අනුව බස්නාහිර පළාතේ ක්ෂය රෝගය තදින් පැතිර යෑමේ අවදානමක් පවතින බව ක්ෂය රෝග මර්දන හා ළය රෝග පිළිබඳ ජාතික වැඩසටහනේ අධ්‍යක්ෂිකා විශේෂඥ වෛද්‍ය කාන්ති ආරියරත්න මහත්මිය සඳහන් කළාය.\r\n \r\n\tහඳුනානොගත් ඇස්තමේන්තුගත රෝගීන් සංඛ්‍යාව දහතුන් දහසකට අධික යැයි සැලකෙන අතර, වහා මේ රෝගීන් හඳුනා නොගතහොත් එම රෝගීන්ගෙන් තවත් අයට රෝගය පැතිර යෑමේ අවදානම දැඩි බවද වැඩිදුරටත් වෛද්‍යවරිය අවධාරණය කළාය.\r\n \r\n\tසම්පූර්ණයෙන්ම සුවකළ හැකි හා වළක්වාගත හැකි ක්ෂය රෝගය, සති දෙකකට වඩා වැඩි කලක් පවතින කැස්ස, රාත්‍රී කාලයේ මඳ උණ,කෑම අරුචිය, ශරීරයේ බර අඩුවීම, ලේ සහිත සෙම් පිටවීම් වැනි රෝග ලක්ෂණ මතුකරමින් ඇතිවිය හැකි අතර, එවන් ලක්ෂණ පවතී නම් වහාම ළඟම ඇති ළය චිකිත්සාගාරයට ගොස් පරීක්ෂා කරවාගන්නා ලෙස විශේෂඥ වෛද්‍යවරිය සඳහන් කළාය.\r\n \r\n\tක්ෂය රෝගය හඳුනාගැනීම සඳහා ඉතා උසස් මට්ටමේ රසායනාගාර පරීක්ෂණ නිදහස් සෞඛ්‍ය සේවාව තුළ පවතින බැවින් රෝගය සහිත යැයි තහවුරු වුවහොත් මාස හයක් නොකඩවා වහාම ප්‍රතිකාරලබාගැනීමෙන් ක්ෂය රෝගය සම්පූර්ණයෙන්ම සුවකළ හැකි බවත්, ප්‍රතිකාර ලබාගන්නා අයෙකුගෙන් රෝගය කිසිම කෙනෙකුට බෝ නොවෙන බැවින් ඉහත කී ලක්ෂණවලින් බියපත්ව රෝගය සඟවා නොසිට වහා ක්‍රියාත්මක වන්නැයි සෞඛ්‍ය අමාත්‍යංශයේ සෞඛ්‍ය ප්‍රවර්ධන කාර්යාංශයද මහජනතාවගෙන් ඉල්ලා සිටියි.\r\n \r\n\t \r\n \r\n\t \r\n  ", "URL": "https://www.ada.lk/0/0/0-318295", "Category": "Latest News", "Parent URL": null}