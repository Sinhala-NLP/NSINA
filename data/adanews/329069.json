{"Source": "Ada News", "Timestamp": "15 05 2018", "Headline": "අපේ රට දියුණු කරන්න බැරි සටන් පාඨ දේශපාලනය නිසයි", "News Content": "එහෙම කියන්න බැහැ. බලය විමධ්‍යගත කිරීමේ අරමුණින් නීත්‍යනුකූලව දහතුන්වැනි ව්‍යවස්ථා සංශෝධනය කරමින් ගෙනාපු මෙම පනත ඇත්තෙන්ම සාර්ථක ක්‍රමවේදයක්. නමුත් ගැටලුව වෙලා තියෙන්නේ පළාත් සභාවකට ව්‍යවස්ථානුකූලව පැවරිය යුතුව පවතින බලතල මධ්‍යම රජය මගින් නිසි අයුරින් ලබා නොදීමයි. ඒ නිසා හැම කෙනෙකුටම මෙම පළාත් සභා ක්‍රමය සම්බන්ධයෙන් විශ්වාසය නැතිව ගිහින් තිබෙනවා. ඇත්තෙන්ම එය පිළිගත යුතු වෙනවා. මෙතැන පවතින්නේ තවමත් වාර්ගික වශයෙන් පවතින සැකය සහ අනවබෝධයයි. උතුරු - නැගෙනහිර මුල් පළාත් සභාවේ බලය පැවරුණේ වර්ධරාජා පෙරුමාල්ටයි. ඔහු ආරම්භයේදීම ඊළාම් ධජය උස්සලා මධ්‍යම රජයේ පැවැති විශ්වාසය කඩකළා. එදා පැවැති රජය පමණක් නොවේ, ඉන්පසුව බලයට පත් වුණු චන්ද්‍රිකා මහත්මිය පවා බලය බෙදාහැරීමේදී පසුබැස්සා. චන්ද්‍රිකා මහත්මියගේ නායකත්වයෙන් යුක්ත වුණු \nශ්‍රී ලංකා මහජන පක්‍ෂය පළාත් සභා ක්‍රමයට උපරිම සහාය දැක්වූවා. ඒත් ඇය බලයට පත් වුණායින් පස්සේ බලය බෙදාහැරීම සම්බන්ධයෙන් නිහඬ පිළිවෙතක් ගෙන ගියා. එවකට රට තුළ පැවැති උග්‍ර ත්‍රස්තවාදී ගැටුම එයට හේතුව ලෙසයි මම දකින්නේ. ඇත්තෙන්ම ප්‍රේමදාස මහත්තයා කියන්නේ බොහොම සංවේදී ජනතාවාදී නායකයෙක්. ඔහු බොහෝ දුරට ජනතාවට ඇහුම්කන් දුන්නා. එදා  ඉන්දු - ලංකා ගිවිසුමට එරෙහිව විශාල ජනතා බලවේගයක් නැගී සිටියා. එතැනදී ප්‍රේමදාස අගමැතිතුමා හිටියේ වැඩි ජනමතය සමගයි. නමුත් අගමැතිවරයා වශයෙන් සිය වගකීම රජය වෙනුවෙන් ඉටුකරන්නට ඔහුට සිදු වුණා. ඒ නිසයි පළාත් සභා පනත පාර්ලිමේතුවට ගෙන එන්න එතුමාට සිදුවුණේ. ඒ වෙලාවේ ශ්‍රී ලංකා නිදහස් පක්‍ෂය හිටියේ මෙම ක්‍රමයට මුළුමනින්ම විරුද්ධවයි. ජනතා විමුක්ති පෙරමුණ මෙම ක්‍රමයට විරුද්ධව සන්නද්ධ අරගල කරමින් රටේ විශාල භීෂණයක් ඇති කළා. මේ නිසා මේ රටට තරුණ ජීවිත දහස් ගණනින් අහිමි වුණා. එදා පළාත් සභා මැතිවරණයට ඉදිරිපත් වුණ අය වගේම මුලින්ම ඡන්දය දාන්න ගිය අය පවා ඝාතනයට ලක් වුණා. එහෙම කරපු ඔවුනුත් අද පළාත් සභාවල නියෝජිතයන් බවට පත්වෙලා. ශ්‍රීලනිපයටත්, ජවිපෙටත් දේශපාලනයේ අරමුණවල නිසි සමබරතාවක් නොමැති බව මේකෙන්ම පෙනී යනවා නේද? මම දේශපාලඥයෙක් වෙන්න කලින් ඉඳලම සමාජ සත්කාර සේවාවල උපරිමයෙන් නියුතු වන අයෙක්. තවමත් ඒ වැඩපිළිවෙළ ඒ අයුරින්ම මගේ පෞද්ගලික ධනයෙන් කරගෙන යනවා. මම වැඩි උනන්දුවක් දක්වන්නේ අධ්‍යාපනයටයි. ඒකට හේතුව තමයි මම මේ කොළඹ නගරයේ ඉතාමත් පහළ මට්ටමක ඉඳලා ජීවිතය ගොඩනගාගත් කෙනෙක්. මම ඉගෙනගත්තේ අනගාරික ධර්මපාලතුමා පිහිටුවපු මහාබෝධි විද්‍යාලයේ. උසස් පෙළ දක්වා මම එහි ඉගෙනුම ලැබුවා. බෞද්ධ දර්ශනයේ හැදියාව මට ඒ නිසා පිහිටලා තියෙනවා. මට තිබුණු මුදල් අපහසුතා නිසා ඉහළට ඉගෙනගන්න බැරි වුණා. ඒත් මම අද මේ වනවිට ළමයි දහස් ගණනකට උසස් අධ්‍යාපනය ලබාගැනීමට මගේ ශක්ති ප්‍රමාණයෙන් උදව් කරල තියෙනවා. ඒ තුළින් මම අද තෘප්ත්මත් වෙනවා. ඒ වගේම  මේච්චර කාලයක් සිදු නොවුණු මේ රටේ අධ්‍යාපනයේ විශාල වෙනසක් වර්තමාන රජය යටතේ දැන් වෙමින් පවතිනවා. දේශපාලඥයෙක් විදිහට නෙවෙයි, පුද්ගලයෙක් හැටියට මම කැමතියි ඒ සඳහා උපකාර කරන්න.  පළාත් සභා යටතේ මේ රටේ වැඩිම විදුහල් ප්‍රමාණයක් පවතිනවා. එහෙත් මේවායේ පරිපාලන කටයුතු හරිම ව්‍යාකූලයි. මධ්‍යම රජයේ අධ්‍යාපන අමාත්‍යාංශය ජාතික සැලසුම් සකස් කරමින් ක්‍රියාත්මක කරනවා. මේවා නිසි අධ්‍යයනයකින් යුතුව පළාත් සභා මගින් ක්‍රියාත්මක කළ යුතුයි. එහෙත් වර්තමානයේ දේශපාලන න්‍යාය පත්‍ර නිසා කඹ ඇදිලි ඇති බව පෙනී යනවා. මෙය විකෘති තත්ත්වයක් අධ්‍යාපනය කියන්නේ මුළු රටටම බලපාන විෂයයකට එයට දේශපාලනය ඈඳාගත යුතුම නැහැ. අකිල විරාජ් කාරියවසම් ඇමතිතුමාට අධ්‍යාපනයේ නව පෙරළියක් ඇති කිරීමට හදවතින්ම අවශ්‍යතාවක් ඇති බව පෙනී යනවා. නව ලොවේ ඉදිරි ගමන සැකසෙන්නේ තාක්‍ෂණික අධ්‍යාපනය තුළිනුයි. එතුමා ඒ පිළිබඳ දක්වන උනන්දුව වගේම සෑම දරුවෙකුටම උසස් පෙළ දක්වා අධ්‍යාපනය ලබාදීමේ වැඩපිළිවෙළ පැසසුම් කටයුතුයි. ඒ වගේම %ළඟම පාසල - හොඳම පාසල^ යන සංකල්පය මත පාසල් නවීකරණය කිරීම තුළින් නගරයේ පාසල්වලට දරුවන් ඇතුළත් කිරීමට පවතින තරගය අවම කරගන්න පුළුවන්. එහෙත් මෙම ක්‍රමවේදයේ මන්දගාමී බවක් පෙනී යනවා. මෙයට රටේ ආර්ථිකයත් බොහෝ දුරට බලපානවා. නොදියුණු පාසල් උසස් තත්ත්වයට ගෙන ඒමට නම් ඒ සඳහා පෞද්ගලික අංශයේ සම්පත් දායකත්වයක් අවශ්‍යම වෙනවා.  සැබැවින් එය එසේ විය යුතුයි. බලන්න වසරකට සැරයක් පාසල් ගොඩනැගිලිවල තීන්ත ගාන්න වගේම අනෙකුත් යටිතල පහසුකම් හදන්නත් දෙමවුපියන්ගෙන් කොපමණ මුදලක් වැය වෙනවද කියල. එයට අමතරව සංවර්ධන සමිති සඳහා ඔවුන් මුදලින් දායක විය යුතුයි. එයට අමතරව විවිධ අවශ්‍යතා සඳහා නිල නොවන මට්ටමින් මුදල් එකතු කරනවා. අඩු ආදායම් ඇති දෙමවුපියන්ට මෙය දරා ගැනීම අපහසුයි. පාසලක යටිතල පහසුකම් වගේම වාර්ෂිකව ගොඩනැගිලි පිළිසකර කිරීම පෞද්ගලික ආයතනයකට බාර දෙනවා නම් ඔවුන් ඉතා කෙටි කලකින් වගේම ඉතාමත් හොඳින් එම කටයුත්ත ඉටු කරදේවි. මේ රටේ ගැටලු නැත්තේ කොතැනද? හැමතැනම බැලුවොත් ප්‍රශ්නයක්. මම ව්‍යාපාරිකයෙක්. මම දන්නවා අපේ රටේ ව්‍යාපාරික ක්ෂේත්‍රය තුළ බොහෝ දෙනෙක් අධ්‍යාපනය සඳහා පිවිතුරුවම දායක වෙන්න කැමැත්තෙන් ඉන්න බව.  මම දන්න තරමින් ඔවුන් එතරම් පහත් තත්ත්වයකට වැටෙන එකක් නැහැ. එහිදී ඔවුන්ගේ වෙළෙඳ සන්නාමය භාවිත කිරීම අවම පුවරුවකට පමණක් සීමා කළ යුතු වෙනවා. ඒ වගේම ඔවුන්ට බදු සහනද ලබාදීම රජය මගින් විය යුතුයි.  මේ රට දියුණු කරන්න රාජ්‍ය අංශයට තනියම බැහැ. අපි ඇත්ත කතා කරමු. හැට සහ හැත්තෑව දශකයේ අපේ රටේ රාජ්‍ය අංශය තුළ වැඩිම දායකත්වයක් පැවැති යුගයක්. ඒත් රාජ්‍ය අංශයේ ඵලදායිතාවක් පැවතුණාද? අපේ රටේ අගනා වාණිජ සම්පත් දෙක තේ සහ රබර් කර්මාන්තය මුළුමනින්ම කඩාගෙන වැටුණෙ නැද්ද? එයට හේතු කිසිම ඉවක් බවක් නැතිව වතු රජයට පවරාගැනීමයි. රටක දියුණුවට පෞද්ගලික අංශයේ මැදිහත් වීම අත්‍යවශ්‍ය සාධකයක් වන්නේ ඒ නිසයි. කොහොමද එහෙම වෙන්නේ. පාසලේ ක්‍රියාකාරීත්වය සිදුවන්නේ මධ්‍යම රජයෙන් සහ පළාත් සභා ආයතන මගිනුයි. අධ්‍යාපන ප්‍රතිපත්ති සකස් කරන්නේ මධ්‍යම රජයෙන්. ඒවා ක්‍රියාත්මක කරන්නේ රජයේ නිලධාරීන් සහ ගුරුවරුන්. පෞද්ගලික අංශයට ඒ සඳහා කිසිදු මැදිහත්වීමක් කරන්න බැහැ. කොටින්ම කිව්වොත් ඔවුන්ට පාසලකට ළමයෙක් ඇතුළත් කරගන්න කියල බලපෑමක්වත් කළ නොහැකි විදිහට නීති සම්පාදනය විය යුතුයි. මෙම ක්‍රමවේදය තුළින් අධ්‍යාපන අමාත්‍යාංශයට විශාල මුදලක් වාර්ෂිකව ඉතිරි කරගත හැකියි. ඒ මුදල නිදහස් අධ්‍යාපනය නව ලොවට ගැළපෙන අයුරින් ශක්තිමත් කරන්න යොදවන්න පුළුවන්. ඒ වගේම නව ගුරුවරුන් බඳවාගැනීමටත්, ගුරුවරුන් සඳහා හොඳ වැටුපක් ලබාදීමටත් හැකි වෙනවා. දෙමවුපියන්ගේ බරත් අඩුවෙනවා.  අද ලෝකයේ බොහෝ රටවල් ඉතා ශීඝ්‍රයෙන් දියුණුව කරා ගමන් කරමින් සිටිනවා. අපි ඉන්නේ කොතැනද? සාක්‍ෂරතාව අනුව අපේ රටේ ජනතාව ඉන්දියාවටත් වඩා ඉන්නේ ඉදිරියෙන්. ඒත් අපේ ආර්ථික සංවර්ධනය පවතින්නේ පහළම මට්ටමකයි. අපේ රට මේ තත්ත්වයට පත්කරල තියෙන්නේ ඔය න්‍යායවාදී සටන් පාඨ දේශපාලනයයි. සැබැවින්ම රටේ සබෑ ප්‍රතිගාමී, අගතිගාමී, ආගම්වාදී, ජාතිවාදී බල කඳවුර මෙහෙය වන්නේ ඔවුනුයි. එය මේ රටට ආදරය කරන ජනතාව දැනගත යුතුයි.  සාකච්ඡා සටහන - අතුල රංජිත් වෙදමේස්ත්‍රිගේ  ", "URL": "https://www.ada.lk/0/0/0-329069", "Category": "Opinion", "Parent URL": null}