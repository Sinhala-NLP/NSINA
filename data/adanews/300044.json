{"Source": "Ada News", "Timestamp": "31 12 2017", "Headline": "කරවල කැලැන්ඩරයට සීවලී රහතන් වහන්සේගේ රුව යොදා අත්අඩංගුවට", "News Content": "\r\n\tආගමකට අපහාස වන ආකාරයෙන් 2018 වසරේ  කැලැන්ඩර්  මුද්‍රණය කොට බෙදා හැරි බවට සැකපිට අත්අඩංගුවට ගත් පුද්ගලයෙකු ලබන වසරේ ජනවාරි 3 දින දක්වා රක්ෂිත බන්ධනාගාර ගතකරන ලෙස දඹුල්ල මහේස්ත්‍රාත් කෝසල බණ්ඩාර  ඉලංගසිංහ මහතා නියෝග කළේය.\r\n \r\n\tමෙසේ බන්ධනාගාර ගතකරන ලද්දේ  කාත්තන්කුඩි පදිංචි දඹුල්ලේ කරවල වෙළඳ සැලක සේවකයකු වූ නෙයිනා මොහොමදු අස්තාර්  නැමැති අයෙකි.\r\n \r\n\tසීවලී මහරහතන්වහන්සේගේ රුව සහිත මුද්‍රණය කරන ලද කැලැන්ඩරයේ පහත කොටසේ කරවල රූප ඇතුළත් කොට පාරිභෝගිකයන්ට බෙදා හැර තිබුණි.\r\n \r\n\tදඹුල්ල පොලිසිය අධිකරණයට දැනුම් දී සිටියේ මෙසේ  ආගමකට අපහාස වන ආකාරයෙන් මුද්‍රණය කළ කඩවත ප්‍රදේශයේ මුද්‍රණ ආයතනයේ හිමිකරු හා කරවල තොග වෙළෙඳ සැලේ හිමිකරුද අත්අඩංගුවට ගැනීමට නියමිත බවය.\r\n \r\n\tදඹුල්ල ප්‍රදේශයේ පදිංචි අයකු විසින් පොලිසියට කරන ලද දැනුම් දීමක් මත දඹුල්ල ආර්ථික මධ්‍යස්ථානය ආසන්නයේ පවත්වාගෙන ගිය කරවල තොග සහ සිල්ලර වෙළෙඳ පොළක් වටලා එම ස්ථානයේ බෙදා හරිමින් සිටි සීවලී රුව සහිත මෙම අපහාස වන ආකාරයේ කැලැන්ඩර්  තොගයක් ද පොලිසිය අත්අඩංගුවට ගෙන තිබිණි.\r\n \n\n \r\n\t \r\n  ", "URL": "https://www.ada.lk/0/0/0-300044", "Category": "Latest News", "Parent URL": null}