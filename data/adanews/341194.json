{"Source": "Ada News", "Timestamp": "11 10 2018", "Headline": "ලංකාව ඉන්දියානු සාගරයේ වෙළෙඳාමේ කේන්ද්‍රස්ථානයක් කිරීම අපේක්ෂාවයි", "News Content": "ආණ්ඩුවේ ඉදිරි ආර්ථික උපායමාර්ගික සැලැසුම වන 'විෂන් 2025' යටතේ ශ්‍රී ලංකාව ඉන්දියානු සාගරයේ වෙළෙඳාමේ කේන්ද්‍රස්ථානයක් බවට පත් කිරීම අපේක්ෂා කර ඇති බවත්, එය යථාර්ථයක් බවට පත්කර ගැනීම සඳහා වරායන් හා ගුවන්තොටුපළවල් අන්තර්ජාතික වශයෙන් සම්බන්ධ කෙරෙන ලෙස නවීකරණය කරමින් පවතින බවත් අග්‍රාමාත්‍ය රනිල් වික්‍රමසිංහ මහතා පැවසුවේය.‘ %ඉන්දියානු සාගරය: අපගේ අනාගතය නිර්වචනය කිරීම’ යන්න තේමා කරගත් ඉන්දියානු සාගරය ආශ්‍රිත හා ඉන් ඔබ්බෙහි වන රටවල් 40ක නියෝජිතයන් සහභාගි වන දෙදින අන්තර්ජාතික සමුළුවේ සමාරම්භක උත්සවයඅද (11දා) ආරම්භ කරමින් අරලියගහ මන්දිරයේදී අග්‍රාමාත්‍යවරයා මේ බව පැවසුවේය. අග්‍රාමාත්‍යවරයාගේ මුල පිරීමකට අනුව අග්‍රාමාත්‍ය කාර්යාලය, විදේශ කටයුතු අමාත්‍යාංශය, ලක්ෂ්මන් කදිර්ගාමර් ආයතනය සහ එක්සත් ජාතීන්ගේ මත්ද්‍රව්‍ය හා අපරාධ පිළිබඳ කාර්යාලයේ ගෝලීය සමුද්‍රායික අපරාධ වැඩසටහන එක්ව සංවිධානය කළ මෙම සමුළුවේ ප්‍රධාන ආරාධිතයා ලෙස ජනාධිපති මෛත්‍රීපාල සිරිසේන මහතා එක්ව සිටියේය. \"80%ක්ම අන්තර්ජාල සබඳතා රැගෙන යන්නේ මුහුදු පතුලේ එලන කේබල් මගින්. වර්තමානය වනවිට බොහෝ රටවල ආර්ථික හා සමාජීය යහපැවැත්ම රඳාපවතින්නේ අන්තර්ජාල සබඳතා මතයි. මේ හේතුව නිසා මුහුදු පතුල පාලනයෙන් ගිලිහුණු කේබල් පද්ධති හරහා අවුල් ජාලාවක් බවට පත්ව තිබෙනවා. ශ්‍රී ලංකාව ඉන්දියානු සාගරයේ මධ්‍යගතව පිහිටීම නිසා ඒ පිළිබඳ ගැඹුරෙන් සලකා බැලීමට අවශ්‍යතාවක් මතුවෙනවා. මේ සඳහා සමුදුරු පතුලේ එළන කේබල්වල ආරක්ෂාව සඳහා සුවිශේෂී වූ අන්තර්ජාතික මධ්‍යස්ථානයක් කොළඹ නගරයේ ස්ථාපිත කිරීම අපට අවශ්‍යව තිබෙනවා. මේ සඳහා අපි එක්සත් ජාතීන්ගේ මත්ද්‍රව්‍ය හා අපරාධ පිළිබඳ කාර්යාලයේ ගෝලීය සමුද්‍රික අපරාධ වැඩසටහන සමග ඉතා කිට්ටුවෙන් කටයුතු කරගෙන යනවා. මෙම මධ්‍යස්ථානය සඳහා තාක්ෂණික හා බුද්ධිමය දැනුම ලබාදෙන්නට සහයෝගය ලබාදෙන ලෙස මේ අවස්ථාවට එක්ව සිටින සියලුම රාජ්‍ය නියෝජිතයන්ට ආරාධනා කරන්න අපි කැමතියි\" යනුවෙන් කියා සිටියේය.     ", "URL": "https://www.ada.lk/0/0/0-341194", "Category": "Latest News", "Parent URL": null}