{"Source": "Ada News", "Timestamp": "28 03 2018", "Headline": "කිම් ජොන්ග් උන් චීනයට පැමිණි බව තහවුරු කරයි", "News Content": "\r\n\tඋතුරු කොරියානු නායක කිම් ජොන්ග් උන් චීනය වෙත සැබෑ ලෙසින්ම පැමිණියේද යන සැකසංකා දුරු කරමින් චීනය මෙන්ම, උතුරු කොරියාවද ඔහුගේ චීන සංචාරය සත්‍ය සිදුවීමක් ලෙස මේ වනවිට තහවුරු කර තිබේ.\r\n \r\n\tවිශේෂ රාජ්‍යතාන්ත්‍රික දුම්රියකින් උතුරු කොරියාවේ ඉහළ පෙළෙහි රාජ්‍යතාන්ත්‍රිකයෙකු චීනය වෙත පැමිණි පුවත ගෙවීගිය දින කිහිපය පුරා ලෝකය පුරා දැඩි ආන්දෝලනයක් ඇති කළ සිදුවීමක් විය.\r\n \r\n\tකෙසේ වෙතත්, මේ පිළිබඳ එවකට අදහස් පළ නොකිරීමට චීනය මෙන්ම උතුරු කොරියාවද කටයුතු කළ අතර, චීන මාධ්‍ය පවා මේ පිළිබඳ සැකයකින් මාධ්‍ය වාර්තා කිරීම් දැකිය හැකි විය.\r\n \r\n\tකෙසේ වෙතත්, මේ වනවිට චීනය සහ උතුරු කොරියාව කිම් ජොන්ග් උන්ගේ පැමිණීම තහවුරු කර ඇති අතර, එය ඔහු බලයට පැමිණි 2011 වසරින් පසුව විදෙස් රටක් වෙත සිදුකළ ප්‍රථම සංචාරය වීමද විශේෂත්වයකි.\r\n \r\n\tඑමෙන්ම, ඔහු චීනය වෙත පැමිණි විශේෂ රාජතාන්ත්‍රික දුම්රිය ඔහුගේ පියා විසින් මෙවැනි සංචාර සඳහා යොදා ගත් එකක් බවද කියැවෙයි.\r\n \r\n\tචීනයේදී උතුරු කොරියානු නායකයා වෙත ඉහළ පිළිගැනීමක් ලැබී ඇති අතර, ඔහු චීන ජනපති ෂී ජින්පිං සමග සුවිශේෂී හා සාර්ථක සාකච්ඡා වටයක් පවත්වා ඇති බවද කියැවෙයි.\r\n \r\n\tමෙය උතුරු කොරියාව ඇමෙරිකාව හා දකුණු කොරියාව සමග සාකච්ඡා ආරම්භ කරන බවට වූ පුවත වඩාත් යථාර්ථයක් බවට පත් කරන්නක් බව දේශපාලන විචාරකයෝ පෙන්වා දෙති. උතුරු කොරියානු නායකයා ලබන මැයි මාසයේදී ඇමෙරිකානු ජනපති ඩොනල්ඩ් ට්‍රම්ප් මුණ ගැසීමට සූදානමින් සිටියි.\r\n \r\n\tමේ නිසාම උතුරු කොරියානු නායකයා සහ චීන නායකයා එම හමුවට ප්‍රථම මුණ ගැසෙනු ඇති බව දේශපාලන විචාරකයන් පුරෝකථනයන්ද ලබාදී තිබුණි.\r\n \r\n\tමෙම නිල නොවන සංචාරයේදී උතුරු කොරියානු නායකයා විසින් චීන නායකයා වෙත තමන් න්‍යෂ්ටික වැඩපිළිවෙළ අත්හරින බවට සහතික වී ඇති බව ෂිංහුවා පුවත් සේවය පවසයි.\r\n \r\n\tමෙම සංචාරයට උතුරු කොරියානු ජනපති ආර්යාවද සහභාගී වී ඇති අතර, සංචාරය නිමවා ඔවුන් යළි පිටත්ව යෑමෙන් පසුව මේ සියලු සිදුවීම් මාධ්‍ය හමුවේ වාර්තා කිරීමට දෙරටම පියවර ගෙන තිබීමද විශේෂත්වයකි.\r\n \n    \n  ", "URL": "https://www.ada.lk/0/0/0-319168", "Category": "International", "Parent URL": null}