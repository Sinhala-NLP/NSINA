{"Source": "Ada News", "Timestamp": "27 03 2018", "Headline": "රාජතාන්ත්‍රිකයන් පිටුවහල් කළ රටවලට රුසියාවෙන් අනතුරු ඇඟවීම්", "News Content": "\r\n\tරාජ්‍යයන් 20කට වැඩි ප්‍රමාණයක් විසින් රුසියාවේ රාජතාන්ත්‍රිකයන් සිය රටවලින් නෙරපා දැමීමට කටයුතු කිරීමට එරෙහිව දැඩි පියවර ගන්නා බව රුසියාව අවධාරණය කරයි.\r\n \r\n\tබ්‍රිතාන්‍යයේ සිටි රුසියානු ජාතික හිටපු බුද්ධි නිලධාරියෙකු හා ඔහුගේ දියණියට විෂ ශරීරගත කිරීමේ සිද්ධියක් මූලික කරගනිමින් යුරෝපා රාජ්‍යයන් හා එක්සත් ජනපදය ඇතුළුව ලොව පුරා රටවල් 20කට වැඩි ප්‍රමාණයක් සිය රටවල සිටින රුසියානු රාජතාන්ත්‍රිකයන් මෙසේ පිටුවහල් කිරීම පසුගිය දින කිහිපය පුරා සිදුවිය.\r\n \r\n\tමේ අතර, ඇමෙරිකාවේ සිටින රුසියානු රාජතාන්ත්‍රිකයක් පිරිසක්ද පිටුවහල් කිරීමට කටයුතු කර තිබුණු බව පවසන රුසියානු නියෝජ්‍ය විදේශ අමාත්‍ය සර්ජි සර්ගෙයි රයිබ්කෝව් පවසන්නේ, මේ තත්ත්වය තුළ වුවද ඉදිරියේදී මේ සම්බන්ධයෙන් සාකච්ඡා කිරීමටද තමන් සූදානම් බවයි.\r\n \r\n\tපසුගිය මාසයේදී රුසියානු හිටපු බුද්ධි අංශ නිලධාරියෙකු වන සර්ජි ස්ක්‍රිපාල් සහ ඔහුගේ දියණිය වන යූලියා විෂ ශරීරගත වීමකට ලක්වූ අතර, ඔවුන් තවමත් ප්‍රතිකාර ලබමින් සිටියි.\r\n \r\n\tමේ සම්බන්ධයෙන් පරීක්ෂණ සිදුකළ බ්‍රිතාන්‍ය විශේෂඥයන් පවසා සිටියේ මේ පසුපස රුසියානු කුමන්ත්‍රණයක් හා මෙහෙයුමක් ඇති බව විශ්වාස කළ හැකි බවයි. මේ තත්ත්වය තුළ බ්‍රිතාන්‍ය විසින් මුලින්ම සිය රටේ සිටි රුසියානු රාජතාන්ත්‍රිකයන් පිටුවහල් කරනු ලැබූ අතර, පසුව රැල්ලට මෙන් මෙය සිදුවිය.\r\n \r\n\tමේ පිලිබඳ අදහස් දක්වන රුසියානු විදේශ කටයුතු අමාත්‍යාංශය පවසන්නේ මේ තත්ත්වය සැබෑ ලෙසම මිත්‍රදෝහී තත්ත්වයක් බවයි. කිසිදු දැනුම්දීමකින් හෝ තොරව තම රාජතාන්ත්‍රිකයන්ට සිදුකළ මේ හිරිහැරයට රුසියාව ප්‍රතිචාර දක්වන දිනය වැඩි ඈතක නොවන බවද ඔවුහු පවසා සිටියහ.\r\n \n \n  ", "URL": "https://www.ada.lk/0/0/0-319092", "Category": "International", "Parent URL": null}