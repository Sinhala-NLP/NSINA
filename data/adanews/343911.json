{"Source": "Ada News", "Timestamp": "1 01 2019", "Headline": "බස්රථ පෙර ගාස්තුවම අයකරමින් සිටිනවා", "News Content": " බස් ගාස්තුව සංශෝධනය වුවද සමහර බස්රථ පෙර ගාස්තුවම අය කරමින් සිටින බවත්, ඉතිරි මුදල් ලබා නොදීමේ ගැටලුව විශාල ලෙස ඉහළ ගොස් තිබෙන බවත් පාරිභෝගික අයිතීන් සුරැකීමේ ජාතික ව්‍යාපාරය සඳහන් කරයි. 26 වැනිදා මධ්‍යම රාත්‍රියේ සිට බස් ගාස්තු සංශෝධනය වූ බවත්, ඒ පිළිබඳ ජනතාව දැනුවත් කිරීමට බස් රථයේ දොරටු දෙපස නව මිල පිළිබඳ පත්‍රිකාව ප්‍රදර්ශනය කළ යුතු බවත් එම සංගමයේ සභාපති රංජිත් විතානගේ මහතා සඳහන් කළේය. එහෙත් බොහෝ බස් රථවල මිල පත්‍රිකාව ප්‍රදර්ශනය කර නොමැති බවද කී ඒ මහතා, ඩීසල් මිල පහළ දැමීමට සාපේක්‍ෂව ප්‍රමාණවත් ලෙස බස් ගාස්තුව අඩු නොකළ අතර, මේ නිසා බොහෝ ගාස්තු අඩු වී තිබෙන්නේ රුපියලකින් දෙකකින් වැනි මුදලකින් පමණක් බවද සඳහන් කළේය. ඉතිරි මුදල් නිවැරදිව ලබාදීමට බොහෝ බස් සේවකයන් කටයුතු නොකරන නිසා අඩු වූ බස් ගාස්තුවේ වාසිය හෝ බොහෝ මගීන්ට නොලැබෙන බවද හෙතෙම පවසා සිටියේය. මේ නිසා ඉතිරි මුදල් ලබානොදෙන බස් රථවලට හා ගාස්තු පත්‍රිකාව ප්‍රදර්ශනය නොකරන හා වර්තමාන ගාස්තුව අය නොකරන බස් රථවලට එරෙහිව නීතිය ක්‍රියාත්මක විය යුතු බවද ඒ මහතා ප්‍රකාශ කළේය.    ", "URL": "https://www.ada.lk/0/0/0-343911", "Category": "Latest News", "Parent URL": null}