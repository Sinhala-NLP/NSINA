{"Source": "Ada News", "Timestamp": "30 04 2018", "Headline": "කාබුල් ISIS ප්‍රහාරය මාධ්‍ය ඉලක්ක කරයි -25ක් මරුට", "News Content": "\r\n\tඇෆ්ගනිස්ථානයේ කාබුල් අගනුවර සිදුවූ IS බෝම්බ ප්‍රහාර ද්විත්වයකින් පුද්ගලයන් 25 දෙනෙකුවත් ජීවිතක්ෂයට පත්ව තිබේ.\r\n \r\n\tමෙම ප්‍රහාරයෙන් මියගිය අය අතර ජනමාධ්‍යවේදීන් කිහිප දෙනෙකුද සිටින අතර, ඔවුන්ගෙන් එක් අයෙකු කාබුල් නගරයේ ප්‍රංශ පුවත් සේවය වෙනුවෙන් කටයුතු කරන ප්‍රධානතම ඡායාරූප මාධ්‍යවේදියා වන ෂාහ් මාරායි ය.\r\n \r\n\tපළමු ප්‍රහාරය යතුරුපැදියක පැමිණි ප්‍රහාරකයෙකු විසින් සිදුකර තිබුණු අතර, ඉන් විනාඩි 15කට පමණ පසුව දෙවැනි ප්‍රහාරය එම ස්ථානයට ජනතාව හා වාර්තාකරුවන් රැස්වූ අවස්ථාවේදී එල්ල කර තිබුණි.\r\n \r\n\tමෙම ප්‍රහාරයේ වගකීම IS ඉස්ලාම් රාජ්‍ය ත්‍රස්තයන් භාරගෙන තිබේ.\r\n \r\n\tප්‍රංශ පුවත් සේවය පවසා තිබුණේ මෙම දෙවැනි ප්‍රහාරය හිතාමතාම එම ස්ථානයට පැමිණි මාධ්‍යවේදීන් ඉල්ල කර එල්ල කරන ලද්දක් බවයි.\r\n \r\n\tකාබුල් ආරක්ෂක අංශ පවසා සිටියේ මියගිය අය අතර මාධ්‍යවේදීන් 8 දෙනෙකු සහ පොලිස් නිලධාරීන් 4 දෙනෙකුද සිටින අතර, සිද්ධියෙන් තවත් 45කට වැඩි පිරිසක් තුවාල ලබා තිබේ.\r\n \n  \n  ", "URL": "https://www.ada.lk/0/0/0-325886", "Category": "International", "Parent URL": null}