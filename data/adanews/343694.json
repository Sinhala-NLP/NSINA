{"Source": "Ada News", "Timestamp": "24 12 2018", "Headline": "ක්‍රීඩකයන් ළඟට ගොස් ඔවුන්ගේ ගැටලු විසඳනවා - සජිත්", "News Content": "දුෂ්කරතා රැසක් මැද ක්‍රීඩාවේ නියැලෙන ක්‍රීඩක ක්‍රීඩිකාවන්ට සීමා මායිම් නොමැතිව උපකාර කිරීමට නිවාස, ඉදිකිරීම් හා සංස්කෘතික කටයුතු අමාත්‍යංශය ප්‍රමුඛ වත්මන් රජය සැදී පැහැදි සිටින බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. නව රජයක් ලෙස ක්‍රීඩා අමාත්‍යංශයද සම්බන්ධ කරගනිමින් රටේ සිටින දක්ෂ ක්‍රීඩක ක්‍රීඩිකාවන්ගේ ළඟට ගොස් ඔවුන්ගේ ගැටළුවලට විසඳුම් ලබා දෙන වැඩසටහනක් ඉදිරියේදී දියත් කරන බවද අමාත්‍යවරයා ප්‍රකාශ කළේය. අමාත්‍යවරයා මේ බව කියා සිටියේ පැරා මළල ක්‍රීඩා ක්ෂේත්‍රයේ ජාතික හා ජාත්‍යන්තර මට්ටමේ ජයග්‍රහණ රැසක් ලැබූ එල්.පී.ජී. අමරා ඉන්දුමතී කරුණාතිලක ක්‍රීඩිකාවට නව නිවසක් පිරිනැමීමේ අවස්ථාවට අද (24දා) දින සහභාගි වෙමිණි. නිවාස, ඉදිකිරීම් හා සංස්කෘතික කටයුතු අමාත්‍යංශය යටතේ පවතින නාගරික ජනාවාස සංවර්ධන අධිකාරියට අයත් මොරටුව, අඟුලාන, ‘සයුරුපුර’ නිවාස ව්‍යාපෘතියෙන් ඇය වෙත මෙම නිවස ලබා දුන් අතර සියලු පහසුකම් සහිත මෙම නිවසෙහි වටිනාකම රුපියල් ලක්ෂ 30 ක් පමණ වේ. වත්මන් රජය යටතේ ජාතික හා ජාත්‍යන්තර මට්ටමේ ජයග්‍රහණ ලැබූ ක්‍රීඩක ක්‍රීඩිකාවන් සඳහා නිවාස, ඉදිකිරීම් හා සංස්කෘතික කටයුතු අමාත්‍යංශය විසින් ලබා දුන් 22 වන නිවස මෙය වේ.       ", "URL": "https://www.ada.lk/0/0/0-343694", "Category": "Sports", "Parent URL": null}