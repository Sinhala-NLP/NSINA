{"Source": "Ada News", "Timestamp": "18 12 2017", "Headline": "පිලිපීනයේ නායයෑමක් නිසා 26ක් මරුට - 23ක් අතුරුදන්", "News Content": "\r\n\tනැගෙනහිර පිලිපීනයේ බිලිරාන් දූපතේ සිදුවූ නායයෑමකින් පුද්ගලයන් 26 දෙනෙකු ජීවිතක්ෂයට පත්ව, තවත් 23 දෙනෙකු අතුරුදන්ව තිබේ.\r\n \r\n\tඋර්දුජා හෙවත් කායි-ටක් නිවර්තන සුළි කුණාටුව පසුගිය සෙනසුරාදා දිනයේදී මෙම ප්‍රදේශය වෙත දැඩි වර්ෂාපතනයක් ඇති කළ අතර, මේ තත්ත්වය සමග හදිසි ගංවතුර තත්ත්වයක්ද ඇති වී තිබුණි.\r\n \r\n\tවිදෙස් වාර්තා පවසා තිබුණේ මෝටර් රථ තරම් විශාල ගල් කුට්ටි කඳු මුදුන්වල සිට ජනාවාස පැවති ප්‍රදේශ වෙත පතිත වී ඇති බවයි.\r\n \r\n\tමෙම සුළි කුණාටුව හේතුවෙන් පුද්ගලයන් 88,000ක් තම ගම්බිම් අත්හැර ආරක්ෂික ස්ථාන කරා යොමුව සිටි බවද සඳහන් වෙයි.\r\n \r\n\tමෙම සුළි කුණාටුව හේතුවෙන් පිලිපීනයේ පාලම්පාරු සේවාවන්ද සම්පූර්ණයෙන් අඩාල වී ඇති අතර, මේ නිසා 15,000ක පමණ මගීන් පිරිසක් තොටුපොළවල් ආශ්‍රිතව කොටුවී සිටින බවද විදෙස් වාර්තා වැඩිදුරටත් පවසයි.\r\n \n\n  ", "URL": "https://www.ada.lk/0/0/0-297234", "Category": "International", "Parent URL": null}