{"Source": "Ada News", "Timestamp": "1 02 2020", "Headline": "මගී ජනතාව කොරෝනා වෛරසයෙන් ආරක්ෂා කිරීමට වැඩසටහනක්", "News Content": "බස් රථ හා දුම්රියෙන් ගමන් ගන්නා  මගී ජනතාව කොරෝනා වෛරසයෙන් ආරක්ෂා කිරීමේ වැඩ පිළිවෙළක් වහාම අරඹන්නැයි අමාත්‍ය මහින්ද අමරවීර මහතා අදාළ අංශ වෙත උපදෙස් දී තිබේ. කොරෝනා වෛරසය සම්බන්ධයෙන් තවමත් ශ්‍රී ලංකාවේ බිය විය යුතු තත්ත්වයක් උදා වී නොමැති නමුත් මෙම රෝගය නොසළකා සිටීමට නොහැකි රෝගයක් බැවින් එම රෝගය වළක්වා ගැනීම  සම්බන්ධව සෑම අංශයකම අවධානය යොමු විය යුතුව ඇතැයිද ඔහු සඳහන් කළේය. අමාත්‍යවරයා ඊයේ (31)  පස්වරුවේ හම්බන්තොට මුස්ලිම් මහ පල්ලියේ පැවැති උත්සවයකට සහභාගි වෙමිනි. මගීන් වැඩි පුර ගැවසෙන දුම්රිය හා බස් රිය ආශ්‍රිත ව ගමන් ගන්නා මගී ජනතාව අතර  කොරෝනා වෛරසය පැතිරීම වළක්වා ගැනීම අරමුණු කර ගනිමින් සෞඛ්‍ය අමාත්‍යාංශයේ ද සහයෝගය ඇතිව විශේෂ වැඩ පිළිවෙළක් අරඹන්නැයි අමාත්‍යවරයා දුම්රිය හා බස් රථ බලධාරින්ට උපදෙස් දී තිබේ. ඒ අනුව ලබන සතියේ අදාල බලධාරින් ප්‍රවාහන අමාත්‍යාංශයට කැඳවා බස් රථ වල හා දුම්රියවල දිනපතා විශාල තදබදයක් සහිතව මගී ජනතාව ගමන් කරන බැවින් එම ජනතාව මෙම වෛරසය ආසාදනයෙන් වළක්වා ගැනීමේ විශේෂ වැඩ පිළිවෙළක් ඇරඹීමට කටයුතු යොදන ලෙස ද අමාත්‍යවරයා නිලධාරින්ට ඊයේ උපදෙස් දුන්නේය.  දැනට අපේ රටේ  කිසිදු අයෙකුට මෙතෙක්  කොරෝනා   වෛරසය වැළඳි ඇතැයි වාර්තා වී නැති නමුත් අවධානමට පෙර සූදානම වැදගත් බව ද අමාත්‍යවරයා සඳහන් කළේය.  ", "URL": "https://www.ada.lk/0/0/0-357405", "Category": "Latest News", "Parent URL": null}