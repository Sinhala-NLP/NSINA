{"Source": "Ada News", "Timestamp": "11 09 2020", "Headline": "මහින්දානන්දට එරෙහි නඩුවක සාක්ෂි විභාගය ඇරඹේ", "News Content": "ශ්‍රී ලංකා නිදහස් කම්කරු කොංග්‍රසය නමැති වෘත්තීය සමිතියට අයත් මුදල් සාවද්‍ය ලෙස පරිහරණය කිරීමේ චෝදනාව සම්බන්ධයෙන් අමාත්‍ය මහින්දානන්ද අලුත්ගමගේ මහතාට එරෙහි නඩුවේ සාක්ෂි විභාගය කොළඹ මහාධිකරණය හමුවේ ආරම්භ කර තිබේ. මහාධිකරණ විනිසුරු ආදිත්‍ය පටබැඳිගේ මහතා හමුවේ, සාක්ෂි විභාගය සිදුකෙරුණු අතර එහිදී අදාළ වෘත්තීය සමිතියේ ලේකම් මාරිමුත්තු ක්‍රිෂ්ණමූර්ති මහතා සාක්ෂි ලබා දි තිබේ. එහිදී සාක්ෂිකරු කියා සිටියේ, තම වෘත්තිය සමිතියේ සභාපතිවරයා ලෙස  මහින්දානන්ද අලුත්ගමගේ අමාත්‍යවරයා කටයුතු කළ අතර ඔහු විසින් සමිතියෙන් රුපියල් ලක්ෂ 39 ක මුදලක් ණය වශයෙන් ලබාගත් බවය. එම ණය මුදල අමාත්‍යවරයා විසින් සිය වෘත්තිය සමිතියට ආපසු ගෙවූ බව සාක්ෂිකරු සඳහන් කර තිබේ. නඩුවේ වැඩිදුර සාක්ෂි විභාගය ඔක්තෝබර් මස 14 වනදා දක්වා කල්තැබුණි.      ", "URL": "https://www.ada.lk/0/0/0-368504", "Category": "Latest News", "Parent URL": null}