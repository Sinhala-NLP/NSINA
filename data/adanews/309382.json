{"Source": "Ada News", "Timestamp": "12 02 2018", "Headline": "පොහොට්ටුව දිනූ සතුටට අයෙක් මරුට", "News Content": "\r\n\tඅම්බලන්ගොඩ නගර සභාව ඇතුළුව අනෙක් පළාත් පාලන ආයතන ශ්‍රී ලංකා පොදුජන පෙරමුණ දිනුවේ යයි කියන සතුටට පුද්ගලයකු මියගොස් ඇතැයි අද (12දා)  බළපිටිය මූලික රෝහලේ පැවති මරණ පරීක්ෂණයකදී අනාවරණය විය.\r\n \r\n\tමෙසේ මියගොස් ඇත්තේ අම්බලන්ගොඩ තල්ගස්ගොඩ පදිංචි පස්දරු පියෙකු වන එන්.එච්. ආරියසිරි නමැත්තෙකි.\r\n \r\n\tමේ පිළිබදව මරණ පරීක්ෂණය වතුගෙදර හදිසි මරණ පරීක්ෂක කරුණාසේන මලවිගේ මහතා විසින් අද (12) දහවල් පවත්වමින් තිබිණ.\r\n \r\n\tමිය ගිය තැනැත්තා ඊයේ (11දා)  මැතිවරණ රාත්‍රී වනතුරුම ඡන්ද ප්‍රතිඵල අසමින් මෙවර තමන් වැඩකළ පක්ෂය අම්බලන්ගොඩින්  හා ලංකාවේ අනෙක් පළාත්වලින් ජයග්‍රහණය කිරීම පිළිබඳව ඉතා සතුටට පත්ව නටමින්\r\n\tගී ගයමින් සිට ඇති අතර තමන් බලාපොරොත්තු ආකාරයටම ලංකාවේම ජනතාව ඡන්දය දුන් බව කියමින් විනෝදවුණු බව ඔහුගේ පවුලේ අය පවසති.\r\n \r\n\t තමන් වැඩ කළ පක්ෂය දිනීම සම්බන්ධයෙන් නටමින් ගයමින් සිටි මොහු ‘මට දැන් මැරුණත් කමක් නැහැ කියමින් මගේ ඇඟට දැන්  හරිමදියි’ කියමින් ඇඳේ ඇලවී ඇති බවත් පසුව ඔහු මියගොස් සිටි බවද ඔවුහු පැවසූහ.\r\n \r\n\tමැතිවරණය පොහොට්ටුව   දිනීමෙන් ඇතිවූ උද්දාමයෙන් 65 හැවිරිදි   සිය පියා  අධික සතුටට පත්ව මියන්නට ඇතැයි මේ පිළිබඳව අදහස් දැක්වූ ඔහුගේ දරුවෝ පවසති.\r\n \n\n \r\n\t \r\n \r\n\t \r\n  ", "URL": "https://www.ada.lk/0/0/0-309382", "Category": "Latest News", "Parent URL": null}