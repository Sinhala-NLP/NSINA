{"Source": "Ada News", "Timestamp": "1 06 2018", "Headline": "පොලිස් උසස්වීම් ලබාදීමේදී අසාධාරණයක්?", "News Content": "\r\n\tපොලිස් උසස්වීම් ලබාදීමේදී පොලිස් උප සේවාවේ සිට නිත්‍ය සේවාවට පැමිණි පිරිස්වලට දැඩි අසාධාරණයක් සිදු කරමින් ඇතැයි නිත්‍ය සේවාවට පැමිණි පොලිස් නිලධාරීහු සඳහන් කරති.\r\n \r\n\t30 වසරක් පුරා පැවැති යුදමය තත්ත්වය හා වෙනත් හේතූන් සැලකිල්ලට ගෙන පොලිස් උප සේවාවට පොලිස් නිලධාරීන් බඳවාගත් බවද එම පිරිස් පෙන්වා දෙති.\r\n \r\n\tමේ අනුව සමස්ත පොලිස් සේවාව තුළ සිටින 32,000කට අධික පිරිසක් උප සේවය යටතේ පොලීසියට එක් වී ඇති බවත්, මෙම සියලු දෙනා 2006 වසරේ පෙබරවාරි මාසයේ සිට නිත්‍ය සේවාවට ඇතුළත් කරගත් බවත් එම පිරිස් සඳහන් කරති.\r\n \r\n\tනිත්‍ය සේවාවට බඳවා ගැනීමේදී සමස්ත පොලිස් සේවා කාලය උප සේවයට බැඳුණු දා සිට ගණනය කිරීමට තීරණයක් ගත් බවත්, 2017 වසර අවසන් වනතෙක් එම පදනමින් උසස්වීම් ලබාදුන් බවත් එම පිරිස් පෙන්වා දෙති.\r\n \r\n\tඑහෙත් මේ වනවිට උසස්වීම් ලබාදීමේදී සලකා බලන්නේ 2006 පෙබරවාරි මාසයේදී සේවයට එක් වූයේය යන පදනම යටතේ බවත්, මේ හරහා පොලිස් නිලධාරීන්ට දැඩි අසාධාරණයක් සිදුව තිබෙන බවත් එම පිරිස් කියා සිටිති.\r\n \r\n\tමේ පිළිබඳ 'අද' පොලිස් මාධ්‍ය ප්‍රකාශක නීතිඥ රුවන් ගුණසේකර මහතාගෙන් සිදුකළ විමසීමකදී ඔහු සඳහන් කළේ පොලිස් කොමිසමේ නිර්දේශ මත පොලිස්පතිවරයා විසින් පත් කරන ලද කමිටුවක් විසින් ගන්නා ලද තීරණයකට අනුව උප සේවා කාලය ගණනය නොකිරීමට තීරණය කළ බවයි.\r\n \r\n\t2017 අවසන් කාලයේ සිට මෙම ගණනය කිරීම සිදු නොකරන බවත්, 2006 සිට 2017 වසර වනතෙක් සිදු වී තිබෙන්නේ වරදක් යැයි තීරණය වී තිබෙන අතර, එම වරද දිගටම සිදුකළ නොහැකි බවත් ඒ මහතා සඳහන් කළේය.\r\n \r\n\tඅදාළ කාලය සැලකිල්ලට ගෙන උසස්වීම් ලබාදීම නිසා පරිපාලන ගැටලු රාශියක් නිර්මාණය වී තිබෙන බවද හෙතෙම කියා සිටියේය.\r\n \n\n \r\n\t \r\n  ", "URL": "https://www.ada.lk/0/0/0-332915", "Category": "Latest News", "Parent URL": null}