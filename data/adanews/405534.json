{"Source": "Ada News", "Timestamp": "1 09 2023", "Headline": "සුපිරි රෝහලේ ජයටම කළ වංචාවකට ගණකාධිකාරී ඇතුළු 7ක් අල්ලයි", "News Content": "කොළඹ ප්‍රධාන පෙළේ පෞද්ගලික රෝහලක සිදු වි යැයි කියන රුපියල් කෝටි ගණනාවක මුදල් වංචාව සම්බන්ධයෙන් හිටපු ගණකාධිකාරි, සහකාර ගණකාධිකාරිවරිය ඇතුළු හත් දෙනකු ඊයේ (31) අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන ඇතැයි එම රෝහල් ආරංචිමාර්ග සඳහන් කරයි.   එම රෝහලේ නේවාසිකව  ප්‍රතිකාර ලබාගන්නා රෝගීන්ගේ අයකරගන්නා ලක්ෂ ගණන් මුදල් වලට රෝහලෙන් ලබා දෙන 20% ක විශේෂ වට්ටම් මුදල මෙලෙස එම රෝහලේ ගිණුම් අංශයේ හිටපු ගණකාධිකාරිවරයා ඇතුළු හත් දෙනෙකුගෙන් යුත් කණ්ඩායමක් විසින් වංචා සහගත ලෙස ලබා ගැනීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව මගින් ඉකුත් කාලය පුරා විමර්ශන පැවැත්විය. එම වංචාව සම්බන්ධයෙන්  අධ්‍යක්ෂක මණ්ඩලය විසින් කරන ලද පැමිණිල්ලක් අනුව විමර්ශන ආරම්භ කළ පොලිසිය  රෝගීන් විශාල ප්‍රමාණයක් ඇතුළු දෙසියයක් පමණ දෙනාගෙන් ප්‍රකාශ සටහන් කරගෙන තිබිණි. යම් රෝගියෙක් ප්‍රතිකාර සඳහා රෝහලේ නේවාසිකව සිට පිටවී යන අවස්ථාවේ  ඒ වෙනුවෙන් රෝහලට ගෙවිය යුතු සම්පූර්ණ බිල ගෙවිම සිදු කළ යුතු අතර රෝහලෙන් ලබා දෙන විශේෂ වට්ටම ලබා දෙන ලෙස ලිඛිතව ඉල්ලීමක් කළ පසුව එය ලබාදීම  එම රෝහලේ සාමාන්‍ය ක්‍රියා පටිපාටිය වන බව ආරංචි මාර්ග කියයි. එම විශේෂ වට්ටම පිළිබඳ බහුතරයක් රෝගීන්ගේ  නොදැනුවත්භාවය ප්‍රයෝජනයට ගෙන ගිණුම් අංශයේ ගණකාධිකාරිවරයා ඇතුළු හත් දෙනෙකු යුත් පිරිසක් රෝහලේ නේවාසිකව සිටි  රෝගියා හෝ සමීප ඥාතියා එම විශේෂ වට්ටම ඉල්ලා ඉදිරිපත් කළ ලිපියක් ආකාරයෙන් කූට ලේඛණ සකසා වසර ගණනාවක සිට මෙම මුදල් වංචාව  සිදුකර ඇතැයි මේ වන විට අනාවරණය වී ඇත. විශේෂ වූ  වට්ටම් මුදල් ලබාදී ඇත්තේ පෙටි කෑශ් ( සුලු වියදම් සඳහා වෙන්කර තිබෙන මුදල්)  මුදල් වලිනි. ඒම වංචාවක්  සම්බන්ධයෙන් අනාවරණය වූ සැනින් ගිණුම් අංශයේ ගණකාධිකාරිවරයා ඇතුළුව පුද්ගලයින් 7 දෙනෙකු සේවයෙන් ඉවත් කර  අනතුරුව අපරාධ පරීක්ෂණ දෙපාර්තමේන්තුව වෙත පැමිණිලි කර තිබිණි. සැකකරුවන් සහ සැකකාරියක් අද අධිකරණය වෙත ඉදිරිපත් කිරීමට නියමිතය.  අත්අඩංගුවට පත්වූවන් කඳාන සහ  රාගම අවට පදිංචිකරුවන් ය. අපරාධ පරීක්ෂණ දෙපාර්තමේන්තුව පරීක්ෂණ පවත්වයි.    ", "URL": "https://www.ada.lk/0/0/0-405534", "Category": "Latest News", "Parent URL": null}