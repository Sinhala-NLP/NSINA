{"Source": "Ada News", "Timestamp": "22 08 2020", "Headline": "ඇමෙරිකාවේ සිට ගුවන් මගීන් පිරිසක් කටුනායක ගුවන් තොටුපළට", "News Content": "ඇමෙරිකා එක්සත් ජනපදයේ ශ්‍රී ලංකාවට පැමිණීමට නොහැකිව රැදී සිටි ශ්‍රී ලාංකිකයන් ඇතුළු ගුවන් මගීන් සහ ඉන්දියාවේ රැදී සිටි ගුවන් මගීන් පිරිසක් ද වශයෙන් ගුවන් මගීන් 306 දෙනෙකු  රැගෙන අද (22) දින අලුයම  ගුවන් යානා 02 ක් කටුනායක ගුවන් තොටුපළ වෙත පැමිණ තිබේ . ඇමෙරිකා එක්සත් ජනපදයේ නිව්යෝර්ක් නුවර ගුවන් තොටුපළෙන් ගමන් ආරම්භ කර කටාර් රාජ්‍යයේ දෝහා හරහා මෙම කටාර් ගුවන් සේවයේ කිව්.ආර්.- 668 දරන ගුවන් යානය අද දින අලුයම 1.50 ට කටුනායක ගුවන් තොටුපළ වෙත පැමිණ තිබුණි . මෙහි ව්‍යාපාරික පංතියෙහි ගුවන් මගීන් 16 දෙනෙකු ද , පිරිමැසුම්දායක පංතියෙහි ගුවන් මගීන් 274 දෙනෙකු ද තවත් කුඩා දරුවන් 02 දෙනෙකු ද මෙම ගුවන් යානය තුළ අසුන් ගෙන සිටියහ . මෙම ගුවන් යානයෙන් එරට රැදී සිටි ශ්‍රී ලාංකිකයන්ට අමතරව , ශ්‍රී ලංකාවේ ඇමෙරිකානු තානාපති කාර්යාලයේ සේවය කරන ඇමෙරිකානු ජාතිකයන් නිලධාරීන්  පිරිසක් ද පැමිණ තිබේ . මීට අමතරව ඉන්දියාවේ චෙන්නායි සිට ශ්‍රී ලංකාවට පැමිණීමට නොහැකිව එරට රැදී සිටි ශ්‍රී ලාංකිකයන් 14 දෙනෙකු ද රැගෙන ශ්‍රී ලන්කන් ගුවන් සේවයේ යූ.එල්.- 1026 දරන විශේෂ ගුවන් යානය ද අද දින අලුයම 3.50 ට කටුනායක ගුවන් තොටුපළ වෙත පැමිණ තිබේ. කටුනායක ගුවන් තොටුපළ වෙත පැමිණි මෙම ගුවන් මගීන් සියලු දෙනාම පී.සී.ආර්.පරීක්ෂණ සදහා යොමු කර තිබේ .   ", "URL": "https://www.ada.lk/0/0/0-367398", "Category": "Latest News", "Parent URL": null}