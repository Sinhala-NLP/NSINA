{"Source": "Ada News", "Timestamp": "24 02 2018", "Headline": "පිලිපීන ගෘහ සේවිකාව මැරූ කුවේට් ගෙහිමියා අල්ලාගනී", "News Content": "\r\n\tවසරකට වැඩි කාලයක් අතුරුදන්ව සිටි පිලිපීන ජාතික ගෘහ සේවිකා තරුණියකගේ මල සිරුරු කුවේටයේ ඇය මෙහෙකාරකම් කළ නිවසේ අධිශීතකරණයක තිබී සොයා ගැනීමේ සිද්ධිය සම්බන්ධයෙන් ප්‍රධාන සැකකරු අත්අඩංගුවට ගනී.\r\n \r\n\t29 හැවිරිදි වියේ පසුවන ජොආනා ඩෙමාෆෙලිස් ලෙස හඳුනාගෙන ඇති මෙම තරුණියගේ ඝාතනය සම්බන්ධයෙන් මෙසේ අත්අඩංගුවට පත්ව ඇත්තේ එම නිවසේ හිමිකරුය. ඔහු ලෙබනනයේදී අත්ඩංගුවට පත්ව ඇති බව පිලිපීන විදේශ කටයුතු අමාත්‍යාංශය පවසයි.\r\n \r\n\tමෙම තරුණියගේ අතුරුදන්වීම මෙන්ම ඇගේ මරණය මැදපෙරදිග ගෘහ සේවිකා වෘත්තිය සම්බන්ධයෙන් පිලිපීනය දැඩි කතාබහක් ඇති කළ අතර, පිලිපීන කාන්තාවන් කුවේටයේ ගෘහ සේවයට යැවීම තහනම් කිරීම දක්වා දැඩි පියවරක් ගැනීමට පිලිපීන බලධාරීන්ට සිදුවිය.\r\n \r\n\tඅත්අඩංගුවට පත් නඩර් ඇසැම් අසාෆ් නමැති ගෙහිමියා ලෙබනන් සම්භවයක් ඇත්තෙකු ලෙස මේ වනවිට හඳුනාගෙන ඇති අතර, ඔහුගේ බිරිඳ සිදුවීමෙන් පසුව පළා යමින් සිටින බවත්, ඇය මේ වනවිට සිරියාවේ සිටින බවටත් බුද්ධි තොරතුරු පවතින බව පිලිපීන බලධාරීහු පවසති.\r\n \r\n\tමෙම සැකකරුවන් අත්අඩංගුවට ගැනීම සම්බන්ධයෙන් ඉන්ටර්පෝල් ජාත්‍යන්තර පොලීසියේ සහාය ලබාගෙන ඇති අතර, සිද්ධියේ ප්‍රධාන සැකකරු අත්අඩංගුවට ගැනීම යම් අස්වැසිල්ලක් ඇති කළ බව පිලිපීන විදේශ ලේකම් ඇලන් පීටර් කෙයිටානෝ අවධාරණය කරයි.\r\n \r\n\tඑම මළ සිරුරේ ඇයට වද හිංසා සිදුකර ඇති බවට සාක්ෂි රැසක් හමුව ඇති අතර, මෙම සිදුවීමත් සමග දැනට කුවේටයේ විවිධ දුෂ්කරතා මැද ගෘහ සේවයේ යෙදෙන කාන්තාවන් 1,000ක් පමණ වහාම සිය රටට ගෙන්වා ගැනීමටද පිලිපීනය කටයුතු කර තිබේ.\r\n \r\n\tමෙම සිදුවීම සම්බන්ධයෙන් නීතියේ උපරිම සාධාරණත්වය ඉටු කිරීමට කුවේටය උත්සාහ කරන බව එරට බලධාරීන් පිලිපීනයට දන්වා ඇති බවද විදෙස් වාර්තා පෙන්වා දෙයි.\r\n \n\n  ", "URL": "https://www.ada.lk/0/0/0-312018", "Category": "International", "Parent URL": null}