{"Source": "Ada News", "Timestamp": "24 01 2018", "Headline": "කෙන්ටකි පාසලේ වෙඩි තැබීමෙන් දෙදෙනෙකු නසී", "News Content": "\r\n\tඇමෙරිකා එක්සත් ජනපදයේ, කෙන්ටකි ප්‍රාන්තයේ පාසලක සිදුවූ වෙඩි තැබිමකින් පුද්ගලයන් දෙදෙනෙකු ජීවිතක්ෂයට පත්ව තවත් 17 දෙනෙකු තුවාල ලබා තිබේ.\r\n \r\n\tමාර්සල් කන්ට්‍රි උසස් පාසලේ සිදුවූ මෙම වෙඩි තැබීමෙන් 15 හැවිරිදි පාසල් දැරියක ජීවිතක්ෂයට පත්වූ අතර, තවත් 15 හැවිරිදි සිසුවෙකු රෝහලේදී ජීවිතක්ෂයට පත්වූ බව කෙන්ටකි ආණ්ඩුකාරවරයා පවසයි.\r\n \r\n\tමෙම ප්‍රහාරය සිදුකළ තැනැත්තාද 15 හැවිරිදි පාසල් සිසුවෙකු බව හඳුනාගෙන ඇති අතර, පසුව ඔහු අත්අඩංගුවට පත්ව තිබේ.\r\n \r\n\tඋදෑසන එල්ල වූ මෙම ප්‍රහාරයෙන් විනාඩි කිහිපයකට පසුව ප්‍රහාරකයා අත්අඩංගුවට ගැනීමට හැකි වූ බව පොලීසිය කියයි.\r\n \r\n\tප්‍රහාරයෙන් තුවාල ලැබූවන් අතර පාසල් සිසුන් 12 දෙනෙකුම සිටින බවත්, ඉන් පස් දෙනෙකු හැර අනෙක් සියලු දෙනා වෙඩි ප්‍රහාරවලට ලක්ව ඇති බවත් රෝහල් ආරංචි මාර්ග පවසයි.\r\n \r\n\tඇමෙරිකාවේ පාසල් තුළ මෙවැනි ප්‍රහාර එල්ල වූ ප්‍රථම අවස්ථාව මෙය නොවන අතර, එරට ගිනි අවි පාලන නීතිරීති සම්බන්ධයෙන් පසුගිය කාලය පුරාවට කතාබහ ඇති වූයේ මේ හේතුවෙනි. \r\n \n \n  ", "URL": "https://www.ada.lk/0/0/0-305312", "Category": "International", "Parent URL": null}