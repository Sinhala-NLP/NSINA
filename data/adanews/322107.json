{"Source": "Ada News", "Timestamp": "10 04 2018", "Headline": "කැවිලි රහස් දැනගන්න", "News Content": " එකී කලාවේ සාම්ප්‍රදායික බව හා ගුණාත්මක බව ආරක්ෂා කරමින් කැවිලි සකස් කිරීම පිළිබඳ අද ගෘහණියන් සතුව ඇත්තේ අල්ප වූ දැනුමකි. දේශීයත්වය අගය කරමින් දේශීය කැවිලි කලාව ජාත්‍යන්තරයට ගෙන ගිය ඉංජිනේරුවරියක වූ අයේෂා ගමගේ මහත්මිය සෑම විටම සිය පාරිභෝගිකයාට ලබාදෙන කැවිලි වර්ග පිළිබඳ හොඳ අවබෝධයකින් යුතුව පසුවන්නියකි. ළඟ එන අවුරුද්දේ ඇගේ ව්‍යාපාර කටයුතු සේම එහි ගුණාත්මකභාවය පිළිබඳව ඇය %අද^ හා දැක්වූයේ මෙවන් අදහසකි. \nවෙනත් අවුරුදුවලට වඩා මේ වර්ෂයේදී කැවිලි සඳහා වන ඉල්ලුම ගොඩක් වැඩියි. අපි මේ වන විට විදෙස් රටවල වෙසෙන ලාංකීකයන් ඇණවුම් කළ කැවිලි වර්ග සියල්ලම ඔවුන්ට යවලා තිබෙන්නේ. විදේශිකයන්ගෙන් පමණක් නොවේ නොයෙක් ආයතන මගින්ද කැවිලි ඇණවුම් ලැබිලා තියෙනවා. සමාන්‍යයෙන් රුපියල් 2000යේ සිට ඉහළට කැවිලි ඇසුරුම් කළ කූඩ තමයි අපි ළඟ තිබෙන්නේ. නමුත් මේ සිංහල අලුත් අවුරුද්දේ %ඇතුල්පත ^ යන නමින් අලුත් කැවිලි කූඩයක් අපි හඳුන්වා දී තිබෙනවා. සාමාන්‍යයෙන් එය පොඩි පවුලකට ප්‍රමාණවත් වන පරිදි කොණ්ඩ කැවුම්, මුං කැවුම්, අලුවා, ආස්මි හා කොකිස් ආදී කැවිලිවලින් සකස් කර තිබෙනවා. දේශීය වශයෙන් අලෙවි කිරීමේදී  විශේෂයෙන් අපේ අය කැවිලි ඇසුරුම් කළ කූඩ වගේම අවශ්‍ය ප්‍රමාණයට වෙන වෙනම කැවිලි වර්ගත් මිලදී ගන්නවා. මේ ක්‍රම දෙකත් එක්ක තමයි මගේ දේශීය වෙළෙඳ පොළ සකස් වී තිබෙන්නේ. සාමාන්‍යයෙන් කොළඹ අවට සිටින අයගෙන් මේ සඳහා හොඳ ඉල්ලුමක් තිබෙනවා. නෑදෑයන්ට, යාළුවන්ට වගේම කාර්යාලයේ සේවකයන්ට දෙන්න තමයි මේ කැවිලි ඇසුරුම් කළ කූඩ ඔවුන් වැඩියෙන්ම මිලදී ගන්නේ.  අපේ පාරිභෝගිකයාට අවශ්‍ය පරිදි අපි මේ කැවිලි කූඩ (Hampers) ගෙන ගොස් දෙනවා. සමහර අය නම් කලින්ම ඇණවුම් කරනවා. ඒත් සමහර පාරිභෝගිකයන් 12 වැනිදාට හෝ 13 වැනිදාට ලැබෙන පරිදි ඇණවුම් කරනවා. අපි ඒ හැම කෙනෙක්ටම තමන්ගේ රුචිකත්වය පරිදි අවුරුදු රසකැවිලි ලබාදෙනවා. වෙනදට වඩා කැවිලිවලට දැන් දැන් හොඳ  ඉල්ලුමක් තිබෙනවා. අපි මේ සියලු කැවිලි වර්ග නිෂ්පාදනය කරන්නේ අපේම තැනක. යම් පාරිභෝගිකයෙකුට අවශ්‍ය නම් ඒ තැන නිරීක්ෂණය කරන්න ඒ සඳහා කිසිදු බාධාවක් නැහැ. අපි නිෂ්පාදනය කරන කැවිලිවල ගුණාත්මකභාවය පිළිබඳවත් අපිට 100%ක් සහතික වෙන්න පුළුවන්.  කැවිලි පිළියෙල කිරීමත් එක්තරා ආකාරයක කලාවක්. කොණ්ඩ කැවුමේ හැඩය ගන්න නම් හැන්ද වගේම කූරත් අනිවාර්යයෙන්ම තියෙන්නට ඕන. කොකිස් හදන්න කොකිස් අච්චුවයි කූරයි තියෙන්න ඕන. මේ වගේ හැම කැවිල්ලක් සඳහාම ඒවාට අනන්‍ය වූ දෙයක් අනිවාර්යයෙන්ම තිබෙනවා. අපි දේශීය කැවිලිවලට මුල්තැනදී මෙය පිළියෙල කරන නිසා සෑම විටම උපරිමයෙන්ම දේශීයත්වය ඉස්මතුවන ආකාරයෙන් පාරිභෝගිකයා හට කැවිලි ලබාදෙන්නට අපේක්ෂා කරනවා. මේ නිසා  සාම්ප්‍රදායික රසය ගැන අපි වඩා සුපරික්ෂාකාරී වෙනවා.   අපේ පාරිභෝගිකයාට ලබාදෙන කැවිලි ඇසුරුම් පෙට්ටි සඳහා අපි මීට පෙර භාවිත කළේ සව්කොළ. මේ පාර අපි පොඩි වෙනසකටත් එක්ක පන් කොළවලින් ඇසුරුම් පෙට්ටිය සකස් කරලා තියෙන්නේ. ලබන අවුරුද්ද වන විට මේ ඇසුරුම් පෙට්ටිය සම්පූර්ණයෙන් වෙනස් කරන්න මම අපේක්ෂා කරනවා. පරණ %ට්‍රන්ක පෙට්ටි^ යනුවෙන් අපි හඳුන්වපු, ඒ පෙටිටිය ලීවලින් සකස් කර කැවිලි ඇසුරුම් කරන්න මම ඉදිරියේදී අපේක්ෂා කරනවා. මේ නිසා අපේ ඕනෑම පාරිභෝගිකයෙකුට තමන්ට අවශ්‍ය නෑදෑ ගෙදරකට මේ කැවිලි ඇසුරුම් කූඩය යැවීමේ හැකියාව තිබෙනවා. අපිට දුරකථනයෙන් ඇණවුම ලබාදීම සිදුකරන්න පුළුවන්. එවිට අපි නිවසටම ගෙන ගොස් දෙනවා. ඒවගේම මුදල් වුවත් ඒ මොහොතේදීම ගෙවා ලබාගැනීමට හෝ බැංකුවට දැමීමේ හැකියාව තිබෙනවා. පාරිභෝගිකයාගේ අවශ්‍යතාවට අපි සෑම වේලාවකදීම මූලිකත්වය ලබාදෙනවා. ඒ නිසා අවශ්‍ය ප්‍රමාණයට තමන්ට මෙම කැවිල වර්ග ලබාගැනීමේ හැකියාව තිබෙනවා. අපි දැනට කොකිස්, මුං ඇට කැවුම්, අතිරස, අග්ගලා, නාරං කැවුම්, උඳු වළලු, හැලප, වැලි තලප වගේ කැවිලි 14ක් නිෂ්පාදනය කරනවා. \nමේ අවුරුදු සමයේ පාරිභෝගිකයන්ට රසකැවිලිවලට අමතරව සිංහල අච්චාරු, මැලේ අච්චාරු හා බටු මෝජු අපි පිළියෙල කරනවා. පාරිභෝගිකයාගේ ඉල්ලීම පරිදි ප්‍රමාණය කුමක් වූවත් අපි එය ඔවුන්ට ලබාදීම සිදුකරනවා.  ඇත්තෙන්ම මේ සියලු දේ පිළිබඳ පාරිභෝගිකයාට සවිස්තරව දැනගැනීමට අපි වෙබ් පිටුවක් පවත්වාගෙන යනවා. ඒ හරහා කැවිලි වර්ග ඇතුළු සෑම දෙයක් පිළිබඳවම මිල ගණන් පැහැදිලිව දක්වලා තිබෙනවා. ඒවගේම ඉදිරියේදී මේ සඳහා නව ඇප් එකක් හඳුන්වා දීමටද අප අපේක්ෂා කරනවා. දැනට එය භාගයක් වගේ ප්‍රමාණයට සකස් කරලා තියෙන්නේ. එය ක්‍රියාත්මක කිරීම සඳහා කවුරුන් හෝ කෙනෙක් යොමු කොට ඉදිරියට පවත්වාගෙන යන්න තමයි මම සැලසුම් කරලා තිබෙන්නේ. එයට පලතුරු, කිරිපැණි, අච්චාරු, මාළු ඇඹුල් තියල් වගේ දේවල් ඇතුළත් කරන්න අපේක්ෂා කරනවා.  අද ගොඩක්ම අය කරන්නේ කාර්යබහුල නිසා සල්ලි දීලා මේ දේවල් කරගන්න එක. ඒ නිසා සුළු හා මධ්‍ය පරිමාණ ව්‍යාපාරිකයන්ට වෙළෙඳ පොළක් සකස් වෙනවා. ඒත් බොහෝ විට ඔවුන්ද නියමිත ප්‍රමිතියක් යටතේ මෙය සිදුනොකිරීම නිසා මේ වර්ෂයේ එන පාරිභෝගිකයාව ලබන වර්ෂයේදීත් ගෙන්නා ගැනීමේ හැකියාවක් නැති වෙනවා. ඒ නිසා මෙය නියමිත ප්‍රමිතියකින් ගුණාත්මකභාවයෙන් යුතුව කිරීම ව්‍යාපාරයේ දියුණුවට මෙන්ම පාරිභෝගිකයාගේ විශ්වාසයටත් සිදුකරන උතුම් කාර්යයක් ලෙසයි මම දකින්නේ.   කොණ්ඩ කැවුම්වලට එනසාල් එක් කිරීමෙන් ඇඟට උරාගන්නා තෙල් ප්‍රමාණය අඩු කරගැනීමට පුළුවන්\nඅපි කොණ්ඩ කැවුම් පිළියෙල කිරීමේදී එම මිශ්‍රණයට එනසාල්, මාදූරු හා සූදුරු එක් කරනවා. එවිට හැමදාම අපි කන කොණ්ඩ කැවුමේ රසයට වඩා රසයේ වෙනසක් අපිට දැනෙනවා. අවුරුදු කාලේට අපි ගන්නා ගොඩක් කෑම වර්ග තෙල්වලින් පිරි ඒවා. කොණ්ඩ කැවුම් කියන්නෙත් තෙල් කෑම වර්ගයක්. නමුත් මේ එනසාල් දැමීම මගින් ඇඟට උරාගන්නා ප්‍රමාණය අඩු කරනවා.  *ඒ වගේම අපි කොකිස් හදනකොට රස වගේම ගුණයටත් විශේෂ අවධානයක් යොමු කරනවා. අපි මුරුංගා කොකිස්, කරපිංචා කොකිස්, ස්පයිසි කොකිස් වගේ විවිධ රසයෙන් හා ගුණයෙන් යුත් කොකිස් පිළියෙල කරන්නේ විශේෂයෙන් අපේ පාරිභෝගිකයාගේ රුචිකත්වය මත. අපි දන්න දෙයක් තමයි බොහෝ වෙලාවට මුරුංගා වගේ දෙයකින් කොලොස්ටරෝල් වගේ දේවල් අඩු කරන එක. ඒවගේම හාල් පිටියි, පොල් කිරියි පමණක් භාවිතයෙන් පිළියෙල කරන කොකිස් අහිතකර කෑමක් නෙමෙයි. ඒ නිසා මේවා කෑමේදී අගුණ වෙන ප්‍රතිශතය ඉතා අඩුයි. අනික අපි මේ සඳහා යොදාගන්නේ ගමේ හින්දන පොල් තෙල්. ඒ නිසා ඒ ගුණයත් මෙයට එකතු වෙනවා*. මේ සැරේ අවුරුද්දේ තිබෙන්නේ තල මිශ්‍ර කෑම මේසයක්. ඒ නිසා අපි රුලන්වලින් සකස් කරගත් අලුවා වර්ගයක් අලුතින් හඳුන්වා දී තිබෙනවා. සාමාන්‍යයෙන් අලුවා හදන මිශ්‍රණයට රුලන් එකතුකර ගනිමින් මෙය සකස් කරගන්න පුළුවන්*. \nආස්මි පිළියෙල කිරීමට ගන්නා දවුල් කුරුඳු ගුණදායී බවින් ඉහළයි අපි හදන කැවිලි වර්ගවලින් ආස්මිවලටත් හොඳ ඉල්ලුමක් තිබෙනවා. ලොකු හා පොඩි වශයෙන් ආස්මි වර්ග දෙකක් අපි හදනවා. ලොකු ආස්මි එක අපි සාමාන්‍යයෙන් පළවෙනි පාර හදා සති දෙකක් විතර තියනවා. ඒ තියන්නේ පෙඟෙන්න. ආස්මි පෙඟෙන තරමට තමයි තෙලෙන් බැදගත් විට හොඳට පිපිලා එන්නේ. ආස්මි හදන්නේ දවුල් කුරුඳුවලින්. ඇත්තෙන්ම එය ඇඟට ගුණදායී දෙයක්. කුරුඳු ගස්වලම ප්‍රභේදයක් තමයි මේ නමින් අපි හඳුන්වන්නේ. ඒක ටිකක් සෙවෙල ගතියයි. ඒ සේවල ගතිය නිසා වටේ තියෙන වතුර හොඳට උරා ගන්නවා. මේ නිසා බැදගත් පසු පැණි දැමීමට පෙර අපට පපඩමක් වගේ කන්නත් පුළුවන්. සුළං නොවදින සේ ආස්මි ගබඩා කර තබා ගත්තොත් සාමාන්‍යයෙන් මාස හයක පමණ කාලයක් වුණත් තියා ගන්න පුළුවන්.  මේ නිසා අපි රට යවන ආස්මි ටිකක් කලියෙන් පිළියෙල කරලා යවනවා.   කැවුම් ජාති දෙකක් තියෙනවා. අලුත් අවුරුද්දකට සතියකට විතර කලින් කැවුම් හදලා පසුව මැටි මුට්ටියක පැණි දාලා එය ගිල්වලා තියනවා. ටික දිනක් යන විට පැණි ටික කැවුම වටේ මීවදයක් වගේ හැදෙනවා. මේ නිසා කැවුම ගල් වෙන්නෙත් නැහැ. ඒ නිසා ඇතැමුන් %මී වද කියලත් මේ කැවුම් වර්ගය හඳුන්වනවා. \nඅනෙක් ක්‍රමය තමයි අපි කැවුම් හදලා මැටි මුට්ටිවල අසුරලා තියනවා. ටික දවසක් යන විට ඒ කැවුම්වල තියෙන තෙල් ටික ඔක්කොම මැටි මුට්ටියට උරා ගන්නවා. ඊට පස්සේ කැවුම ටිකෙන් ටික ගල් වෙන්න බලනවා. මේ කැවුම සමහර අයට වණ්ඩුවේ තම්බලා අනුභව කරන්න පුළුවන්. ඒතකොට අමුතුම රසයක් එනවා. වෙනත් රටවල සිටින ලාංකිකයන් මේ ලෙස කැවුම් කල් තියාගෙන අවශ්‍ය වේලාවට කන්න ගන්නවා*.  ඒ වගේම අග්ගලා වලත් සුවිශේෂීත්වයක් තිබෙනවා. සාමාන්‍යයෙන් අග්ගලා කියන්නේ බර ආහාරයක්. ඉස්සර කාලේ නම් ඉතිරිවන හාල් ටික අවුවට දාලා කෙටීමෙන් පසුවයි අග්ගලා හදන්නේ. දැන් අපි කරන්නේ හාල් ගෙනවිත් සෝදා වේළාගෙන අග්ගලා හදන එක. ඒ පිටි කරගත් හාල් පිටිවලට මුට්ටියේ රත්කළ පැණි මිශ්‍රණය එක් කරනවා. මේ විදිහට හැදුවම සිනි රහයි, පිටි රහයි විතරයිනේ ඇත්තෙන්ම තියෙන්නේ. ඒ නිසා තමයි අපි ගම්මිරිස් පොඩ්ඩක් එකතු කරන්නේ. පොඩි අයට කන්න අමාරු නිසා අපි බොහෝ වේලාවට ගම්මිරිස් දානවා අඩුයි. සාමාන්‍යයෙන් අපි අග්ගලා පිළියෙල කරනකොට පාරිභෝගිකයාගෙන් අසා ඔවුන්ගේ රුචිකත්වය පරිදි අවශ්‍ය පදමට සකස් කර දෙනවා. සාමාන්‍යයෙන් කෑමක් ගන්නකොට කුමක් හෝ අගුණයක් වෙන්න තිබෙනවා නම් එය වැළැක්වීමක් ගම්මිරිස්වලින් කරනවා. අපි අග්ගලා හදනකොට හාල් සෝදා වේලා ගන්න අවස්ථාවේ විෂබීජ ඇතුළු වුවහොත් එය මේ නිසා අඩු කර ගන්න පුළුවන්.  \nඔබට අයේෂා ගමගේ මහත්මිය සම්බන්ධ කරගැනීමට අවශ්‍ය නම් 0714900669 යන දුරකථන අංකය ඔස්සේ හෝ http://kavumkokis.com/ecart/ වෙබ් පිටුව ඔස්සේ සම්බන්ධ කරගත හැක.  ", "URL": "https://www.ada.lk/0/0/0-322107", "Category": "Woman", "Parent URL": null}