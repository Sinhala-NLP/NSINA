{"Source": "Ada News", "Timestamp": "29 01 2018", "Headline": "කාබුල් හමුදා කඳවුරකට IS ප්‍රහාරයක් - මරණ 5ක්", "News Content": "\r\n\tඇෆ්ගනිස්ථානයේ කාබුල් අගනුවර හමුදා ඇකඩමිය ආසන්න හමුදා කඳවුරකට එල්ල වූ ප්‍රහාරයකින් හමුදා සෙබලුන් 5 දෙනෙකු ජීවිතක්ෂයට පත්ව තිබේ.\r\n \r\n\tඑරට ආරක්ෂක අමාත්‍යාංශය නිවේදනය කළේ මෙම ප්‍රහාරයෙන් තවත් හමුදා සාමාජිකයන් 10 දෙනෙකු තුවාල ලබා ඇති බවයි.\r\n \r\n\tඑමෙන්ම මෙම ප්‍රහාරය සඳහා ත්‍රස්තයන් 5 දෙනෙකු සම්බන්ධ වී ඇති බවත්, ප්‍රහාරය අවස්ථාවේදී ත්‍රස්තයන් හතර දෙනෙකු මරා දමා එක් අයෙකු අත්අඩංගුවට ගත් බවත් ආරක්ෂක අමාත්‍යාංශය වැඩිදුරටත් පවසයි.\r\n \r\n\tමෙම ප්‍රහාරයේ වගකීම IS ඉස්ලාම් රාජ්‍ය ත්‍රස්ත සංවිධානය භාරගෙන ඇති බව ඔවුන්ගේ පුවත් අඩවි හරහා වාර්තා කර තිබේ.\r\n \r\n\tතලේබාන් ත්‍රස්තයන් විසින් අගනගරය වෙත ගිලන්රථ මරාගෙන මැරෙන බෝම්බ ප්‍රහාරයක් එල්ල කරමින් පුද්ගලයන් 100කට වැඩි පිරිසක් ජීවිතක්ෂයට පත්කළ දිනට පසුව එල්ල කළ මෙම ප්‍රහාරය එල්ල වූ අතර, ඊට පෙර අගනගරයේ හෝටලයක් වෙත එල්ල වූ තවත් තලේබාන් ප්‍රහාරයකින් පුද්ගලයන් 20කට වැඩි පිරිසක් ජීවිතක්ෂයට පත්වූහ.\r\n \r\n\tමේ අනුව, පසුගිය කාලය පුරා තලේබාන් ත්‍රස්ත සංවිධානය මෙන්ම, IS ඉස්ලාම් රාජ්‍ය ත්‍රස්ත සංවිධානය ඇෆ්ගනිස්ථානයේ සිදුකරන ඔවුන්ගේ ප්‍රහාරක ඉලක්ක වැඩි කරමින් ඇති බව විදෙස් වාර්තා පෙන්වා දෙයි.\r\n \n \n  ", "URL": "https://www.ada.lk/0/0/0-306303", "Category": "International", "Parent URL": null}