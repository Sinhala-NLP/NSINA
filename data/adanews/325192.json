{"Source": "Ada News", "Timestamp": "27 04 2018", "Headline": "මාස තුනට කටුනායකදී ගුවන් මලු 75ක් නැතිවෙයි", "News Content": "\r\n\tකටුනායක ජාත්‍යන්තර ගුවන්තොටුපොළින් දිවයිනට පැමිණෙන ඇතැම් ගුවන් මගීන්ගේ ගමන් මලු නැතිවීම් සම්බන්ධව ඉකුත් මාස තුනක කාලයකදී  පැමිණිලි  75ක් ලැබී ඇතැයි  ගුවන් තොටුපොළ පොලීසිය පවසයි.\r\n \r\n\tලද  පැමිනිල්ලකට  අනුව මැදපෙරදිග රටක සිට  පෙරේදා  (25දා) කටුනායක ගුවන්තොටුපොළට පැමිණි  ගුවන් මගියෙකුට  අයත් විදේශීය  මුදල්  සහ වටිනා  දේපළ තිබූ ගමන් මල්ලක්  ගුවන්තොටුපළ‍ (බැගේජ් බෙල්ට්) අසලදී නැතිවීම සම්බන්ධයෙන් ගුවන්තොටුපළ ආරක්ෂිත කැමරා නිරීක්ෂණය කර  එය  රැගෙන ගිය  පුද්ගලයා  සොයා  ගැනීමට  කටයුතු කර ඇති බව ගුවන්තොටුපළ  පොලීසියේ  ස්ථානාධිපති ප්‍රධාන පොලිස් පරීක්ෂක  ඩබ්ලිව්.ඒ. ජයනාත් වනසිංහ මහතා පවසා සිටියේය.\r\n \r\n\tකටුනායක ගුවන්  තොටුපළට ගුවන්යානයක්  ගොඩබෑ පසුව මගීන්  පැමිණ  තමන්ට අයත්  ගමන් මලු ලබා ගැනීමට  පැමිණීමේ පර්යන්තයේ රැඳී සිටින  අවස්ථාවන්හිදී  ඇතමෙකු විසින්  අතපසුවීම හෝ හිතාමතා වෙනත් අයෙකුට අයත්  ගමන් මලු  රැගෙන  ගුවන්තොටුපළින් පිටව ගොස් ඇති  අවස්ථා සැලකිල්ලට ගෙන පරීක්ෂණ  ආරම්භ කර   ඇති බවද හෙතෙම පවසා සිටියේය.\r\n \r\n\t‍මෙසේ   නැතිවී ඇති වටිනා  දේපළ   සහිත ගමන් මලු සොයාදීමට සහ  දින 21 පසුව රක්ෂණ  වන්දි  ලබා ගැනීම්  සම්බන්ධව ගුවන් සමාගම්  සමග කටයුතු කිරීමේදී  ගැටලු  මතුව ඇතැයිද පොලීසිය පවසයි.\r\n \r\n\tසාවද්‍ය පරිහරණය  හා විශ්වාසය කඩකිරීම යන කරුණු මත අන් අයෙකුට අයත්  ගමන් මලු හෝ දේපළ  රැගෙන ගොස් ඇති සිද්ධි  කිහිපයක් සම්බන්ධයෙන්  පුද්ගලයන්ට නඩු පවරා ඇති බවද පොලීසිය වැඩිදුරටත් පවසා සිටියි.\r\n \n\n \r\n\t \r\n  ", "URL": "https://www.ada.lk/0/0/0-325192", "Category": "Latest News", "Parent URL": null}