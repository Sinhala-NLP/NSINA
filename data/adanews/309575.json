{"Source": "Ada News", "Timestamp": "13 02 2018", "Headline": "මහනුවර අපරාජිතවම ශූරතාව රැගෙන යයි", "News Content": "\r\n\tඩයලොග් අන්තර් සමාජ ලීග් රග්බි තරගාවලියේ අපරාජිත බව රැකගනිමින් කුසලානය තමන් සන්තකයට ගැනීමට ප්‍රබල මහනුවර කණ්ඩායම සමත් විය. ඒ තරගාවලියේ මහනුවර නිත්තවෙළදී හැව්ලොක්ස් සමග පැවැති අවසන් තරගයෙන් ලකුණු 30-28 ක තියුණු ජයක් හිමිකර ගනිමිනි.\r\n \r\n\tකෙසේ වෙතත් අවසන් සතිය දක්වාම තරගාවලියේ අනුශූරතාව වෙනුවෙන් තරග කළ හැව්ලොක්ස් කණ්ඩායමෙන් අවසන් තරගයේදී මහනුවරට දැඩි අභියෝගයක් එල්ල වීම කැපී පෙනුණි.\r\n \r\n\tතරගාවලිය නිමා වීම සති ගණනාවකට පෙර ප්‍රසාද ලකුණු සටහනට අනුව ශූරතාව දිනා සිටි මහනුවර ක්‍රීඩකයන්ට මෙම තරගයේ ප්‍රතිඵලයෙන් සිය කුසලානය රැක ගැනිමේ කිසිදු අවශ්‍යතාවක් නොවූ අතර අපරාජිත බව රැකගැනීමට පමණක් එය වැදගත් විය.\r\n \r\n\tනමුත් ආරම්භයේ පටන් පීඩනය හැව්‍ලොක්ස් කණ්ඩායමේ කර මත පැටවූ මහනුවර ක්‍රීඩකයෝ තරගයේ පළමු අර්ධය නිමා වනවිටදීම ලකුණු 22 ක් රැස් කළේ ප්‍රතිවාදීන්ට කිසිදු ලකුණුක් ලබාගැනීමට ඉඩක් ලබා නොදෙමිනි.\r\n \r\n\tනමුත් පළමු අර්ධයේ මෙන්ම පහසුවෙන් දෙවැනි අර්ධයේදී ලකුණු රැස් කිරීමට මහනුවරට, හැව්ලොක්ස්ගෙන් ඉඩක් නොලැබුණු අතර හැව්ලොක්ස් ලකුණු 28 ක් රැස් කරද්දී මහනුවරට රැස් කිරී‘මට ලැබුණේ ලකුණු 8 ක් පමණි. කෙසේ වෙතත් තරගයේ අවසන් ලකුණු සටහනට අනුව ජයග්‍රහණය මහනුවරට හිමිවිය.\r\n \r\n\tසමස්ත තරගයේදී මහනුවර කණ්ඩායමෙන් ගෝල දිනුම් 4 ක් හා ප්‍රවර්තන තුනක් වාර්තා විය. හැව්ලොක්ස් ලබා ගත් ලකුණු සංඛ්‍යාව උත්සාහක දිනුම් 4 ක් හා ප්‍රවර්තන 4 කින් සමන්විත විය.\r\n \r\n\tමෙම තරගයේ ප්‍රතිඵලයත් සමගින් තරගාවලියේ දෙවැනි හා තෙවැනි ස්ථාන පිළිවෙළින් නාවුක හමුදා හා සී.එච්. කණ්ඩායම් අතරේ බෙදී ගියේය.\r\n \r\n\tපසුගිය වසරේ (2017) නොවැම්බර් 03 වැනිදා ආරම්භ වූ මෙම තරගාවලිය සති 14 ක් පුරා ලීග් ක්‍රමයට පැවැත්වූ අතර තරගාවලියේ ප්‍රධාන අනුග්‍රාහකයා ලෙස ඩයලොග් ආසියාටා පුද්ගලික සමාගම කටයුතු කළේය.\r\n \r\n\tමේ අතර ශ්‍රී ලංකා රග්බි පිටියේ අතිදක්ෂ ක්‍රීඩකයෙකු ලෙස සැලකෙන මහනුවර කණ්ඩායමේ ෆාසිල් මරීජා ක්‍රීඩකයෙකු ලෙස අන්තර් සමාජ ලීග් රග්බි තරගාවලියට සහභාගීවූ අවසන් තරගය මෙය වූ අතර, මෙහිදී ඔහු උත්සාහක දිනුම් 3 ක් අඛණ්ඩව වාර්තා කිරීම විශේෂත්වයකි. හෙතෙම එළඹෙන 16 වැනිදා සිට 24 වැනිදා දක්වා පැවැත්වෙන පිළිමළුන් පිටුදැකීමේ තරගාවලියෙන් අනතුරුව රග්බි ක්‍රීඩාවෙන් විශ්‍රාම යාමට නියමිතය.\r\n \n    \n  ", "URL": "https://www.ada.lk/0/0/0-309575", "Category": "Sports", "Parent URL": null}