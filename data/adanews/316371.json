{"Source": "Ada News", "Timestamp": "13 03 2018", "Headline": "පාසල් නඩත්තු බර සිසුන්ට පවරලා - ලංකා ගුරු සංගමය", "News Content": "\r\n\tපාසල්වල නඩත්තු බර සිසුන්ට පටවා ඇති බව අධ්‍යාපන අමාත්‍යාංශයට අදාළ 2016 විගණකාධිපති වාර්තාවෙන් හෙළිව ඇතැයි ලංකා ගුරු සංගමය නිවේදනය කරයි.\n \r\n\t2016 දෙසැම්බර් 31 දින වන විට ජාතික පාසල් 52ක පාසල් සංවර්ධන සමිතියෙන්, ක්‍රීඩා අරමුදලින් හෝ පහසුකම් හා සේවා ගාස්තු ගිණුමෙන් හෝ වැටුප් ගෙවමින් බඳවාගෙන තිබුණු අනධ්‍යයන කාර්ය මණ්ඩල සාමාජිකයන් සංඛ්‍යාව 307ක් බවත්, ඔවුන් වෙත 2016 වර්ෂය තුළදී පමණක් ගෙවා ඇති මුළු වැටුප් හා දීමනා රු.5,781,742/-ක් බවත් එම වාර්තාවෙන් හෙළිව තිබේ.\r\n \r\n\tමෙම මුදල සම්පූර්ණයෙන්ම සිසුන් මත පැටවුණු වැය බරක් බව විගණකාධිපති වාර්තාවේ සඳහන් බවද ලංකා ගුරුසංගමය නිවේදනය කරයි.\r\n \r\n\tඅදාළ පාසලේ හෝ අවට පාසල්වල හෝ ප්‍රමාණවත් ශ‍්‍රවණාගාර හෝ ශාලා පහසුකම් තිබියදී ජාතික පාසල් 20ක විවිධ උත්සව සඳහා පෞද්ගලික ආයතන සතු ශ‍්‍රවණාගාර හෝ ශාලා පහසුකම් ලබාගැනීම සඳහා රු.7,279,029/- වැය කර ඇති බවද එම වාර්තාවෙන් පෙන්වා දෙයි. \r\n \r\n\t5/2015 චක්‍රලේඛය මගින් පාසල්වල නඩත්තු වියදම් සිසුන්ගෙන් අය කිරීමට අවස්ථාව සැලසීමත් සමග මෙලෙස අතිවිශාල ලෙස සිසුන්ගෙන් මුදල් අය කිරීමත්, ඒවා අත්‍යවශ්‍ය නොවන කටයුතු සඳහා වියදම් කෙරෙන බවත් විගණකාධිපතිවරයාගේ වාර්තාව තුළින් මනාව පැහැදිලි වන බව එම සංගමය වැඩිදුරටත් පවසයි.\r\n \r\n\t \r\n \r\n\t \r\n  ", "URL": "https://www.ada.lk/0/0/0-316371", "Category": "Latest News", "Parent URL": null}