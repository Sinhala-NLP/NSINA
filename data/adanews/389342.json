{"Source": "Ada News", "Timestamp": "14 01 2022", "Headline": "දුක් විඳින ජනතාවගෙන් මම ගොඩක් දේවල් ඉගෙනගත්තා-කාදිනල් හිමි", "News Content": "පාස්කු ඉරුදින බෝම්බ ප්‍රහාරය එල්ල වී අදට දින 1000ක් සම්පුර්ණ වීම වෙනුවෙන් අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් දෙවියන්ට කන්නලව් කිරීමේ දේව මෙහෙයක් අද(14දා) පෙරවරුවේ තේවත්ත, ලංකා අප ස්වාමී දූ ජාතික බැසිලිකාවේදී පැවැත්විණි. මෙම අවස්ථාවට කොච්චිකඩේ හා කටුවාපිටිය දේවස්ථානවලදී බෝම්බ ප්‍රහාරයන්ට ලක්ව තුවාල ලැබූවන් හා මියගිය අයගේ පවුල්වල ඥාතීන් සහභාගි වුහ. එහිදී අදහස් දැක්වූ අගරදගුරු අතිඋතුම් මැල්කම් කාදිනල් රංජිත් හිමිපාණන් වහන්සේ පාස්කු ඉරුදින මිනීමැරුම සිදුවී අදට හරියටම දවස් 1000ක් සම්පූර්ණ වෙනවා. ඒ කියන්නේ ලොකු කාලයක් මනුෂ්‍යයෙකුට මේ තරම් කාලයක් තිස්සේ මේ විදියට දුක් දරන්න පුළුවන් ද කියන එක ඇත්තෙන්ම අපිට නොතේරුනාද ,ඒ අයගෙන්ම අපිට අහන්න පුළුවන්. මේ තරම් දුක් ඉවසා දරාගෙන ඉන්න මනුෂ්‍යයන්ට පුළුවන් වුනේ කොහොමද කියලා, වෙලාවකට පුදුමත් හිතෙනවා. මට කියන්න තියෙන්නේ දුක් විඳින මේ ජනතාවගෙන් මම ගොඩක් දේවල් ඉගෙනගත්තා කියලා. අපේ ජනතාවට බොරු කරන්න හදන අයගේ බොරු එකින් එක හෙළිදරව් වෙමින් පවතින්නේ දෙවියන් වහන්සේගේ ක්‍රියාදාමය තුළයි. ඒ නිසා මේ වෙනකොට ජනතාව දිනන ලකුණු අපි හැමෝටම පෙනෙන්න පටන් අරන් තියෙනවා. අපේ මේ පාස්කු ප්‍රහාරය පිළිබඳව සත්‍යය යටගහන්න හැදුවත් ජනතාව දවසින් දවස බලවත් වී පාලකයින් දවසින් දවස අවුල් සහගත තත්ත්වයකට පත්වෙන බව පැහැදිලියි. ඒ නිසා කවුරු කවුරුත් අපිව යට කරන්නට, අපට වුන දේ ඉතිහාසයෙන් මකා දමන්නට කොච්චර උත්සහ කරත් එය හරියන්නේ නෑ.ඒ බෝම්බය නම් දැන් ඉතින් පුපුරලා ඉවරයි. නමුත් දැන් පත්තුවෙන බෝම්බය නම්, ඒ මුස්ලිම් අන්තවාදීන් විතරක් එකතුවෙලා කරපු වැඩක් කියලා  ලඝු කරලා යටගහලා ඇත්ත යටපත් කරන්නට බලවතුන් උත්සාහ කෙරුවත් එන්න එන්නම ඇත්ත එළියට එන බෝම්බයයි දැන් පුපුරන්නේ. ඒ ඇත්ත කතාව යටපත් කරන්න කී දෙනෙක් උත්සහ කළා ද, එහෙත් එහෙම කරන්න ඒ යට පුළුවන් වුනාද  යටගහන්න හදන තරමටම එය මතුපිටට එනවා දියේ ගිල්වන්න හදන රබර් බෝලයක් වගේ. මේ ප්‍රහාරය කුමන්ත්‍රණයක් කියල පැහැදිලියි. අන්තවාදීන් පිරිසකගේ මේ ක්‍රියාව ගැන කළින් දැන දැනත් එක පැත්තකින් ඒකට ඉඩදීලා. අනිත් පැත්තෙන් එය වැළැක්වීමට කටයුතු කළ අයට අවහිර කරලා සමහර නායකයන්ට ඕන කලේ කොහොමහරි දේශපාලන වාසි ලබාගැනීමට ප්‍රහාරය පාවිච්චි කරන්නැයි කියල දැන් පැහැදිලි වෙමින් තියෙනවා  යැයි පැවසීය.    ", "URL": "https://www.ada.lk/0/0/0-389342", "Category": "Latest News", "Parent URL": null}