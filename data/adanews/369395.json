{"Source": "Ada News", "Timestamp": "30 09 2020", "Headline": "ටෙනිසන් කුරේ මහතාගේ දේහයට අගමැති අවසන් ගෞරව දක්වයි", "News Content": "ලාංකික ප්‍රහසන රංග කලාවට නවමානයක් එක්කළ ප්‍රවීණ සිනමා, වේදිකා නාට්‍ය රංගන ශිල්පියෙකු හා අධ්‍යක්ෂවරයෙකු වූ ටෙනිසන් කුරේ මහතාගේ දේහයට අග්‍රාමාත්‍ය මහින්ද රාජපක්ෂ අද 2020.09.30 දින අවසන් ගෞරව දැක්වූයේය. මොරටුමුල්ල, විල්ලෝරාවත්තේ පිහිටි නිවසට ගිය අග්‍රාමාත්‍යතුමා, ටෙනිසන් කුරේ මහතාගේ දේහයට අවසන් ගෞරව දක්වමින් ඒ මහතාගේ පවුලේ සාමාජිකයින් සමඟ ශෝකය බෙදා ගත්තේය. වර්ෂ 1986 දී  සිනමාවට අවතීර්ණ වන ටෙනිසන් කුරේ මහතා,  ඉතා කෙටි කාලයක් තුළ විකට නළුවෙකු ලෙසින් සිය ප්‍රතිභා පූර්ණ රංගන කෞෂල්‍ය තුළ සුවහසක් ප්‍රේක්ෂක ජනාදරයට පාත්‍ර විය.  මෙරට ප්‍රහසන සිනමාවට නැතුවම බැරි චරිතයක් බවට පත්වූ, ටෙනිසන් කුරේ මහතා විශිෂ්ට විකට නළුවෙකු ලෙස ලාංකේය ප්‍රේක්ෂකයන් සිනහවෙන් මුසපත් කරමින් චිත්‍රපට රැසක ප්‍රහසන රංග ශිල්පියා ලෙස කළ අද්විතීය රංගන දායකත්වය සදා අනුස්මරණීය වේ.   ", "URL": "https://www.ada.lk/0/0/0-369395", "Category": "Uncategorized", "Parent URL": null}