{"Source": "Ada News", "Timestamp": "20 07 2023", "Headline": "ගාස්තු වැඩි නොකළහොත් වාර්ෂික පාඩුව රු. බිලියන 34යි", "News Content": "සිය අමාත්‍යාංශය මගින් යෝජනා කළ ජල ගාස්තු වැඩිකිරීම සදහා කැබිනට් අනුමතිය හිමිවූ බවත් ජාතික ජල සම්පාදන හා ජලාපවහන මණ්ඩලය මුහුණ දෙන මූල්‍ය පීඩනය හමුවේ සියලු ශ්‍රී ලාංකිකයන්ට පිරිසිදු පානීය ජලය අඛණ්ඩව සැපයීම සහතික කිරීමට මේ මොහොතේ මෙම දුෂ්කර තීරණය ගැනීමට‍ සිදු වූ බවත්  ජල සම්පාදන හා වතු යටිතල පහසුකම් සංවර්ධන අමාත්‍ය ජීවන් තොණ්ඩමන් මහතා ඊයේ (19)  පැවසීය. පාර්ලිමේන්තුවේදී  පැවති අමාත්‍යාංශයීය උපදේශක කාරක සභා රැස්වීමේදී ඒ මහතා මේ බව සදහන් කළේය. ජල නිෂ්පාදන පිරිවැයට සැලකිය යුතු දායකත්වයක් සපයන විදුලි ගාස්තු වැඩිවීම ඇතුළු කරුණු කිහිපයක් මෙම වැඩිවීමට හේතු වූ බවත් අමාත්‍යවරයා සදහන් කළේය. පෙබරවාරි මාසයේ විදුලි බිල වැඩි කිරීම නිසා මාසිකව රු. මිලියන 500ක පමණ මුදලක් නිෂ්පාදන පිරිවැය සදහා වැඩිපුර යෙදීමට  සිදුවූ බවත් ඒ මහතා පැවසීය. තවද  ආයෝජන පිරිවැය (ජල යටිතල පහසුකම් පුළුල් කිරීමට අවශ්‍ය ප්‍රාග්ධන වියදම් සඳහා), රුපියල අවප්‍රමාණය වීම සහ පොලී අනුපාත ඉහළ යෑම, ජලය පිරිපහදු කිරීමට අවශ්‍ය රසායනික ද්‍රව්‍ය පිරිවැය ශීඝ්‍ර ලෙස ඉහළ යෑම සමග මාසිකව රුපියල් බිලියන 2.5 ආසන්න පාඩුවක් සිදුවන බවත් ගාස්තු වැඩි නොකළහොත්  වාර්ෂික පාඩුව රු. බිලියන 34 ක් වන බවත් ඒ මහතා වැඩිදුරටත් පෙන්වා දුන්නේය. ජල ගාස්තු වැඩි වුවද සමාජයේ වඩාත්ම අවදානමකට ලක්විය හැකි සාමාජිකයින් ආරක්ෂා කිරීමට කැපවී සිටින බවත් පහළ සමාජ ආර්ථික පසුබිම නියෝජනය කරන සමෘද්ධි සහ වතු නිවාස පාරීභෝගිකයන්ට කිසිදු ගාස්තු වැඩිවීමක් සිදුනොවන බවත් පැවසීය. එපමණක් නොව, යෝජිත ගාස්තු වැඩි කිරීමේදී අඩු ජල පරිභෝජනයක් සහ ආර්ථික වශයෙන් අවාසි සහගත  සහිත පාරිභෝගිකයන් සඳහා සහනාධාරයක් ලබාදීමට කටයුතු කරන බවත්  ඔවුන්ගේ මාසික බිල්පත රු. 1000 කට නොවැඩිව පවතින බවත් අමාත්‍යවරයා පැවසීය. එසේම පාසැල්, රෝහල් සහ ආගමික ආයතන සදහා සහනාධාර ලබාදීමේ විධිවිධාන ඇතුළත් බවත් පෙන්වා දෙන ලදී. ආසියානු සංවර්ධන බැංකුව (ADB) වෙත ශ්‍රී ලංකා රජය දක්වන එකගතාවය සහ තිරසාර සංවර්ධනය සදහා වන ප්‍රයත්නයට අනුකූලව නව ජල ගාස්තු සූත්‍රයක් සහ ප්‍රතිපත්තියක් ළගදීම හදුන්වාදීමට නියමිතව ඇත. එසේම මීළග සංශෝධනයේදී ජල ගාස්තු යළි සමාලෝචනය කිරීමට පියවර ගන්නා බවද අමාත්‍යවරයා දැනුම් දුන්නේය.   ", "URL": "https://www.ada.lk/0/0/0-404774", "Category": "Latest News", "Parent URL": null}