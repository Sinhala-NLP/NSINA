{"Source": "Ada News", "Timestamp": "28 11 2022", "Headline": "අල්ලස් ගත් පොලීසියේ තිදෙනෙකුට වැඩ වරදියි", "News Content": "ලොරිරථ රියදුරෙකුගෙන් රුපියල් දොළොස්දහසක අල්ලසක් ලබාගැනීමේ චෝදනාවක් මත සිදුකළ පරීක්ෂණ වලින් අනතුරුව කන්දකැටිය පොලිස් ස්ථානය සේවයකළ පොලිස් සැරයන්වරයෙකුගේ සහ පොලිස් කොස්තාපල්වරුන් තිදෙනෙකුගේ සේවය ඉකුත් (27) වෙනිදා සිට වහාම ක්‍රියාත්මක වන පරිදි අත්හිටුවා ඇත. මෙලෙස සේවය අත්හිටුවා ඇත්තේ පොලිස් සැරයන් 40409 අබේවික්‍රම,පොලිස් කොස්තාපල්වරුන් වන 74 405 විජේසූරිය,74460 දිසානායක,86954 එදිරිසිංහ යන නිලධාරීන්ගේය. 2022/11/20 වෙනි දින කන්දකැටිය පොලිස් බල ප්‍රදේශයට අයත් හැවන්දාව ප්‍රදේශයේ රථවාහන රාජකාරි වල නිරතව සිටි මෙම පොලිස් නිලධාරීන් CPLI 4836 දරණ ලොරිරථය පරීක්ෂාකොට එහි පැවති අඩුපාඩු වලට නීතිමය පියවර නොගෙන සිටීමට රුපියල් දොළොස්දහසක අල්ලසක් ලබාගත් බවට කන්දකැටිය පොලිස් ස්ථානාධිපතිවරයා වෙත කරන ලද පැමිණිල්ලකට අනුව සිද්ධිය පිළිබඳව පරීක්ෂණ පැවැත්වූ බදුල්ල සහකාර පොලිස් අධිකාරි (ii) පී.එම් ජයරත්න මහතා විසින් මෙම නිලධාරීන්ගේ සේවය අත්හිටුවා ඇත. මොනරාගල සුමනසිරි ගුණතිලක    ", "URL": "https://www.ada.lk/0/0/0-399107", "Category": "Latest News", "Parent URL": null}