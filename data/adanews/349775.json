{"Source": "Ada News", "Timestamp": "23 06 2019", "Headline": "වැඩිම ආයෝජන හම්බන්තොටට , ඒත් දරුවෝ මන්දපෝෂණයෙන් මැරෙනවා - පාඨලි", "News Content": "2005 සිට 2019 දක්වා වැඩිම ආණ්ඩුවේ ආයෝජන සිදුවෙලා තිබෙන්නේ හම්බන්තොටට බවත්  ඒත් හම්බන්තොට දරුවෝ මන්දපෝෂණයෙන් මිය යන බවත් මහානගර හා බස්නාහිර සංවර්ධන අමාත්‍ය පාඨලි චම්පික රණවක මහතා පවසයි. අමාත්‍යවරයා මෙම අදහස් පළ කර සිටියේ රට රකින - රට හදන ජාතික මග ව්‍යාපාරයේ කිරිබත්ගොඩ සමුළුවට එක්වෙමිනි. එහිදී අදහස් දක්වමින් අමාත්‍යවරයා සඳහන් කළේ රටේ විද්‍යාත්මක සංවර්ධනයක් සිදු නොවීමට හොඳම උදාහරණය හම්බන්තොට බවයි. දේශපාලන පුරාජේරුවට වරායවල්, ගුවන්තොටුපලවල්, ලොකු පාරවල් වැඩි වැඩියෙන් හදලා ගිය ආණ්ඩුවෙත්, මේ ආණ්ඩුවෙත් වැඩිම මුදල් ආයෝජනය කරලා සංවර්ධනය කළ හම්බන්තොට ප‍්‍රදේශයේ මන්ද පෝෂණයෙන් ළමයි මැරෙනවා අපි පාරවල් හදලා කාපට් කෙරුවා කියලා, නිකං බඩු බෙදුවා කියලා ජනතාවක් උඩට එන්නේ නැහැ. බලන්න හම්බන්තොට ඇතිවෙච්ච ඛේදවාචකය. දරුවෙක් නැති උනා. විජලනයෙන් නැති උනා කියනවා, මන්දපෝෂණයෙන් නැති උනා ආදී නොයෙක් හේතු කියනවා. නමුත් මතක තියාගන්න මේ රටේ 2005 සිට 2019 දක්වා වැඩිම ආණ්ඩුවේ ආයෝජන සිදුවෙලා තිබෙන්නේ හම්බන්තොටට. ගිය ආණ්ඩුවෙත් එහෙමයි, මේ ආණ්ඩුවෙත් එහෙමයි. නිවාස හදලා තියෙන්නේ, වැඩිම රැකියා  දීලා තියෙන්නේ වැඩිම ආයෝජන වෙලා තියෙන්නේ මේ රටේ අනෙකුත් සෑම තැනකම පුරවැසියන්ට 2005 සිට 2015 ට රුපියල් හතලිස් පන්දාහයි වියදම් කළේ. හම්බන්තොට එක් පුද්ගලයෙක් වෙනුවෙන් ලක්ෂ 15ක් වියදම් කළා. හැබැයි ඒ විදිහට පාරවල් හදලා, ගුවන්තොටුපලවල් හදලා, ගෙවල් දීලා, රස්සාවල් දීලත් මොකද? අන්තිමට කන්න නැතිව මැරෙනවා. මොකද්ද මේකෙන් තියෙන්නේ මේ අවිද්‍යානුකූල දේශපාලනයේ, අවිද්‍යානුකූල ආයෝජනයෙන් ජනතාවගේ ජීවිත ගොඩනැගෙන්නේ නැහැ. නිකං බෙදුවයි කියලා, මිනිස්සුන්ට කටට නිකං සූප්පු දුන්නයි කියලා බඩ පිරෙන්නේ නැහැ, හිත පිරෙන්නේ නැහැ, මනස පිරෙන්නේ නැහැ, නිර්මාණාත්මක මිනිහෙක් බිහි වෙන්නේ නැහැ. ඒ නිසා විද්‍යානුකූල ක‍්‍රමයකට මේක කළා නම් හම්බන්තොට විතරක් නෙමෙයි මුළු රටම අපට වර්ධනය කර ගැනීමේ හැකියාව ලැබෙනවා. කෂිනි හපුආරච්චි     ", "URL": "https://www.ada.lk/0/0/0-349775", "Category": "Latest News", "Parent URL": null}