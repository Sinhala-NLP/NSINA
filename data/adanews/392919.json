{"Source": "Ada News", "Timestamp": "3 05 2022", "Headline": "රුසියාවෙන් ගෑස් මිලදී  ගැනීම වඩාත් පහසු කරයි", "News Content": "රුසියානු බැංකුවල ගිණුම් විවෘත කිරීමට සහ රටේ බදු අධිකාරිය සමග ලියාපදිංචි වීමට විදේශීය සමාගම්වලට පහසු වන පරිදි රුසියානු බදු නීතිය සංශෝධනය කර තිබේ. ජනාධිපති ව්ලැදිමීර් පූටින් ඉරිදා රුසියාවේ බදු ප්‍රතිපත්තිය සංශෝධනය කරන පනතකට අත්සන් තැබූ අතර, එය නීතිමය තොරතුරු සඳහා නිල ද්වාරයෙහි ප්‍රකාශයට පත්කර ඇත. පසුගිය මාසයේ සම්මත කරන ලද නව යාන්ත්‍රණයට අනුකූලව රුසියානු ගෑස් සඳහා ගෙවීමට විදේශීය සමාගම්වලට උපකාර කිරීම නීතියේ අරමුණයි. ඔවුන් සඳහා ගිණුමක් විවෘත කරන බැංකුව අයදුම්පතක් ඉදිරිපත් කිරීමෙන් පසු විදේශීය ආයතනවලට රුසියාවේ බදු අධිකාරිය සමග ලියාපදිංචි වීමට හැකිවනු ඇත. මේ අතර, පසුගිය මාර්තු මාසයේදී මොස්කව් ඉල්ලා සිටියේ රුසියාවට ආර්ථික සම්බාධක පනවා ඇති මිත්‍රශීලී නොවන රාජ්‍යයන් ගෑස් සඳහා රුබල්වලින් ගෙවන ලෙසයි. එසේ කිරීමෙන් යුක්රේනය සම්බන්ධ සම්බාධක සහ වත්මන් කොන්ත්‍රාත්තුවේ නියමයන් උල්ලංඝනය වන බව පවසමින් බ්‍රසල්ස් මෙය ප්‍රතික්ෂේප කළේය. කෙසේ වෙතත්, මාධ්‍ය වාර්තාවලට අනුව, ජර්මනිය, ඔස්ට්‍රියාව සහ ස්ලෝවැකියාව ඇතුළු සාමාජික රටවල් 10ක් නව ගෙවීම් යාන්ත්‍රණය භාවිත කිරීමට එකඟ වී ඇති අතර හතරක් දැනටමත් රුසියානු මුදලින් ඔවුන්ගේ පළමු ගෙවීම් සිදුකර ඇත. කෙසේ වෙතත් රුසියාවට මිත්‍ර රටවලට ඩොලර් හෝ යුරෝවලින් ගෙවීම් කරමින් පහසුවෙන්ම රුසියාවෙන් ගෑස් මිලදී ගැනීමට අවස්ථාව ඇත.   ", "URL": "https://www.ada.lk/0/0/0-392919", "Category": "International", "Parent URL": null}