{"Source": "Ada News", "Timestamp": "13 02 2022", "Headline": "බංග්ලාදේශ එන්නත් ඉලක්ක සමග පාසල් යළි විවෘත වෙයි", "News Content": "බංග්ලාදේශ අගමැතිනි ෂීක් හසීනා ඉරිදා ප්‍රකාශ කළේ රට තුළ කොවිඩ්-19 තත්ත්වය යහපත් වනු ඇතැයි අපේක්ෂා කරන බැවින් පාසල්, විශ්වවිද්‍යාල ඇතුළු අධ්‍යාපන ආයතන පෙබරවාරි මස අවසානයේදී නැවත විවෘත කරන බවයි. ජාත්‍යන්තර මව් භාෂා ආයතනයේ උත්සවයකදී අදහස් දක්වමින් හසීනා කියා සිටියේ වසංගතය අතරතුර අන්තර්ජාල අධ්‍යාපනය ලබා දුන්නද සිසුන්ට පන්ති කාමර ඉගෙනීම සහ මිතුරන්ගේ ඇසුර භුක්ති විඳීම අහිමි වී ඇති බවයි. වසංගත තත්ත්වය පාලනය කිරීම සඳහා සෑම තරාතිරමකම සහ අදියරවල පුද්ගලයින් එන්නත් ආවරණය යටතට ගෙන ඒමට තම රජය පියවර ගෙන ඇති බවද ඇය පැවසුවාය. \"මේ මාසය අවසන් වනවිට තත්ත්වය වෙනස් වනු ඇතැයි අපි අපේක්ෂා කරන අතර පසුව අපට අධ්‍යාපන ආයතන නැවත විවෘත කළ හැකියි\" ඇය පැවසුවාය. කොවිඩ්-19 පැතිරීම නැවැත්වීමේ උත්සාහයක් ලෙස පෙබරවාරි 20දා දක්වා පාසල් වසා දැමීම දීර්ඝ කරන බව බංග්ලාදේශ රජය පෙබරවාරි 3 වැනි දින නිවේදනය කළේය. බංග්ලාදේශ බලධාරීන් දැනටමත් බූස්ටර එන්නත් දියත් කර ඇති අතර, කොවිඩ්-19 ආසාදනවල නැවුම් වැඩිවීමට එරෙහිව මෙන්ම ඔමික්‍රෝන් ප්‍රභේදයට එරෙහිව දැඩි නීති පැනවීමට පටන් ගෙන තිබේ.   ", "URL": "https://www.ada.lk/0/0/0-390287", "Category": "International", "Parent URL": null}