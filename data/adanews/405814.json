{"Source": "Ada News", "Timestamp": "20 09 2023", "Headline": "දකුණු කොරියාවේදී ලක්මව රනින් බැබලවූ චන්ද්‍රිකා එයි", "News Content": "දකුණු කොරියාවේ පැවති 45 වන ලෝක ජ්‍යෙෂ්ඨ බැඩ්මින්ටන් ශූරතා තරගාවලියේ දී රන් සහ රිදී පදක්කම් දිනා ගත් රේණු චන්ද්‍රිකා ද සිල්වා මහත්මිය ඊයේ රාත්‍රී කටුනායක ගුවන් තොටුපොළ වෙත පැමිණියාය . මෙම තරගාවලිය ලෝකයේ රටවල් 96 ක ක්‍රීඩක ක්‍රීඩිකාවන් 1800 කගේ පමණ සහභාගීත්වයෙන් 09/11 සිට 09/17 දින දක්වා දකුණු කොරියාවේ ජොන්ජු නගරයේ පවත්වා තිබුණි . ෙමෙහිදී රේණු චන්ද්‍රිකා ද සිල්වා වයස අවුරුදු 45 ට වැඩි වයස් කාණ්ඩයේ  කේවළ තරගයෙන් රිදී පදක්කම සහ එම වයස් කාණ්ඩයේම  යුගළ තරගයෙන්  රන් පදක්කම දිනා ගැනීමට සමත් වී සිටියාය .         මෙම යුගළ තරගයේදී රේණු චන්ද්‍රිකාගේ සහාය ක්‍රීඩිකාව වී ඇත්තේ ජර්මනියේ ක්ලෝඩියා නැමැති ක්‍රීඩිකාවයි . ඇය මෙම ජයග්‍රහණ රැගෙන 09/19 දින රාත්‍රී 11.40 ට සිංගප්පූරුවේ සිට සිංගප්පූරු ගුවන් සේවයේ එස්.කිව්.- 468 දරන ගුවන් යානයෙන් කටුනායක ගුවන් තොටුපොළ වෙත පැමිණ සිටියාය . ඇය පිළිගැනීම සදහා ශ්‍රී ලංකා ජ්‍යෙෂ්ඨ බැඩ්මින්ටන් ක්‍රීඩා සංගමයේ නිලධාරීන් පිරිසක් කටුනායක ගුවන් තොටුපොළ වෙත පැමිණ සිටියහ . රේණු චන්ද්‍රිකා අනුරාධපුරය ප්‍රදේශයේ පදිංචිකාරිනියක වන අතර ඇය කොළඹ පෞද්ගලික බැංකුව සේවයේ නිරතව සිටින්නීය .   ", "URL": "https://www.ada.lk/0/0/0-405814", "Category": "Sports", "Parent URL": null}