{"Source": "Ada News", "Timestamp": "18 06 2018", "Headline": "යාපනයේ පොලිස් නිලධාරීන්ට පහර දුන් 05ක් අත්අඩංගුවට", "News Content": "\r\n\tයාපනය මල්ලාකම් මංසන්ධියේදී සිදුවූ වෙඩි තැබීමේ සිද්ධියේ ගැටුම් ඇති කරගත් දෙපිරිසෙන් පුද්ගලයන් 05 දෙනෙකු අද (18දා) උදෑසන අත්අඩංගුවට ගත් බව චුන්නාගම් පොලීසිය පැවසීය.\r\n \r\n\tමල්ලාකම් කතෝලික දේවස්ථානය ඉදිරිපිට තරුණයන් දෙපිරිසක් අතර ඊයේ (17දා) ඇති වූ ගැටුමේදී පහරදීම් සිදුකළ පුදගලයන් මෙලෙස අත්අඩංගුවට ගෙන තිබේ.\r\n \r\n\tමල්ලාකම් දේවස්ථානය අසල ඇති වූ ගැටුමක් නිරාකරණය කිරීමට ගිය පොලිස් නිලධාරිවරයෙකුට එහි සිටි පුද්ගලයෙකු විසින් පහරදී පොලිස් නිලධාරියා සතුව තිබූ පිස්තෝලය උදුරා ගැනීමට උත්සාහ දරා ඇති අතර එහිදී පොලිස් නිලධාරීවරයා විසින් ආත්ම ආරක්ෂාව වෙනුවෙන් පහරදීමට පැමිණි පුද්ගලයාට වෙඩි තැබීම සිදු කොට තිබේ.\r\n \r\n\tමෙම වෙඩි තැබීමෙන්  25 හැවිරිදි සුදර්ශන් කුලමන්කාල් නමැත්තා ජීවිතක්ෂයට පත්විය.\r\n \r\n\tඅත්අඩංගුවට ගත් පුද්ගලයන් අද (18දා)   මල්ලාකම් අධිකරණයට ඉදිරිපත් කිරීමට නියමිතය.  \r\n \r\n\tකෙසේ වෙතත් අදාළ වෙඩි තැබීම හේතුවෙන් මල්ලාකම් ප්‍රදේශයේ පැවති නොසන්සුන් තත්ත්වය මේ වන විට සාමාන්‍ය අතට පත්ව ඇති අතර පොලිස් ආරක්ෂාව තර කොට තිබෙන බව පොලීසිය සඳහන් කරයි.\r\n \n   \n  ", "URL": "https://www.ada.lk/0/0/0-336765", "Category": "Latest News", "Parent URL": null}