{"Source": "Ada News", "Timestamp": "29 03 2022", "Headline": "අගමැති ලෙස දිගටම කටයුතු කරනවා - මහින්ද", "News Content": "තමන් අග්‍රාමාත්‍ය ධුරයෙන් ඉවත් වී එක්සත් ජාතික පක්ෂ පාර්ලිමේන්තු මන්ත්‍රී රනිල් වික්‍රමසිංහ මහතාට නව අග්‍රාමාත්‍යවරයා ලෙස දිවුරුම් දීමට අවස්ථාව ලබාදෙන බවට සඳහන් කරමින්  පළවන වාර්තා අසත්‍ය බව අග්‍රාමාත්‍ය මහින්ද රාජපක්ෂ මහතා ඩේලි මිරර් පුවත් සේවයට පවසා තිබේ. තම ධූර කාලය අවසන් වන තුරු ශ්‍රී ලංකාවේ අග්‍රාමාත්‍යවරයා ලෙස දිගටම කටයුතු කරන බවත් ඉදිරි ජනාධිපතිවරණය සහ මහ මැතිවරණයද ජයග්‍රහණය කිරීම තම පක්ෂය වන ශ්‍රී ලංකා පොදුජන පෙරමුණට හැකි බවට විශ්වාස කරන බවත් ඔහු පවසා තිබේ. රටේ ප්‍රශ්න තිබුණත් ඒවා කඩිනමින් විසඳීමට රජය කටයුතු කරමින් සිටින බවත් රජය කෙරෙහි ජනතාව තුළ විශ්වාසය නැතිවී නැති බවත් ඔහු පැවසීය. “මගේ ධුර කාලය අවසන් වන තුරු මම රටේ අග්‍රාමාත්‍යවරයා ලෙස කටයුතු කරන අතරරම ඉදිරි මැතිවරණ වලිනුත් අපි ජයග්‍රහණය කරනවා. මට තව ටික කාලයක් තියෙනවා. මම වහාම විශ්‍රාම යන්නේ නැහැ. ජාතික ආණ්‌ඩුවක්‌ ගැන කියන කතා ඔක්කොම බොරු”  ඔහු පවසා තිබේ.  “මට රනිල් හෝ සජිත් සමග කරන්න දෙයක් නෑ.  ඒ සියල්ල බොරු.” යැයි ඔහු පැවැසීය. පවතින ආර්ථික, විදුලිබල, ඉන්ධන සහ ගෑස්  ගැටලු කඩිනමින් විසඳන බවත් රජය එ සඳහා අවධානය යොමු කරන බවත් අග්‍රාමාත්‍යවරයා පවසා තිබේ. අග්‍රාමාත්‍යවරයා එක්සත් ජාතික පක්ෂය සමඟ සාකච්ඡා කරමින් සිටින බවත් ජාතික ආණ්ඩුවක් පිහිටුවීමට කටයුතු කරමින් සිටින බවටත් රාවයක් පැතිර ගියේය. මෙම ජාතික ආණ්ඩුව යටතේ නුදුරේදීම වික්‍රමසිංහ මහතා අග්‍රාමාත්‍යවරයා ලෙස දිවුරුම් දෙනු ඇති බවත්, මහින්ද රාජපක්ෂ මහතා ධුරයෙන් ඉවත් වන බවත් ඇතැම් මාධ්‍ය තොරතුරු වාර්තා කළේය. ශ්‍රී ලංකාව පත්වී ඇති අර්බුදය විසඳා ගැනීමට සියලු පක්ෂ එකතු වී රනිල් වික්‍රමසිංහ මහතා එහි ප්‍රධාන කාර්යභාරයක් ඉටු කරන ජාතික සම්මුතියක් ළඟදීම ඇති වන බවට එජාප මන්ත්‍රී වජිර අබේවර්ධන මහතා මාධ්‍ය වෙත ඉඟි පළ කළේය.   ", "URL": "https://www.ada.lk/0/0/0-391737", "Category": "Latest News", "Parent URL": null}