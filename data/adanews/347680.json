{"Source": "Ada News", "Timestamp": "25 04 2019", "Headline": "ප්‍රමාණවත් සාක්ෂි නැති නිසා අර්ජුන නඩුවෙන්  නිදහස්", "News Content": "කොලොන්නාව ඛනිජතෙල් නීතිගත සංස්ථා මූලස්ථානයේ ඇතිවූ කලහාකාරී සිද්ධිය සම්බන්ධයෙන් සැකකරුවෙකු වශයෙන් අධිකරණයට ඉදිරිපත් කර සිටි අමාත්‍ය අර්ජුන රණතුංග මහතා නිදහස් කිරීමට කොළඹ මහේස්ත්‍රාත් අධිකරණය නියම කර ඇත. මෙම පැමිණිල්ල අද (25) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවනු ලැබීය. එහිදී කොළඹ අපරාධ කොට්ඨාසය අධිකරණයට දන්වා සිටියේ සැකකාර අමාත්‍යවරයාට එරෙහිව නීතිමය පියවර ගැනීමට ප්‍රමාණවත් කරුණු නැති බවට නීතිපතිවරයා උපදෙස් ලබාදී ඇති බවය. ඒ අනුව සැකකරු මුදා හරින මෙන්ද පොලීසිය අධිකරණයෙන් ඉල්ලීමක් කර ඇත. එම ඉල්ලීම අනුව කොළඹ මහේස්ත්‍රාත් අධිකරණය සැකකාර අර්ජුන රණතුංග මහතා නිදහස් කිරීමට නියම කරන ලදි.              ", "URL": "https://www.ada.lk/0/0/0-347680", "Category": "Latest News", "Parent URL": null}