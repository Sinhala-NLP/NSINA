{"Source": "Ada News", "Timestamp": "21 08 2019", "Headline": "යුද හමුදාපති පත්කිරිම රාජ්‍ය නායකයාගේ සෛවරී තීරණයක්", "News Content": "ශ්‍රී ලංකාවේ යුද හමුදාපතිවරයා පත් කිරීම රාජ්‍ය නායකයාගේ ස්වෛරී තීරණයක් බව විදේශ කටයුතු අමාත්‍යාංශය නිවේදනයක් නිකුත් කරමින් පවසයි. යුද හමුදාපති ලෙස ලුතිනන් ජනරාල් ශවේන්ද්‍ර සිල්වා  මහතා පත්කිරීම සම්බන්ධයෙන් ඇතැම් රටවල් හා සංවිධාන විසින් විරෝධය ප්‍රකාශ කිරීම්වලට ප්‍රතිචාර දක්වමින් විදේශ කටයුතු අමාත්‍යාංශය මේ බව සඳහන් කළේය. “විදේශීය  පාර්ශ්වයන්  මඟින් ශ්‍රී ලංකාවේ රාජ්‍ය සේවයේ උසස්කිරීම් පිළිබඳ තීරණ හා අභ්‍යන්තරික පරිපාලනමය ක්‍රියාවලීන්ට බලපෑම් කිරීමට උත්සාහ දැරීම යුක්ති සහගත නොවන අතර, එය පිළිගත නොහැකි ක්‍රියාවකි. චෝදනා මත පදනම්ව, ඇතැම් ද්විපාර්ශ්වික හවුල්කරුවන් සහ ජාත්‍යන්තර සංවිධාන විසින් මෙම පත්කිරීම සැලකිලිමත් විය යුතු තත්ත්වයක් ලෙස පෙන්වා දෙනු ලැබීම කණගාටුවට කරුණක් වන අතර, එය ජාත්‍යන්තර ප්‍රජාවේ සියලුම වගකිවයුතු සාමාජිකයින් විසින් අනුගමනය කරනු ලබන ස්වාභාවික යුක්තියේ මූලධර්මවලට පටහැනි වේ.” යැයි එම නිවේදනයේ දැක්වෙයි.     ", "URL": "https://www.ada.lk/0/0/0-351669", "Category": "Latest News", "Parent URL": null}