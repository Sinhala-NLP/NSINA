{"Source": "Ada News", "Timestamp": "11 07 2019", "Headline": "අවසරපත් නොමැතිව මසුන් ඇල්ලු 9ක් අත්අඩංගුවට", "News Content": "නාවික හමුදා පුද්ගලයින් පිරිසක් විසින් ඊයේ (10)  දින පුත්තලම, කලපු ප්‍රදේශයේ ධීවර අවසරපත් නොමැතිව නීතිවිරෝධී ලෙස ධීවර කටයුතුවල නිරත වූ පුද්ගලයින් 09ක් අත්අඩංගුවට ගෙන ඇත. ඒ අනුව, වයඹ විධානයට අයත් යාත්‍රාවන්ට අනුයුක්ත නාවිකයින් පිරිසක් විසින් පුත්තලම, කලපු ප්‍රදේශයේ සිදු කළ මුර සංචාරයක් අතරතුරදි ධීවර අවසරපත් නොමැතිව ධීවර කටයුතුවල නිරතවිම හේතුවෙන් මෙම පුද්ගලයින් මෙලෙස අත්අඩංගුවට ගෙන ඇත. අත්අඩංගුවට පත් පුද්ගලයින් වයස අවුරුදු 22 ත් 58 ත් අතර වයසැති කල්පිටිය ප්‍රදේශයේ පදිංචිකරුවන් බව හඳුනාගෙන ඇත. එහිදී ධීවර කටයුතු සඳහා යොදා ගත් ඩිංගි යාත්‍රා 04ක්, පිටත දහන යන්ත්‍ර 04ක්, තහනම් ධීවර දැල් 04ක් සහ අල්ලන ලද මසුන් කිලෝ ග්‍රෑම් 51ක් නාවික හමුදා භාරයට ගෙන ඇත. අත්අඩංගුවට ගත් පුද්ගලයන්, ඩිංගි යාත්‍රා, පිටත දහන යන්ත්‍ර, තහනම් ධීවර දැල්, මසුන් තොගය සහ අනෙකුත් ධීවර ආම්පන්න ඉදිරි පරීක්ෂණ කටයුතු සඳහා පුත්තලම, ධීවර පරීක්‍ෂක කාර්යාලය වෙත භාර දීමට කටයුතු කෙරිණි.     ", "URL": "https://www.ada.lk/0/0/0-350412", "Category": "Latest News", "Parent URL": null}