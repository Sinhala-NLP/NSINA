{"Source": "Ada News", "Timestamp": "6 08 2018", "Headline": "එල්ලුම්ගහ ක්‍රියාත්මක විය යුතුයි - තලතා", "News Content": "මරණ දඬුවම ක්‍රියාත්මක කර හෝ මත්කුඩු ජාවාරම ඇතුළු සමාජ අසම්මත වැරදි ක්‍රියා මැඬපැවැත්විය හැකි නම් එය ක්‍රියාත්මක කිරීම වැදගත් බව අධිකරණ හා බන්ධනාගාර ප්‍රතිසංස්කරණ ඇමතිනි තලතා අතුකෝරළ මහත්මිය පවසයි. පැල්මඩුල්ල රිල්හේන ප්‍රදේශයේ පැවති වැඩසටහනට එක්වෙමින් අමාත්‍යවරිය මෙලෙස අදහස් දැක්වූවාය. එහිදී වැඩිදුරටත් අදහස් පළ කළ අමාත්‍යවරිය, “අද කතාවක් ඇති වෙලා තියෙනවා මේ එල්ලුම්ගහ නැවත ගේන්න ඕන කියලා. මේ එල්ලුම්ගහ අවුරුදු 42කට ඉස්සෙල්ලා තමයි වැලිකඩ බන්ධනාගාරයේදී අවසානයේදී චන්ද්‍රපාල කියලා මනුෂ්‍යයෙක් එල්ලලා මැරුවේ. මම ඒ ස්ථානයට ගිහිල්ලා බැලුවා. මොකද අපි අහලා තිබුණා විතරයි, මේ ගහ උසද පළලද කියලා දැනගන්න ඕන නිසා. මගේ හිතට එකඟව මේ පිළිබඳව යෝජනා වෙලා තියෙනවා නම් මේක ක්‍රියාත්මක වෙන්න ඕන කියලා, මේක එල්ලලා හරි මේ දේ නවත්වන්න ඕන. වැරදි දැනගෙන කරන අය ඉන්නවා. නොදැන කරන අය ඉන්නවා. මට අභියෝග රාශියක් ඇවිත් තියෙනවා. අපි භය නම් මේ ආණ්ඩුව ජනප්‍රිය වෙන්න උත්සාහ කරනවා නම් අපිට මේවා අයාලේ යන්න ඉඩ දෙන්න තිබුණා. සමහර තැන්වලදී බෞද්ධකම ගැන අපිට මතක නැහැ. අපි බෞද්ධ ප්‍රතිපත්ති තුළ ජීවත් වෙනගමන් අපි දන්නේ නැතිව, අපි හිතන්නේ නැති තරගයකට වැටිලා තියෙන්නේ. අපිට හිත පාලනය කර ගන්න පුළුවන් නම් අපිට එල්ලුම්ගහක් ඕන නැහැ. මෙතැන ඉන්න කෙනෙක් බන්ධනාගාරයක් තුළට නිකං හරි අඩිය තියලා තිබුණා නම්, කිසි කෙනෙක් වැරදි කරන එක දෙපාරක් නොවෙයි හිතටවත් ගන්නේ නැහැ. ඒ තරමටම ඉතා අප්‍රසන්න ස්වභාවයක් තිබෙන, අප්‍රසන්න දේවල් සිදු වන තැනක් තමයි බන්ධනාගාරය, ගෑනියෙක් වෙච්ච මට බාරදීලා තියෙන්නේ. අපි ඉතිං මේකට අවශ්‍ය දේ කරනවා. බලය ලබා ගන්න නම් ජනප්‍රිය වෙන් නම් නොවෙයි. අපේ කාර්යභාරය අපි නිවැරදිව කරනවා අපි හරි දේ කරනවා. බෞද්ධ දර්ශනය තුළ අපි ජීවත් වෙනවා නම් හැදිච්ච ජාතියක් ලෙස, ශීලාචාර ජාතියක් ලෙස මනුෂ්‍යයෝ හැටියට හරි දේ කරන්න. ඒක වෙච්ච නැති නිසා තමයි විනාශ ගොඩකට මේ රට අර ගෙන ගිහිං තියෙන්නේ“ යැයි පැවසුවාය.   ", "URL": "https://www.ada.lk/0/0/0-338988", "Category": "Latest News", "Parent URL": null}