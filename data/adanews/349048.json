{"Source": "Ada News", "Timestamp": "1 06 2019", "Headline": "පාකිස්තාන ලංකා ගුවන් ගමන් යළි අරඹයි", "News Content": "මාස තුනකට අධික කාලයක් අත්හිටුවා තිබූ පාකිස්තාන සහ ශ්‍රී ලංකාව අතර ගුවන් ගමන් අද (01දා) දහවල් සිට යළි ආරම්භ විය.  පාකිස්තානය සහ ඉන්දියාව අතර හටගත් යුදමය වාතාවරණය නිසා, පාකිස්තාන රජය එරට ගුවන් කලාපය වසා දැමීම හේතුවෙන් ඉකුත් පෙබරවාරි මස 27 දා සිට ගුවන් ගමන් අත් හිටුවා තිබුණි. මේ හේතුවෙන් ගුවන් මගීන් මහත් අසීරුවට පත් වී සිටි අතර, පසුව මෙම මගීන් මැදපෙරදිග රටවල ගුවන් තොටුපළ ඔස්සේ පාකිස්තානය බලා යෑමට පියවර ගෙන තිබුණි. කෙසේ වෙතත් තවදුරටත් පාකිස්තාන ගුවන් සීමාව සම්බන්ධයෙන් ඇති සීමා කිරීම් නිසා ලාහෝර් වෙත සිදු කෙරෙන ගුවන් ගමන් තවදුරටත් ක්‍රියාත්මක නොවේ. පාකිස්තානයේ වාණිජ අගනගරය වන කරච්චි නුවර වෙත ප්‍රථම ගුවන් යානය 6/01 දිනදහවල් 12.20 ට කටුනායක ගුවන් තොටුපළෙන් පිටත්ව ගිය අතර, එය කරච්චි නුවර වෙත පස්වරු 3.10 ට ළගා වීමට නියමිතය. පසුව එම ගුවන් යානය යළිත් පස්වරු 4.10 කරච්චි නුවර සිට කටුනායක ගුවන් තොටුපළ බලා පිටත්වීමට ද නියමිතය . මින් පසු පාකිස්තාන - ශ්‍රී ලංකා ගුවන්  ගමන් සතියේ දින 05 කම  එනම් අගහරුවාදා , බදාදා , සිකුරාදා , සෙනසුරාදා සහ ඉරිදා යන දින වල මෙම වේලාවන්ටම ක්‍රියාත්මක වීමට නියමිතය. ටී.කේ.ජී. කපිල      ", "URL": "https://www.ada.lk/0/0/0-349048", "Category": "Latest News", "Parent URL": null}