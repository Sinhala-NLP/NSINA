{"Source": "Ada News", "Timestamp": "21 12 2017", "Headline": "මල්වතු නාහිමි නමින් ජපාන රැකියා දෙන බව පවසමින් ජාවාරමක් ", "News Content": "\r\n\tමල්වතු මහ නාහිමි මූලිකත්වයෙන් ජපන් රටේ රැකියා හා අධ්‍යාපන අවස්ථා ලබාගත හැකි බව පවසමින් පුද්ගලයන් රවටා මුදල් වංචා කිරීමේ සිද්ධියක් සම්බන්ධයෙන් මල්වතු මහනායක අතිපූජ්‍යය තිබ්බටුවාවේ ශ්‍රී සිද්ධාර්ථ සුමංගල මහනායක ස්වාමින්ද්‍රයන් වහන්සේගේ දැනුම් දීම මත මහනුවර පොලීසිය පරීක්ෂණයක් ආරම්භ කර තිබේ.\r\n \r\n\tමහනුවර ප්‍රධාන පෙළේ බාලිකා විදුහලක ගුරුවරියකට දුරකථන මගින් කතා කර මල්වතු මහනාහිමියන් වහන්සේගේ ආශීර්වාද මත ජපන් රටට පුද්ගලයන් යැවීමේ වැඩසටහනක් ක්‍රියාත්මක බවත් සීමිත පිරිසක් සඳහා එම අවස්ථාව ලැබෙන නිසා හැකි ඉක්මනින් මුදල් බැර කළ යුතු බවත් දැනුම් දී ඇත.\r\n \r\n\tඒ අනුව අදාළ ගුරුවරිය අවස්ථා දෙකකදී එම ගිණුමට රුපියල් 95,000 ක් බැර කර ඇත්තේ ඇගේ පුතා ජපන් රටට යැවීමේ අදහසිනි.\r\n \r\n\tමේ සම්බන්ධ තොරතුරු මහනායක ස්වාමින්ද්‍රයන් වහන්සේට දැන ගන්නට ලැබීමෙන් පසු උන්වහන්සේ ඒ බව මහනුවර මූලස්ථාන පොලිස් පරීක්ෂකවරයා වෙත දැනුම්දී තිබේ.\r\n \r\n\tතමන් වහන්සේ කිසිදු අවස්ථාවක මෙවැනි ක්‍රියා සඳහා අනුබල දීමක් සිදු නොකරන බැවින් අදාළ වංචාව සිදුකරන පුද්ගලයන් සම්බන්ධයෙන් නීති මගින් කටයුතු කරන ලෙස උන්වහන්සේ පොලීසියට කළ පැමිණිල්ලේ සඳහන් වේ.\r\n \n\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-298199", "Category": "Latest News", "Parent URL": null}