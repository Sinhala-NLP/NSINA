{"Source": "Ada News", "Timestamp": "3 10 2018", "Headline": "රටේ වත්මන් ආර්ථීක තත්ත්වය ගැන ජාතික ආර්ථීක සභාව සාකච්ඡා කරයි", "News Content": "රාජ්‍ය අංශය, පෞද්ගලික අංශය මෙන්ම විශ්වවිද්‍යාල උපකුලපතිවරු ඇතුළු විද්වතුන්ගේ ද සහභාගිත්වයෙන් ඊයේ (02දා) ජනාධිපති කාර්යාලයේදී ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ජාතික ආර්ථීක සභාව රැස්වී තිබේ. ශ්‍රී ලංකාවේ වර්තමාන ආර්ථීක තත්ත්වය පිළිබඳව විද්වතුන්ගේ අදහස් ලබාගැනීම මෙහිදී සිදු වූ අතර, ප්‍රමුඛ පෙළෙහි සමාගම් රැසක සභාපතිවරු ඇතුළු නියෝජිතයන්ද මීට එක්ව සිටියහ. එමෙන්ම ශ්‍රී ලංකා ආයෝජන මණ්ඩලය, අපනයන සංවර්ධන මණ්ඩලය සහ සියලු ප්‍රධාන වාණිජ මණ්ඩලවල  ප්‍රධානීන්ද, මහ බැංකුව ඇතුළු රාජ්‍ය බැංකු සහ පෞද්ගලික බැංකු නියෝජිතයන්ද මීට එක්ව සිටියහ. ශ්‍රී ලංකාවේ අපනයන ක්ෂේත්‍රය ප්‍රවර්ධනය කිරීම සහ රුපියල අවප්‍රමාණය වීම වළක්වා ගැනීම පිළිබඳව මෙහිදී විශේෂ අවධානයක් යොමු වී තිබේ. රුපියල අවප්‍රමාණය වීම පාලනය කිරීම සඳහා දැනට මහබැංකුව ගෙන ඇති පියවර පිළිබ`දව ද මෙහිදී පැහැදිළි කිරීමක් සිදු කර ඇත. රුපියල අවප්‍රමාණය වීමට බලපා ඇත්තේ රටින් පිට බාහිර සාධක බවත්, ඉන්දියාව, පකිස්ථානය, මැලේසියාව, ඉන්දුනීසියාව ඇතුළු රටවල් රැසක්ද මෙම තත්ත්වයට මුහුණ දී ඇති බවත් මෙහිදී මහ බැංකුව පෙන්වා දී තිබේ. අපනයනය ප්‍රවර්ධනය කර ගැනීමට ලබාදිය හැකි ප්‍රතිලාභ සහ අවස්ථා පිළිබඳවද මෙහිදී ජාතික ආර්ථීක සභාව දැනුවත් කර ඇත. එමෙන්ම, බදු ප්‍රතිපත්තිය පිළිබඳවද අවධානය යොමු කර තිබේ.   ", "URL": "https://www.ada.lk/0/0/0-340923", "Category": "Business", "Parent URL": null}