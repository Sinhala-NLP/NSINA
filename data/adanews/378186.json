{"Source": "Ada News", "Timestamp": "7 05 2021", "Headline": "කොවිඩ් නිසා ඉන්දුනීසියාවේ වෛද්‍යවරු 366ක් මිය ගිහින්", "News Content": "කොවිඩ් -19 විසින් 2020 මාර්තු මාසයේ සිට ඉන්දුනීසියාවේ අවම වශයෙන් වෛද්‍යවරුන් 366 ජීවිතක්ෂයට පත්ව ඇති බව ඉන්දුනීසියානු වෛද්‍ය සංගමය අනාවරණය කරයි. කොරෝනා වෛරසය වැලඳීමෙන් පසු ඉන්දුනීසියාවේ වෛද්‍යවරුන් 64ක් ජනවාරි මාසයේදී මිය ගිය අතර එය වසංගතය අතරතුර වෛද්‍යවරුන්ට මාරාන්තිකම මාසය විය. ඉන්දුනීසියාව ලෝකයේ වැඩිම ජනගහනයක් සහිත සිව්වැනි රට වන අතර, ආසියාවේ දරුණුතම කොවිඩ්-19 පැතිරීමක් අත්විඳ ඇත. වසංගතය ආරම්භ වූ දා සිට මේ දක්වා ආසාදිතයන් මිලියන 1.6කට වැඩි සංඛ්‍යාවක් සහ මරණ 46,000ක් වාර්තා වී ඇති බව ජෝන්ස් හොප්කින්ස් විශ්ව විද්‍යාලය පවසයි. මෙම සතිය මුලදී, ඉන්දුනීසියාවේ සෞඛ්‍ය අමාත්‍යාංශය විසින් ඉන්දියාවේදී මුලින්ම සොයා ගැනුණු B.1.617 කොවිඩ්-19 ප්‍රභේදය සහිත රෝගීන් දෙදෙනෙකු හඳුනා ගන්නා ලද අතර, පසුගිය සතිය තුළ රට තුළ දෛනික සාමාන්‍ය කොවිඩ්-19 ආසාදිතයන් 5,000ක් පමණ වාර්තා වී තිබේ. රාමදාන් අවසානය වන ඊද් අල්-ෆිතර් සැමරීම සඳහා දස දහස් සංඛ්‍යාත ජනතාවක් තම ගම්බිම්වල තම පවුල බැලීමට සංචාරය කරන මෙම නිවාඩු කාලයේ බලපෑම ගැන බලධාරීන් සැලකිලිමත් වේ. කෙසේ වෙතත් ඊද් උත්සව සමයේ කොවිඩ්-19 පැතිරීම නැවැත්වීම සඳහා ඉන්දුනීසියානු රජය විසින් මැයි 6දා සිට මැයි 17දා දක්වා සියලුම දේශීය ගමන් තහනම් කළේය. කෙසේ වෙතත්, ඉන්දුනීසියාවේ රජය විසින් මෙහෙයවනු ලබන ඇන්ටාරා ප්‍රවෘත්ති ඒජන්සියෙන් කරන ලද මත විමසුමකට අනුව, සංචාරක තහනම නොතකා මිලියන 18ක ජනතාවක් හෙවත් ජනගහනයෙන් 7% ක් තවමත් ඊද් අල්-ෆිතර් නිවාඩුව සඳහා සංචාරය කිරීමට සැලසුම් කරමින් සිටිති.   ", "URL": "https://www.ada.lk/0/0/0-378186", "Category": "International", "Parent URL": null}