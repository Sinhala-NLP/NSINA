{"Source": "Ada News", "Timestamp": "7 10 2021", "Headline": "එයාර් ෆ්‍රාන්ස් නොවැම්බර් 05 දා සිට ලංකාවට එයි", "News Content": "එයාර් ෆ්‍රාන්ස් ගුවන් සමාගම නොවැම්බර් 05 වෙනිදා සිට ශ්‍රී ලංකාවට වාණිජ ගුවන් ආරම්භ කිරීමට තීරණය කරයි. ඒ අනුව ආරම්භයක් ලෙස නොවැම්බර් 05 වෙනිදා සිට ප්‍රංශය හා ශ්‍රි ලංකාව අතර සතියකට සෘජු ගුවන් ගමන් වාර 03ක් ක්‍රියාත්මක කිරීමට එම සමාගම එකඟ වූ බව සංචාරක ඇමති ප්‍රසන්න රණතුංග මහතා පවසයි. මේ දිනවල ප්‍රංශයේ පැරිස් නුවර පැවැත්වෙන අන්තර්ජාතික ප්‍රංශ සංචාරක වෙළඳ ප්‍රදර්ශනයට සහභාගී වී සිටින  ඇමති ප්‍රසන්න රණතුංග මහතා සහ එයාර් ෆ්‍රාන්ස් ගුවන් සමාගමේ නියෝජිතයන් අතර පැවැති විශේෂ සාකච්ඡාවකදී මෙම එකඟතාව පල කෙරිණ. සාකච්ඡාව පැවැත්වුණේ පෙරේදා (05) පැරිස් නුවර අන්තර්ජාතික ප්‍රංශ සංචාරක වෙළඳ ප්‍රදර්ශන භූමියේ පිහිටි ශ්‍රී ලංකා සංචාරක සංවර්ධන අධිකාරියේ ප්‍රදර්ශණ කුටිය තුලදීයි. ශ්‍රී ලංකාව හා ප්‍රංශය අතර කඩිනමින් කාලසටහන් ගත ගුවන්ගමන් ආරම්භ කිරීමටද මෙහිදී එකඟතාව පලවූ බවත් එයාර් ෆ්‍රාන්ස් ගුවන් සේවය හරහා මෙරටට පැමිණෙන ගුවන් මගීන්ට විශේෂ සහන පැකේජයක් ක්‍රියාත්මක කිරීම පිලිබදවත් මෙම සාකච්ඡාවේදී අවධානය යොමු කෙරුණ බව ඇමතිවරයා සඳහන් කරයි. ඒ අනුව මෙරට හෝටල් හිමියන් සමගද සාකච්ඡා කර අදාල විශේෂ සහන පැකේජය ක්‍රියාත්මක කිරිමට අපේක්ෂා කෙරේ. ඉදිරියේදී මෙරටට පැමිණෙන ගුවන් ගමන් වාර සංඛ්‍යාව වැඩි කිරීමටද මෙහිදී එයාර් ෆ්‍රාන්ස් ගුවන් සමාගම එකඟතාවය පල කල බවද ඇමතිවරයා වැඩිදුරටත් සඳහන් කරයි. එයාර් ෆ්‍රාන්ස් ගුවන් සමාගම ලෝකයේ ප්‍රධාන පෙලේ ගුවන් සමාගම් වලින් එකකි.1933 දී ආරම්භ කෙරුනු මෙම ගුවන් සමාගම මේ වසරේ Sky trax ලෝක ගුවන් සේවා සම්මානය හිමිකරගත්තේය. යුරෝපයේ හොඳම ගුවන් සමාගම ලෙසත් කොවිඩ් තත්වය යටතේ සෞඛ්‍යාරක්ෂිතව කටයුතු කරන විශිෂ්ඨතම ගුවන් සමාගමක් ලෙසත් සම්මානයට පාත්‍ර වී ඇත්තේ එයාර් ෆ්‍රාන්ස් ගුවන් සමාගමයි.  ", "URL": "https://www.ada.lk/0/0/0-385708", "Category": "Latest News", "Parent URL": null}