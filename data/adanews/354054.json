{"Source": "Ada News", "Timestamp": "3 11 2019", "Headline": "දකුණු අප්‍රිකානු ජනපති කෙටි විවේකයට කටුනායකට", "News Content": "දකුණු අප්‍රිකානු ජනාධිපති සිරිල් රැම්පෝසා මහතා කෙටි විවේකයක් සඳහා අද (03දා) සවස කටුනායක ගුවන් තොටුපළ වෙත පැමිණියේය.ඔහු සමග දූත පිරිස ලෙස තවත් එරට උසස් නිලධාරීන් අට දෙනෙකු ද පැමිණ සිටියහ. මෙම පිරිස ජපානයේ යොකොහමා නුවර පසුගියදා නිමාවට පත්වූ ලෝක කුසලාන රග්බි අවසාන මහා තරගය නැරඹීමට ගොස් තිබුණි. එම තරගාවලියේ  දී දකුණු අප්‍රිකානු කණ්ඩායම 2019 ලෝක ශූරතාවය දිනා ගැනීමට සමත්විය. මෙම පිරිස දකුණු අප්‍රිකාවට අයත් විශේෂ ගුවන් යානයකින් අද සවස 4.35 ට කටුනායක ගුවන් තොටුපළ අති විශේෂ අමුත්තන්ගේ මැදිරිය වෙත පැමිණියහ. මෙම පිරිස පිළිගැනීම සඳහා විදේශ කටයුතු අමාත්‍යාංශයේ සහ ශ්‍රී ලංකාවේ දකුණු අප්‍රිකානු තානාපති කාර්යාලයේ නිලධාරීන් පිරිසක් කටුනායක ගුවන් තොටුපළ වෙත පැමිණ සිටියහ. ඉන්පසුව මෙම ගුවන් යානයට අවශ්‍ය ඉන්ධන සහ මෙම පිරිසට අවශ්‍ය ආහාර ලබා ගැනීමෙන් පසුව සවස 6.00 ට පමණ මෙම පිරිස යළිත් දකුණු අප්‍රිකාව බලා පිටත්ව යෑමට නියමිතය. ටී.කේ.ජී. කපිල     ", "URL": "https://www.ada.lk/0/0/0-354054", "Category": "Latest News", "Parent URL": null}