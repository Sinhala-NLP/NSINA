{"Source": "Ada News", "Timestamp": "26 04 2018", "Headline": "රාජකාරී ගිනි අවි අස්ථානගතවූ PC දෙදෙනෙකුගේ වැඩ තහනම්", "News Content": "\r\n\tරාජකාරි කටයුතු සඳහා ලබාදෙන ලද ගිනිඅවිය අස්ථානගත කිරීම සම්බන්ධයෙන් චෝදනා ලැබූ වැලිගම පොලීසියේ කොස්තාපල්වරුන් දෙදෙනෙකුගේ වැඩ තහනම් කිරීමට මාතර කොට්ඨාස භාර පොලිස් අධිකාරී එච්. මාරපන මහතා කටයුතු කර ඇතැයි වාර්තා වේ.\r\n \r\n\tපොලිස් හදිසි ඇමතුම් අංශයට (119) ලැබුණු තොරතුරක් මත පැමිණිල්ලක්  විමර්ශනය කිරීම සඳහා වැලිගම, කොලේදණ්ඩ ප්‍රදේශයට යන අවස්ථාවේදී අදාළ පොලිස් කොස්තාපල්වරුන් දෙදෙනා මෙම රාජකාරී ගිනිඅවිය රැගෙන ගොස් ඇත.\r\n \r\n\tකෙසේ වුවද, යළි පැමිණෙන අවස්ථාවේදී එම නිලධාරීන් දෙදෙනා සතුව තිබූ ගිනිඅවිය අස්ථානගත වී තිබේ.\r\n \r\n\tමෙම ගිනිඅවිය සොයා ගැනීම සඳහා මාතර කොට්ඨාස බුද්ධි තොරතුරු ඒකකයේ ස්ථානාධිපති පොලිස් පරීක්‍ෂක එච්.කේ. කමල් මහතාගේ මූලිකත්වයෙන් විශේෂ පරීක්‍ෂණයක් ආරම්භ කර ඇත.\r\n \r\n\tඑම පරීක්‍ෂණය අවසන් වනතුරු අදාළ පොලිස් කොස්තාපල්වරුන් දෙදෙනාගේ වැඩ තහනම් කර ඇති අතර, මාතර කොට්ඨාස භාර පොලිස් අධිකාරී එච්. මාරපන මහතා මේ පිළිබඳ වැඩිදුර පරීක්‍ෂණ මෙහෙයවයි.\r\n \n\n  ", "URL": "https://www.ada.lk/0/0/0-325118", "Category": "Latest News", "Parent URL": null}