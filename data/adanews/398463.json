{"Source": "Ada News", "Timestamp": "6 11 2022", "Headline": "ධනුෂ්කට එරෙහිව දැඩි ක්‍රියාමාර්ග ගන්නා බව ක්‍රිකට් ආයතනය කියයි", "News Content": "කාන්තාවකට අතවර කිරීමේ චෝදනා යටතේ සිඩිනි පොලීසිය මගින් අත්අඩංගුවට ගෙන ඇති ශ්‍රී ලංකා ප්‍රවේගකාරී පිතිකරු ධනුෂ්ක ගුණතිලකට එරෙහිව ශ්‍රී ලංකා ක්‍රිකට් ආයතනයෙන්ද පරීක්ෂණයක් පවත්වන බව ශ්‍රී ලංකා ක්‍රිකට් ආයතනය පවසයි. සිඩ්නි පොලීසිය මගින් ධනුෂ්ක ගුණතිලක අත්අඩංගුවට ගෙන ඇති බව ජත්‍යන්තර ක්‍රිකට් ආයතනය ශ්‍රී ලංකා ක්‍රිකට් ආයතනයට දන්වා ඇති බවත් ධනුෂ්ක හෙට දිනයේදී අධිකරණයට ඉදිරිපත් කිරීමට නියමිත බවද ක්‍රිකට් ආයතනය  පවසයි. අධිකරණ කටයුතු පිළිබඳව ශ්‍රී ලංකා ක්‍රිකට් ආයතනය සමීපව කටයුතු කරන බවත් මෙම සිදුවීම සම්බන්ධයෙන් ජාත්‍යන්තර ක්‍රිකට් ආයතනය සමග සාකච්ඡා කර ධනුෂ්කට  එරෙහිව පරීක්ෂණ ආරම්භ කරන බවත් ක්‍රිකට් ආයතනය පවසයි. එහිදී ධනුෂ්ක ගුණතිලක  වැරදිකරුවෙක් බවට තහවුරු වුවහොත් ධනුෂ්කට එරෙහිව දැඩි ක්‍රියාමාර්ග ගන්නා බවත් ක්‍රිකට් ආයතනය වැඩිදුරටත් පැවැසීය.  ", "URL": "https://www.ada.lk/0/0/0-398463", "Category": "Latest News", "Parent URL": null}