{"Source": "Ada News", "Timestamp": "15 03 2018", "Headline": "සහල් මිලේ විකෘති තත්ත්වයක් ඇති වුනු හේතුව", "News Content": "\r\n\tවී කිලෝවක ගැනුම් මිලට සාපේක්ෂව සහල් කිලෝවක මිල තීරණය වී නොමැති වීම නිසා සහල් මිලේ විකෘති තත්ත්වයක් ඇතිවී තිබෙන බව පාරිභෝගික අයිතීන් සුරැකීමේ ජාතික ව්‍යාපාරය සඳහන් කරයි.\r\n \r\n\tවී කිලෝවක ගැනුම් මිල රුපියල් 30 ත් 32 ත් අතර වන නමුත් සහල් කිලෝවක් අලෙවි වන්නේ රුපියල් 100 ඉක්ම වූ මුදලකට බවද එම සංගමයේ සභාපති රංජිත් විතානගේ මහතා සඳහන් කළේය.\r\n \r\n\tසහල් කිලෝවක් සකස් කිරීම සඳහා අවශ්‍ය වන්නේ වී ග්‍රෑම් එක්දහස් හයසියයක ප්‍රමාණයක් බැවින් ඒ අනුව සහල් කිලෝවක් සකස් කිරීමට වී සඳහා වැය වන්නේ රුපියල් 50කටත් අඩුවෙන් බවද පවසා සිටියේය. එසේ තිබියදී කැබලි බවට පත් වී තිබෙන සහල් (සුනු සහල්) කිලෝවක් පවා රට තුළ අලෙවි කරන්නේ රුපියල් 60ක මුදලකට බවද සඳහන් කළේය.\r\n \r\n\tවී අස්වැන්න වෙළෙඳපොළට පැමිණෙමින් තිබියදී මෙම විකෘතිතාවය පවතිනවා නම් වී අස්වැන්න වෙළඳපොළට පැමිණීම නැවතී ගිය පසු සහල් මිල තව තවත් ඉහළ යා හැකි බවද ඒ මහතා පවසා සිටියේය. පවතින විකෘතිතාවය නිසා වී ගොවියාටත්, පාරිභෝගිකයාටත් දැඩි අසාධාරණයක් සිදුව තිබෙන බවද හෙතෙම කියා සිටියේය. \r\n \n\n  ", "URL": "https://www.ada.lk/0/0/0-316918", "Category": "Latest News", "Parent URL": null}