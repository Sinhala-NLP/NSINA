{"Source": "Ada News", "Timestamp": "31 01 2018", "Headline": "රට තුළ ජාත්‍යන්තර හා පෞද්ගලික පාසල් 214ක්", "News Content": "\r\n\tලංකාවේ පවතින නීතිරීතිවලට අනුව වයස අවුරුදු 05 - 14 අතර ළමයින්ට පෞද්ගලික ආයතන හරහා අධ්‍යාපනය ලබාදිය නොහැකිව තිබියදීත්, රට තුළ ජාත්‍යන්තර හා පෞද්ගලික පාසල් 214ක් ඇතැයි තහවුරු වී තිබෙන බව ලංකා ගුරු සංගමය සඳහන් කරයි.\r\n \r\n\tමේ වනවිට නිකුත් කර තිබෙන විගණන විමසුමකින් මේ පිළිබඳ හෙළි කර තිබෙන බවද එම සංගමයේ ලේකම් ජෝසප් ස්ටාලින් මහතා සඳහන් කළේය.\r\n \r\n\t1961 අංක 08 දරණ (අතිවිශේෂ) විධිවිධාන පනතේ 25 වැනි වගන්තියට අනුව අවුරුදු 5 සිට 14 දක්වා වයස කාණ්ඩවලට පෞද්ගලික ආයතන මගින් අධ්‍යාපනය ලබාදිය නොහැකි යැයි දන්වා තිබෙන බවත්, එය මෙතෙක් සංශෝධනය කර නොමැති බවත් ඔහු පවසා සිටියේය.\r\n \r\n\tඑසේ තිබියදී එක වසරේ සිට උසස් පෙළ දක්වා අධ්‍යාපනය ලබාදෙන පෞද්ගලික පාසල් හා ජාත්‍යන්තර පාසල් රට පුරා ව්‍යාප්ත වෙමින් තිබෙන බවද ඒ මහතා සඳහන් කළේය.\r\n \r\n\tමීට අමතරව ගෙවීගිය කාලය තුළ සිදුකළ විගණන විමසුම් 25කට අධ්‍යාපන අමාත්‍යාංශයපිළිතුරු ලබාදී නොමැති බවට මෙම විගණන විමසුමෙන් හෙළි කර ඇතැයිද හෙතෙම පවසා සිටියේය.\r\n \r\n\tඅදාළ විගණන විමසුම් 25 තුළ රුපියල් මිලියන 7413ක මූල්‍යමය වටිනාකමක් සහිත කරුණු ඇතුළත්වී තිබෙන බවද ලේකම්වරයා අවධාරණය කළේය.\r\n \r\n\t \r\n  ", "URL": "https://www.ada.lk/0/0/0-306699", "Category": "Latest News", "Parent URL": null}