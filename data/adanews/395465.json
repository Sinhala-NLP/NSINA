{"Source": "Ada News", "Timestamp": "16 07 2022", "Headline": "ලොස් ඇන්ජලීස් මුඛ ආවරණ නීතිය යළි ගෙනඒමට සූදානම්", "News Content": "නව කොවිඩ්-19 ආසාදන වැඩිවීම හේතුවෙන් කැලිෆෝනියාවේ ලොස් ඇන්ජලීස් ප්‍රාන්තය එහි මුඛ ආවරණ නීතිය නැවත ක්‍රියාත්මක කිරීමට නියමිතව ඇති අතර, ආසාදන වැඩිවීම දිගටම පැවතුණහොත් සියලුම ගෘහස්ථ පොදු ස්ථානවල මුඛ ආවරණ අවශ්‍ය විය හැකි බවට අනතුරු අඟවයි. රෝහල්ගතවීම මත පදනම්ව රෝග පාලන හා වැළැක්වීමේ මධ්‍යස්ථාන (CDC) විසින් නිර්මාණය කරන ලද මාර්ගෝපදේශ උපුටා දක්වමින් ලොස් ඇන්ජලීස් සෞඛ්‍ය දෙපාර්තමේන්තුව බ්‍රහස්පතින්දා නව රෝගීන් 8,535ක් සහ මරණ 14ක් වාර්තා කිරීමෙන් පසු ප්‍රාන්තයේ වසංගත අවදානම් මට්ටම 'මධ්‍යම' සිට 'ඉහළ' දක්වා වැඩිකර තිබේ. මට්ටම අඛණ්ඩව සති දෙකක් සඳහා 'ඉහළ' පැවතුනහොත් නව සීමා කිරීම් ක්‍රියාත්මක වනු ඇති බව කියයි. එනම් ජූලි 29 වැනි දිනට පෙර මුඛ ආවරණ නීති නැවත පැමිණීමට නියමිතය. CDC මාර්ගෝපදේශ යටතේ, ප්‍රාදේශීය රෝහල් වැසියන් 100,000කට කොවිඩ්-ධනාත්මක රෝගීන් 10ක් ඇතුල් කරගත් පසු කලාපයක් 'ඉහළ' අවදානමක් ලෙස සලකනු ලැබේ.   ", "URL": "https://www.ada.lk/0/0/0-395465", "Category": "International", "Parent URL": null}