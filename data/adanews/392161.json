{"Source": "Ada News", "Timestamp": "8 04 2022", "Headline": "යුක්රේනයේ මෙහෙයුම අවසානය කරා ඇවිත්ද?", "News Content": "යුක්රේනයේ රුසියානු හමුදා මෙහෙයුම නුදුරු අනාගතයේ දී අවසන් වනු ඇතැයි මොස්කව් බලාපොරොත්තු වන අතර, ඇතැම් විට එය ඉදිරි දිනවලදී සිදුවනු ඇතැයි ක්‍රෙම්ලිනයේ ප්‍රකාශක දිමිත්‍රි පෙස්කොව් පවසයි. කෙසේ වෙතත් මෙම මෙහෙයුම් රුසියානු හමුදා අවසන් කරනු ඇත්තේ ඔවුන්ගේ හමුදා ඉලක්ක කරා ළඟා වීමෙන් හෝ මොස්කව් සහ කියෙව් සාකච්ඡා මාර්ගයෙන් ගිවිසුමකට එලැඹීමෙන් පමණක් වනු ඇති බව ඔහු වැඩිදුරටත් පැවසීය. සාම ගිවිසුමක අපේක්ෂාව බොහෝ දුරට යුක්රේනයේ ස්ථාවරයේ අනුකූලත්වය සහ රුසියාවේ කොන්දේසිවලට එකඟ වීමට ඇති කැමැත්ත මත රඳා පවතිනු ඇතැයි පෙස්කොව් පැවසීය. එසේම ඩොන්බාස් හි සිවිල් වැසියන්ට එරෙහි අපරාධවලට වගකිව යුතු අය නීතිය හමුවට ගෙන ආ යුතු බව ඔහු විශේෂයෙන් පැවසීය. කියෙව් අසල නගරවල සිවිල් වැසියන් සමූල ඝාතනය කිරීම සම්බන්ධයෙන් කියෙව් විසින් මොස්කව් වෙත එල්ල කරන ලද චෝදනා ගැන විමසූ විට, පෙස්කොව් පැවසුවේ එවැනි ප්‍රකාශයන් නිර්භීත ව්‍යාජයක් මිස අන් කිසිවක් නොවන බවයි. \"රුසියානු හමුදාව පිට මේ කුරිරුකම් අත්හැර අතපිස දා ගැනීමට ඔවුන් සූදානම් වෙනවා. බුචා හි වීදිවල මළ සිරුරු පෙන්වමින් රංගනයක යෙදෙනවා.  අපි ජීවත් වන්නේ ව්‍යාජ සහ බොරුව රජකරන කාලයක බව තේරුම්ගත යුතුයි.\" ඔහු තවදුරටත් පැවසීය. යුක්රේනයේ සිදු කරන ලද සියලු අපරාධ සම්බන්ධයෙන් සැබවින්ම ස්වාධීන හා පුළුල් විමර්ශනයක් සඳහා රුසියාව උනන්දු වන බව පෙස්කොව් පැවසීය. පෙස්කොව්ට අනුව, රුසියානු මෙහෙයුමේ එක් ඉලක්කයක් වී ඇත්තේ විශාල ගැටුමක්, එනම් න්‍යෂ්ටික ප්‍රහාර ඇතුළත් විය හැකි තුන්වැනි ලෝක යුද්ධයක් වැලැක්වීමය. යුක්රේනය නේටෝවට සම්බන්ධ වී ක්‍රිමියාව හමුදා මාර්ගයෙන් අල්ලා ගැනීමට උත්සාහ කළහොත්, න්‍යෂ්ටික අවි ඇති නේටෝ සාමාජිකයින්ට එය ආරක්ෂා කිරීමට සිදුවනු ඇති බවත්, එය ගෝලීය ගැටුමකට තුඩු දෙනු ඇති බවත් ඔහු තර්ක කළේය. යුක්රේනය 2014 සිට රුසියානු විරෝධී මධ්‍යස්ථානයක් වී ඇති බව පැවසූ ක්‍රෙම්ලිනයේ ප්‍රකාශකයා, නේටෝව හුදු ආරක්‍ෂක හමුදා කණ්ඩායමක් යන න්‍යාය තවදුරටත් වලංගු නොවන බවද කියා සිටියේය.   ", "URL": "https://www.ada.lk/0/0/0-392161", "Category": "International", "Parent URL": null}