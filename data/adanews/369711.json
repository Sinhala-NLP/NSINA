{"Source": "Ada News", "Timestamp": "7 10 2020", "Headline": "ගාල්ලෙන් කොවිඩ් ආසාදිතයන් 4ක්", "News Content": "ගාල්ලේ බාහිරි සමාජයතුළ අහඹු ලෙස පීසීආර් පරීක්ෂණ පැවැත්වීමට තීරණය කළ බව ගාල්ල දිස්ත්‍රික් නියෝජ්‍ය සෞඛ්‍ය සේවා අධ්‍යක්ෂ වෛද්‍ය කංචිත සමරරත්න මහතා අද (07) පැවසීය. ගාල්ලේ පදිංචිව සිටි දිවුලපිටිය කර්මාන්තශාලා සේවක සේවිකාවන් කිහිප දෙනකු කොවිඩ් - 19 ආසාදිතයන් බවට හඳුනාගැනීම හේතුවෙන් මෙවැනි තීරණයක් ගෙන ඇත. මේ වනවිට ඇල්පිටිය, බටපොළ, නියාගම හා අහංගම ප්‍රදේශවල පදිංචි සිව් දෙනකු කොරෝනා ආසාදිත බවට හඳුනාගෙන ඇත. ඒ අතරින් බටපොළ පදිංචිකරුවා පොදු ප්‍ර‍වාහන සේවා කිහිපයක්ම භාවිතා කර ඇති බැවින් ඔහු ගමන්ගත් ප්‍රදේශ ඉලක්ක කරගනිමින් පීසීආර් පරීක්ෂණ පැවැත්වීමට තීරණය කර ඇත. හබරාදුව සෞඛ්‍ය වෛද්‍ය නිලධාරී කොට්ඨාසයේ අහංගම පදිංචි කාන්තාවකට කොරෝනා ආසාදනය වී ඇති බව ඊයේ (06) කරන ලද පරීක්ෂණයකින් තහවුරු වී තිබේ. වෛද්‍ය සමරරත්න මහතා කියා සිටියේ මෙම කාන්තාව නිවස ආසන්නයේ පැවැති දානමය පිංකමකට සහභාගී වී ඇති බවයි. එම දානමය පිංකමට කොග්ල නිදහස් වෙළෙඳ කලාපයේ ‍ඇඟළුම් කර්මාන්තශාලාවක සේවිකාවන් හය දෙනකු ද සහභාගී වී ඉන් පසු සේවයට වාර්තා කර ඇත. එම හයදෙනා පිළිබඳ තොරතුරු ලැබුණු වහාම ඔවුන් නිවෙස්වලට යැවීමට අදාල ඇඟළුම් ආයතනයේ පරිපාලනය කටයුතු කර තිබේ. එසේ වුව ද දානමය පිංකමට සහභාගී වූ පුද්ගලයන් මේ වනවිට සමාජය තුළ සැරිසරා ඇති බැවින් හබරාදුව සෞඛ්‍ය වෛද්‍ය කොට්ඨාසයේ අහඹු ලෙස පීසීආර් පරීක්ෂණ සිදුකිරීම අද (07) ආරම්භ කරන බව ද වෛද්‍ය සමරරත්න මහතා පැවසීය. ඇල්පිටියේ පදිංචි කොරෝනා ආසාදිත බව තහවුරුකර ගත් කාන්තාවගේ දරුවකු මෙවර අපොස උසස් පෙළ විභාගයට පෙනී සිටින බවත් එම දරුවා අම්බලන්ගොඩ ප්‍රදේශයේ උපකාරක පන්ති සඳහා සහභාගී වී ඇති බවත් අනාවරණය වී තිබේ. එම දරුවාගේ පීසීආර් පරීක්ෂණයේ ප්‍රතිඵල අද (07) සවස ලැබීමට නියමිතව තිබිණි. බටපොළ පදිංචි ආසාදිත තැනැත්තා අධීවේගී මාර්ග බස් රථය ඇතුළු තවත් බස් රථ කිහියක ගමන් කර ඇති බවත් එම බස් රථ හඳුනාගැනීමට බුද්ධි අංශ සමග කටයුතු කරන බව ද සෞඛ්‍ය දෙපාර්තමේන්තුව පවසයි. නාගොඩ පදිංචි කාන්තාව පසුගිය මාසයක කාලයක් ඇතුළත නිවසට පැමිණ නොමැති බැවින් ඇයගේ ඥාතීන් පිළිබඳ ගැටලුවක් නොමැති වුව ද ඔවුන්ට නිවසේ ස්වයං නිරෝධායනය වීමට උපදෙස් දී ඇති බව ද සෞඛ්‍ය අංශ පවසයි. ගාල්ල දිස්ත්‍රික්කයේ බාහිර සමාජයේ සිදුකරන පීසීආර් පරීක්ෂණ සඳහා කරාපිටිය ශික්ෂණ රෝහලේ සහය ලබාගන්නා බව ද ජනතාවගේ උපරිම සහයෝගය මේ සඳහා අවශ්‍ය බව ද වෛද්‍ය සමරරත්න මහතා වැඩිදුරටත් කීවේය. සිරංගිකා ලොකුකරවිට  ", "URL": "https://www.ada.lk/0/0/0-369711", "Category": "Latest News", "Parent URL": null}