{"Source": "Ada News", "Timestamp": "8 06 2018", "Headline": "කොටින්ගේ තවත් අවි ගබඩාවක් පොළොව යටින් මතුවේ ", "News Content": "\r\n\tකිළිනොච්චිය පුලියන්පොක්කනෙයි ප්‍රදේශයේ පිහිටි අතහැරදැමූ නිවසක් ආසන්නයේ පිහිටි කොටි සංවිධානය විසින් භාවිත කරන ලද භූගත අවි බංකරයක තිබී ආයුධ රැසක් ඊයේ (07දා) සවස  හමුවූ බව කිළිනොච්චිය පොලීසිය පවසයි.\r\n \r\n\tඑම ප්‍රදේශයේ පිහිටි අතහැර දැමූ නිවසක තිබූ වැසිකිළි වළක් බවට සැක කෙරෙන ස්ථානයක මෙම අවි බංකරය පිහිටා තිබූ අතර ප්‍රදේශයේ ගවයන් බැලීමට ගිය පිරිසක් විසින් කිළිනොච්චිය පොලීසියට  මේ බව දන්වා තිබේ.\r\n \r\n\tඅනතුරුව කිළිනොච්චිය අධිකරණ නියෝගයකට අනුව අදාළ ස්ථානය පොලිස් විශේෂ කාර්ය බළකා භට පිරිස් පරීක්ෂා කළ අතර එහිදී කොටි සංවිධානය විසින් භාවිතයට ගන්නා ලද ටී-56 පතුරම් 35,000ක්, අත්බෝම්බ 184ක්, ක්ලේමෝ බෝම්බ 05ක් ,අධිබලැති පුපුරන ද්‍රව්‍ය කිලෝ 04ක්, මිලිමීටර් 40 වර්ගයේ උණ්ඩ 34ක්, ආර්.පී.ජී.උණ්ඩ 4 ක් ඇතුළු යුද උපකරණ තොගයක් සොයාගෙන තිබේ.\r\n \r\n\tඅදාළ ආයුද තොගය ගොඩගන්නා විටත් දැඩි ලෙස අබලන් වී තිබූ අතර අධිකරණ නියෝගයකින් එම ආයුධ තොගය විනාශ කිරීමට පොලිස් විශේෂ කාර්ය බලකා නිලධාරීන් විසින් පියවර ගත් අතර යුද සමයේදී කොටි සංවිධානය විසින් භූගත අවි ගබඩාවක් ලෙස මෙය පවත්වාගෙන යන්නට ඇතැයි සැක පළ කරයි.  \r\n \n  \n  ", "URL": "https://www.ada.lk/0/0/0-334731", "Category": "Latest News", "Parent URL": null}