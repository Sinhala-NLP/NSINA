{"Source": "Ada News", "Timestamp": "29 06 2022", "Headline": "නීතිවිරෝධී මත්පැන් ස්කාගාරයක් වටලයි", "News Content": "දක්ෂිණ අධිවේගී මාර්ගයේ 2.5 කිලෝමීටර්  කණුව ආසන්නයේ රක්ෂිතයට යාබද වෙල් යායක ඉතා සූක්ෂම ලෙස මහා පරිමාණයෙන් නීති විරෝධී මත්පැන් ස්කාගාරයක් පවත්වාගෙන ගිය පුද්ගලයෙකු ගෝඩා මිලිලීටර් නව ලක්ෂ හැටදහසක් නීති විරෝධී මත්පැන් මිලිලීටර් තිස් තුන්දහසක් උපකරණ තොගයක් සමග  පුද්ගලයකු අද (29දා)  අත්අඩංගුවට ගත් බව හෝමාගම මූලස්ථාන පොලීසිය පවසයි .\n\r\nඅත්අඩංගුවට ගත්  ගෝඩා සහ නීති විරෝධී මත්පැන් තොගයේ වටිනාකම රුපියල් ලක්ෂ දහයකට ආසන්න බව පොලිසිය කියයි.\r\nමෙසේ අත්අඩංගුවට ගෙන ඇත්තේ හෝමාගම නියදගල  පදිංචි \" නියදගල පිස්කල් \" නමැති  63  හැවිරිදි පුද්ගලයකු බව පොලිසිය පවසයි.\n\r\nදක්ෂිණ අධිවේගී මාර්ගයේ නියදගල  ගුවන් පාලම අසල වෙල්යායක ඉතා සූක්ෂම ලෙස නීතිවිරෝධී මත්පැන් ස්කාගාරයක් පවත්වාගෙන යන බවට හෝමාගම මූලස්ථාන පොලිස් පරීක්ෂක තුසිත වික්‍රමරත්න මහතාට ඉකුත්දා තොරතුරක් ලැබී තිබුණි .\n\r\nඒ අනුව නිලධාරීන් කණ්ඩායමක් නියදගල  ගුවන් පාලම අසල වෙල් යායක් පරික්ෂා කිරීමේදී එහි ස්ථාන පහක පොලොව යට ඉතා සූක්ෂම ලෙස  ගෝඩා නිෂ්පාදනය සඳහා බහා තිබූ බැරල් පහක් සොයා ගැනීමට හැකි වූ බව පොලිසිය කියයි.\n\r\nමෙම බැරල් පොළොව යට තැනින් තැන වළලා තිබූ අතර ඒවා පිටතට නොපෙනෙන සේ පිටතින් ආරක්ෂිතව වසා දමා තිබූ බව ද පැවසේ . ඒ අනුව පොළොව යට වළලා තිබූ බැරල් පිටතට ගත් අතර ඒ තුළ ගෝඩා නිෂ්පාදනය සඳහා දමා තිබූ ගෝඩා මිලිලීටර් නව ලක්ෂ හැටදහසක් පොලිස් භාරයට ගෙන තිබේ.\r\nපසුව එම ස්ථානය තවදුරටත් පරීක්ෂා කිරීමේදී  ඊට යාබද  ස්ථානයක  තිබී නීති විරෝධී මත්පැන් නිෂ්පාදනය සඳහා භාවිතා කරන උපකරණ තොගයක් ද සොයා ගැනිණි .\r\nඒ අතර  ගින්දර පිටතට නොපෙනෙන සේ යකඩ බැරලයකින් සකසන ලද දර ලිපක් ,දගරයක්,  බැරල් හයක් , නීති විරෝධී මත්පැන් මිලිලීටර් 33,000 සොයාගැනීමට හැකිව තිබේ.\n\r\nමෙම ජාවාරමට සම්බන්ධ සැකකරු  වසර 20 ක සිට මෙම ජාවාරමේ නිරත අයකු බවත් අවස්ථා ගණනාවකදී අත්අඩංගුවට ගෙන අධිකරණයට ඉදිරිපත් කිරීමෙන් පසුව වරදකරුවකු වූ පුද්ගලයෙකු බවත් පොලිසිය පවසයි .\n\r\nඑසේම පෞද්ගලික බස්  රථ හිමිකරුවකු වන සැකකරු  හෝමාගම කොට්ටාව ඇතුළු අවට ප්‍රදේශවල ඉන්ධන පෝලිම් වල රැඳී සිටින ජනතාවට අලෙවි කිරීම සඳහා මෙම නීති විරෝධී මත්පැන්   නිෂ්පාදනය කර ඇති බවට පොලිසිය සැක කරයි.\r\nපොලිස් භාරයට ගත් නීති විරෝධී මත්පැන්  තොගයේ වටිනාකම රුපියල් ලක්ෂ දහයකට ආසන්නය.\n\r\nඅත්අඩංගුවට ගත් සැකකරු හෙට (30) දා හෝමාගම අධිකරණයට ඉදිරිපත් කිරීමට නියමිතය . මත්තේගොඩ ශාන්ත ප්‍රදීප් කුමාර කුලරත්න\n\r\n   ", "URL": "https://www.ada.lk/0/0/0-394953", "Category": "Latest News", "Parent URL": null}