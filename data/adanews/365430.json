{"Source": "Ada News", "Timestamp": "15 07 2020", "Headline": "පාස්කු ප්‍රහාරය වලක්වා ගන්න බැරි වුණ අය කෝවිඩ් පාලනය ගැන කීම විහිලුවක්", "News Content": "සියලු  තොරතුරු තිබිය දී පාස්කු ප්‍රහාරය නවත්වා ගැනීමට නොහැකි වු යහපාලන නඩය තමන් බලයේ සිටියේ නම් කොවිඩ් 19 පාලනය කරන බවට කරන ප්‍රකාශය තරම් විහිළුවක් තවත් නැතැයි කාර්මික අපනයන, ආයෝජන ප්‍රවර්ධන, සංචාරක හා ගුවන් සේවා ඇමති ප්‍රසන්න රණතුංග මහතා පවසයි. ඔහු අවධාරණය කරන්නේ කොවිඩ් 19 වසංගතය මෙරට පැතිරෙන විට යහපාලන ආණ්ඩුව බලයේ සිටියේ නම් ඇමෙරිකාව, ඉතාලියටත් වඩා ඛේදජනක තත්ත්වයකට රට පත්වන බවයි. කොරෝනා නිසා මැතිවරණය කල් දමන්නැ‘යි විපක්ෂය ඉල්ලා සිටින්නේ මැතිවරණයට මුහුණ දීමට ඇති බය නිසා බවත් මැතිවරණය කල් දැමීම හෝ නොදැමීම සෞඛ්‍ය අංශ නිර්දේශ මත සිදුවිය යුත්තක් මිස දේශපාලඥයන්ට අවශ්‍ය පරිදි සිදු විය යුත්තක් නොවන බවත් ඇමති ප්‍රසන්න රණතුංග මහතා වැඩිදුරටත් පෙන්වා දෙයි. ආණ්ඩුව හැමවිටම කටයුතු කරන්නේ ඒ ඒ ක්ෂේත්‍රයන් වල විශේෂඥ උපදෙස් මත බව ද ඔහු අවධාරණය කරයි. මිනුවන්ගොඩ ශ්‍රී ලංකා පොදුජන පෙරමුණේ ශාඛා කාන්තා සංවිධාන නියෝජිතයන් සමග අද (15) පැවති සාකච්ඡාවක දී ඇමතිවරයා මෙම අදහස් පළ කළේය. මෙහිදී වැඩිදුරටත් අදහස් දැක්වූ ඇමති ප්‍රසන්න රණතුංග මහතා , “මම දැක්කා රනිල් - සජිත් ජෝඩුව කිය කියා යනවා ඒ අය බලයේ හිටියානම් කොරොනා ආපහු පැතිරෙන එක වළක්වනවා කියලා. පාස්කු ප්‍රහාරය වෙලාවේ බලයේ හිටියේ ඔය කට්ටිය. ගහන තැන වෙලාව, දවස, ගහන්න එන ත්‍රස්තවාදීන්ගේ නම් ගම්, අයිඩෙන්ටි කාඩ් අංක පවා දීලත් පාස්කු ප්‍රහාරය නවත්තගන්න බැරි වුණ යහපාලන නඩය දැන් කියනවා කොවිඩ් 19 මර්දනය කරන්න පුළුවන් එයාලටලු. මොන විහිලු  කථා ද ඔව්වා. කොවිඩ් එනකොට යහපාලන නඩය බලයේ හිටියා නම් අද ලංකාව ඇමෙරිකාවටත්, ඉතාලියටත් වඩා අන්ත තත්ත්වයකට පත් වෙනවා. ඒක ස්ථිරයි. බුද්ධි අංශ සියලු තොරතුරු දීලත් පාස්කු ප්‍රහාරය වළක්වාගෙන මිනිස්සුන්ගේ ජිවිත බේරගන්න බැරිවුණ යහපාලන නඩය අද කට මැත දොඩවනවා. යහපාලන නඩය මේ රටට කරපු කෙන්ගෙඩියක් නෑ. කොරෝනා පාලනය කරන්න අපි ක්‍රියාකළේ සෞඛ්‍ය උපදෙස් අනුවයි. සෞඛ්‍ය උපදෙස් අනුව තමයි මාස දෙකාමාරකට ආසන්න කාලයක් ඇදිරිනීතිය පනවලා තිබුණේ. එහෙම බුද්ධි අංශ යොදවලා අපි කොරෝනා පාලනය කරන්න අවශ්‍ය තොරතුරු එකතු කළා. කොරෝනා මර්දනයට බුද්ධි අංශ සහාය යොදාගත් ලෝකයේ එකම රට ශ්‍රී ලංකාව. ඒ වගේම ඇදිරිනීතිය පවතින කාලයේ රටේ ජනතාවට අත්‍යාවශය භාණ්ඩ ගෙවල් ළගට ලැබෙන්න සලස්වපු ආණ්ඩුවක් කොහේද තිබුණේ. ලෝකයේ ප්‍රධාන රටවල් තමන්ගෙ ජනතාව මැරෙන්න දාලා අහක බලාගද්දී අපි අපේ රටේ ජනතාව ආරක්ෂා කරන්න ගත හැකි, ගත යුතු සියලු ක්‍රියාමාර්ග ගත්තා. දැන් රනිල් - සජිත් තරගෙට කියාගෙන යනවා අලුත් තත්ත්වයත් එක්ක මැතිවරණය කල් දාන්න කියලා. ජවිපෙ එකත් ඒකට සයිට් සපෝට් එකක් දෙනවා. රටේ ඇතිවෙලා තියෙන අලුත් තත්ත්වය අඩන්න බලාගෙන ඉන්න මිනිහගේ ඇහැට ඇගිල්ලෙන් ඇන්න වගේ තමන්ගේ වාසියට හරවගන්නයි මේ යහපාලන නඩය හදන්නේ. සෞඛ්‍ය අංශ ඉතා පැහැදිලිව කියනවා මේ තත්ත්වය මැතිවරණයට බාධාවක් නෙමෙයි කියලා. රනිල්ලා - සජිත්ලා දන්නවා අගෝස්තු 05 වෙනිදා මැතිවරණයෙන් මේ අය කුජීත වෙනවා කියලා. ඒ නිසා තමයි දැන් කොරෝනා පිට දාලා මේ මැතිවරණය නැවත කල් දාගන්න ට්‍රයි කරන්නේ. ඒක දේශපාලන පක්ෂ වල උවමනාවට සිදුවිය යුත්තක් නෙමෙයි. රනිල්ලා - සජිත්ලා - අනුරලා බයේ කෑ ගැහුවට ඡන්දය කල් දාන්න බෑ. ඒක සෞඛ්‍ය අංශවල නිර්දේශ අනුව මැතිවරණ කොමසාරිස්වරයා ගත යුතු තීරණයයි.   ", "URL": "https://www.ada.lk/0/0/0-365430", "Category": "Latest News", "Parent URL": null}