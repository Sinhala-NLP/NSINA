{"Source": "Ada News", "Timestamp": "20 05 2018", "Headline": "මහා පරිමාණ සහල් මාෆියාව ගැන හෙළිදරව්වක්", "News Content": "\r\n\tරට තුළ මේ වන විට කිසිඳු වී හිඟයක් නොමැති නමුත් පසුගිය වසර වල පැවැති නියඟය නිසා ඉහළ ගිය සහල් මිළ මෙතෙක් සාමාන්‍ය තත්ත්වය පත්ව නොමැති බව සමස්ත ලංකා සහල් නිශ්පාදකයින්ගේ සංගමය පවසයි.\r\n \r\n\tඑම  සංගමයේ ලේකම් මුදිත් පෙරේරා මහතා පවසන්නේ සුළු හා මධ්‍ය පරිමාණ සහල් නිෂ්පාදකයින් මහා පරිමාණ සහල් නිෂ්පාදකයන් වෙළඳපොළට සහල් සපයන මිලට වඩා රුපියල් 15-20ක් අඩුවෙන් මේ වන විටත් සහල් වෙළඳපොළවල් වෙත නිකුත් කරමින් පවතින බවයි.\r\n \r\n\tකෙසේ වෙතත් ඉතා අඩු මිළ ගණන් යටතේ වී ගොවීන්ගෙන් වී තොග මිළට ගෙන ගබසා ගත කරගෙන සිටින සහල් මාෆියාකරුවන් මේ වන විටත් වෙළඳපොලේ ඉතිරිව පවතින වී තොග මිළ ක්‍රමානුකූලව ඉහළ දමමින් තම ගබඩා ගත වී තොග සහල් බවට පත් කරමින් සිටින බවත් ලේකම්වරයා පවසයි.\r\n \r\n\tමේ අනුව ඉදිරි මාසය වන විට සුළු හා මධ්‍ය පරිමාණ සහල් නිශ්පාදකයන්ටද අඩු මිළ ගණන් යටතේ සහල් තොග සැපයීමට නොහැකි වනු ඇති බවත් ලේකම්වරයා නිකුත් කළ නිවේදනයේ දැක්වෙයි.\r\n \r\n\tරටේ කිසිඳු වී හිඟයක් නොමැති අවස්ථාවක මහා පරිමාණ සහල් මාෆියා සමාගම් කිහිපයක් විසින් එක් සහල් කිලෝවකින් රුපියල් 20ට වැඩි ශුද්ධ ලාභයක් තබා ගනිමින් පාරිභෝගියක් ගසා කන බවත් මහ කන්නයේ පැවැති වී මිළ මත පදනම්ව සහල් සඳහා උපරිම සිල්ලර මිලක් නියම කරන ලෙසත් එම සංගමය පවසයි.\r\n \n\n \n\n  ", "URL": "https://www.ada.lk/0/0/0-330375", "Category": "Latest News", "Parent URL": null}