{"Source": "Ada News", "Timestamp": "22 09 2019", "Headline": "එජාපයේ ගැටලුව විසඳිය හැකි අයුරු තිස්ස කියයි", "News Content": "එක්සත් ජාතික පක්‍ෂයේ අර්බුදය විසඳා ගැනීමට නම්, ප්‍රථමයෙන් කෘත්‍යාධිකාරී මණ්ඩලය ජනතා ඉල්ලීමට අනුව කටයුතු කළ යුතු බව එක්සත් ජාතික පක්‍ෂයේ හිටපු මහලේකම් තිස්ස අත්තනායක මහතා පැවසීය. 2014 වසර වනවිට එක්සත් ජාතික පක්‍ෂයේ බෙදීමක් තිබූ බවත්, එවකට සිටි මහලේකම්වරයා වශයෙන් තමන් රනිල්, සජිත් එකම වේදිකාවකට ගෙනවිත් පක්‍ෂය සමගි කළ බවත් ඒ මහත පවසා සිටියේය. ඒ අනුව 2015 වසරේදී ජයග්‍රහණ අත්වූ බවත්, එහෙත් දැනට පවතින අර්බුදය විසඳීමට කිසිවෙකුටත් එවැනි මැදිහත්වීමක් සිදුනොකරන බවත් එ.ජා.ප. හිටපු මහලේකම්වරයා සඳහන් කළේය. මේ නිසා පක්‍ෂයේ බිම් මට්ටමේ සාමාජිකයන්ගේ ඉල්ලීමට පක්‍ෂ කෘත්‍යාධිකාරී මණ්ඩලය ඇහුම්කම් දියයුතු බවත්, බිම් මට්ටමේ ඉල්ලීම වී තිබෙන්නේ සජිත් ප්‍රේමදාස මහතා ජනාධිපති අපේක්‍ෂකයා කිරීම බවත් හෙතෙම ප්‍රකාශ කළේය. පක්‍ෂයේ බෙදීම පක්‍ෂයට යහපතක් නොවන බවත්, එබැවින් පක්‍ෂය සමගි විය යුතු බවත් තිස්ස අත්තනායක මහතා වැඩිදුරටත් පැවසීය.   ", "URL": "https://www.ada.lk/0/0/0-352594", "Category": "Latest News", "Parent URL": null}