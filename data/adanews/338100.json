{"Source": "Ada News", "Timestamp": "10 07 2018", "Headline": "පාතාලයෙන් පාලනය වන රටක්", "News Content": " වර්තමානය වන විට පාතාලය හිස ඔසවා තිබෙන ආකාරය පිළිබඳ ඔබට අමුතුවෙන් සඳහන් කළ යුතු නොවේ. නීතිය හා සාමය භාර අමාත්‍යවරයා පසුගියදා මාධ්‍ය සාකච්ඡාවකදී ප්‍රකාශ කළ ඉලක්කම් කිහිපයකින්ම මෙවර කුරහන් සුවඳ තීරු ලිපියට ප්‍රවේශයක් ගනිමි. ඔහු සඳහන් කළේ, මේ වසරේ ගතවූ මාස හය තුළදී මිනීමැරුම් 214ක් වාර්තා වී තිබෙන බවයි. මෙයින්ම වත්මන් ශ්‍රී ලංකාවේ නීතිය හා සාමයේ ක්‍රියාකාරීත්වය පිළිබඳ අමුතුවෙන් සඳහන් කළ යුතු නොවේ. මෙම ලිපිය ලියැවෙන විටත් පැය 12ක කාලයක් තුළදී පුද්ගල ඝාතන 05ක් වාර්තා වී තිබූ අතර, තවත් පුද්ගලයන් දෙදෙනෙකුට වෙඩි වැදී තුවාල ලබා තිබිණි. මෙලෙස මියගිය පුද්ගලයන් පස්දෙනා අතර කොළඹ නගර සභාවේ මන්ත්‍රීවරයෙක්ද විය. ගත වූ මාස කිහිපය තුළ ඝාතනය කරන ලද පළාත් පාලන මන්ත්‍රීවරුන්ගේ සංඛ්‍යාවද තුනකි. කරන්දෙණිය, රත්මලාන ප්‍රදේශයේදී මීට ඉහතදී වෙඩි තබා මන්ත්‍රීවරුන් දෙදෙනෙක් ඝාතනය කරනු ලැබූහ. මෙයින් පැහැදිලිව පෙනෙනුයේ පාතලය විසින් රටත්, ආණ්ඩුවත් පාලනය කරන බවයි. එම සිදුවීම්වලට සම්බන්ධ සැකකරුවන් අත්අඩංගුවට ගැනීමෙන් පමණක් මෙම ඝාතන රැල්ල මැඬපැවැත්විය නොහැකිය. එම ඝාතනයන් නැවත නැවත සිදුවීම වැළැක්වීම සඳහා විකල්ප වැඩපිළිවෙළක අවශ්‍යතාව ඉස්මතු වී තිබේ. පසුගිය දිනක ජනපති මෛත්‍රීපාල සිරිසේන මහතා සඳහන් කළේ, පාතාලය මැඬපවත්වන ලෙස තමන් පොලිස්පතිවරයාට තදින් අවධාරණය කළ බවයි.  එවැනි වැඩපිළිවෙළක් ක්‍රියාත්මක නොවන්නේ නම්, පොලිස්පති තනතුර සම්බන්ධයෙන්ද තීරණයක් ගන්නා බව ඔහු ප්‍රකාශ කළේය.\nකෙසේ වෙතත් එදිනත්, අදත් පොලිස්පති වශයෙන් කටයුතු කරන්නේ පූජිත් ජයසුන්දර මහතාය. වෙනස් වූයේ එදත්, අදත් සිදුවන ඝාතන ප්‍රමාණය වැඩි වීම පමණි. අපරාධකරුවන් ඝාතනය කරන විට පොලීසියට භාවනා කිරීමට උගන්වන පොලිස්පතිවරයෙකු යටතේ හෝ අපේකම නොමැතිවීම නිසා මෙම විනාශය සිදුවෙනවා යැයි පවසන පොලිස්පතිවරයෙකුගෙන් ඝාතන රැල්ල අඩුවෙතැයි අපේක්‍ෂ කළ නොහැකිය.\nමේ වන විට රටේ විවිධ ප්‍රදේශවල විවිධ අවිගත් කණ්ඩායම් ප්‍රචණ්ඩත්වය පතුරවමින් තිබේ. උතුරේ ජනතාව බිය ගන්වන තරමට %ආවා^ කල්ලිය වර්ධනය වී තිබේ. එම කල්ලියේ ක්‍රියාවන් පාලනය කළ බව පැවැසූ පොලීසියට අද වන විට %ආවා^ කල්ලියේ ප්‍රචණ්ඩත්වය පාලනය කිරීමට යාපනයේ පොලිස් නිලධාරීන්ගේ නිවාඩු අවලංගු කිරීමට සිදුවෙයි. මෙය එක් උදාහරණයක් වෙයි. මෙම ක්‍රියාවන් පාලනය කිරීමට ආණ්ඩුව ඉතා ඉක්මනින් කටයුතු නොකළොත් නොබෝ දිනකින් අවිගත් කණ්ඩායම්  ශ්‍රී ලංකාවේ විවිධ ප්‍රදේශ පාලනය කිරීමට කටයුතු කරනු ඇත. ඝාතන රැල්ල සේම හෙරොයින්, කොකේන්, හෂීස්, අයිස්, ගංජා ඇතුළු මත්ද්‍රව්‍ය රට තුළ භාවිත වන ප්‍රමාණය මෙන්ම, රට තුළට ගලා එන ප්‍රමාණයද වර්ධනය වී තිබේ. ගතවූ දින දෙකේදී රුපියල් බිලියන 1.7කට අධික හෙරොයින් අත්අඩගුවට ගැනීමට පොලිස් මත්ද්‍රව්‍ය  නාශක  කාර්යාංශයේ නිලධාරීන් කටයුතු කර තිබිණි. ඒ සඳහා සම්බන්ධ වූ නිලධාරීන්ට ප්‍රණාමය පුද කිරීමටත් මෙය අවස්ථාවක් කර ගනිමි.\nකුඩු විකිණීම, කුඩු ජාවාරම හා කප්පම් ගැනීම්වල වර්ධනයක් වී තිබේ. දකුණේ පාසල් දරුවන්ද මෙම කුඩු ජාවාරම් වෙනුවෙන් යොදා ගැනීමටත්, ඔවුන්ව මත්ද්‍රව්‍ය පානයන් සඳහා ඇබ්බැහි කර ගැනීම වෙනුවෙනුත් සංවිධානාත්මක වැඩසටහන්ද මේ වන විට ක්‍රියාවට නංවා ඇත. ආණ්ඩුවට මේ සම්බන්ධයෙන් වගේවගක් නැත. හුදෙක් වචනයට පමණක් සීමා වූ ළමයින් සම්බන්ධ වැඩසටහන් ක්‍රියාවට නැංවීමට පමණක් පාලකයන් කටයුතු කරමින් සිටියි. විජයකලාගේ ප්‍රකාශය වත්මන් ආණ්ඩුව පත්වූ විට අවස්ථා කිහිපකදීම අප සඳහන් කළේ ජාතික ආරක්‍ෂව ගැටලුවකට පත්ව ඇති බවයි. ආණ්ඩුව නියෝජනය කරන, එසේම වගකීම් දරන පුද්ගලයන්ම එල්.ටී.ටී.ඊ. සංවිධානය නැවත ගොඩනැංවිය යුතු බවට ප්‍රකාශ කරයි නම්, එය ආණ්ඩුවේම මතය විය හැකිය. එක් අවස්ථාවකදී නොව අවස්ථා කිහිපයකදීම ඇය මෙවැනි ප්‍රකාශ කළාය. ඇය පාර්ලිමේන්තු මන්ත්‍රීවරියක ලෙස ලබාදෙන දිවුරුමද කඩකර ඇත. ඇයට මන්ත්‍රී ධුරයෙන් ඉල්ලා අස්වීමට අවස්ථාව ලබාදීමෙන් පමණක් මෙම ප්‍රකාශයේ ඇති බරපතළකම අඩු නොවේ. ඇයට එරෙහිව ආණ්ඩුවක් වශයෙන් පියවර නොගැනීමෙන් පැහැදිලි වන්නේ වත්මන් ආණ්ඩුවට පාතාලයටත්, ත්‍රස්තවාදයටත් උපකාර කරන බවයි. \nරාජපක්‍ෂවරුන්ට අභූත චෝදනා එල්ල කිරීමට සතියකට වරක් හෝ නියෝජ්‍ය අමාත්‍ය රන්ජන් රාමනායක මහතා කටයුතු නොකරන්නේ නම්, ඔහුට නින්ද නොයයි. පසුගියදා ඔහු පුෂ්පා රාජපක්‍ෂ මහත්මිය සම්බන්ධයෙන්ද චෝදනාවක් එල්ල කළ අතර, ඔහු එම චෝදනාව එල්ල කළද, ඒ සම්බන්ධයෙන් මේ වන විට වසර තුනක කාලයක පටන් පරීක්‍ෂණයක් පැවැත්වෙයි. එම පරීක්‍ෂණයෙන් කිසිවක් තහවුරු කර ගැනීමට නොහැකිව තිබේ. \nමේ අතර, රන්ජන් රාමනායක මහතා සිය ට්විටර් ගිණුමට පුෂ්පා රාජපක්‍ෂ මහත්මිය සම්බන්ධයෙන් කර තිබූ චෝදනාවක් ශ්‍රී ලංකාවේ සිය ධුර කාලය අවසන් කර පිටත්ව යෑමට නියමිත ඇමෙරිකානුතානාපති අතුල් කේෂාප් මහතා සිය ට්විටර් ගිණුමෙන් Retweet කර තිබිණි. ඔහු පවසන්නේ Retweet කිරීම තම මතය නොවන බවයි.  Retweet සාමාන්‍ය‍යෙන් තම මතය ප්‍රකාශ කිරීමක් නොවුණද, එයින් එම පුද්ගලයාගේ දේශපාලන හෝ අනිත් මතයන් පිළිබඳ අදහසක් ලබා ගැත හැකිය. තමන්ගේ දේශපාලන මතයට විරුද්ධ දෙයක් තමන් කෙදිනකවත් Retweet නොකරයි. වගකිව යුතු රටක තානාපතිවරයෙකු ලෙස මීට වඩා වගකීමෙන් කටයුතු කළ යුතු යැයි මගේ අදහස වෙයි. තානාපතිවරයෙකු වෙනත් රටවල් අභ්‍යන්තර ප්‍රශ්න සඳහා මැදිහත් නොවන්නේ නම්, යහපත් දෙයකි. මෙයින් පැහැදිලි වන්නේ ඔහුගේ පෞද්ගලික දේශපාලන මතය වත්මන් ආණ්ඩුව හා සම්බන්ධ බවයි. \nලබන සතියේදී යළිත් හමුවෙමු!\nඔබට සුබ අනාගතයක්!  ", "URL": "https://www.ada.lk/0/0/0-338100", "Category": "Opinion", "Parent URL": null}