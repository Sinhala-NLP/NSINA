{"Source": "Ada News", "Timestamp": "8 03 2018", "Headline": "මහනුවර දේපොළ වෙසක් පොහොයට පෙර යථා තත්ත්වයට", "News Content": "\r\n\tමහනුවර ඇති වූ නොසන්සුන්කාරී තත්ත්වය හේතුවෙන් හානි වූ පූජනීය ස්ථාන හා නිවාස එළඹෙන වෙසක් පුන් පොහෝ දිනට පෙර ප්‍රතිසංස්කරණය කර හිමිකරුවන්ට භාරදෙන බව යුද හමුදාපති ලුතිනන් ජනරාල් මහේෂ් සේනානායක මහතා පැවසීය.\r\n \r\n\tඅද (08දා) මල්වතු මහනායක අතිපූජ්‍යය තිබ්බටුවාවේ ශ්‍රී සිද්ධාර්ථ සුමංගල මහනායක ස්වාමීන්ද්‍රයන් බැහැ දැක ආශීර්වාද ලබාගත් අවස්ථාවේ ඒ මහතා මේ බව ප්‍රකාශ කළේය.\r\n \r\n\tවිනාශවී ඇති සියලු ගොඩනැගිලි යථා තත්ත්වයට පත්කිරීම සඳහා ජනපති කාර්යාලයෙන් ඊට අවශ්‍යය මුදල් ප්‍රතිපාදන ලබා දෙන බවත්, ජනපති උපදෙස් මත ත්‍රිවිධ හමුදාවේ මෙහෙය වීමෙන් අදාළ වැඩපිළිවෙළ ක්‍රියාත්මක කරන බවත් යුද හමුදාපතිවරයා එහිදි පැවසීය. මෙවර වෙසක් පුන් පොහෝ දිනය එළඹෙන අප්‍රේල් මස 29 දිනට යෙදී තිබේ.\r\n \r\n\tමහනුවර ඇති වූ කලහකාරි සිදුවීම පිටුපස පිට පළාත්වලින් පැමිණි පිරිසක් සිටින බවත්, මේ වනවිට ඔවුන් හඳුනා ගෙන තිබෙන බවත් හෙතෙම ප්‍රකාශ කළේය.\r\n \r\n\tමහනුවර ජීවත්වන සාමකාමී ජනතාව උසිගන්වමින් නොයෙක් කඩාකප්පල්කාරී සිදුවීම් ඇති කිරීම සඳහා මොවුන් නායකත්වය ලබාදෙමින් සිටින බවත්, භික්ෂූන් වහන්සේලා කිහිපනමක්ද ඒ අතර සිටින බවත් යුද හමුදාපතිවරයා ප්‍රකාශ කළේය.\r\n \n\n  ", "URL": "https://www.ada.lk/0/0/0-315357", "Category": "Latest News", "Parent URL": null}