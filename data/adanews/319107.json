{"Source": "Ada News", "Timestamp": "27 03 2018", "Headline": "ශ්‍රී ලංකන් ජාත්‍යන්තර සම්මාන ත්‍රිත්වයක් ලබයි", "News Content": "\r\n\tශ්‍රී ලංකාවේ  ජාතික  ගුවන් සේවය වන ශ්‍රී ලංකන්  ගුවන් සමාගම ලොව විශාලතම වෙළෙඳ සංචාරක ප්‍රදර්ශනය වන ITB බර්ලීන්හි පැවැත්වනු ලැබූ  2018  ගෝල්ඩන් සිටි ගේට්ස් (Golden City Gate) සම්මාන උළෙලේදී සම්මාන ත්‍රිත්වයකින් පිදුම් ලැබීමට පසුගියදා සමත්ව තිබේ.\r\n \r\n\t18 වැනි වරටත් පැවත්වනු ලැබූ මෙම සම්මාන උළෙල සඳහා සාමාජිකයන් 40 දෙනෙකුගෙන් සමන්විත ජූරි සභාවක් හරහා රටවල් 30කට අධික සංඛ්‍යාවක් වෙතින් සිදුකළ ඉදිරිපත් කිරීම් 157ක්  විනිශ්චයට ලක්වූ බව ඔවුහු පවසති.\r\n \r\n\tඒ අනුව, ශ්‍රී ලංකන් ගුවන් සමාගම ඔස්ට්‍රේලියාවේ මෙල්බර්න් නුවර වෙත ගුවන්  ගමන් ආරම්භ කිරීම  වෙනුවෙන් “එකම ජීවයෙන් යුත් දෙනුවරක් ගවේශනය කරන්න” (Two Cities, One Spirit) යන නමින් දියත්  කළ  ප්‍රචාරණ ව්‍යාපාරය ‘first star’ සම්මානයකින් මෙම සම්මාන උළෙලේදී පිදුම් ලැබීය. මෙම කාණ්ඩය යටතේ චීනය සඳහා දියත්කළ ප්‍රචාරණ ව්‍යාපාරය වන “The Spirit of China, the Story of Sri Lanka” වෙනුවෙන් ශ්‍රී ලංකන් ගුවන් සමාගමට ‘second star’ සම්මානයක්ද හිමිවිය. එසේම ගුවන් සමාගම ඉන්දියාව සඳහා දියත්කළ “ඉන්දියාව වෙත මෙහෙයුම් සිදුකරන විශාලතම  ගුවන් සේවය” (The Largest Carrier to India) ප්‍රචාරණ ව්‍යාපාරය සඳහා  රූපවාහිනී සිනමා කාණ්ඩය යටතේ තවත් “second star\" සම්මානයකින් පිදුම් ලැබීමටද සමත්ව තිබේ. \r\n \n\n  ", "URL": "https://www.ada.lk/0/0/0-319107", "Category": "Business", "Parent URL": null}