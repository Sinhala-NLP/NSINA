{"Source": "Ada News", "Timestamp": "17 08 2020", "Headline": "නව ආයෝජන ප්‍රවර්ධන  කලාප හතරක ඉදිකිරීම් කඩිනමින් කෙරේ", "News Content": "නව ආයෝජන ප්‍රවර්ධන කලාප 04ක ඉදිකිරීම් කටයුතු කඩිනම් කෙරේ. බිංගිරිය, එරාවුර්, මිල්ලෙණිය සහ හම්බන්තොට යන ප්‍රදේශ වල මෙම නව ආයෝජන ප්‍රවර්ධන කලාප ස්ථාපනය කිරීමට සැලසුම් කර තිබේ. සංචාරක ඇමති ප්‍රසන්න රණතුංග මහතා සදහන් කළේ නව ආයෝජන ප්‍රවර්ධන කලාප හතරේ මුලික ඉදිකිරීම් කඩිනමින් අවසන් කර ආයෝජකයන්ට සිය ආයෝජන ආරම්භ කිරීමට අවස්ථාව සලසා දීමට අපේක්ෂා කරන බවයි. කටුනායක ආයෝජන ප්‍රවර්ධන කලාපයේ නිලධාරින් හා එහි ආයෝජකයන් සමග පැවති සාකච්ඡාවක දී ඇමතිවරයා මේ බව සදහන් කළේය. මෙහිදී ඇමති ප්‍රසන්න රණතුංග මහතා පෙන්වා දුන්නේ ශ්‍රී ලංකා ආයෝජන මණ්ඩලය යටතේ පවත්වාගෙන යන ආයෝජන කලාප තවදුරටත් පුළුල් කිරීමේ හැකියාවක් නොමැති බවයි.  නව රජයේ අපේක්ෂාව වන්නේ මෙරට ආයෝජන අවස්ථා පුළුල් කිරිමයි. ඒ සදහා නව ආයෝජන කලාප හතරේ  ඉදිකිරිම් කඩිනමින් අවසන් කරන බවද ඇමතිවරයා මෙහිදි කියාසිටියේය. සාකච්ඡාවේ දි අදහස් දැක් වූ ඇමති ප්‍රසන්න රණතුංග මහතා මෙසේ ද කීවේය. ඉදිරි වසර 05 තුළ අපනයන වර්ධනය කරගනිමින් 5-7% ක් අතර ආර්ථික වර්ධනයක් අත් කර ගැනීමට ජනාධිපතිතුමා අපේක්ෂා කරනවා. ඒ සදහා නව ආයෝජනයන් වෙත යොමු විය යුතුයි. නිෂ්පාදන විවිධාංගීකරණය කරමින් අගය එකතු කල භාණ්ඩ අපනයනය කළ යුතුයි. නව අපනයන වෙළදපල හදුනා ගත යුතුයි. ඒ සදහා පළමු පියවර ලෙස බිංගිරිය, මිල්ලණිය, එරාවුර්, හම්බන්තොට ආයෝජන කලාප ඉක්මණින් ක්‍රියාත්මක කරනවා. බිංගිරිය කලාපයේ යටිතල පහසුකම් මේ වන විටත් සංවර්ධනය වෙමින් පවතිනවා. එහි ප්‍රථම අදියර අක්කර 275 ක්. තවත් අක්කර 1200 දක්වා පුළුල් කළ හැකි කලාපයක්. මිල්ලණිය අක්කර 2400කින් සමන්විත දක්ෂිණ අධිවේගී මාර්ගය අසල පිහිටි කලාපයක්. එයින් මේ වන විට යටිතල පහසුකම් සංවර්ධනය සිදු වෙනවා. රබර් ආශ්‍රිත නිෂ්පාදන ආරම්භ  කිරීමට මෙම කලාපය යොමු කරනවා. අක්කර 200කින් සමන්විත එරාවුර් ඇගළුම් උද්‍යානයක් ලෙස සකස් කරනවා. ඇගළුම් ක්ෂේත්‍රයට අවශ්‍ය රෙදිපිළි හා අනෙකුත් අමුද්‍රව්‍ය මෙහි නිපදවීමට අදහස් කරනවා. ඒ සදහා ආයෝජකයින් විශාල ප්‍රමාණයක් කැමැත්ත පළ කර තිබෙනවා. එය නැගෙනහිර පළාතේ සංවර්ධනයට විශාල ලෙස බලපාන කලාපයක් ලෙස සදහන් කළ හැකියි. අපගේ අවධානය යොමු වී ඇති තවත් වැදගත්ම ආයෝජන කලාපයක් ලෙස හම්බන්තොට ආයෝජන කලාපය සදහන් කළ හැකියි. ඖෂධ නිෂ්පාදනය අරමුණු කරගත් මෙම කලාපය දේශීය හා ඡාත්‍යන්තර වෙළදපොළට අවශ්‍ය ඖෂධ නිෂ්පාදනය වෙනුවෙන් ආරම්භ කිරීමට නියමිතයි. මෙම ආයෝජන ප්‍රවර්ධන කලාපයන්ට අමතරව මත්ස්‍ය නිෂ්පාදනය හා මත්ස්‍ය ප්‍රවර්ධන ව්‍යාපෘතීන් කෘෂි නිෂ්පාදනය හා අපනයනය ව්‍යාපෘති ගණනාවක් කෙරේ නව රජයේ අවධානය යොමු වී ඇතැයි අමාත්‍ය ප්‍රසන්න රණතුංග මහතා පවසයි.   ", "URL": "https://www.ada.lk/0/0/0-367124", "Category": "Latest News", "Parent URL": null}