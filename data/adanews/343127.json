{"Source": "Ada News", "Timestamp": "5 12 2018", "Headline": "මේ මොහොතේත් අගමැති මහින්දයි - ගම්මන්පිල", "News Content": "මහින්ද රාජපක්ෂ මහතා අගමැති ධුරයේත්, ඇමති මණ්ඩලය එම ධුරවලත් කටයුතු කිරීම වළක්වාලමින් නියෝගයක් නිකුත් කර ඇති නමුත් අගමැති හෝ ඇමති තනතුරුවල පුරප්පාඩුවක් වී නොමැති බව පිවිතුරු හෙළ උරුමයේ නායක උදය ගම්මන්පිල මහතා සඳහන් කරයි. අද පෙරවරුවේ පැවැති මාධ්‍ය හමුවකදී හෙතෙම මේ බව ප්‍රකාශ කළේය. එහිදී වැඩිදුරටත් අදහස් දැක්වූ ඒ මහතා, “පසුගිය 03දා අභියාචනාධිකරණය අපූරු නියෝගයක් ලබා දුන්නා. ඒ විපක්ෂයේ මන්ත්‍රීවරු ගොනු කර තිබුණු ‘කොවොරොන්ටො’ පෙත්සමේ තීන්දුව දෙන තෙක් මහින්ද රාජපක්ෂ මහතා අගමැති තනතුරේ කටයුතු කිරීමත්, ඇමති තනතුරු දැරූ අය ඇමති තනතුරු කටයුතු කිරීමත් වළක්වාලමින්.  මහින්ද මහතා අගමැති ධුරයෙන් ඉවත් වී තනතුර පුරප්පාඩු වී ඇති බවට ප්‍රකාශයක් කර තිබෙනවාද? නෑ.  ඇමති මණ්ඩලය විසිර ගොස් ඇති බවට ප්‍රකාශයක් කර තිබෙනවා ද? නෑ.  ප්‍රකාශ කර තිබෙන්නේ ඒ තනතුරුවල කටයුතු කිරීම වැළැක්වීමේ නියෝගයක් පමණයි.  ඒ කියන්නේ මේ මොහොතේත් මහින්ද මහතා තමයි අගමැති.  නමුත් ඔහුට අගමැති තනතුරේ කටයුතු කරන්න බෑ.  අපි තවමත් ඇමතිවරු.  හැබැයි ඇමති තනතුරේ කටයුතු කරන්න බෑ.  මේ තත්ත්වය යටතේ දැන් අගමැති ඇමති තනතුරුවල පුරප්පාඩුවක් නෑ.  ඉතින් ජනාධිපතිතුමා දැන් අලුත් ඇමති මණ්ඩලයක් පත්කරන්නේ කොහොමද?  අපි ඇමති තනතුරුවල සිටින තෙක් අලුත් ඇමති මණ්ඩලයක් පත් කරන්න බෑ.  මේ නිසා ජනාධිපතිතුමාට උසාවියේ තීන්දුව ලබාදෙන තෙක් ඒක පුද්ගල ඇමති මණ්ඩලයක් ලෙස කටයුතු කරන්න සිදු වෙලා තිබෙනවා.  1978 ව්‍යවස්ථාව පිළිබඳ විශ්ලේෂණාත්මක පොතක් ලියූ ආචාර්ය එන්. එම්. පෙරේරා මහතා මෙම ව්‍යවස්ථාව අනුව ඒක පුද්ගල ඇමති මණ්ඩලයක් පත්විය හැකි බවට අනාවැකියක් පළකළා.  එන් එම් පෙරේරා මහත්මයාණෙනි ඔබතුමා නැතත් ඔන්න ඔබේ අනාවැකිය අධිකරණයෙන් සැබෑ වෙලා තියෙනවා. මා දන්නා තරමින් ලෝක ඉතිහාසයේ කිසිම කලක කිසිම රටක අධිකරණයක් විසින් අගමැති සහ ඇමති මණ්ඩලය තනතුරේ කටයුතු කිරීම අත්හිටුවා නෑ.  එහෙම අවස්ථාවක් පිළිබඳ දන්නවා නම් අපේ දැනුම වර්ධනය කර ගන්නත් එක්ක දන්නා කෙනෙක් අපට කියාවි කියලා බලාපොරොත්තු වෙනවා.” යැයි පැවසූවේය.     ", "URL": "https://www.ada.lk/0/0/0-343127", "Category": "Latest News", "Parent URL": null}