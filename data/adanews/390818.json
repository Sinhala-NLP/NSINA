{"Source": "Ada News", "Timestamp": "28 02 2022", "Headline": "යුක්රේන සාම සාකච්ඡා මීළඟ වටයට ස්ථානයක් නියම වෙයි", "News Content": "බෙලාරුස් විසින් සත්කාරකත්වය දරන සටන් විරාම සාකච්ඡාවලදී මොස්කව් සහ කියෙව් බලධාරීන් එකඟ විය හැකි යම් යම් කරුණු සොයාගෙන ඇති අතර, ඊළඟ වටයට පෙර උපදේශන සඳහා නැවත පැමිණෙනු ඇති බව සඳුදා සාකච්ඡා අවසන් වීමෙන් පසු නියෝජිතයින් දෙදෙනාම වාර්තාකරුවන්ට පැවසූහ. යුක්රේනයේ සටන් විරාමයක් ගැන සාකච්ඡා කිරීම මෙම සාකච්ඡාවේ ප්‍රධාන අරමුණ වූ බව යුක්රේන ජනාධිපති වොලොඩිමියර් සෙලෙන්ස්කිගේ උපදේශක මයිහයිලෝ පොඩොල්යාක් පැවසීය. දෙපාර්ශ්වය විසින් ප්‍රමුඛතා මාතෘකා ගණනාවක් හඳුනාගෙන ඇති අතර, සමහර විසඳුම් ගෙනහැර දක්වා ඇති බවද ඔහු වැඩිදුරටත් පැවසීය. නියෝජිත කණ්ඩායම් දෙක පොදු එකඟත්වයන්ට ළඟාවිය හැකි කරුණු සොයාගත් බව රුසියානු ජනාධිපති ව්ලැදිමීර් පූටින්ගේ සහායක ව්ලැදිමීර් මෙඩින්ස්කි තහවුරු කළේය. පැය පහකට ආසන්න කාලයක් පැවති සඳුදා සාකච්ඡා රුසියානු සහ යුක්රේන දේශසීමා අසල බෙලාරුස්හිදී පැවැත්විණි. මීළඟ වටය ඉදිරි දිනවලදී බෙලාරුස් සහ පෝලන්තය අතර දේශසීමාවේ සිදුවනු ඇති බව මෙඩින්ස්කි සඳහන් කළේය. යුක්රේනයේ දූත පිරිස ආරක්ෂක අමාත්‍ය ඇලෙක්සි රෙස්නිකොව් විසින් මෙහෙයවන ලද අතර එහි ප්‍රධාන ඉල්ලීම වූයේ වහාම සටන් විරාමයක් සහ සියලුම රුසියානු හමුදා රටෙන් ඉවත් කර ගැනීමය. සෙලෙන්ස්කි ඉරිදා පැවසුවේ සාකච්ඡා සාර්ථක වනු ඇතැයි තමා විශ්වාස නොකරන නමුත්, ඒවා කුඩා වුවත් තත්ත්වය තීව්‍ර නොකිරීමට අවස්ථාවක් වනු ඇති බව විශ්වාස කරන බවය. සාකච්ඡා පැවැත්වෙන අතරතුර, සෙලෙන්ස්කි යුක්රේනයේ යුරෝපා සංගම් සාමාජිකත්වය සඳහා විධිමත් ඉල්ලීමක් බ්‍රසල්ස් වෙත යවා ඇත. මේ අතර, කියෙව් වෙත ආයුධ යැවීමට නේටෝ පියවර මධ්‍යයේ රුසියාව සිය න්‍යෂ්ටික අවි බලකායන් ඉහළම සීරුවෙන් තබා ඇත.   ", "URL": "https://www.ada.lk/0/0/0-390818", "Category": "International", "Parent URL": null}