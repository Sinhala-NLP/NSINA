{"Source": "Ada News", "Timestamp": "9 07 2021", "Headline": "චීනයේ අඟහරු රෝවරය රතු ග්‍රහයාගේ නව ඡායාරූප එවයි", "News Content": "චීන ජාතික අභ්‍යවකාශ පරිපාලනය විසින් අද (09දා) රතු ග්‍රහයා මත සිටින එරට ප්‍රථම අඟහරු රෝවරය වන ෂුරොන්ග් විසින් ලබාගත් අඟහරු පෘෂ්ඨයේ නව ඡායාරූප පෙළක් නිකුත් කර තිබේ. ෂුරොන්ග් රෝවරය අඟහරු දින 54ක් තිස්සේ රතු ග්‍රහලෝකයේ වැඩ කිරීමට නියමිත අතර, එය මේ වනවිට මීටර් 300කට වඩා දුර අඟහරු පෘෂ්ඨය මත ගමන් කර ඇත. එය අඟහරු ග්‍රහයා මත මෙහෙයුම් ආරම්භ කළ දා සිට රෝවරය දකුණු දෙසට ගමන් කරමින්, එහි සංචාලන කැමරාව මගින් ගමන් මාර්ගය දිගේ භූමි ඡායාරූප මෙසේ ලබාගෙන තිබේ. එහි ගමන අතරතුර, සෙවුම් රේඩාර්, කාලගුණ විද්‍යා මොනිටරය සහ චුම්බක ක්ෂේත්‍ර අනාවරකය යන සියල්ලම අඟහරු පෘෂ්ඨය පිළිබඳ සමීක්ෂණය සිදු කිරීමට කටයුතු කරයි. පාෂාණ සහ වැලි කඳු වැනි විශේෂ භූමිවලට එය හමු වූ විට, මතුපිට සංයුතියේ අනාවරකය සහ එය මත ඇති බහු වර්ණ කැමරාව ස්ථාවර ලක්ෂ්‍ය හඳුනා ගැනීම සිදුකරන බව කියයි. 2021 මැයි 15 වැනි දින, ෂුරොන්ග් රෝවරය රැගත් ලෑන්ඩර් යානය අඟහරුගේ උතුරු අර්ධගෝලයේ විශාල තැනිතලාවක් වන මනෝරාජික ප්ලැනිටියා හි දකුණු කොටසට සාර්ථකව ගොඩබැසීම සිදුවිය. ඉන් සතියකට පසු, ෂුරොන්ග් රෝවරය, ලෑන්ඩර් යානයෙන් වෙන්ම අඟහරු පෘෂ්ඨය මතට ගමන් කරමින්  ග්‍රහලෝකය ගවේෂණය කිරීම ආරම්භ කරන ලදී. ඇමෙරිකා එක්සත් ජනපදයට පසු අඟහරු මත රෝවරයක් ගොඩබෑමට හා ක්‍රියාත්මක කිරීමට සමත් ලොව දෙවැනි රට බවට මෙම සාර්ථක මෙහෙයුම හරහා චීනය සමත් විය.   ", "URL": "https://www.ada.lk/0/0/0-381318", "Category": "International", "Parent URL": null}