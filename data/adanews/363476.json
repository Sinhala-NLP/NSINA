{"Source": "Ada News", "Timestamp": "5 06 2020", "Headline": "රෙහන්සා දියණියගේ ලිපියට ජනපතිගෙන් පිළිතුරු", "News Content": "තමන්ට ලැබුණු ජනාධිපති ධුරයේ බලතල දේශප්‍රේමී අනාගත පරපුරකට ජීවත් වීමට සුදුසු සමාජ, ආර්ථික සහ සංස්කෘතික දියුණුවක් සහිත රටක් බිහිකිරීමට යොදවන බව ජනපති ගෝඨාභය රාජපක්ෂ මහතා පවසයි. දියණියකගෙන් තමන්ට  ලැබුණ ලිපියකට පිළිතුරු ලිපියක් යොමුකරමින් ඔහු මේ බව සඳහන් කරයි. ආදරණීය රොහන්සා දියණිය වෙතටයි, දුවේ, රටේ අනාගත පරපුර ලෙස මාගේ සේවය අගය කිරීම ගැන පළමුව මම ස්තූතිවන්ත වෙමි. ඔබගේ දායකත්වය \"ඉටුකම\" COVID-19 සමාජ සංරක්ෂණ අරමුදල වෙත යොමු කර තිබෙනු දැක මම මහත් ආඩම්බර වීමි.  ඔබ වැනි ශ්‍රී ලාංකේය දරුවන් වෙත අපගේ මවුබිම අනාගතයේ භාරවනු දැකීම මා හට මහත් අස්වැසිල්ලකි. මා වෙත ලැබුණු ජනාධිපති ධුරයේ බලතල ඔබ වැනි දේශප්‍රේමී අනාගත පරපුරකට ජීවත් වීමට සුදුසු සමාජ, ආර්ථික සහ සංස්කෘතික දියුණුවක් සහිත රටක් බිහිකිරීමට යොදවන බවට මම පොරොන්දු වෙමි. ළමා කාලය අප සියලු දෙනාගේ ජීවිතයේ සුන්දරම කාලයයි. එය තම අධ්‍යාපනය සහ කුසලතා වර්ධනය කෙරෙහි යොදාගනිමින් ශ්‍රී ලාංකේය නාමය ඉහළ තලයකට ඔසවා තැබීමට හැකි නව්‍ය නිර්මාණ කිරීමට ඔබ උත්සුක විය යුතුය. ඔබගේ සියලු කටයුතු සාර්ථක කරගැනීමට මම ආශිර්වාද කරමි' අපි අපේ රටට ආදරය කරමු. අප වෙත පැමිණෙන සියලු බාධක එක්ව ජයගමු.\n\nතෙරුවන් සරණයි.   ", "URL": "https://www.ada.lk/0/0/0-363476", "Category": "Latest News", "Parent URL": null}