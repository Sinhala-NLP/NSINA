{"Source": "Ada News", "Timestamp": "4 02 2019", "Headline": "වට්ටක්කාවලින් අතුරු නිෂ්පාදන කිරීමට තාක්ෂණය", "News Content": "වට්ටක්කා අස්වැන්න අපතේ යෑම වැළැක්වීම හා ස්ථාවර මිලක් ලබාදීමේ අරමුණින් වට්ටක්කාවලින් අතුරු නිෂ්පාදන සිදුකළ හැකි තාක්‍ෂණය සොයාගෙන තිබෙන බව ජාතික කෘෂි තොරතුරු හා සන්නිවේදන මධ්‍යස්ථානය සඳහන් කරයි. අදාළ දැනුම ඉදිරියේදී ගොවිජනතාවට හා ව්‍යාපාරිකයන්ට ලබාදීමට සැලසුම් කර තිබෙන බවද එම මධ්‍යස්ථානයේ මාධ්‍යප්‍රකාශක, සහකාර කෘෂිකර්ම අධ්‍යක්‍ෂ සනත් බණ්ඩාර මහතා සඳහන් කළේය. වට්ටක්කා ගෙඩිය තීරුවලට කපා වියළීමකට ලක්කර, එම පිටිවලින් රොටී, පිට්ටු, සුප්, නූඩ්ල්ස්, බිස්කට් හා බයිට් වර්ග නිෂ්පාදනය කළහැකි බවද හෙතෙම පවසා සිටියේය. වට්ටක්කා ඉතා පෝෂ්‍යදායී ආහාරයක් බවත්, පිටි සකස් කිරීමේදීත් එම තත්ත්වය රැකගෙන පිටි සකස් කිරීමේ තාක්‍ෂණය සොයාගෙන තිබෙන බවත් මාධ්‍ය ප්‍රකාශකවරයා සඳහන් කළේය. මීට අමතර පිටිමගින් ආහාර සකස් කර ගැනීමේ තාක්‍ෂණයද සොයාගෙන තිබෙන බවත්, අදාළ ආහාර සකස් කිරීම පිළිබඳ ව්‍යාපාරිකයන්ට දැනුම ලබාගතහැකි බවත් පැවසූ ඒ මහතා, තම නිවසේ ආහාර සකස් කර ගැනීමට ගොවිජනතාවට මෙම තාක්‍ෂණය ලබාදීමට සූදානම් බවද පවසා සිටියේය. වට්ටක්කා අස්වැන්න වෙළෙඳපොළට පැමිණෙනවිට මිල අඩුවීම හා වට්ටක්කා ගෙඩියක් දීර්ඝ කාලයක් තබා ගැනීමට නොහැකිවීම හේතුවෙන් ගොවිජනතාව යම් ගැටලුවකට මුහුණ දී සිටි බවත්, එහෙත් මෙම තාක්‍ෂණය හරහා එම ගැටලුවලට විසඳුම් ලැබෙන බවත් හෙතෙම ප්‍රකාශ කළේය.     ", "URL": "https://www.ada.lk/0/0/0-345052", "Category": "Latest News", "Parent URL": null}