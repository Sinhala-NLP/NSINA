{"Source": "Ada News", "Timestamp": "13 06 2018", "Headline": "කතරගම වෙඩි තැබීමට පුද්ගලයෙක් පොලිස් භාරයට", "News Content": "\n(UPDATE)\n \r\n\tකතරගම කිරිවෙහෙර විහාරාධිපති පූජ්‍ය කොබොවක ධම්මින්ද හිමිපාණන් හා තවත් ස්වාමීන් වහන්සේ නමකට වෙඩි තැබීමේ සිද්ධිය සම්බන්ධයෙන් එක් පුද්ගලයෙකු පොලිස් භාරයට ගෙන ඇති බවට වාර්තාවේ.\r\n \r\n\tමෙම පුද්ගලයා මහසෙන් දේවාලයේ කලක් සේවය කළ පුද්ගලයෙකු බවටද තොරතුරු වාර්තා වන අතර, ඔහුගෙන් ලබාගත් ප්‍රකාශ මත ඉදිරි පරීක්ෂණ කටයුතු සිදුකෙරේ.\r\n \r\n\tමීට අමතරව කිරිවෙහෙර අවට ස්ථාපිත කර තිබෙන ආරක්ෂිත කැමරා දර්ශන පරීක්ෂා කිරීමටත් පොලීසිය කටයුතු කර තිබේ. වෙඩි තැබූ බවට සඳහන් කෙරෙන ස්ථානයේ තිබී ජීව උණ්ඩ 02ක් හා හිස් පතරොම් කොපු 02ක්ද පොලීසිය සොයාගෙන ඇත. පෞද්ගලික ආරවුලක් මත මෙම වෙඩි තැබීම සිදුකර ඇති බවට පොලීසිය සැක පළ කරයි.\r\n \r\n\tමේ වන විට කිරිවෙහෙර විහාරාධිපති හිමියන්ට වෙඩි තැබූ ප්‍රධාන සැකකරු හඳුනාගෙන ඇති අතර ඔහු කතරගම මහසෙන් දේවාලයේ හිටපු ප්‍රධාන කපුවා වන අසේල බණ්ඩාර නමැත්තා බවත් පොලිස් මාධ්‍ය ප්‍රකාශක පැවසීය.\r\n \r\n\tසැකකරුගේ නිවස පොලීසිය විසින් පරීක්ෂා කර තිබෙන බවත් එහිදී කඩුවක්, කිනිසි 02ක් සහ පතරොම් 10ක් සොයාගෙන ඇති බවත් සැකකරු නිවස අතහැර පලාගොස් සිටින අතර ඔහු සොයා විශේෂ මෙහෙයුමක් දියත් කොට ඇති බව හෙතෙම වැඩිදුරටත් පවසයි.   \r\n \r\n\t \r\n \n\n \r\n\t \r\n  ", "URL": "https://www.ada.lk/0/0/0-335869", "Category": "Latest News", "Parent URL": null}