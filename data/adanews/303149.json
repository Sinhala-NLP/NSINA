{"Source": "Ada News", "Timestamp": "14 01 2018", "Headline": "හවායි වෙත මිසයිල අවදානම් පණිවුඩයක් ලැබී කලබලයක්", "News Content": "\r\n\tඇමෙරිකා එක්සත් ජනපදයේ හවායි දූපත වෙත ලැබුණු මිසයිල අනතුරු ඇඟවීමේ කෙටි පණිවුඩයක් නිසා බොහෝ දෙනෙකු දැඩි කලබලයකට පත්ව තිබූ බව විදෙස් වාර්තා පවසයි.\r\n \r\n\tසෙනසුරාදා උදය කාලයේදී ලැබුණු මෙම පණිවුඩය වැරදීමකින් එවූ පණිවුඩයක් බව දැනුම්දෙන තුරු බොහෝදෙනා තැති ගැන්මකින් පසුවී තිබුණි.\r\n \r\n\tජංගම දුරකථන වෙත කෙටි පණිවුඩයක් ලෙස ලැබුණු එහි කියවී තිබුණේ, \"හවායි වෙත බැලස්ටික් මිසයිල අවදානමක් පවතින බැවින්, හැකි ඉක්මණින් ආරක්ෂිත පියවර ගන්න. මෙය පුහුණු සරඹයක් නොවෙයි.\" යනුවෙනි.\r\n \r\n\tප්‍රාන්ත ආණ්ඩුකාර ඩේවිඩ් ඉග් පවසා සිටියේ සේවකයෙකු විසින් වැරදි බොත්තමක් එබීමෙන් මෙම පණිවුඩය ලැබී ඇති බවයි.\r\n \r\n\tමේ සම්බන්ධයෙන් සම්පූර්ණ පරීක්ෂණයක් සිදුකරන බව ඇමෙරිකානු රජය අවධාරණය කර තිබේ.\r\n \r\n\tහවායි දූපත් කලාපය උතුරු කොරියානු මිසයිල අවදානම වැඩිම කලාපයක් ලෙස සැලකෙන බැවින් පෙර දැනුම්දීමේ අනතුරු ඇඟවීමේ පද්ධතියක් එහි ස්ථාපිත කර තිබේ.\r\n \r\n\tඑමෙන්ම, පසුගිය දෙසැම්බර් මාසයේදී එම දූපත තුළ න්‍යෂ්ටික ප්‍රහාර සයිරන් අනතුරු ඇඟවීමේ නලාව පෙර පුහුණුවක් වෙනුවෙන් නාද කරනු ලැබූ අතර, එය සීතල යුද්ධයෙන් පසුව එම නලාව හැඬවූ ප්‍රථම අවස්ථාව බවද කියවුණි.\r\n \n  \n  ", "URL": "https://www.ada.lk/0/0/0-303149", "Category": "International", "Parent URL": null}