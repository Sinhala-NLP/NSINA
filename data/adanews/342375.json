{"Source": "Ada News", "Timestamp": "14 11 2018", "Headline": "SLFP  තව පිරිසක් ඉවත් වෙනවා - මනූෂ", "News Content": "‍ශ්‍රී ලංකා නිදහස් පක්‍ෂයේ තවත් පිරිසක් ප්‍රජාතන්ත්‍රවාදය සුරැකීම වෙනුවෙන් මෛත්‍රී - මහින්ද ආණ්ඩුවෙන් ඉවත් වීමට සූදානමින් සිටින බවත්, තමන් අමාත්‍ය ධුරය අත්හැරියේ මෙරට ප්‍රජාතන්ත්‍රවාදය හා යුක්තිය වෙනුවෙන් බවත්  පාර්ලිමේන්තු මන්ත්‍රී මනුෂ නානායක්කාර මහතා පැවසීය. පාර්ලිමේන්තු සංකීර්ණයේ අද (14දා)  මාධ්‍ය හමුවක් පවත්වමින් මන්ත්‍රීවරයා මේ බව සඳහන් කළේය. එහිදී වැඩිදුරටත් අදහස් දැක්වූ මන්ත්‍රීවරයා, \"අපි හදපු ආණ්ඩුවෙන්, ඇමතිකමෙන් ඉවත් වෙලා විපක්‍ෂයේ අසුන් ගන්න මට පුළුවන්කම තිබුණා. අද මම සතුටු වෙනවා. එදා මම ගත්ත තීන්දුවත් එක්ක 113 හදාගන්න බැරි වෙනකොට පාර්ලිමේන්තුව විසුවන්න තීරණය කළා. පාර්ලිමේන්තුව විසුරුවා තිබියදීත් නැවත ඇමතිකම්වල දිවුරුම් දෙමින් ඉතාමත් නිර්ලැජ්ජිත දේශපාලන ක්‍රියාවලියක නිරත වුණා. මේ සිද්ධි තමයි අපි ප්‍රතික්‍ෂේප කළේ. මේවා තමයි ප්‍රජාතන්ත්‍රවාදී, සදාචාරාත්මක  විරෝධී දේවල්. මේවා රටක සිදු නොවිය යුතු දේවල්. ලෝකයේ මොන රටක්වත් මේ අලුත් ආණ්ඩුව පිළිගත්තේ නැහැ. කථානායකවරයා පාර්ලිමේන්තුවේ බහුතරය අයිති කණ්ඩායමට කියන කාරණාවේ හිටියා. ඒ අනුව ශ්‍රේෂ්ඨාධිකරණ ලබාදුන් තීන්දුවත් සමග මේ නීතිවිරෝධී අගමැති ප්‍රමුඛ ආණ්ඩුව පලවා හරින්න පුළුවන්කම ලැබුණා. මේක ප්‍රජාතන්ත්‍රවාදයේ හැරවුම් ලක්‍ෂයක්. එහි මුල් වෙඩිමුරය පත්තු කළ මට වගේම ප්‍රජාතන්ත්‍රවාදය ගරු කරන සියලු දෙනාට අද සතුටු වෙන්න පුළුවන්. මම ප්‍රජාතන්ත්‍රවාදය වෙනුවෙන් මුල් පියවර තැබුවා වගේම අදත් ශ්‍රී ලංකා නිදහස් පක්‍ෂයේ කණ්ඩායමක් අපට එකතු වුණා. මේ විදිහට ඉදිරියේදීත් තවත් කණ්ඩායමක් අපට එකතු වෙන්න සූදානම්\" යැයිද ප්‍රකාශ කළේය.     ", "URL": "https://www.ada.lk/0/0/0-342375", "Category": "Latest News", "Parent URL": null}