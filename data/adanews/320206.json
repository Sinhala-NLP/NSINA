{"Source": "Ada News", "Timestamp": "2 04 2018", "Headline": "ගලේවෙල රිය අනතුරකින් එකම පවුලේ හතරක් මරුට", "News Content": "\r\n\tදඹුල්ල - කුරුණෑගල ප්‍රධාන මාර්ගයේ ගලේවෙල යටිගල්පොත්ත ප්‍රදේශයේදී අද (02දා) අලුයම 5.00ට පමණ  සිදු වූ රිය අනතුරකින් එකම පවුලේ සිවු දෙනෙකු මියගොස් ඇති බව ගලේවෙල පොලීසිය පවසයි.\r\n \r\n\tමෙසේ අනතුරෙන් මියගොස් ඇත්තේ ත්‍රිරෝද රථයේ ගමන් ගත් එකම පවුලේ මව, පියා, දියණිය සහ පුත්‍රයෙකු බව මූලික පරීක්ෂණවලදී හෙළිවී ඇතැයි පොලීසිය ප්‍රකාශ කරයි.\r\n \r\n\tකන්තලේ ප්‍රදේශයේ සිට අත්තනගල්ල ප්‍රදේශය බලා ධාවනය වෙමින් තිබූ ත්‍රිරෝද රථයක් සහ මීගොඩ ආර්ථික මධ්‍යස්ථානයේ සිට දඹුල්ල ආර්ථික මධ්‍යස්ථානයට ධාවනය වෙමින් තිබූ ලොරි රථයක් මුහුණටමුහුණ ගැටීමෙන් මෙම අනතුර සිදුව ඇතැයි මූලික පරීක්ෂණවලදී හෙළි වී තිබේ.\r\n \r\n\tමෙම අනතුරින් මියගිය සිවුදෙනා අත්තනගල්ල ප්‍රදේශයේ පදිංචිකරුවන් බව ත්‍රිරෝද රථයේ තිබූ ලියකියවිලි සහ හැඳුනුම්පත්වලින් හඳුනාගත් බව පොලීසිය ප්‍රකාශ කරයි. මියගිය අයගේ මෘත දේහයන් ගලේවෙල සහ දඹුල්ල රෝහල්වල තැන්පත් කොට තිබේ.\r\n \r\n\tලොරි රථයේ රියදුරු සැකපිට ගලේවෙල පොලීසිය මගින් අත්අඩංගුවට ගෙන ඇති අතර, මෙම අනතුර සිදුවන අවස්ථාවේදී ත්‍රිරෝද රථය පදවා ඇත්තේ වයස අවුරුදු විස්සක් පමණ වූ පුත්‍රයා බව පොලිස් පරීක්ෂණවලදී අනාවරණය වී තිබේ.\r\n \r\n\t \r\n \n   \n  ", "URL": "https://www.ada.lk/0/0/0-320206", "Category": "Latest News", "Parent URL": null}