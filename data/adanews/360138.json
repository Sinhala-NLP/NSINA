{"Source": "Ada News", "Timestamp": "1 04 2020", "Headline": "මත්තේගොඩ සැක සහිත මරණයක් හේතුවෙන් අවට නිවැසියන් නිරෝධායනයට", "News Content": "කොරෝනා  රෝගයෙන් මියගිය බවට සැක කෙරෙන පුද්ගලයෙකුගේ මළ සිරුරක් අද  ( 1 ) දා සොයා ගත් බව කහතුඩුව සෞඛ්‍ය  වෛද්‍ය නිලධාරී කාර්යාලය පවසයි.\n\nමෙසේ මියගොස් ඇත්තේ මත්තේගොඩ නිවාස සංකීර්ණය පදිංචි ( 67) පුද්ගලයකු බව පොලීසිය පවසයි.\n\nමෙම පුද්ගලයා ඉකුත් පෙබරවාරි මස 20 වනදා මාලදිවයිනේ සිට මෙරටට පැමිණ ඇති අතර අද (1) අලුයම මෙසේ මරණයට පත්වී ඇති බව පොලීසිය පවසයි.\n\nමේ පිළිබඳව කහතුඩුව සෞඛ්‍ය වෛද්‍ය නිලධාරී  කාර්යාලය දැනුවත් කිරීමත් සමග  මහජන සෞඛ්‍ය පරීක්ෂක නිලධාරීන් එම ස්ථානයට පැමිණ සිදු කළ ස්ථානීය පරීක්ෂණයට අනුව  මියගිය පුද්ගලයා විදේශගතව සිට පැමිණි අයකු වූ බැවින් මෙම මරණය කොරෝනා   රෝගය වැළදී මිය යන්නට ඇති බවට සැක කරණා  බව කහතුඩුව සෞඛ්‍ය වෛද්‍ය  නිලධාරි වෛද්‍ය ධනුක පද්මරාජ මහතා පැවසීය .\n\nඒ අනුව එම ස්ථානයට හෝමාගම මූලික රෝහලේ අධිකරණ වෛද්‍ය නිලධාරී වෛද්‍ය වරුනා ජයසූරිය මහත්මිය පැමිණ මෘත දේහය මුද්‍රා තැබීමට පියවර ගත්තාය.\n\nපසුව  දේහයේ කොටස් වැඩිදුර පරීක්ෂණ සඳහා රජයේ වෛද්‍ය පර්යේෂණ ආයතනයට යොමු කොට  දේහය කළුබෝවිල ශික්ෂණ රෝහලට යොමු කිරීමට පියවර ගත්තේය .\n\nඑහිදී ලැබෙන වාර්තාවට අනුව මෘත දේහය  පිළිබඳ ඉදිරි කටයුතු සිදු කිරීමට නියමිතය.\n\nමේ අතර වෛද්‍ය  පර්යේෂණායතනයේ මෘත දේහය පිළිබද වාර්තාව ලැබෙන තෙක් නිවසේ රැඳී සිට ස්වයං නිරෝධායන යෙදෙන ලෙස  නිවැසියන්ට මහජන සෞඛ්‍ය පරීක්ෂක නිලධාරීන් විසින් උපදෙස් ලබා දෙන ලදී .\n\nඑසේම නිවස හා  අවට විෂබීජහරණයට ලක් කිරීමට ද මහජන සෞඛ්‍ය  පරීක්ෂක නිලධාරීන් පියවර ගැනිණි. මත්තේගොඩ - ශාන්ත ප්‍රදිප්\n\n  ", "URL": "https://www.ada.lk/0/0/0-360138", "Category": "Latest News", "Parent URL": null}