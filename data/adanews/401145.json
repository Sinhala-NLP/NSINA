{"Source": "Ada News", "Timestamp": "1 02 2023", "Headline": "දෙසැම්බරයේදී ශ්‍රමික ප්‍රේෂණවල කැපී පෙනෙන වර්ධනයක්", "News Content": " 2021 වසරට ‍සාපේක්ෂව 2022 වසරේදී ශ්‍රී ලංකාවට ලැබුණ විදෙස් ශ්‍රමික ප්‍රේෂණ ප්‍රමාණය සියයට 31කින් පහළ ගොස් තිබේ. 2021 වසරේදී ඇමෙරිකානු ඩොලර් මිලියන 5,491 ක් වූ ශ්‍රමික ප්‍රේෂණ 2022 වසරේදී ඇමෙරිකානු ඩොලර් මිලියන 3789ක් දක්වා පහළ ගොස් තිබේ. ශ්‍රී ලංකා මහ බැංකුව 2022 වසරට අදාළව නිකුත් කළ බාහිර අංශ ක්‍රියාකාර්ත්ව වාර්තාවේ මේ බව දැක්වෙයි. කෙසේ වෙතත් 2022 වසරේදී අග භාගයේදී ශ්‍රී ලංකාවට විදෙස් ශ්‍රමික ප්‍රේෂණ ලැබීම් සැලකිය යුතු ආකාරයට ප්‍රකෘතියක් ලැබී තිබුණි. නොවැම්බරයේ ඩොලර් මිලියන 384ක් වූ ප්‍රේෂණ ප්‍රමාණය දෙසැම්බර් මාසයේදී  ඩොලර් මිලියන 476 දක්වා ඉහළ ගොස් ඇත. මෙය 2022 වසරේ වාර්තා වූ ඉහළම මාසික ප්‍රේෂණ වේ. ශ්‍රී ලංකා මහ බැංකුවේ වාර්තාවට අනුව, 2022 වසරේ විදේශ රැකියා සඳහා පිටත්ව ගිය මුළු සංඛ්‍යාව 299,934ක් ලෙස වාර්තා වී ඇති අතර, ප්‍රධාන වශයෙන් නුපුහුණු (101,786), නිපුණතා (88,215) සහ ගෘහාශ්‍රිත ආධාර (73,781) යන කාණ්ඩවලින් දායක විය. සංචාරක ඉපැයීම් 2021 දී USD මිලියන 507 ට සාපේක්ෂව 2022 දී USD මිලියන 1,136 ක් ලෙස ඇස්තමේන්තු කර ඇත. 2022 දෙසැම්බර් මාසයේ සංචාරක ඉපැයීම් USD මිලියන 127 ක් ලෙස ඇස්තමේන්තු කර ඇත, එය පෙර මාසයේ USD මිලියන 81 ට වඩා සැලකිය යුතු වැඩිවිමකි.  ", "URL": "https://www.ada.lk/0/0/0-401145", "Category": "Latest News", "Parent URL": null}