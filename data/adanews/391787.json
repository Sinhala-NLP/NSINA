{"Source": "Ada News", "Timestamp": "30 03 2022", "Headline": "ඇන්තූරියම් මුවාවෙන් ගංජා වගා කළ කාන්තාවක් අත්අඩංගුවට", "News Content": "ඇන්තූරියම් වගාවක් මුවාවෙන් ගංජා වගාවක් පවත්වාගෙන ගිය කාන්තාවක් ඊයේ (29දා)  දා අත්අඩංගුවට ගත් බව කොට්ටාව පොලිසිය පවසයි . මෙසේ අත්අඩංගුවට ගෙන ඇත්තේ රුක්මල්ගම විජයපුර ප්‍රදේශයේ පදිංචි 54 හැවිරිදි කාන්තාවක් බව පොලීසිය කියයි . ඇන්තුරියම් මල් වගාවක් පවත්වාගෙන යමින් ගංජා වගාවක්  පවත්වාගෙන යන කාන්තාවක්  පිළිබඳව  බස්නාහිර පළාත් බුද්ධි  කොට්ඨාශයට පසුගියදා තොරතුරක් ලැබී තිබුණි. පසුව ඒ පිළිබඳ  අපරාධ විමර්ශන අංශයේ ස්ථානාධිපති නිලධාරීන් කණ්ඩායමක් සමඟ එම ස්ථානයට ගොස් පරික්ෂා කිරීමේදී  ඇන්තූරියම් මල් වගාව පිටුපස උස අඩි  6 ක් වූ සරුවට වැඩී තිබූ ගංජා ගසක් හමු වූ බව පොලීසිය කියයි . ඒ අනුව මල් වගාව පවත්වාගෙන ගිය කාන්තාව අත්අඩංගුවට ගෙන ප්‍රශ්න කිරීමේදී මීට මාස පහකට පෙර ලැබී තිබූ ගංජා ඇට කිහිපයක් තවාන් දැමූ බවත් ඉන් පැළ කිහිපයක් වැඩී ,  මීට මාසයකට පමණ පෙර අනෙක් පැළ මැරී ගොස් ඇති බවත් මේ ගස පමණක්  සරුවට වැඩි ඇති බවට තොරතුරු අනාවරණය වූ බවත් පොලිසිය කියයි . මෙම ගංජා ගසේ ඵලදාව පසුකලෙක අලෙවි කිරීමේ අරමුණින් වගා කරන්නට ඇති බවට පොලිසිය සැක කරයි. ඒ අනුව අත්අඩංගුවට ගත් කාන්තාව හෝමාගම මහේස්ත්‍රාත් අධිකරණයට ඉදිරිපත් කිරීමට නියමිතය . මත්තේගොඩ ශාන්ත ප්‍රදීප් කුමාර කුලරත්න   ", "URL": "https://www.ada.lk/0/0/0-391787", "Category": "Latest News", "Parent URL": null}