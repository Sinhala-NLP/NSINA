{"Source": "Ada News", "Timestamp": "15 01 2020", "Headline": "වතු කම්කරු වැටුප් වැඩිකරන්නේ මෙහෙමයි", "News Content": "වතු කම්කරු වැටුප මාර්තු 01 දින සිට ඉහළ දමන්නේ රජය මගින් වතු සමාගම්වලට ලබාදෙන මුදල් නිසා බව රජයේ සම මාධ්‍ය ප්‍රකාශක රාජ්‍ය අමාත්‍ය මහින්දානන්ද අලුත්ගමගේ මහතා සඳහන් කළේය. ඒ මහතා මේ බව සඳහන් කළේ අද (15දා) පැවැති මාධ්‍ය සාකච්ඡාවකදී අදහස් දකිවමිනි. දැනට වතු කම්කරුවන්ට ලබාදෙන දෛනික වැටුප රුපියල් දහසක් බවට පත්කර ගෙවීමට වතු සමාගම් අකමැති බවත්, මේ නිසා තේ මණ්ඩලය සමග සාකච්ඡා කර රුපියල් දහසක් ගෙවීමට අවශ්‍ය ඉතුරු මුදල් සමාගම වෙත ලබාදෙන බවත් හෙතෙම පැවසීය. වතු කම්කරුවන්ගේ ඉල්ලීම වූයේ දෛනික වැටුප රුපියල් දහසක් බවට පත්කරන ලෙස බවත්, එම ඉල්ලීම මාර්තු 01 දින සිට ක්‍රියාත්මක කිරීමට අවශ්‍ය කටයුතු කර තිබෙන බවත් ඒ මහතා පවසා සිටියේය. මීට අමතරව වතු කම්කරුවන්ට වැටුප් ගෙවීම සඳහා පවතින සාමූහික ගිවිසුම් පිළිබඳව ඉදිරියේදී සාකච්ඡා කරන බවද මහින්දානන්ද අලුත්ගමගේ මහතා වැඩිදුරටත් මෙහිදී සඳහන් කළේය.       ", "URL": "https://www.ada.lk/0/0/0-356752", "Category": "Latest News", "Parent URL": null}