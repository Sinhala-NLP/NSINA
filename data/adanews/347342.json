{"Source": "Ada News", "Timestamp": "18 04 2019", "Headline": "අල්ලස් චෝදනා ලැබූ හිටපු ජනපති සියදිවි හානි කරගනී", "News Content": "හිටපු පේරු ජනාධිපති ඇලන් ගාර්සියා තමාටම වෙඩි තබා ගනිමින් සියදිවි හානි කරගෙන ඇති බව විදෙස් වාර්තා පවසයි. අල්ලස් චෝදනාවක් සම්බන්ධයෙන් ඔහු අත්අඩංගුවට ගැනීම සඳහා පොලීසිය හිටපු ජනාධිපතිවරයාගේ නිවසට පැමිණි අවස්ථාවේදී ඔහු මෙසේ සියදිවි හානි කරගෙන තිබේ. එරට ලීමා අගනුවර රෝහලක් වෙත ගාර්සියා ඉක්මණින් රැගෙන යාමට පොලීසිය කටයුතු කර තිබුණත්, ඒ වනවිටත් ඔහු මියගොස් ඇති බව වත්මන් ජනපති මාර්ටින් විස්කාරා තහවුරු කළේය. රෝහල ආසන්නයේදී හිටපු නායකයාගේ ආධාරකරුවන් විශාල පිරිසක් රැස්ව සිටින බවද විදෙස් වාර්තා පෙන්වා දෙයි. බ්‍රසීලයේ ඉදිකිරීම් සමාගමකින් අල්ලස් ලබාගත් බවට හිටපු ජනාධිපතිවරයාට චෝදනා එල්ල වුවත්, ඔහු එම චෝදනා ප්‍රතික්ෂේප කර තිබුණි.   ", "URL": "https://www.ada.lk/0/0/0-347342", "Category": "International", "Parent URL": null}