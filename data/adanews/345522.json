{"Source": "Ada News", "Timestamp": "18 02 2019", "Headline": "විමල්ගේ තාර්කික අවසානය ", "News Content": " විමල් වීරවංශ ශ්‍රී ලාංකේය දේශපාලනයේ ප්‍රධාන භූමිකාවක් නිරූපණය කරන චරිතයකි. ඔහු ප්‍රභාකරන් තරම් වැදගත්, මහින්ද තරම් අත්‍යවශ්‍ය, රනිල් වික්‍රමසිංහ තරම් පැවතිය යුතු, විජේවීර තරම් නායකත්වය දිය යුතු චරිතයකි. 1994 එක්සත් ජාතික පක්‍ෂය විපක්‍ෂයට ගිය මුල් දිනවල විමල් වීරවංශගේ ක්‍රමික නැගීම හොඳින් හදාරන්නෙකුට දේශපාලන ව්‍යාපෘතියක් තුළ තනි මිනිසෙකුට කළ හැකි බලපෑම කෙතරම්දැයි අවබෝධ කරගත හැකිය. එසේම තනි මිනිසෙකුට සතුරාගේ ශක්තියම භාවිත කරමින් කෙතරම් ඉහළ නැගිය හැකිදැයි ඔහු ඔප්පු කොට තිබේ. 1997 පළාත් පාලන මැතිවරණ ව්‍යාපාරය තුළ විමල් වීරවංශගේ භූමිකාව ලංකාවේ දේශපාලනයේත්, විමල් වීරවංශගේ පෞද්ගලික ජීවිතයේත් හැරවුම් ලක්‍ෂය සනිටුහන් කළේය. මගේ මතකය නිවැරදි නම් එම මැතිවරණයේදී ජනතා විමුක්ති පෙරමුණත්, වික්‍රමබාහු කරුණාරත්නත් එකම වේදිකාවක සිට එවකට විපක්‍ෂයේ සිටි එක්සත් ජාතික පක්‍ෂයට දැවැන්ත ප්‍රහාරයක් එල්ල කළේය. ඔහු එම මැතිවරණ වේදිකාවේදීම කියූ පරිදි ඔහුගේ කතාවේ එක් නිමේෂයක ඔහු විසින් එක්සත් ජාතික පක්‍ෂයට ප්‍රහාරයක් එල්ල කිරීම ආරම්භ කරයි. එසේම ඔහුගේ කතාවේ එතැන් සිට කොටස රාජ්‍ය මාධ්‍යවල ප්‍රවෘත්ති විකාශයෙන් නරඹන ලෙස පැමිණ සිටි ජනයාගේ ඔල්වරසන් මැද ප්‍රකාශ කරයි. ඔහු විසින් එක්සත් ජාතික පක්‍ෂයට එල්ල කරන ලද එම දරුණු ප්‍රහාරය අදටත් එක්සත් ජාතික පාක්‍ෂිකයන්ගේ සිත් තුළ රැඳී තිබේ.  ඔහු කියූ පරිදිම චන්ද්‍රිකා ආණ්ඩුවේ රාජ්‍ය මාධ්‍යය, ඔහුගේ කතාවේ එක්සත් ජාතික පක්‍ෂයට විරුද්ධ කොටසට විශාල ප්‍රචාරයක් ලබාදුන් අතර, එම මැතිවරණය ජනතා විමුක්ති පෙරමුණේ නැවත නැගීසිටීමේ ආරම්භය විය. සතුරාගේ ශක්තිය භාවිත කරමින් නැගී සිටි ජ.වි.පෙ. විටෙක චන්ද්‍රිකා ආණ්ඩුව පාලනය කරනු ලබන සුක්කානම බවටද පත්විය. එහි නිර්මාතෘ හා ප්‍රධාන පෙරගමන්කරුවා වූයේ විමල් වීරවංශය. එකල ජනතා විමුක්ති පෙරමුණ විමල් වීරවංශ වන තරමට ඔහු දක්‍ෂ දේශපාලනඥයෙකු විය. නමුත් ජනතා විමුක්ති පෙරමුණේ සුදුරෙදිවලින් නිරුවත වසාගෙන සිටීමට ඔහු අමතක කළේ නැත. විමල් වීරවංශගේ බැස යෑම ආරම්භ වන්නේ, ජනතා විමුක්ති පෙරමුණෙන් වෙන්වූ නිසා නොව, 2001-2004 රනිල් වික්‍රමසිංහ අග්‍රාමාත්‍ය ධුර දැරූ කාලයේ ඔහු විසින් තෝරාගන්නා ලද ජාතිකවාදී දේශපාලන ව්‍යාපෘතිය නිසාය. පීඩිත සමාජ ක්‍රමය තුළ පීඩිතයාට පීඩකයා බවට පත්වීමට ඇති එක් සමාජ උපක්‍රමයක් වන්නේ, තම ගෝත්‍රයෙන් පිට අනෙකුත් ගෝත්‍රයක් හා සටනට එළැඹීමය. විමල් වීරවංශට මෙම ඓතිහාසික ගෝත්‍රික ගැටුම පිළිබඳ අවබෝධයක් තිබූ බව මාගේ අනුමානයයි. එසේම වීරයන් බිහිවන්නේ යුද්ධයෙන් බව ඔහු තදින් විශ්වාස කළේය. ඔහු විසින් එවකට පුරවන ලද්දේ ශ්‍රී ලංකාවේ ප්‍රධාන පක්‍ෂ දෙකේ සීලාචාර නායකයන්ට අශීලාචාර ප්‍රභාකරන් හා සටන් වැදීමට ඇති නොහැකියාවට තිබූ ඉඩකඩයි.  ඔහු ප්‍රථමයෙන් ජනතා විමුක්ති පෙරමුණ ජාතික ව්‍යාපාරයට ඈඳාගෙන එය බොහෝ දුර රැගෙන ගියේය. ලංකාවේ මේ මොහොතේ පවතින එකම විධිමත් වාමවාදී ප්‍රබල පක්‍ෂයට ද්‍රවිඩ, මුස්ලිම් නායකයන් හෝ සාමාජිකයන් ආකර්ෂණය කර ගැනීමට නොහැකි වීමට හේතුව විමල් වීරවංශගේ එම දේශපාලන ස්ථාවරයයි. මේ මොහොතෙත් ජනතා විමුක්ති පෙරමුණ දෙස ද්‍රවිඩ, මුස්ලිම් හා කතෝලික ජනතාවත් ශ්‍රී ලංකාවේ මැද පාන්තික උගත්, බුද්ධිමත් ජනතාවත් නෙත් යොමනුවේ සැක සංකා හිතේ තබාගෙනය. ඒ විමල් වීරවංශ එම පක්‍ෂයට දුන් දායාදයයි. නමුත් විමල් වීරවංශ නොමැති ජනතා විමුක්ති පෙරමුණට උපරිම පාර්ලිමේන්තු ආසන හයකට වඩා ලබා ගැනීමට අදටත් නොහැකි වී ඇත. මා මිත්‍රයෙකු කියූ පරිදි ජ.වි.පෙ. පූර්ණ කාලීන මිත්‍රයෙකු වූ විමල් වීරවංශ යනු දේශපාලඥයෙකු නොව හූනියම් යකැදුරෙකි. සියල්ලෝම එකල ඔහුට බිය වී සිටියේය.  නමුත් 2005න් පසු ආණ්ඩුවට එකතු වූ විමල් වීරවංශ විසින් ආණ්ඩුවට ලබා දෙනු ලබන ජාතික බලවේගයේ හයිය අතැතිව ප්‍රභාකරන් පරාජය කිරීම සඳහා ආණ්ඩුවට න්‍යායාත්මක පදනමක් ලබාදෙන ලදී. විමල්ගේ පක්‍ෂයේ අය හා ඔහුගේ ඥාතීන් කියන පරිදි විමල් වීරවංශ යනු යුද්ධය ජයග්‍රහණය කළ වීරයාය. ඔහු වාහන අවභාවිත කරන ලද්දේ යුද්ධය ජයග්‍රහණය කිරීම සඳහාය. බැලූබැල්මට මෙය විකාරයක් ලෙස පෙනුණද, එහි විශාල දේශපාලනයක් තිබේ. ඒ විමල් වීරවංශගේ දේශපාලනය මහින්ද රාජපක්‍ෂගේ ආණ්ඩුවට මුල සිටම න්‍යායාත්මක පදනමක් ලබාදී තිබිණි. එයට කෘතගුණ දැක්වීමක් ලෙස මහින්ද රාජපක්‍ෂ විසින් විමල් වීරවංශට රාජ්‍ය දේපොළ භුක්ති විඳීමට අවස්ථාව ලබා දුන්නේය. එහි ප්‍රතිඵලයක් ලෙස දක්‍ෂ දේශපාලඥයෙකු අද හිරේ විලංගුවේ වැටී ඇති අතර, ඔහු විසින් නායකත්වය දෙන ලද ජාතික ව්‍යාපාරය උභතෝකෝටිකයකට මැදිව ඇත. \nරතන ස්වාමීන් වහන්සේ වදාරන පරිදි උන්වහන්සේ උත්සාහ කරමින් සිටිනුයේ විමල් වීරවංශගෙන් හිස්වූ ජාතික ව්‍යාපාරයේ තාර්කික නායකත්වය උන්වහන්සේ වෙත පවරා ගැනීමටය. දැනටමත් ගෝඨාභය හා චම්පික රණවක අතර මාරාන්තික සටනක් ඇති වී ඇති එම නායකත්වයට රතන ස්වාමීන් වහන්සේගේ පැමිණීම මෙරට ජාතිකවාදී කණ්ඩායම්වලට නව බලාපොරොත්තු ඇතිකර තිබේ. කෙසේ වෙතත් ඔක්තෝබර් 26 කුමන්ත්‍රණයේ ප්‍රධාන මොළකරුවෙකු වූයේද විමල්ය.  2020 ජනාධිපතිවරණයේදී අපට මෙම පෙළගැස්ම හොඳින් තේරුම්ගත හැකිය. සිංහල ජාතිකවාදී අපේක්‍ෂකයන් තුන්හතර දෙනෙකු සමග එක්සත් ජාතික පක්‍ෂ අපේක්‍ෂකයාට සටන් වදින්නට සිදුවනු ඇත. එබැවින් විමල් වීරවංශ මෙරට දේශපාලනයේ තවදුරටත් වලංගු නොවීම එක්සත් ජාතික පක්‍ෂය ප්‍රමුඛ බලවේගවලට සාමය හා සතුට ගෙනදෙන්නක් නොවේ. කෙසේ වුවද බෙදුණු සතුරන් හා සටන් වැදීම එතරම් අපහසු කාරණයක්ද නොවන අතර, අද දවසේ දේශපාලන පෙළගැස්ම 2020 දී අවසානයක් කරා ළඟාවනු ඇත.   ", "URL": "https://www.ada.lk/0/0/0-345522", "Category": "Opinion", "Parent URL": null}