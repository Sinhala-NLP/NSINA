{"Source": "Ada News", "Timestamp": "19 12 2018", "Headline": "ආණ්ඩුවට එක්වූ SLFP මන්ත්‍රීන්ට විනය ක්‍රියාමාර්ග", "News Content": "ශ්‍රී ලංකා නිදහස් පක්ෂ මන්ත්‍රීවරයෙකු ආණ්ඩුවට සහාය පළකිරීමට ගියහොත් ඔවුන්ට ඇමතිකම් ලබා නොදෙන බවට ජනාධිපති මෛත්‍රීපාල සිරිසේන මහතා ශ්‍රී ලංකා නිදහස් පක්ෂ මධ්‍යම කාරක සභාව හමුවේ ඊයේ (18දා) සවස යළි පවසා තිබේ. ආණ්ඩුවේ ඇමතිකම් ලබා නොගැනීමට ශ්‍රී ලංකා නිදහස් පක්ෂය තීරණයක් ගෙන තිබියදී, ආණ්ඩුවට එක්වූ මන්ත්‍රීවරුන් සම්බන්ධව ඉදිරියේදී විනය ක්‍රියාමාර්ග ගන්නා බවද ජනාධිපතිවරයා අවධාරණය කර තිබේ. ජනාධිපති ලේකම් කාර්යාලයේ පැවැති ශ්‍රීලනිප මධ්‍යම කාරක සභා රැස්වීමට ආණ්ඩුවට එක්වූ විජිත් විජිතමුණි සොයිසා, ඉන්දික බණ්ඩාරනායක, ලක්ෂමන් සෙනෙවිරත්න යන මන්ත්‍රීවරුන් නොපැමිණි බවද වාර්තා වෙයි. කාලසටහනක් අනුව ඉදිරි දේශපාලන වැඩපිළිවෙළ සකස් කර ගැනීම සම්බන්ධවද මෙහිදී සාකච්ඡා වී තිබේ. මේ සම්බන්ධව කළ විමසීමකදී අදහස් දැක්වූ ශ්‍රී ලංකා නිදහස් පක්ෂයේ තරුණ පෙරමුණේ සභාපති ශාන්ත බණ්ඩාර මහතා, “කාලසටහනක් අනුව ඉදිරි දේශපාලන වැඩපිළිවෙළ ක්‍රියාත්මක කරන්න මේ වන විට පක්ෂයට ඉදිරිපත් කර තිබෙන සැලසුම ක්‍රියාත්මක කරන්න සාකච්ඡා කළා. ශ්‍රී ලංකා නිදහස් පක්ෂයේ කිසිදු තීන්දුවකින් තොරව එක්සත් ජාතික පක්ෂයේ ආණ්ඩුවට සහාය දක්වන්න කවුරුහරි යනවා නම් ඒ කිසි කෙනෙකුට අමාත්‍ය ධුර ලබා නොදීමට තීරණය කළා. කිසිවෙකුට එහෙම ලබා දෙන්නෑ කියලා ජනාධිපතිවරයා අවධාරණය කළා. එහෙම ගිය අය සම්බන්ධව විනය ක්‍රියාමාර්ග ගැනීම පිළිබඳ ඉදිරියේදී සාකච්ඡා කර තීරණය කළ යුතු බව සාකච්ඡා වුණා. මධ්‍යම කාරක සභිකයන් ඒ සඳහා අදහස් ඉදිරිපත් කළා. පැහැදිලිව එක්සත් ජාතික පක්ෂ ආණ්ඩු විරෝධීව ශ්‍රී ලංකා නිදහස් පක්ෂය විපක්ෂයේ කටයුතු කරනවා. ඉදිරියේදී පොදුජන පෙරමුණ ඇතුළු වාමාංශික ප්‍රගතිශීලී සන්ධානයකින් සැදුම්ලත් සන්ධානයකින් අලුත් ආණ්ඩුවක් නිර්මාණය කර ගැනීමට කටයුතු කරගෙන යනවා. ඒ සඳහා සූදානම් වෙන්න කියලා ජනාධිපතිතුමා කිව්වා. ශ්‍රී ලංකා නිදහස් පක්ෂය විදියට ජනාධිපතිතුමාගේ නායකත්වයෙන් පක්ෂ සංවිධාන කටයුතු කරනවා. පක්ෂය ශක්තිමත් කර ගැනීමට අවශ්‍ය පියවර ගනිමින් ඉන්නවා\" යනුවෙන් පවසා සිටියේය.   ", "URL": "https://www.ada.lk/0/0/0-343551", "Category": "Latest News", "Parent URL": null}