{"Source": "Ada News", "Timestamp": "3 05 2018", "Headline": "දෙණියතැන්න පුරාණ රජමහ විහාරයේ ආවාස ගෙය තුළ ගින්නක්", "News Content": "\r\n\tඅරණායක, තල්ගස්පිටිය දෙණියතැන්න පුරාණ රජමහ විහාරස්ථානයේ අවාස ගෙය තුළ අද (03දා) හදිසියේ ඇතිවූ ගින්නක් හේතුවෙන් එම ආවාස ගෙයි කාමරයක් සම්පූර්ණයෙන්ම විනාශ වී ඇතැයි හෙම්මාතගම පොලීසිය පවසයි.\r\n \r\n\tඑම විහාරාධිපති ශාස්ත්‍රපති නුවරගල නාලක හිමිපාණන් වහන්සේ සිය රාජකාරි කටයුතු සිදු කරන පාසල වෙත සහ විහාරස්ථානයේ වැඩ වාසය කරන සෙසු ස්වාමීන් වහන්සේලා පිරිවෙන් අධ්‍යාපනය සඳහා වැඩම කර තිබූ අවස්ථාවක මෙම ගින්න හටගෙන ඇත.\r\n \r\n\tවසා තිබූ අවාස ගෙය තුළින් එකවර දුමාරයක් අහසට නැගෙන අයුරු එම අවාස ගෙය පිහිටි ස්ථානයට මදක් නුදුරින් ජීවත් වන 81 හැවිරිදි පුද්ගලයෙකු දැක ප්‍රදේශවාසීන් දැනුවත් කිරීමෙන් පසු ගින්න මැඬපවත්වා තිබේ.\r\n \r\n\tඋදෑසන දහයත්, එකොළහත් අතර කාලය තුළ මෙම ගින්න ඇතිවන්නට ඇතැයි පොලීසිය සැක කරයි.\r\n \r\n\tගින්නෙන් අවාස ගෙයි කාමරයක තිබූ පොත්පත්, අටපිරිකර සිවුරු හා දැවමය භාණ්ඩ රැසක් විනාශ වී ඇත.\r\n \r\n\tමේ අතර, විහාරස්ථානයේ කුඩා සාමනේර හිමිනම රතිඤ්ඤා පත්තු කිරීමට හඳුන් කූරක් රැගෙන යන අයුරු ප්‍රදේශයේ කිහිප දෙනෙකු දැක ඇති අතර, එය උන්වහන්සේ විසින් කාමරය තුළ දමා යෑමෙන් ගින්න හටගෙන ඇත්ද, එසේත් නැතහොත් විදුලි කාන්දුවකින් ගින්න හටගෙන ඇත්ද යන්න අනාවරණය කර ගැනීමට පොලීසිය පරීක්‍ෂණ ආරම්භ කර තිබේ.\r\n \r\n\tසිද්ධිය සම්බන්ධයෙන් හෙම්මාතගම පොලිස් ස්ථානාධිපති මෙෂාන් ඉන්දුක ද සිල්වා මහතා ඇතුළු නිලධාරීහු වැඩිදුර පරීක්‍ෂණ පවත්වති.\r\n \nමාවනැල්ල - හෙම්මාතගම විජය බංඩාර\n \n   \n  ", "URL": "https://www.ada.lk/0/0/0-326603", "Category": "Latest News", "Parent URL": null}