{"Source": "Ada News", "Timestamp": "15 03 2022", "Headline": "අල්පේච්ඡ බව පෙන්වූ හාමුදුරුවෝ", "News Content": "මේ වන විට සියලු දෙයෙහි මිළ ඉහළ ගොස්  ඇති මේ මොහොතේ ඉතා අසීරුවෙන් ජීවත් වීමට සිදුව ඇති නිසා තමන්ට දානය රැගෙන ඒමට වෙහෙසීමෙන් වළකින ලෙස කොටවෙහෙර සුධීරගම ශ්‍රී ජිනරතන සඳහම් සෙවන විහාරාධිපති මහමිතව පඤ්ඤාරතන හිමියන්  තම දායකයින්ට පැපැවසූහ. මේ අසීරු අවස්ථාවේ තම දායක පිරිස් පීඩාවට පත් නොකර ඔවුන් රැක බලා ගැණීම මහා සංඝරත්නය ලෙස තම යුතුකමක් බවද මහමිතව පඤ්ඤාරතන හිමියන් පැපැවසූහ. \"අප වෙත ලබා දෙන සාංඝික හා පේරු දාන පිරිනැමීමේදී  දායක.පිංවතුන් ගෙන් කාරුණිකව ඉල්ලන්නේ පිරිකර ලෙස ඔබ අපට පූජා කරන්න සූදානම් කරණ කිරි පැකට්ටුව ඔබේ දරුවන්ට දෙන්න. මේ වෙලාවේ ඒක අපිට නෙමෙයි. දරුවන්ටයි අවශ්‍ය වෙන්නේ. ඔබේ  දරුවන්ට අඳින්න නැති මේ වෙලාවේ අපට සිවුරු මිලදී ගන්න එපා. අටපිරිකර පවා මිලදී ගෙන පූජා කරන්න වෙහෙසෙන්න එපා. සාංඝික දානයකදී  වෑංජන වර්ග දෙකකට වඩා එපා. පේරු දානයට එක වෑංජනයක් ප්‍රමාණවත්. කිරිහොද්දක්,පොල් සම්බොලයක්, ලුනු මිරිසක් වුනත් ඇති. අධික මිල ගණන් යටතේ වෙළඳ පලෙන් මිලදී ගන්නා කිසිම පළතුරක් ගේන්න එපා. තමන්ගේ ගෙවත්තේ තියන අඹ ගෙඩියක්, පේර ගෙඩියක්, වෙරලු ගෙඩියක්, දොඩං නාරං ගෙඩියක් , ගෙනාවම හොඳටම ඇති. කැවිලි පෙවිලි වර්ග ගේන්න අවශ්‍යම නෑ. ඒවට වියදම් කරන්න එපා. ඔබ දානය පිරිනැමීමේදී වැදගත් වන්නේ එහි අඩංගු වෑංජන වර්ග, කැවිලි පෙවිලි වර්ග, පිරිකර වර්ග නෙමෙයි. සිතේ පිරිසිදුකමයි අවශ්‍ය. මේ අසීරු අවස්ථාවේ පංසලේ අපි කෙසේ හෝ ජීවත් වෙන්නම්. ඔබ ඔබේ දරුවන්ට හැකි අයුරින් කෑම බීම ටික සපයා දෙන්න. ඔවුන් පාසැල් යවන්න.  ඔබේ පවුල රැක ගන්න. යම් විදියකින් ඔබේ දරුවන්ට කෑම වේල සපයා ගත නොහැකි වූ අවස්ථාවක් වුවහොත් දානය වෙලාවට පංසලට එවන්න. වළඳන්නට ගත් බත් පිඩ හෝ ඔබට දෙන්නට මමත් මගේ පොඩි ස්වාමීන් වහන්සේලාත්  සූදානම්. පවතින මේ තත්වයෙන් මිදුන දවසක අපි හැමෝම එකතු වී සාරවත්ව දානය  දෙමු\"  නිකවැරටිය ප්‍රියානි මංගලිකා   ", "URL": "https://www.ada.lk/0/0/0-391308", "Category": "Religion", "Parent URL": null}