{"Source": "Ada News", "Timestamp": "24 07 2019", "Headline": "නීතිවිරෝධි ළඟ තබා ගත් කැස්බෑවෙකු නාවික සහායෙන්  සාගරයට මුදා හැරේ", "News Content": "නීතිවිරෝධි ලෙස පුද්ගලයෙකු විසින් ළඟ තබා ගන්නා ලද කැස්බෑවෙකු මල්ලක්කම්, මහේස්ත්‍රාත් අධිකරණයේ නියෝග මත සාගරයට මුදා හැරිමට ඊයේ (23)  වන දින නාවික හමුදාව සිය දායකත්වය සපයන ලදී. ඒ අනුව, නීතිවිරෝධි ලෙස කැස්බෑවෙකු ළඟ තබා ගන්නා ලද පුද්ගලයෙකු ඉලවාලි, පොලීසිය විසින් අත්අඩංගුවට ගෙන මල්ලක්කම්, මහේස්ත්‍රාත් අධිකරණය වෙත ඉදිරිපත් කිරිමෙන් පසු, අධිකරණය මඟින් එම කැස්බෑවා සාගරයට මුදා හැරීමට නියෝග ලබාදී ඇත. ඒ අනුව ඉලවාලි පොලීසිය, වනජීවි දෙපාර්තමේන්තුව සහ ශ්‍රී ලංකා වෙරළාරක්‍ෂක දෙපාර්තමේන්තුව හා එක්ව උතුරු නාවික විධානයට අනුයුක්ත නාවික පුද්ගලයින් විසින් උතුරු මුහුදේදී එම කැස්බෑවා ආරක්‍ෂිතව සාගරයට මුදා හැරිමට කටයුතු කරන ලදී. තවද, වඳවී යාමේ තර්ජනයට ලක්ව ඇති කැස්බෑවන් ආරක්‍ෂා කර ගැනීම සඳහා නාවික හමුදාපති, වයිස් අද්මිරාල් පියල් ද සිල්වා ගේ සංකල්පයක් මත ක්‍රියාත්මක ‘නීල හරිත සංග්‍රාමය’ යටතේ ද ශ්‍රී ලංකා නාවික හමුදාව විසින් කැස්බෑ සංරක්‍ෂණ ව්‍යාපෘතියක් දියත් කරගෙන යනු ලබන අතර, ඒ අනුව හඳුනාගනු ලැබූ ආරක්‍ෂිත වෙරළ තීරයන් වලදී සංරක්‍ෂණය කරනු ලැබු කැස්බෑ පැටවුන්  විශාල පිරිසක් සාගරයට මුදා හැරිමට ද කටයුතු කර ඇත. මෙලෙස ශ්‍රී ලංකා නාවික හමුදාව නිරන්තරයෙන් සාගර සම්පත සුරැකීම පිණිස ඇපකැපවී මෙහෙයුම් සිදු කරමින් සිය සෘජු දායකත්වය ලබා දීමට කටයුතු කරනු ලබයි.   ", "URL": "https://www.ada.lk/0/0/0-350797", "Category": "Latest News", "Parent URL": null}