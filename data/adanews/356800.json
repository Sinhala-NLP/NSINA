{"Source": "Ada News", "Timestamp": "17 01 2020", "Headline": "වනජිවි ඇමතිගේ නිල රථයේ ගැටි පුද්ගලයෙකු  මරුට - දෙදෙනෙකු රෝහලේ", "News Content": "කහටගහස්දිගිලිය පොලිස් වසමේ පුත්තලම ත්‍රීකුණාමලය මාර්ගයේ රන්පත්විල ප්‍රදේශයේ සිදු වු රිය අනතුරකින් පුද්ගලයෙක් ජීවිතක්ෂයට පත්ව තුවාල ලැබු කාන්තාව හා දැරිය බරපතළ තත්ත්වයෙන් අනුරාධපුර රෝහලට මාරු කර යවා තිබේ. ඊයේ (16) රාත්‍රී 7.35 ට පමණ මෙම අනතුර සිදුවි  ඇත. අනුරාධපුර දෙසට ධාවනය වු ඉඩම්, පරිසර, වනජීවි අමාත්‍ය එස්.එම්.චන්ද්‍රසේන මහතා ගමන් කල සුඛෝපභෝගී නිල රථයේ ගැටී මෙම අනතුර සිදුව තිබේ. අනුරාධපුර දෙසට ධාවනය වු ජිප් රථයේ ඉදිරියෙන් පැමිණි යතුරුපැදිය මුහුණට මුහුණ ගැටී අනතුර සිදුව ඇත. අනතුරින් බරපතළ තුවාල ලැබු යතුරුපැදිකරු, පසු පැදිකාරිය හා දැරියක් කහටගස්දිගිලිය රෝහලට ඇතුළත් කිරීමෙන් අනතුරුව පැදිකරු මියගොස් තිබේ. තුවාලකාරිය හා දැරිය මේ වනවිට වැඩිදුර ප්‍රතිකාර සඳහා අනුරාධපුර රෝහලට ඇතුළත් කර ඇත. අනතුරින් මියගොස් ඇත්තේ වයස අවුරුදු 35ක්වු කහටගස්දිගිලිය ප්‍රදේශයේ පදිංචි සිවිල් ආරක්ෂක නිලධාරියෙක් වන පී.රංජන් කුමාර නැමැත්තෙකි. සිදුවීම සම්බන්ධයෙන් සැකකරුවෙක් පොලිස් අත්අඩංගුවට ගෙන ඇත. සැකකරු පොලිස් ආරක්ෂාව යටතේ අනුරාධපුර රෝහලේ ප්‍රතිකාර ලබයි. කහටගස්දිගිලිය පොලීසිය වැඩිදුර විමර්ශන සිදු කරයි.   ", "URL": "https://www.ada.lk/0/0/0-356800", "Category": "Latest News", "Parent URL": null}