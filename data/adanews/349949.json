{"Source": "Ada News", "Timestamp": "27 06 2019", "Headline": "බුද්ධ ශාසනය වෙනුවෙන් රජය මිලියන 7000ක් වෙන් කළා", "News Content": "බුද්ධ ශාසනයේ දියුණුව වෙනුවෙන් ගත වූ වසර හතර, පහ තුළ රජය රුපියල් මිලියන 7000 කට ආසන්න මුදලක් වෙන් කර ඇති බවත් මෙතරම් විශාල මුදලක් බුද්ධ ශාසනයේ දියුණුව වෙනුවෙන් වෙන් කළ වෙනත් ආණ්ඩුවක් ශ්‍රී ලංකාවේ නොතිබූ බවත් අග්‍රාමාත්‍ය රනිල් වික්‍රමසිංහ මහතා පැවසීය. අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේ ඊයේ (26) අරලියගහ මන්දිරයේ දී පැවැති ශ්‍රී ලාංකීය භික්‍ෂුන් වහන්සේලා වෙනුවෙන් ක්‍රියාත්මක කරන “බුදු පුත් සුරක්‍ෂා” රක්‍ෂණ ක්‍රමය  ආරම්භ කිරීමේ උත්සවයට එක්වෙමිනි. දේශපාලන භේද නොසලකා ශාසනය ආරක්‍ෂා කිරීමට අපි කටයුතු කරනවා.නගරයේ මුදල් තිබෙන නිසා නගරයේ විහාරස්ථාන දියුණු වෙනවා. නමුත් ගම්මාන තුළ මුදල් අඩුකම හේතුවෙන් එම විහාරස්ථාන දියුණු වීම අඩු මට්ටමක පවතිනවා. රජයක් ලෙස අපි නාගරික සහ ග්‍රාමීය විහාරස්ථාන සියල්ල දියුණු කිරීමට කටයුතු කළ යුතුයි. එම නිසා අමාත්‍යාංශ හරහා විහාරස්ථාන සංවර්ධනයට මුදල් ලබාදෙන්නට අපි කටයුතු කරනවා. රටේ වෙහෙර විහාරස්ථානවල දියුණුව වෙනුවෙන් අපේ රජය මේ වන විට වෙන් කර තිබෙන මුදල පිළිබඳව මම පසුගිය සතියේ විමසීමක් කළා. බුද්ධ ශාසන අමාත්‍යාංශය, මධ්‍යම සංස්කෘතික අරමුදල මෙන්ම මා යටතේ ක්‍රියාත්මක වන ජාතික ප්‍රතිපත්ති සහ ආර්ථික කටයුතු අමාත්‍යාංශය ඇතුලූ අමාත්‍යාංශ, රජයේ ආයතන හරහා ගත වූ වසර 4 ක කාලය තුළ රුපියල් මිලියන 6200 ක් වෙන් කර තිබෙනවා. අනෙක් සියලූ අමාත්‍යාංශ හා ආයතන හරහා බුදු සසුනේ දියුණුව වෙනුවෙන් මේ වන විට වෙන් කර තිබෙන මුළු මුදල රුපියල් මිලියන 7000 ක් පමණ වෙනවා. බුදු සසුන වෙනුවෙන් මෙතරම් මුදලක් වෙන් කළ ශ්‍රී ලංකාවේ පැවැති එකම ආණ්ඩුව අපේ ආණ්ඩුව බව මම ප්‍රකාශ කරනවා. ඒ පිළිබඳව අග්‍රාමාත්‍යවරයා ලෙස මා ඉතා ආඩම්බරයට පත් වෙනවා.”       ", "URL": "https://www.ada.lk/0/0/0-349949", "Category": "Latest News", "Parent URL": null}