{"Source": "Ada News", "Timestamp": "22 09 2019", "Headline": "අලුත්ගම දෙවස්ථාන විනාශ කරපු අය ළඟ වැඳ වැටෙනවා", "News Content": "තම පාලන කාලය තුළ ආගමික සිද්ධස්ථාන විනාශ කිරිමට ඉඩක් නොදෙන බවත් අතීතයේ සිදුවූ දේවල් ඇතැම් පාර්ශ්වයන්ට අමතක වී ඇති බවත් අමාත්‍ය සජිත් ප්‍රේමදාස මහතා පැවැසීය. අනුරාධපුරයේ පැවැති ආගමික වැඩසටහනකදී ජනතාව අමතමින් ඔහු මේ බව පැවැසීය.  “එක්තරා පිරිසක්  අලුත්ගම, බේරුවල  ඉස්ලාමිය දේවස්ථාන විනාශ කළා. තවත් පිරිසක් මාවනැල්ලේ බුදුපිළිම විනාශ කළා. ඒ අන්තවාදය ප්‍රතික්‍‍‍ෂේප කළ යුතුයි. ඒවා එළි පිට කතා කළ යුතුයි.  ඒවා ගැන කතා කරන්නට හොඳ කශේරුකාවක්, කොඳු නාරටියක් තිබිය යුතුයි. කිසිම අවස්ථාවක මේ රටේ බුදුපිළිම විනාශ කරන්නට ඉඩක් නැහැ. ඒවාට දැඩි දඩුවම් දිය යුතුයි. මේ රටේ ඉස්ලාමිය දේවස්ථාන විනාශ කරන්නටත් ඉඩක් නැහැ. ඒවාට දැඩි දඩුවම් දිය යුතුයි. කෝවිල් විනාශ කිරිම ක්‍රිස්තියානි, ක‍තෝලික දේවස්ථාන විනාශ කිරිමට අපේ රටේ ඉඩක් නැහැ. එවැනි දේට දඬුවම් දිය යුතු කාලය පැමිණ තිබෙනවා. කිසියම් පුද්ගලයෙක් ත්‍රස්ත කියාවක නියලුනා කියා අපට ඒ මුළු ජාතියම ත්‍රස්තයෝ කියා හංවඩු ගසන්නට බෑ. අද ජන සමාජය ව්‍යාකූල වි තිබෙනවා. සමහරෙකුට සිදුවුණු දේවල් අමතකයි. අද සමහරු බේරුවල, අලුත්ගම දේවස්ථාන විනාශ කරපු අය ළඟට ගොස් වැඳ වැටෙනවා. සමහරු අලුත්ගම සිද්ධින් වල මහා මොළකරුවන්ට මල්මාලා දානවා.  අන්තවාදයට අපේ රටේ කිසිම ඉඩක් නැහැ. ත්‍රස්තවාදයට ඉඩක් නැහැ. ත්‍රස්තවාදය අප විනාශ කළ යුතුයි. අන්තවාදයත් විනාශ කළ යුතුයි.  මට රටේ ජනතාව වරම ලබා දුන් දිනක මා රටේ අන්තවාදයත්, ත්‍රාස්තවාදයත් විනාශ කරනවා. ජාති බේදයට, ආගම් බේදයට  මා ළඟ ඉඩක් නැහැ. මගේ කාලවකවානුව තුළ බුදුපිළිම විනාශ කරන්නට බැහැ. ඉස්ලාමිය ආගමික සිදස්ථාන විනාශ කරන්නට බැහැ. පල්ලි කෝවිල් පුච්චන්නට බැහැ. ජාතිවාදි අරගල බැහැ ඒවාට දැඩි දඩුවම් ලබා දෙනවා. අපේ රට විනයක් ඇතිව ඉදිරියට යා යුතුයි.\"     ", "URL": "https://www.ada.lk/0/0/0-352593", "Category": "Latest News", "Parent URL": null}