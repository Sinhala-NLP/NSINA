{"Source": "Ada News", "Timestamp": "12 11 2018", "Headline": "SLPP හා  SLFP එක්ව  තරග කිරීමට දීර්ඝ සාකච්ඡා", "News Content": "පාර්ලිමේන්තු මැතිවරණයට තරග කරන ආකාරය පිළිබඳව ශ්‍රී ලංකා නිදහස් පක්ෂයේ නායකයින් හා පොදුජන එක්සත් පෙරමුණේ (පොහොට්ටුවේ) පක්ෂ නායකයින් අතර දීර්ඝ සාකච්ඡා ආරම්භ කර තිබේ. ශ්‍රීලංකා නිදහස් පක්ෂයත් පොදු පෙරමුණට සම්බන්ධ පක්ෂත් ඇතුලු සියලුම පාර්ශ්ව එකට එකතු වී එක්සත් ජනතා නිදහස් සන්ධානය යටතේ හෝ වෙනත් පොදු පෙරමුණක් යටතේ පාර්ලිමේන්තු මැතිවරණයට තරග කළ හැකි බවද එම එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර මහතා සඳහන් කළේය. මේ අතර, ඒකාබද්ධ විපක්ෂයේ සිටින ශ්‍රීලංකා නිදහස් පක්ෂයේ කණ්ඩායම හා ශ්‍රී ලංකා නිදහස් පක්ෂයේ කණ්ඩායම් ශ්‍රී ලංකා පොදුජන පෙරමුණ යටතේ තරග කළ යුතු බවට පොදුජන පෙරමුණේ නායකයින්ගේ මතය වී තිබේ. එමෙන්ම, ආණ්ඩුව විසුරුවන තෙක් ආණ්ඩුවේ රැඳී සිටි ශ්‍රී ලංකා නිදහස් පක්ෂ කණ්ඩායමේ බහුතර මතය වී තිබෙන්නේ ශ්‍රී ලංකා පොදුජන පෙරමුණ යටතේ තරග කළහොත් එයට තමන්  සහයෝගය ලබා නොදෙන බවයි. මේ නිසා සියලුම පාර්ශ්වවලට එකට එකතු වී කටයුතු කළ හැකි සන්ධානයක් හා අලුත් ලකුණක් තෝරාගැනීම පිළිබඳවද කතාබහක් ඇති වී තිබෙන බව වාර්තා වේ. මේ අතර,ඉදිරි පාර්ලිමේන්තු මැතිවරණයට ඉදිරිපත් වන ආකාරය පිළිබඳ ශ්‍රී ලංකා නිදහස් පක්ෂය අද හෙටමතීරණයක් ගන්නා බව එම පක්ෂයේ මහලේකම් මහාචාර්ය රෝහණ ලක්ෂ්මන් පියදාස මහතා සඳහන් කළේය. පක්ෂය වටා ප්‍රධාන පක්ෂ දහයක් එකතු වී සිටින බවත්, මේ නිසා ඔවුන් සමග වෙන වෙනමත්, පක්ෂ සියල්ලම පොදුවේත් සාකච්ඡා කළ යුතුව තිබෙන බවත් 'අද' කළ විමසීමකදී ඔහු පවසා සිටියේය. ඉදිරි මැතිවරණයකට පොදු ලකුණකින් තරග කිරීම සිදුවිය හැකි බවත්,එය සියලුම දෙනා සමග සාකච්ඡා කර තීරණය කරන බවත් ඒ මහතා සඳහන් කළේය. කෙසේ වෙතත් ශ්‍රී ලංකා පොදුජන පෙරමුණේ (පොහොට්ටුවේ) මතය වී ඇත්තේ මහ මැතිවරණයට පොහොට්ටුවේ සලකුණින් තරග කළ යුතු බවයි. ශ්‍රී ලංකා නිදහස් පක්ෂය සුළුතර පක්ෂයක් වී ඇති බවත් අවශ්‍ය නම්  ශ්‍රී ලංකා නිදහස් පක්ෂයට පොදුජන එක්සත් පෙරමුණට සන්ධානගත විය හැකි බවයි. මේ පිළිබඳව පොදුජන එක්සත් පෙරමුණට සම්බන්ධ නායකයින් ඊයේ රාත්‍රී විශේෂ සාකච්ඡාවක නිරත වුණු බවටද වාර්තාවෙයි.        ", "URL": "https://www.ada.lk/0/0/0-342239", "Category": "Latest News", "Parent URL": null}