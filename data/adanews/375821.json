{"Source": "Ada News", "Timestamp": "9 03 2021", "Headline": "සංචාරක කර්මාන්තයේ ප්‍රවර්ධනයට  නව සෞඛ්‍ය මාර්ගෝපදේශ සකස් කිරීමට විශේෂ සාකච්ඡාවක්", "News Content": "කොවිඩ් වෛරසය හේතුවෙන් කඩා වැටී තිබූ සංචාරක කර්මාන්තය නැවත ආරම්භ කිරීමෙන් පසු ප්‍රවර්ධනය කිරීම කෙරෙහි රජයේ අවධානය යොමුව ඇත.\n\nඒ අනුව සංචාරක කර්මාන්තය ප්‍රවර්ධන කිරීමේ වැඩපිළිවෙලේ දී විදෙස් සංචාරකයින් පැමිණීම වැඩිවීමත් සමග කොවිඩ් වෛරසයෙන් රටේ ජනතාවගේ සෞඛ්‍ය ආරක්ෂාවට මුලිකත්වය\nදෙමින් නව සෞඛ්‍ය මාර්ගෝපදේශ සකස් කිරීම පිළිබද සෞඛ්‍ය අමාත්‍ය පවිත්‍රා වන්නිආරච්චි මහත්මියගේ ප්‍රධානත්වයෙන් සහ සංචාරක අමාත්‍ය ප්‍රසන්න රණතුංග මහතාගේ සහභාගීත්වයෙන් විශේෂ සාකච්ඡාවක් අද දින (09) සෞඛ්‍ය අමාත්‍යාංශයේ ශ්‍රවණාගාරයේ දී පැවැත්විනි.\n\nකොවිඩ් වෛරසය හේතුවෙන් වසා දැමුණු ගුවන් තොටුපල නැවැත විවෘත කිරීමත් සමග මේ දක්වා  සංචාරකයින් 6000 ක් පමණ මෙරටට පැමිණ ඇති බව වාර්තා වේ.\n\nසංචාරක කර්මාන්තය ප්‍රවර්ධනය සදහා වන කරුණූ 08 ක් පිළිබද අවධානය යොමු කරමින් මෙහිදී සාකච්ඡා වූ අතර, ආයුර්වේද වෛද්‍ය ප්‍රතිකාර ලබාගැනීම සදහා විදේශීය සංචාරකයින්ගේ විශාල ඉල්ලුමක් තිබෙන බැවින් සෞඛ්‍ය වෛද්‍ය නිලධාරිවරයෙකුගේ අධීක්ෂණය යටතේ සහ හෝටලයට අනුයුක්ත වෛද්‍යවරයෙකුගේ සහභාගීත්වය යටතේ සෞඛ්‍ය\nආරක්ෂිත විධිවිධාන ක්‍රියාත්මක කිරිම සදහා විධිමත් වැඩපිළිවෙළක් ක්‍රියාත්මක කිරිමට කටයුතු කර දෙන ලෙසට සංචාරක අමාත්‍ය ප්‍රසන්න රණතුංග මහතා ඉල්ලා සිටින ලදි.\n\nසෞඛ්‍ය අමාත්‍ය පවිත්‍රා වන්නිආරච්චි මහත්මිය මෙහිදී පෙන්වා දෙන ලද්දේ සංචාරක කර්මාන්තය ප්‍රවර්ධනය සදහා සංචාරක කටයුතු අමාත්‍යාංශය ගනු ලබන පියවර සෞඛ්‍ය ආරක්ෂිත ක්‍රමවේදයන්ට හා නිර්ණායකයන්ට ප්‍රමුඛත්වය ලබා දී එයට අනුගත වෙමින් රටේජනතාවගේ සෞඛ්‍ය ආරක්ෂාවට මුල්තැන දෙමින් ගත යුතු බවයි.\n\nමෙම අවස්ථාවට සෞඛ්‍ය අමාත්‍යාංශයේ ලේකම් මේජර්  ජනරාල් වෛද්‍ය සංජීව මුණසිං සංචාරක අමාත්‍යාංශයේ ලේකම් එස්. හෙට්ටිආරච්චි, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන, සංචාරක සංවර්ධන අධිකාරියේ අධ්‍යක්ෂ ජනරාල් ධම්මිකා ජයරත්න යන මහත්ම මහත්මීන් සහ සංචාරක ක්ෂේත්‍රයේ නියුතු නියෝජිතයින් පිරිසක් ද සහභාගි වී සිටියහ.  ", "URL": "https://www.ada.lk/0/0/0-375821", "Category": "Latest News", "Parent URL": null}