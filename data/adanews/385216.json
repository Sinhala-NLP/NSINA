{"Source": "Ada News", "Timestamp": "26 09 2021", "Headline": "රාජගිරිය කාන්තාව ඝාතනයට ජින්තු රන්ජි අත්අඩංගුවට", "News Content": "රාජගිරිය මොරගස්මුල්ල ප්‍රදේශයේ නිවසක හුදෙකලාව ජීවත් වූ  අවිවාහක  කාන්තාවක්, අභිරහස් ලෙස ඝාතනය කිරීමේ සිද්ධියට සම්බන්ධ පුද්ගලයකු අද (26දා) සැකපිට අත්අඩංගුවට ගත් බව, බස්නාහිර පළාත දකුණ  අපරාධ කොට්ඨාසය පවසයි. මෙසේ මියගොස් ඇත්තේ රාජගිරිය මොරගස්මුල්ල ප්‍රදේශයේ පදිංචි සිරිමා ගොපල්ලව නමැති  (71) හැවිරිදි අවිවාහක කාන්තාවක් බව පොලිසිය කියයි.\n\r\nමෙම කාන්තාව නිවසේ හුදකලාව ජීවත් වී ඇති අතර ඉකුත් 25 දා අලුයම හතරට පමණ නිවස දෙසින් කෑගැසිල්ලක් ඇසී ඇති බව පොලිසිය කියයි.\n\r\nපසුව ඒ බව ඇසුනු අසල්වාසීන් නිවස දෙසට යාමට උත්සාහ කිරීමේදී ගේට්ටුවෙ ඉබි යතුරු දමා තිබීම හේතුවෙන්  සිද්ධිය සම්බන්ධයෙන් 119 හදිසි ඇමතුම් අංකයට දන්වා ඇතැයි පැවසේ.\n\r\nඒ අනුව එම ස්ථානයට පැමිණි පොලිස් නිලධාරීන් නිවස තුළට ගොස් පරීක්ෂා කිරීමේදී නිවසේ සාලය මැද බිම වැටී මෙසේ අභිරහස් ලෙස  මිය ගොස් සිටි කාන්තාවකගේ මළ සිරුර හමු වී ඇතැයි පැවසේ.\n\r\nපසුව සිද්ධිය වූ ස්ථානයට  නුගේගොඩ අපරාධ ස්ථාන පරීක්ෂාන ආයතන නිලධාරීන් පැමිණ පරීක්ෂණ ආරම්භ කරන ලද අතර මහේස්ත්‍රාත් පරීක්ෂණය ද සිදු කරන ලදී.\n\r\nඑහිදී මියගිය කාන්තාව සන්තකයේ රුපියල් 25,000 ක මුදලක් තිබී ඇති බවට මූලික විමර්ශනවලදී අනාවරණය වී ඇති අතර , එය මුදල් අස්ථානගත වී ඇති බවද පැවසේ .\n\r\nතවද නිවසේ ප්‍රධාන දොර ඉදිරිපිට තිබූ සැකකටයුතු පාවහන් යුගලයක් හා යාබද නිවසක ආරක්ෂක කැමරා දර්ශන භාවිතා කරමින් කළ වැඩිදුර විමර්ශනයකට අනුව කාන්තාව ඝාතනය කළ බවට සැක කරන පුද්ගලයකු අත්අඩංගුවට ගෙන තිබුණි\n\r\nඅත්අඩංගුවට ගත් \"ජින්ටි රංජි \" නමැති සැකකරු අධිකරණයට ඉදිරිපත් කිරීමට නියමිතය.\n\r\nමෘත දේහය කොළඹ ජාතික රෝහලේ මෘත ශරීරාගාරයේ තැන්පත් කර ඇති අතර කොවිඩ්  පරීක්ෂණයෙන් අනතුරුව පශ්චාත් මරණ පරීක්ෂණය සිදුකිරීමට නියමිතය.\n\r\nසිද්ධිය සම්බන්ධයෙන් වැලිකඩ පොලීසියේ ස්ථානාධිපති ප්‍රධාන පොලිස් පරීක්ෂක වසන්ත කෝරළගේ  මහතාගේ වැඩිදුර විමර්ශන ක්‍රියාත්මකයි. මත්තෙගොඩ ශාන්ත ප්‍රදීප් කුලරත්න  ", "URL": "https://www.ada.lk/0/0/0-385216", "Category": "Latest News", "Parent URL": null}