{"Source": "Ada News", "Timestamp": "24 05 2021", "Headline": "ජාතික රෝහලේ ඔක්සිජන් සිලින්ඩර් සොරකම් කරයි", "News Content": "කොළඹ ජාතික රෝහලේ ඔක්සිජන් සිලින්ඩර්  සොරා ගැනීමේ ජාවාරමක නිරත වූ  බව කියන එම රෝහලේ හෘද රෝග අංශයේ ,දැඩි සත්කාර ඒකකයේ සේවය කරන සෞඛ්‍ය කාර්යය සහායකයකු ඊයේ (23) අත්අඩංගුවට ගත් බව මරදාන පොලිසිය කියයි. වාට්ටු අංක 43  ගබඩා කර තිබූ ඔක්සිජන් සිලින්ඩර් දෙකක් සොරාගෙන ගොස් ඇති බවට එම වාට්ටුවේ සේවය කරනු ලබන සෞඛ්‍ය කාර්ය සහායකයකු කරන ලද පැමිණිල්ලක් අනුව ක්ෂණිකව සිදුකළ විමර්ශනයේදී එම සිලින්ඩර් දෙක සමඟ සැකකරු රෝහල් පරිශ්‍රයේදීම අත්අඩංගුවට ගැනීමට හැකි වූ බව පොලිසිය කියයි. සොරකම සම්බන්ධයෙන් අත්අඩංගුවට ගත් සැකකරුගෙන් සිදු කළ ප්‍රශ්න කිරීමේදී අනාවරණය වූ තොරතුරු අනුව එම සොරකමට සම්බන්ධ වූ තවත් සෞඛ්‍ය කාර්යය  සහායකයෙක් ද අත්අඩංගුවට ගැනීමට පරීක්ෂණ පවත්වන බව පොලිස් නිලධාරියෙක් පැවැසීය. එම පැමිණිල්ලට අමතරව හදිසි බාහිර රෝගී අංශයේ හෙද නිලධාරිනියක් ද පැමිණිල්ලක් කරමින් එම අංශයේ  තිබූ ඔක්සිජන් සිලින්ඩරයක් ද සොරකම් කර ඇති බවට තවත්  පැමිණිල්ලක්ද කර ඇතැයි පොලිස් නිලධාරියා    පැවැසීය. මේ අයුරින් දීර්ඝ කාලයක සිට ඔක්සිජන් සිලින්ඩර් කොළඹ ජාතික රෝහලින් සොරාගෙන ගොස් ඇති බවට සැක කළ හැකි යැයි  පොලිස් නිලධාරියා වැඩිදුරටත් පැවසීය. කටුනායක කුරණ  ගුවන් හමුදා කදවුර පාර පදිංචි 38 හැවිරිදි අත්අඩංගුවට ගත් සෞඛ්‍ය කාර්යය සහායකයා අධිකරණය වෙත ඉදිරිපත් කිරීමට නියමිතය.  ", "URL": "https://www.ada.lk/0/0/0-378928", "Category": "Latest News", "Parent URL": null}