{"Source": "Ada News", "Timestamp": "20 07 2022", "Headline": "කෝටියකට අධික වටිනාකමින් යුත් කේරළ ගංජා තොගයක් සමග අයෙක් කොටුවෙයි", "News Content": "රුපියල් මිලියන දහයකට අධික වටිනාකමින් යුත් කේරළ ගංජා කිලෝ පනස් හතරයි ග්‍රෑම් හත්සිය දහයක් සමග පුද්ගලයෙකු අද  (20දා)  දා අත්අඩංගුවට ගත් බව කොළඹ දකුණ කොට්ඨාශ අපරාධ විමර්ශන ඒකකය පවසයි .\n\r\nමෙසේ අත්අඩංගුවට ගෙන ඇත්තේ වැල්ලම්පිටිය සේදවත්ත ප්‍රදේශයේ පදිංචි (24) හැවිරිදි පුද්ගලයෙකු බව පොලිසිය කියයි .\n\r\nකොළඹ අවට ප්‍රදේශ රැසකට කේරල ගංජා තොග වශයෙන්  අලෙවි කරන පුද්ගලයෙකු පිළිබඳ , කොළඹ දකුණ කොට්ඨාස  විෂ මත්ද්‍රව්‍ය ඒකකයේ ස්ථානාධිපති උප පොලිස් පරීක්ෂක ෂෙහාන් ආනන්ද මහතාට ලැබී තිබූ තොරතුරක්  පිළිබඳව කොළඹ දකුණ  කොට්ඨාශ භාර ජේෂ්ඨ පොලිස් අධිකාරී  සිසිර පෙත්තතන්ත්‍රි   මහතා  දැනුවත් කොට එතුමාගෙන් ලද උපදෙස් අනුව සිදු කළ වැටලීමේදී මෙම කේරල ගංජා තොගය සමග පුද්ගලයෙකු මෙසේ අත්අඩංගුවට ගත්  බව පැවසේ .\n\r\nඑහිදී  කුරුඳුවත්ත හැටේ වත්ත ප්‍රදේශයේ නිවසක් වටලා පරීක්ෂා කිරීමේදී එම නිවසේ  සගවා තිබූ සැකකටයුතු පාර්සල් තුනක් පොලිසිය සොයාගෙන තිබුණි .\n\r\nපසුව එම පාර්සල් තුන පොලිස් භාරයට ගෙන පරික්ෂා කිරීමේ දී  ඒ තුළ කේරළ ගංජා  තිබූ බවත් පසුව ඒවා කිරා මැන බැලීමේදී ඒ තුළ කේරළ ගංජා කිලෝ 54  ග්‍රෑම් 710  තිබූ බවත් පොලිසිය කියයි .\n\r\nපොලිස් භාරයට ගත්  කේරළ ගංජා තොගයේ වටිනාකම  මිලියන  දහයකට අධික බවද පැවසේ .\n\r\nමෙම කේරල ගංජා  කොළඹ අවට ප්‍රදේශ රැසකට තොග වශයෙන් අලෙවි කිරීම සඳහා මෙසේ සගවා තිබී ඇති බවත් මීට පෙර මට්ටක්කුලිය පොලිසිය මගින් කේරළ ගංජා කිලෝ 20 සමග සැකකරු අත්අඩංගුවට ගෙන බන්ධනාගාර ගත කිරීමෙන් පසුව ඇප මත නිදහස්ව ආ පුද්ගලයකු බවට තොරතුරු අනාවරණය වූ බවත් පොලිසිය පවසයි .\n\r\nසැකකරුගේ කේරල ගංජා ජාවාරමට සම්බන්ධ තවත් පුද්ගලයින්   සම්බන්ධ දැයි විමර්ශන ක්‍රියාත්මක ය.\n\r\nඅත්අඩංගුවට ගත් සැකකරු මාලිගාකන්ද අධිකරණයට ඉදිරිපත් කිරීම සඳහා කුරුදුවත්ත පොලිසියට භාරදීමට නියමිතව තිබුණි . මත්තේගොඩ ශාන්ත ප්‍රදීප් කුමාර කුලරත්න   ", "URL": "https://www.ada.lk/0/0/0-395586", "Category": "Latest News", "Parent URL": null}