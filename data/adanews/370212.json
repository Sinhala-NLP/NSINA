{"Source": "Ada News", "Timestamp": "15 10 2020", "Headline": "ශ්‍රී ලංකා -  පාකිස්ථාන හවුල් සමාගම් ඇරඹීමේ සූදානමක්", "News Content": "දෙරටටම වාසිදායක වන සේ පේෂකර්ම - සිමෙන්ති - සීනි - ඖෂධ වැනි කර්මාන්ත ආශ්‍රිතව ශ්‍රී ලංකා -  පාකිස්ථාන හවුල් සමාගම් ඇරඹීමේ හැකියාව පවතින බවත් ඒ සඳහා පාකිස්ථාන ආයෝජකයන් කැමැත්තෙන් සිටින බවත් පාකිස්ථාන මහ කොමසාරිස් විශ්‍රාමික මේජර් ජනරාල් මුහම්මඞ් සාද් කතක් මහතා පැවසීය.  ඒ සඳහා ශ්‍රී ලංකාව තුළ කටයුතු කිරීමේ දී ආයතනික සහ  නීතිමය බාධාවන් පවතින බවත් එවැනි බාධාවන් ඉවත් කර දීමේ හැකියාවක් වත්මන් කර්මාන්ත අමාත්‍ය විමල් වීරවංශට තිබෙන බව තම විශ්වාසය බවත් ඒ මහතා වැඩිදුරටත් පවසා සිටියේය.  අද (15) 73/1, ගාලු පාර, කොළඹ 03 යන ස්ථානයේ පිහිටි කර්මාන්ත අමාත්‍යාංශයේ දී පාකිස්ථාන මහ කොමසාරිස්වරයා කර්මාන්ත අමාත්‍යවරයා හමු වූ අවස්ථාවේ දී මෙම අදහස් පළ විය. එහි දී අමාත්‍ය විමල් වීරවංශ පවසා සිටියේ එවැනි බාධාවන් පැවතීම පිළිබඳව තමන් කනගාටු වන බවය. ඒවා ජය ගනිමින් ඒවාට පිළියම් යෙදිය හැකි බැවින් අදාළ රාජ්‍ය ආයතනවල නිලධාරීන්ගෙන් ද සමන්විත ශ්‍රී ලංකා - පාකිස්ථාන් ද්විපාර්ශ්වික කමිටුවක් පිහිටුවීමට ඉදිරියේ දී අමාත්‍ය මණ්ඩලය සමඟ සාකච්ඡා කරන බවය.  දෙරට අතර වාර්ෂිකව ඩොලර් බිලියන 01ක ආනයන - අපනයන වෙළඳාමක් සිදු කළ හැකිව තිබිය දී සාමාන්‍යයෙන් වාර්ෂිකව සිදුු කෙරෙන්නේ ඩොලර් මිලියන 450 - 500 අතර වෙළඳාමක් බවත් එය දෙරටටම වාසිදායක වන සේ ඉහත අගය දක්වා වැඩි කර ගත හැකි බවත් ද මෙහි දී ශ්‍රී ලංකාවේ පාකිස්ථාන මහ කොමසාරිස්වරයා පෙන්වා දුන්නේය.  වත්මන් රජය සෞභාග්‍යයේ දැක්ම ප්‍රතිපත්ති ප්‍රකාශය අනුව යමින් ශ්‍රී ලංකාවේ කර්මාන්ත ගොඩගැනීම සඳහා හිතකර ව්‍යාපාරික පරිසරයක් නිර්මාණය කිරීමේ දී කලාපීය හා ජාත්‍යන්තර සැපයුම් ජාලය හා සම්බන්ධ වෙමින් එය කළ යුතු බවත් එහි දී පාකිස්ථානය වැනි මිත්‍රයකුගේ සහයෝගය ඉතා වැදගත් බවත් මෙහි දී අමාත්‍යවරයා අවධාරණය කළේය.  පාකිස්ථානය, ශ්‍රී ලංකාවේ සෑම දුෂ්කර අවස්ථාවකදීම සිටි මිත්‍රයකු බවත් ඒ මිත්‍රත්වය වර්තමානයේ මෙන්ම අනාගතයේ දී ද ඉතාමත් ශක්තිමත්ව පවත්වාගෙන යා යුතු බවත් අමාත්‍යවරයා මෙහි දී සඳහන් කළේය.   ", "URL": "https://www.ada.lk/0/0/0-370212", "Category": "Latest News", "Parent URL": null}