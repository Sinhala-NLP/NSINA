{"Source": "Ada News", "Timestamp": "4 01 2018", "Headline": "මුල්ලිකුලම් රක්ෂිතයේ දැව ජාවාරමක් හෙළිවේ", "News Content": "\r\n\tවවුනියාව මුල්ලිකුලම් රක්ෂිතයේ පවත්වාගෙන ගිය මහා පරිමාණ බුරුත දැව ජාවාරමක් පිළිබඳව අනාවරණය කර ගැනීමට මඩු අඩවි වන නිලධාරීන් හා කුරුක්කල් පුදුකුලම් පොලිස් විශේෂ කාර්ය බළකා කඳවුරේ නිලධාරීන් අද (04දා) ඒකාබද්ධව සිදු කළ මෙහෙයුමකදී හැකිව තිබේ.   \r\n \r\n\tඅදාළ ජාවාරම පිළිබඳව ලැබුණු තොරතුරකට අනුව මඩු අඩවිවන නිලධාරීන් හා කුරුක්කල් පුදුකුලම් පොලිස් විශේෂ කාර්ය බළකා කඳවුරේ නිලධාරීන් විසින් ඊයේ (03දා) රාත්‍රියේ මෙම සෝදිසි මෙහෙයුම දියත් කොට ඇත.\r\n \r\n\tඒ අනුව මුල්ලිකුලම් රක්ෂිතයේ කුට්ටමනී කොටසේ සඟවා තිබූ  බුරුත දැව තොගයක්ද සහ කැබ් රථයක් අත්අඩංගුවට ගැනීමට ඔවුන්ට හැකිවී තිබේ.\r\n \r\n\tමෙම මෙහෙයුම පිළිබඳව ජාවාරම්කරුවන්ට තොරරතුරු ලැබීමෙන් පසු  දැව පැටවූ කැබ් රථය ඔවුන් විසින් රක්ෂිතයේ කිලෝමීටර් 20 ක් පමණ කැලෑව තුලට රැගෙන ගොස් සඟවා තිබූ බව වැටලීමට එක්වූ නිලධාරීහු පවසති.\r\n \r\n\tඅත්අඩංගුවට පත් කැබ් රථයේ හිමිකරුවන් අනුව මෙම දැව ජාවාරමට සම්බන්ධ පුද්ගලයන් අද දිනයේදී අත්අඩංගුවට ගැනීමට මඩු අඩවි වන නිලධාරීන් විසින් පියවර ගනු ලැබ ඇත.\r\n \r\n\tමඩු අඩවිවන නිලධාරී එල්.ඒ.එස්.යාපා , අතිරේක අඩවි වන නිලධාරී කේ.එච්.එස්.කාරියවසම්, මුල්ලිකුලම් බීට්ටු වන නිලධාරී එච්.කේ.ජී.ජයන්ත, පොලිස් විශේෂ කාර්ය බළකායේ පූවර්ෂන්කුලම් කඳවුරේ අණදෙන නිලධාරී ප්‍රධාන පොලිස් පරීක්ෂක කේ.වී.ඒ.ජයවීර අතුළු නිලධාරීහු පිරිසක් මෙම මෙහෙයුමට එක් වූහ.\r\n \n  \n \r\n\t   \r\n  ", "URL": "https://www.ada.lk/0/0/0-301014", "Category": "Latest News", "Parent URL": null}