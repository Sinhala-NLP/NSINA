{"Source": "Ada News", "Timestamp": "29 08 2019", "Headline": "ලෝක ඇංග්ලිකන් සභාවේ අගරදගුරු ලංකාවේ සංචාරයක", "News Content": "ලෝකඇංග්ලිකන් සභාවේ අගරදගුරු  ජස්ටින් වෙල්බි  පියතුමා ශ්‍රී ලංකාවේ තුන් දින සහයෝගිතා  නිල සංචාරයක් සදහා  අද (29)  දින උදෑසන කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණියේය . එංගලන්තයේ , කැන්ටබරි හි වාසය කරන එතුමා සමග එතුමාගේ බිරිඳ , රදගුරු ඇන්තනි ෆෝෂෝ සහ ප්‍රධාන කාර්යය භාර නිලධාරී කැනන් ඩේවිඩ් පෝටර් යන තිදෙනා ද පැමිණ සිටියහ  මෙම පිරිස අද දින උදෑසන 9.20 ට දෝහා සිට පැමිණි කටාර් ගුවන් සේවයේ කිව්.ආර්.- 664 දරන ගුවන් යානයෙන් කටුනායක ගුවන් තොටුපළ වෙත පැමිණියහ . ගුවන් තොටුපළ වෙත පිවිසි අගරදගුරුතුමා , ගුවන් තොටුපළ ස්වර්ණ පුස්තකයෙහි සිය සටහනක් තැබීමට පියවර ගත්තේය . ඔවුන් පිළිගැනීම සදහා අමාත්‍යවරුන් වන අර්ජුන රණතුංග , ජෝන් අමරතුංග ඇතුළු සම්භාවනීය පිරිසක් ගුවන් තොටුපළ වෙත පැමිණ සිටි අතර , පැමිණි අගරදගුරුතුමා ඇතුළු දූත පිරිස ගුවන් තොටුපළ අතිවිශේෂ අමුත්තන්ගේ මැදිරිය වෙත කැඳවා සංග්‍රහ සත්කාර ද ලබා දීමට පියවර ගෙන තිබුණි . මෙම පිරිස මේ මස 31 දින තෙක් මෙරට රැදී සිටීමට බලාපොරොත්තු වන අතර , එහිදී ජනාධිපතිතුමා , අග්‍රාමාත්‍යතුමා , විපක්ෂ නායකතුමා , කතානායකතුමා හමුවී සාකච්ඡා කිරීමට නියමිත අතර , පාස්කු ඉරිදා ප්‍රහාරයට ලක් වූ මීගමුව , කටුවාපිටිය දේවස්ථානයට මෙන්ම කුරුණෑගල සහ මහනුවර ප්‍රදේශ වල ද සංචාරය කිරීමට නියමිතය . කටුනායක - ටි.‌කේ.පි කපිල   ", "URL": "https://www.ada.lk/0/0/0-351885", "Category": "Latest News", "Parent URL": null}