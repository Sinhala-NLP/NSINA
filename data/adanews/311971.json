{"Source": "Ada News", "Timestamp": "23 02 2018", "Headline": "දියතලාව බෝම්බය ගෙනා හමුදා නිලධාරියාට නඩු?", "News Content": "\r\n\tදියතලාව, කහගොල්ල ප්‍රදේශයේදී පසුගියදා (21දා) අලුයම බස් රථයක් තුළ අත්බෝම්බයක් පිපිරීමේ සිද්ධිය සම්බන්ධයෙන්, එම අත්බෝම්බය රැගෙන එන්නට ඇතැයි සැකකරන යුද හමුදා නිලධාරියා (බලලත් නිලධාරි 11)ට විරුද්ධව  නඩු පැවරීමට කටයුතු කරන බව පොලීසිය පවසයි.\r\n \r\n\tකෙසේ නමුත් මෙම යුද හමුදා නිලධාරියා මෙම සිද්ධියෙන් බරපතළ තුවාල ලබා දියතලාව මූලික රෝහලේදී සැත්කමකට යොමුකර ආසධ්‍ය තත්ත්වයෙන් පසුවන බැවින් කටඋත්තරයක් ලබාගැනීමට මේ දක්වා නොහැකි වී ඇතැයි පොලීසිය සඳහන් කරයි.\r\n \r\n\tසැකකරු ඉඳගෙන සිටි අසුනේ එක් පැත්තක සිටි යුද හමුදා නිලධාරියෙද බරපතළ තුවාල ලබා දියතලාව මූලික රෝහලේ ප්‍රතිකාර ලබන අතර, සැත්කමක් මගින් ඔහුගේ වම් පාදය දණහිස අසලින් කපා දමා ඇතැයිද පොලීසිය පවසයි.\r\n \r\n\tමීට අමතරව අනෙක් පසින් ඉඳගෙන සිටි නාවික ගුවන් භටයෙකුගේ පාදයටද තුවාල සිදුව තිබේ.\r\n \r\n\tසැකකරු අසුනින් නැගිට බැසීමට සූදානම් වන විටම සැකකරු සන්තකයේ තිබූ යමක් බිම වැටන ශබ්දයක් ඇසුණු බවත්, එසැණින් බසය තුළ පිපිරීමක් ඇතිවී ගිනි ගැනීමක් සිදුවූ බවත්  දියතලාව ගුවන් හමුදා කඳවුරට අනුයුක්ත මෙම නායක ගුවන් භටයා ප්‍රකාශ කර ඇතැයිද පොලීසිය පවසයි.\r\n \n\n  ", "URL": "https://www.ada.lk/0/0/0-311971", "Category": "Latest News", "Parent URL": null}