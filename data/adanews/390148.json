{"Source": "Ada News", "Timestamp": "9 02 2022", "Headline": "පොහොර නැතුව හරි ගොවියාගේ ආදායම සියයට සියකින් වැඩි කරනවා - ජනපති", "News Content": "ගොවි ජනතාව වෙනුවෙන් තමන් අවශ්‍ය ඕනෑම දෙයක් සිදුකරන බව ජනාධිපති ගෝඨාභය රාජපක්ෂ මහතා සඳහන් කරයි.අනුරාධපුර සල්ගාදු ක්‍රීඩාංගනයේ අද (09දා) පැවැති පොදුජන පෙරමුණ විසින් සංවිධානය කල පොදුජන රැලිය අමතමින් ඔහු මේ බව පැවසීය. “එදා මේ බිමේ ඉඳලාම මගේ පළවෙනි මැතිවරණ රැස්වීමේදි ජන හමුවෙදි මම තමුන්නාන්සේලාට පොරොන්දු වුනා පොහොර නොමිලේ දෙනවා, වී වල සහතික මිල වැඩි කරනවා කියලා මගේ පලවෙනි රාජකාරිය වුනේ එය බව තමුන්නාන්සේලාට මතක් කරන්න ඕනේ. මම අද කියනවා පොහොර නැතිව හරි පොහොර එක්ක හරි ගොවි ජනතාවගේ ආදායම සියයට සියකින් වැඩි කරනවා කියන පොරොන්දුව මේ අවස්ථාවේදි තමුන්නාන්සේලාට මම දෙනවා. තමුන්නාන්සේලාට ඕන පොහොර දුන්නා, තමුන්නාන්සේලාට ඕන සහතික මුදල දුන්නා. මම පොරොන්දු වුනා තමුන්නාන්සේලාගෙන් උදුර ගත්ත ඉඩම් ටික නැවත ලබා දෙනවා කියලා මම ඒක ලබා දුන්නා. ගොවි ජනතාව වෙනුවෙන් මම ඕනෑම දෙයක් කරන්නට කැපවෙලා ඉන්නවයි කියන එක මම මේ අවස්ථාවේ සහතික වෙනවා තමුන්නාන්සේලාට එදා අවුරුදු පහක් පාලනය කරපු අය කෘෂි කර්මාන්තය වෙනුවෙන් කිසිම දෙයක් නොකරපු අය අද ජනාධිපති සිහින මවලා ගොවියව රවට්ටලා මේ රට අගාදයට ගෙනියන්න ලෑස්ති වෙනවා. අවුරුදු ගණන් ඇමතිවරු වෙලා හිටිය සමහරු අවුරුදු 15ක් එක දිගට ඇමතිකම් කරපු අය අද එක එක බලවේග හදාගෙන ජනතාව අතරට ඇවිල්ලා, වෘත්තිකයන් එක්ක සම්මන්ත්‍රණ වලට ඇවිල්ලා බොරු කතා කරනවා. ඒ අය ඒ අය අවුරුදු 15ක් බලගතු ඇමතිවරු වෙලා හිටියා මොනවාද කලේ. මම රාජ්‍ය සේවකයින්ගෙන් ඉල්ලා සිටිනවා ඔබේ වගකීම තියන්නේ ආණ්ඩුවට නෙමෙයි ඔබේ වගකීම තියන්නේ ජනතාව වෙනුවෙන් මම රාජ්‍ය සේවකයින්ට කියන්න කැමතියි මේ අවුරුදු තුන ඇතුලත මම අනිවාර්යයෙන්ම සෞභාග්‍ය දැක්ම ක්‍රියාත්මක කරනවා.” යැයි ජනාධිපතිවරයා පැවසීය.  ", "URL": "https://www.ada.lk/0/0/0-390148", "Category": "Latest News", "Parent URL": null}