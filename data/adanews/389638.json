{"Source": "Ada News", "Timestamp": "25 01 2022", "Headline": "මහරගම නගර සභාවේ මන්ත්‍රීවරු උද්ඝෝෂණයක", "News Content": "මහරගම නගර සභාවේ සභාපතිවරයා  හිටපු සභාපතිනි කාන්ති කොඩිකාර  මහත්මියට පහර දීමේ සිද්ධියට එරෙහිව මහරගම නගර සභාවේ මන්ත්‍රීවරුන් ඇතුළු පිරිසක් අද (25දා)  දහවල් නගර සභාව ඉදිරිපිටදී උද්ඝෝෂණයක් සංවිධානය කර තිබුණි .\n\r\nමහරගම නගර සභාවේ ශ්‍රී ලංකා පොදුජන පෙරමුණේ මන්ත්‍රී නිශාන්ත විමල චන්ද්‍ර ,ස්වාධීන නාගරික මන්ත්‍රී රුවන්  සේනාරත්න මහතා , ශ්‍රී ලංකා පොදුජන පෙරමුණේ මන්ත්‍රීවරියන් ඇතුළු  පිරිසක් විරෝධතාව සඳහා සහභාගී වී සිටියහ.\n\r\nඑහිදී විරෝධතාකරුවන් පවසා සිටියේ මහරගම නගර මධ්‍යයේ පිහිටි පොදු වැසිකිලිය වෙනුවට නව  වැසිකිළි පද්ධතියක් ඉදි කිරීමෙන් පසුව  පරණ  වැසිකිළි කඩා ඉවත් කිරීමට කමිටු රැස්වීම්වලදී පොරොන්දු වී තිබියදී පොදු වැසිකිලිය කඩා ඉවත් කිරීම නීතිවිරෝධී බවත් , ඉන් ඉවත් කළ අබලි කම්බි ටෙන්ඩර් කැඳවීමකින් තොරව හොර රහසේ වෙළඳසැල් වලට විකිණීම නීති නීතිවිරෝධී බවත් ඒ සම්බන්ධයෙන් ආණ්ඩුකාරවරයා මැදිහත් වී වහා නීතිය ක්‍රියාත්මක කරන ලෙසත් ඉල්ලා සිටියේය.\n\r\nඑසේම  වැසිකිළි පද්ධතිය ඉවත් කරන අවස්ථාවේදී ඊට විරෝධය පෑම සඳහා නගර සභාවේ හිටපු සභාපතිනිය ඇතුළු පිරිසක් එම ස්ථානයට ගිය අවස්ථාවේදී  වත්මන් සභාපතිවරයා ඇයට පහර දීමෙන් කාන්තා හිංසනයක් සිදුකර ඇති බවත් ඊට එරෙහිව නීතිය ක්‍රියාත්මක කරන ලෙසත් විරෝධතාකරුවෝ පොලීසියෙන් ඉල්ලා සිටියේය.  මත්තේගොඩ ශාන්ත ප්‍රදීප් කුමාර කුලරත්න \n  ", "URL": "https://www.ada.lk/0/0/0-389638", "Category": "Latest News", "Parent URL": null}