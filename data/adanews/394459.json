{"Source": "Ada News", "Timestamp": "14 06 2022", "Headline": "චීනයේ සහායට UN මානව හිමිකම් සැසියේ රටවල් 70ක්", "News Content": "එක්සත් ජාතීන්ගේ මානව හිමිකම් කවුන්සිලයේ 50 වැනි සැසිවාරයේදී රටවල් 70කට ආසන්න සංඛ්‍යාවක් චීනයේ අභ්‍යන්තර කටයුතුවලට ඇඟිලි ගැසීමට හා එරට වෙත මානව හිමිකම් ප්‍රශ්න පෙරළීමට දරණ උත්සාහයට විරුද්ධ වී තිබේ. මෙම රටවල් වෙනුවෙන් කියුබාව සභාවට කියා සිටියේ ෂින්ජියැං, හොංකොං සහ ටිබෙටයේ කටයුතු චීනයේ අභ්‍යන්තර කටයුතු බවයි. මානව හිමිකම් ප්‍රශ්න දේශපාලනීකරණය කිරීම, දෙබිඩි පිළිවෙත සහ මානව හිමිකම් මුවාවෙන් චීනයේ අභ්‍යන්තර කටයුතුවලට මැදිහත් වීම ඔවුන් ප්‍රතික්ෂේප කර ඇත. ජිනීවාහි එක්සත් ජාතීන්ගේ කාර්යාලයේ කියුබාවේ ස්ථිර මෙහෙවරේ උපදේශක අස්තිසරන් ඇරියස් පැවසුවේ සියලු රටවල ස්වෛරීභාවය, ස්වාධීනත්වය සහ භෞමික අඛණ්ඩතාවයට ගරු කිරීම සහ ස්වෛරී රාජ්‍යවල අභ්‍යන්තර කටයුතුවලට මැදිහත් නොවීම ජාත්‍යන්තර සබඳතා පාලනය කරන මූලික සම්මතයන් බවයි. සියලුම පාර්ශ්ව එක්සත් ජාතීන්ගේ ප්‍රඥප්තියේ අරමුණු සහ ප්‍රතිපත්තිවලට අවනත විය යුතු අතර විශ්වීයත්වය, අපක්ෂපාතීත්වය, වාස්තවිකත්වය සහ තේරීම් නොකිරීම යන මූලධර්ම ආරක්ෂා කළ යුතු බව අස්තිසරන් ඇරියස් සඳහන් කළාය. විවිධ රටවල ජනතාවට තමන්ගේම ජාතික තත්ත්වයන් අනුව තම සංවර්ධන මාවත තෝරා ගැනීමට ඇති අයිතියටද සියලු පාර්ශ්ව ගරු කළ යුතු බවත්, විශේෂයෙන් ආර්ථික, සමාජීය හා සංස්කෘතික අයිතිවාසිකම් සහ අයිතියට සියලු ආකාරයේ මානව හිමිකම්වලට සමාන වැදගත්කමක් දිය යුතු බවත් ඇය පැවසුවාය. මෙම මානව හිමිකම් කවුන්සිලයේදී ඒකාබද්ධ ප්‍රකාශයක් නිකුත් කරමින්, එක්සත් ජනපදය, නෙදර්ලන්තය සහ තවත් සමහර රටවල් චීනයේ ෂින්ජියැං උයිගුර් ස්වයං පාලන ප්‍රදේශයේ මානව හිමිකම් තත්ත්වය පිළිබඳව ඔවුන්ගේ බරපතල කනස්සල්ල ප්‍රකාශ කර ඇත. ජිනීවා හි එක්සත් ජාතීන්ගේ කාර්යාලයේ චීනයේ නිත්‍ය නියෝජිත චෙන් ෂු පැවසුවේ කවුන්සිලය වැඩියෙන් දේශපාලනීකරණය වී ගැටුම්කාරී වී ඇති බවත්, වැරදි තොරතුරු ප්‍රචලිත වී ඇති බවත්ය. එබැවින් වැඩි සහයෝගයක් සහ සංවාදයක් ඔහු ඉල්ලා සිටියේය.   ", "URL": "https://www.ada.lk/0/0/0-394459", "Category": "International", "Parent URL": null}