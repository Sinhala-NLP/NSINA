{"Source": "Ada News", "Timestamp": "20 12 2017", "Headline": "රියද් වෙත එල්ල වූ යේමන මිසයිල ප්‍රහාරය ව්‍යර්ථ කරයි", "News Content": "\r\n\tසෞදි අරාබියේ රියාද් අගනුවර දෙසට යේමනයේ හොයුතු කැරළිකරුවන් එල්ල කරන ලද බැලස්ටික් මිසයිල ප්‍රහාරයක් සාර්ථකව ව්‍යර්ථ කළ බව සෞදි ආරක්ෂක අංශ පවසයි.\r\n \r\n\tමෙම මිසයිලය උඩු ගුවනේදී පුපුරායෑමත් සමග අගනුවර අහසේ විශාල පිපිරුම් හඬක් ඇතිවී තිබුණත්, ඉන් කිසිවෙකුටත් හානියක් සිදුව නොතිබුණි.\r\n \r\n\tසෞදි අරාබියේ අල් යමාමා මාලිගයේ පැවති එරට රාජ්‍ය නායක හමුවක් මෙම මිසයිල ප්‍රහාරයේ ඉලක්කය වී ඇති බව හොයුතු කැරලිකරුවන්ට අයත් අල් මසිරාහාහ් රූපවාහිනීය පවසා තිබුණි.\r\n \r\n\tකෙසේ වෙතත්, පසුගිය මාසයේ රියාද් ගුවන් තොටුපල වෙත මෙවැනිම මිසයිල ප්‍රහාරයක් එල්ල වූ අතර එයද සාර්ථකව ව්‍යර්ථ කිරීමට සෞදි බලධාරින්ට හැකිව තිබුණි.\r\n \r\n\tයේමනයේ පවතින සිවිල් යුද්ධයේදී එරට ආණ්ඩුවට සහාය දක්වන සෞදි අරාබිය ප්‍රමුඛ ඒකාබද්ධ සන්ධානය විසින් හොයුතු කැරලිකරුවන් එරෙහිව සටන් වැදීම සෞදිය වෙත මෙවැනි ප්‍රහාර එල්ල වීමට හේතු වී තිබේ.\r\n \n \n  ", "URL": "https://www.ada.lk/0/0/0-297633", "Category": "International", "Parent URL": null}