{"Source": "Ada News", "Timestamp": "12 03 2021", "Headline": "නැගෙනහිර පළාත් ජල සංවර්ධන ව්‍යාපෘතියේ රුපියල් කෝටි 06 ක පාඩුවක්", "News Content": "ජපාන ජාත්‍යන්තර සහයෝගිතා ඒජන්සියේ (JAICA) ආයතනයේ අධාර මත2013 දී සිදුකළ නැගෙනහිර පළාත් ජල සංවර්ධන ව්‍යාපෘතිය සඳහා  DI පයිප්ප සහ උපාංග ‍ගෙන්වීමේදී සිදුවූ අක්‍රමිකතා හේතුවෙන් රුපියල් 62,499,656 ක මුදලක් වැඩිපුර ගෙවීමට රජයට සිදුවී ඇති බව පසුගියදා (09) පාර්ලිමේන්තුවේදී පැවති රජයේ ගිණුම් පිළිබඳ කාරක සභාවේදී අනාවරණය විය.   මහා භාණ්ඩාගාරය විසින් එම ව්‍යාපෘතියට අවශ්‍ය DI පයිප්ප සහ උපාංග ‍ගෙන්වීමේ කාර්යය ජාතික ජල සම්පාදන හා ජලාපවාහන මණ්ඩලය වෙත පවරා තිබූ අතර ජාතික ජල සම්පාදන හා ජලාපවාහන මණ්ඩලය විසින් එය කොන්තරාත්තුවත් ලෙස පෞද්ගලික ආයතනයකට ලබා දී තිබිණි. එම භාණ්ඩ බදු නොගෙවා බදු ගුදම් ගත කිරීම සඳහා ශ්‍රී ලංකා රේගුව විසින් අම ආයතනය වෙත අවස්ථාව ලබා දී ඇති අතර ඒ සඳහා රේගු සටහන්කර (Cusdec) 08ක් නිකුත් කර තිබිණි. එහි භාණ්ඩ ගුදම්කර වටිනාකම ඇමරිකානු ඩොලර් 5,139,621ක් නමුත් එම භාණ්ඩ ගුදමෙන් නිදහස් කර ගැනීමේදී දේශීයව සැකසූ ඉන්වොයිස් භාවිත කර එහි වටිනාකම ඇමරිකානු ඩොලර් 6,350,364 ක් ලෙස දක්වා ව්‍යාජ තොරතුරු සහිත සටහන්කර මගින් ඇමරිකානු ඩොලර් 1,207,098 ක වටිනාකමක් ඇක්සස් ඉන්ටර්නැෂනල් එම ආයතනයට ලබා ගැනීමට ඉඩ සලසා දීම සම්බන්ධව ද කමිටුවේ අවධානය යොමු විය. එයට අමතරව ව්‍යජ ඉන්වොයිස් සැකසීම, ව්‍යාජ තොරතුරු ඉදිරිපත් කර විදේශීය මෙන්ම දේශීය මුදල් ද අයථා ලෙස ලබාගෙන තිබියදී මේ සම්බන්ධව විමර්ශනය සිදු කරන ලද ශ්‍රී ලංකා රේගුව එය ඇක්සස් ඉන්ටර්නැෂනල් ආයතනයේ තිබූ වරදක් නොවන සේ සලකා විමර්ශනය අවසන් කොට තිබීම රජ‍යේ ගිණුම් පිළිබඳ කාරක සභාවේදී විමර්ශනයට ලක් විය. මෙහිදී රේගු අධ්‍යක්ෂවරයා, මේ පිළිබඳ විමර්ශනය කිරීම සඳහා නව කමිටුවක් පත් කර ඇති බවත්, එහි වාර්තාව අප්‍රෙල් 01 වැනිදාට පෙර ඉදිරිපත් කිරීමට හැකි බවත් සඳහන් කළේය. නොරොච්චෝලේ තාප විදුලි බලාගාරය සඳහා අවශ්‍ය වන ගල් අඟුරු සැපයීමට රාජ්‍ය ආයතන 04ක (සී/ස නැව් සංස්ථාව 10%, ලංකා විදුලි බල මණ්ඩලය 60%, ශ්‍රී ලංකා වරාය අධිකාරිය 10%, මහා භාණ්ඩාගාරය 20%) කොටස් අයිතියෙන් යුත් Lanka Coal Company (Pvt) Ltd ආයතනය පිහිටුවා  තිබිණි. එම ආයතනය විසින් 2016 දී ගල් අඟුරු ආනයනය කළ අවස්ථා 66කදී එකී ගල් අඟුරු වල CIF වටිනාකම පිළිබඳ නිවැරදි තොරතුරු අනාවරණය නොකිරීම හේතුවෙන් අඩුවෙන් අය කර ගෙන තිබූ රුපියල් මිලියන 187කට ආසන්න වැට් බද්ද සම්බන්ධයෙන් කෝපා කමිටුවේදී සාකච්ඡාවට ලක්විය. මෙහිදී වැට් බදු නිවැරදිව ගණනය කර රේගු සටහන් වලට ඇතුළත් නොකිරීම නිසා අඩුවෙන් වැට් බදු ගෙවීම පිළිබඳ සිදුකළ රේගු විමර්ශනය මගින් අඩුවෙන් ගණනය කරන ලද වැට් බද්ධ වන රුපියල් මිලියන 205ක මුදල අතිරේක බද්දක් ලෙස අය කර ගන්නවා වෙනුවට දණ්ඩනයක් ලෙස අයකරගෙන තිබීම නිසා එම දඩ මුදලින් 50%ක් හෙවත් රුපියල් මිලියන 102.5 ක් නිලධාරීන්ට ත්‍යාග ලෙස ගෙවීමද, තවත් 20%ක් එනම් රුපියල් මිලියන 41ක් රේගු නිලධාරීන්ගේ සුභ සාධනය සඳහා වන කළමනාකරණ  හා වන්දි මුදලට බැර වීමත්, රජයේ ආදායමට රුපියල් මිලියන 61.5ක් පමණක් බැර වීමත් කමිටුවේ අවධානයට ලක් විය.   මේ පිළිබඳව නැවත විමර්ශනයක් සිදු කොට වාර්තාව කාරක සභාව වෙත ඉදිරිපත් කරන ලෙස මහා භාණ්ඩගාරයේ ලේකම්වරයාට කමිටු සභාපතිවරයා දැනුම් දුන්නේය.මෙවැනි අක්‍රමිකතා සිදු නොවීම පිණිස රේගු ආඥා පණත සංශෝධනය කිරීමේ අවශ්‍යතාවයද මෙහිදී කමිටුව විසින් අවධාරණය කරන ලදී.  ", "URL": "https://www.ada.lk/0/0/0-375937", "Category": "Latest News", "Parent URL": null}