{"Source": "Ada News", "Timestamp": "12 11 2019", "Headline": "ගෝඨාගේ පුරවැසිභාවයට විරුද්ධව තුන්වන දිනටත් උපවාසය", "News Content": "ගෝඨාභය රාජපක්‍ෂ මහතා ඇමෙරිකානු පුරවැසිභාවය ඉවත් කරගෙන තිබෙනවා නම්, එය තහවුරු කරන ලෙස ඉල්ලා ඉඟුරුවත්තේ සුමංගල හිමි ආරම්භ කළ සත්‍යග්‍රහය අද  (12දා) තුන්වන  දිනටත් පැවැත්විණි. ජනාධිපති අපේක්‍ෂක ගෝඨාභය රාජපක්‍ෂ මහතා තවමත් ඇමෙරිකානු පුරවැසියෙකු බවත්, පුරවැසිභාවය ඉවත් කරගෙන තිබෙනවා නම්, දින 03ක් තුළ එය තහවුරු කරන ලෙස ඉල්ලා ආචාර්ය පූජ්‍ය ඉඟුරුවත්තේ සුමංගල හිමියෝ කොළඹ නිදහස් චතුරස්‍රය ඉදිරිපිටදී පසුගිය 10 වැනිදා මෙම සත්‍යග්‍රහය ආරම්භ කළහ. සත්‍යග්‍රහයට සහයෝගය දක්වමින් මේ වනවිට ගිහි පුද්ගලයෙකුද ඒ ආසන්නයේම සත්‍යග්‍රහයක් ආරම්භ කර තිබේ. සත්‍යග්‍රහයේ නිරත පූජ්‍ය ඉඟුරුවත්තේ සුමංගල හිමිගේ සුවදුක් විමසීම සඳහා සෞඛ්‍ය අමාත්‍ය රාජිත සේනාරත්න මහතා අද සවස නිදහස් චත්‍රරස්‍රයට පැමිණියේය. එහිදී කෙටි පිළිසදරක නිරත සෞඛ්‍ය අමාත්‍යවරයා මාධ්‍ය හමුවේ අදහස් දක්වමින් සඳහන් කළේ, රටේ පුරවැසියෙකු නොවූ පුද්ගලයෙකු ජනාධිපතිවරණයට ඉදිරිපත් වී සිටින බවයි. නාමයෝජනා ඕනෑම අයෙකුට ඉදිරිපත් කළ හැකි බවත්,  එම අවස්ථාවේදී පුරවැසිභාවය පිළිබඳ නීතිමය ප්‍රශ්නයක් ඇති නොවන බවත් ඒ මහතා සඳහන් කර සිටියේය. ඡායාරූප - ඉසුරු ‌‌පෙරේරා   ", "URL": "https://www.ada.lk/0/0/0-354344", "Category": "Uncategorized", "Parent URL": null}