{"Source": "Ada News", "Timestamp": "23 04 2018", "Headline": "පාකිස්ථාන ආයෝජක කණ්ඩායමක් දිවයිනට", "News Content": "\r\n\tශ්‍රී ලංකාවේ නව ආයෝජන අවස්ථා රැසක් පිළිබඳ සොයා බැලීමට පාකිස්ථාන සමාගම් කිහිපයකට අයත් ආයෝජකයන් කණ්ඩායමක් දිවයිනට පැමිණ තිඛෙන අතර, ඔවුන් අද (23දා) පස්වරුවේ ජනාධිපති නිල නිවසේදී ජනාධිපති මෛත්‍රීපාල සිරිසේන මහතා හමුවී තිබේ.\r\n \r\n\tපාකිස්ථානයේ ප්‍රමුඛ පෙළේ සමාගම් කිහිපයක නියෝජිතයින් මෙම කණ්ඩායමට ඇතුළත්වන අතර සෞඛ්‍ය, නිවාස, සංචාරක සහ  විද්‍යා හා තාක්ෂණික ක්ෂේත්‍රයන්හි ශ්‍රී ලංකාවේ නව ආයෝජන සදහා තමන් සූදානම් බව ඔවුන් ජනාධිපතිවරයා වෙත පවසා ඇත.\r\n \r\n\tඑමෙන්ම අධිවේගි මාර්ග ඉදිකිරීම් සහ ඛනිජ තෙල් කැණීම් ක්ෂේත්‍රවල නව ආයෝජන අවස්ථා පිළිබඳවද මෙහිදි අවධානය යොමු කර තිබේ.\r\n \r\n\tහදවත් සැත්කම් සිදුකරන ලොව ඉහළ තාක්ෂණයෙන් යුත් නවීන රෝහලක් ශ්‍රී ලංකාවේ ඉදිකිරීමට සහ සංචාරක පුරවර දෙකක් සඳහා මෙන්ම අඩු වියදම් සහිත නව නිවාස සංකීර්ණයක් වෙනුවෙන් ආයෝජනය කිරීමටද මෙහිදී කැමැත්ත පළ කෙරුණු බව ජනාධිපති මාධ්‍ය අංශය පවසයි.\r\n \r\n\tඅමාත්‍ය මලික් සමරවික්‍රම, ජාතික ආර්ථීක සභාවේ මහ ලේකම් මහාචාර්ය ලලිත් සමරකෝන් යන මහත්වරුන් සහ මුදල් අමාත්‍යාංශයේ සහ ශ්‍රී ලංකා ආයෝජන මණ්ඩලයේ ජ්‍යෙෂ්ඨ නිලධාරින් පිරිසක් මෙම අවස්ථාවට එක්ව සිටියහ.\r\n \n   \n  ", "URL": "https://www.ada.lk/0/0/0-324423", "Category": "Business", "Parent URL": null}