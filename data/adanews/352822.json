{"Source": "Ada News", "Timestamp": "29 09 2019", "Headline": "තහනම් දැල් භාවිතා කර මසුන් ඇල්ලූ 28 දෙනෙකු නාවික හමුදා අත්අඩංගුවට", "News Content": "නාවික හමුදාව විසින් ඊයේ (28)  දින නැගෙනහිර මුහුදු ප්‍රදේශයේ සිදු කළ ‍මුර සංචාරයන් අතරතුරදී නීතිවිරෝධි ලෙස ධීවර කටයුතුවල නිරත වූ පුද්ගලයින් 28 දෙනෙකු නාවික හමුදා භාරයට ගෙන ඇත. ඒ අනුව, නැගෙනහිර නාවික විධානය විසින් ත්‍රිකුණාමලය, උප්පාරු මුහුදු ප්‍රදේශයේ සිදු කළ මුර සංචාරයක් අතරතුරදි නීතිවිරෝධි දැල් භාවිතා කරමින් ධීවර කටයුතුවල නිරත වූ පුද්ගලයින් 09 දෙනෙකු නාවික හමුදා භාරයට ගෙන ඇත. එම පුද්ගලයින් වයස අවුරුදු 21 ත් 60 ත් අතර පසුවන කින්නියා ප්‍රදේශයේ පදිංචිකරුවන් බව හඳුනාගෙන ඇති අතර, එහිදී ධීවර කටයුතු සඳහා යොදා ගත් ඩිංගි යාත්‍රා 02 ක්, පිටත දහන යන්ත්‍ර 02 ක් සහ තහනම් දැලක් නාවික හමුදා භාරයට ගෙන ඇත. එම පුද්ගලයන්, ඩිංගි යාත්‍රා, පිටත දහන යන්ත්‍ර, තහනම් ධීවර දැල සහ අනෙකුත් ධීවර ආම්පන්න ඉදිරි පරීක්ෂණ කටයුතු සඳහා ශ්‍රී ලංකා වෙරළාරක්‍ෂක දෙපාර්තමේන්තුව හරහා ත්‍රිකුණාමලය, සහාකර ධීවර අධ්‍යක්‍ෂක වෙත භාර දීමට කටයුතු කෙරිණි. එමෙන්ම, එම විධානය විසින්ම ත්‍රිකුණාමලය, බ්ලැක් තුඩුව සහ මුලතිව් මුහුදු ප්‍රදේශය ආශ්‍රිතව සිදු කළ මුර සංචාරයන් අතරතුරදී ද නීතිවිරෝධි දැල් භාවිතා කරමින් ධීවර කටයුතුවල නිරත වූ පුද්ගලයින් 19 දෙනෙකු නාවික හමුදා භාරයට ගෙන ඇත.  එම පුද්ගලයින් වයස අවුරුදු 28 ත් 70 ත් අතර පසුවන මුලතිව්, මදුරන්කුලිය, කොඩ්ඩන්තුඩුව සහ මිගමුව යන ප්‍රදේශයන්හි පදිංචිකරුවන් බව හඳුනාගෙන ඇති අතර, එහිදී ධීවර කටයුතු සඳහා යොදා ගත් ඩිංගි යාත්‍රා 03 ක්, පිටත දහන යන්ත්‍ර 03 ක් සහ තහනම් දැල් 03 ක් නාවික හමුදා භාරයට ගෙන ඇත. නාවික හමුදා භාරයට ගත් පුද්ගලයන්, ඩිංගි යාත්‍රා, පිටත දහන යන්ත්‍ර, තහනම් ධීවර දැල් සහ අනෙකුත් ධීවර ආම්පන්න ඉදිරි පරීක්ෂණ කටයුතු සඳහා කුච්චවේලි, ධීවර පරික්‍ෂක වෙත භාර දීමට කටයුතු කෙරිණි.     ", "URL": "https://www.ada.lk/0/0/0-352822", "Category": "Latest News", "Parent URL": null}