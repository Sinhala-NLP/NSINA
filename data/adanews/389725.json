{"Source": "Ada News", "Timestamp": "27 01 2022", "Headline": "චීනයෙන් නව හදිසි සැපයුම් තොගයක් ටොංගා දූපත්වලට", "News Content": "ටොංගා දූපත් රාජ්‍යයේ ඉල්ලීම මත, චීන හමුදාව විසින් ලබාදෙන නව හදිසි සැපයුම් තොගයක්, ටොන්ගා හි අගනුවර වන නුකුඅලෝෆා වෙත පැමිණ තිබේ. ටොන් 33ක ආපදා සහන ද්‍රව්‍ය රැගත් චීන ගුවන් හමුදාවේ ගුවන් යානය එරට ජාත්‍යන්තර ගුවන්තොටුපළට ළඟා විය. එය චීනය විසින් සෘජුවම එවන ලද පළමු වැනි සැපයුම් තොගයයි. මෙම ද්‍රව්‍ය අතර පානීය ජලය, ආහාර, පුද්ගලික ආරක්ෂක උපකරණ, කූඩාරම්, නැමිය හැකි ඇඳන්, ජල පිරිපහදු යන්ත්‍ර සහ වෝකි ටෝකි ඇතුළත් වේ. ටොංගා රාජ්‍යයේ අනුමැතිය ඇතිව යානය බ්‍රහස්පතින්දා දකුණු චීනයේ ග්වාන්ග්සු නගරයෙන් දූපත් සමූහය වෙත පිටත් විය. ආපදා සහන සහ පශ්චාත් ආපදා ප්‍රතිසංස්කරණය සඳහා රට වෙත හදිසි සැපයුම් ලබාදීම සඳහා චීන අලුත් අවුරුද්දට දිනකට පෙර, එනම් ජනවාරි 31 වැනි දින නාවික යාත්‍රා එවන බව චීන හමුදාව පිටත්ව යාමට පෙර මාධ්‍යයට ප්‍රකාශ කළේය. මෙම නෞකාවල අතේ ගෙන යා හැකි කුටි, ට්‍රැක්ටර්, විදුලිජනක යන්ත්‍ර සහ ජල පොම්ප වැනි විශාල භාණ්ඩ රැගෙන යනු ඇත. චීනයේ විදේශ අමාත්‍යාංශයට අනුව, ටොංගා හි ගිනිකඳු පිපිරීමෙන් පසු, රට විවිධ මාර්ග හරහා ආපදා සහන ආධාර ලබා දී ඇත. චීනයේ රතු කුරුස සමාජය ටොංගන් වෙත හදිසි මානුෂීය ආධාර ලෙස ඩොලර් 100,000 ක මුදලක් ලබා දී ඇත. චීන රජය, ටොංගා හි චීන තානාපති කාර්යාලය හරහා, හැකි ඉක්මනින් පානීය ජලය සහ ආහාර ඇතුළු හදිසි සැපයුම් කිහිපයක් එකතු කර ජනවාරි 19 වැනි දින ටොංගා වෙත ලබාදීමට සමත් විය. එය ගිනිකඳු පිපිරීමෙන් පසු ටොංගා වෙත ලැබුණු පළමු වැනි ආධාර තොගයයි.   ", "URL": "https://www.ada.lk/0/0/0-389725", "Category": "International", "Parent URL": null}