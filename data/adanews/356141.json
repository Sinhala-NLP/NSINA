{"Source": "Ada News", "Timestamp": "29 12 2019", "Headline": "සහල් ආනයනය කිරිමට ඉඩදෙන්නැයි සහල් වෙළදුන් රජයෙන් ඉල්ලිමක් කරයි", "News Content": "සහල් මෝල් හිමියන් තවදුරටත් පවත්වාගෙන යන එකාධිකාරය බිඳ හෙළිමට සහල් ආනයනය කිරිමට රජය පෞද්ගලික අංශයට අවසර ලබා දිය යුතු බව හැටන් ප්‍රදේශයේ සහල් තොග වෙළදුන් සහ සිල්ලර වෙළදුන් රජයෙන් ඉල්ලා සිටියි. රජය මගින් නාඩු  , රතු සහල් සහ සම්බා සහල්  සදහා පාලන මිලක් ප්‍රකාශයට පත් කලද එම මිලට සහල් මෝල් හිමියන් විසින් ඉල්ලුමට සරිලන සැපයුමක් ලබා නොදිම නිසා දේශිය වෙළඳපොළේ  සහල් හිඟයක් තවදුරටත් පවතින බවයි සහල් වෙළදුන් පෙන්වා දෙන්නේ. කිරි සම්බා සහල් සදහා පාලන මිලක් නොමැති නිසා සහල් මොල් හිමියන් විසින් අවශ්‍ය තරම් කිරි සම්බා සහල් වෙළඳපොළට නිකුත් කරන බවත්, කිරි සම්බා කිලෝවක් රු 155 කට අලෙවි වන බවත්, වෙළඳපොලේ විශාල ඉල්ලුමක් ඇති නාඩු , රතු සහල් සහ සම්බා සහල් ඉතා සිමිත ප්‍රමාණයක් පමණක් වෙළඳපොලට නිකුත්  කරන බවත්, මෙම සහල් හිඟය 2020 වසරේ මැයි මස දක්වා පවතින බව සහල් මොල් හිමියන් විසින් තමන්ට දැනුම් දි ඇති බවද හැටන් ප්‍රදේශයේ වෙළදුන් කියා පවසති. තිරිගු පිටි එකාධිකාරිය බිඳ  හෙලිමට රජය මගින් ආනයනික පිටි සදහා පනවා තිබු බදු ඉවත් කර තිරිගු පිටි ආනයනය කිරිමට පෞද්ගලික අංශයට අවසර ලබා දුන්නා සේ සහල් ආනයනය කිරිමට රජය පෞද්ගලික අංශයට අවසර ලබා දුන්නහොත් දේශිය වෙළඳපොලේ ආනයනික නාඩු , රතු සහල්, පොන්නි සහල් සහ සම්බා සහල් කිලෝවක් රු 70 සිට රු 75 දක්වා උපරිම සිල්ලර මිලකට අලෙවි කල හැකි බවයි සහල් තොග සහ සිල්ලර වෙළදුන් කියා සිටින්නේ. තම වෙළඳසැලේ පාරිභෝගිකයන්ගේ ඉල්ලුමට සහල් ලබා නොදෙන නිසා තම දෛනික ව්‍යාපාර කටයුතු ද අඩාල වි ඇති බව හැටන් ප්‍රදේශයේ සහල් තොග සහ සිල්ලර වෙළදුන් කියා සිටියි.     ", "URL": "https://www.ada.lk/0/0/0-356141", "Category": "Latest News", "Parent URL": null}