{"Source": "Ada News", "Timestamp": "29 03 2018", "Headline": "තලේබාන් ප්‍රහාරයෙන් පසු ප්‍රථම වරට මලාලා පාකිස්ථානයට යයි", "News Content": "\r\n\tපාකිස්තාන දැරියන්ගේ අධ්‍යාපන අයිතිය වෙනුවෙන් පෙනී සිට තලේබාන් ප්‍රහාරකට ලක්වූ නොබෙල් සම්මාන ලාභී මලාලා යූසුෆ්සායි ප්‍රථම වරට යළිත් සිය මවු රට වන පාකිස්තානය වෙත පැමිණ තිබේ.\r\n \r\n\tමානව හිමිකම් ක්‍රියාකාරිනියක් ලෙස මේ වනවිට කටයුතු කරන මලාලා අද 20 වැනි වියෙහි පසුවන අතර, ඇය තලේබාන් ත්‍රස්තයන්ගේ ප්‍රහාරයකට නතුව තිබුණේ 2012 වර්ෂයේදීය.\r\n \r\n\tමෙම සංචාරයේදී ඇය පාකිස්තාන අගමැති ෂහීඩ් ඛාකන් අබ්බාසි සමග සාකච්ඡාවක් පැවැත්වීමටද නියමිත බව කියැවෙයි.\r\n \r\n\tකෙසේ වෙතත්, මෙම සංචාරයේදී ඇය පාකිස්තානය වෙත පැමිණෙන බව කියා තිබුණත්, සවිස්තර සංචාරය පිළිබඳ විස්තර රහසිගතව තබා ගැනීමට බලධාරීන් කටයුතු කර තිබුණේ ඇගේ ආරක්ෂාව වෙනුවෙනි.\r\n \r\n\tමේ වනවිට සිය පවුල සමග බ්‍රිතාන්‍යයේ රැඳී සිටින මලාලා 2014 වසරේදී නොබෙල් සාම ත්‍යාගය දිනාගන්නා විට ඇය එම සම්මානය දිනූ ලාබාලතම තැනැත්තිය බවට පත්වූවාය.\r\n \n  \n  ", "URL": "https://www.ada.lk/0/0/0-319471", "Category": "International", "Parent URL": null}