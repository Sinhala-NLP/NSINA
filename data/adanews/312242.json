{"Source": "Ada News", "Timestamp": "25 02 2018", "Headline": "නව අමාත්‍යවරු ජනපති ඉදිරියේ දිවුරුම් දෙති", "News Content": "\r\n\tනව කැබිනට් සංශෝධනය යටතේ පත් කෙරුණු නව අමාත්‍යවරු පිරිසක් අද (25දා) පෙරවරුවේදී ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා ඉදිරියේ දිවුරුම් දුන්හ.\r\n \r\n\tඒ අනුව නව කැබිනට් අමාත්‍යවරු 06 දෙනෙක්, රාජ්‍ය අමාත්‍යවරු තිදෙනෙක් සහ නියෝජ්‍ය අමාත්‍යවරයෙක් අද ජනාධිපතිවරයා ඉදිරියේ දිවුරුම් දෙනු ලැබූහ.\r\n \r\n\tඅග්‍රමාත්‍ය රනිල් වික්‍රමසිංහ මහතා - නීතිය හා සාමය පිළිබඳ අමාත්‍ය\r\n \r\n\tලක්ෂ්මන් කිරිඇල්ල මහතා - රාජ්‍ය ව්‍යවසාය සහ මහනුවර සංවර්ධන අමාත්‍ය\r\n \r\n\tකබීර් හෂීම් මහතා - උසස් අධ්‍යාපන හා මහාමාර්ග අමාත්‍ය\r\n \r\n\tසාගල රත්නායක මහතා - තරුණ කටයුතු හා දක්ෂිණ සංවර්ධන අමාත්‍ය\r\n \r\n\tහරීන් ප්‍රනාන්දු මහතා - විදුලි සංදේශ, ඩිජිටල් යටිතල පහසුකම් හා විදේශ රැකියා අමාත්‍ය\r\n \r\n\tරවීන්ද්‍ර සමරවීර මහතා - තිරසර සංවර්ධන හා වනජීවී අමාත්‍ය\r\n \nරාජ්‍ය අමාත්‍යවරු\n \r\n\tපියසේන ගමගේ මහතා - තරුණ කටයුතු හා දක්ෂිණ සංවර්ධන රාජ්‍ය අමාත්‍ය\r\n \r\n\tඅජිත් පී.පෙරේරා මහතා - බන්ධනාගාර ප්‍රතිසංස්කරණ, මත්ද්‍රව්‍ය නිවාරණ හා ප්‍රජා විශෝධන රාජ්‍ය අමාත්‍ය\r\n \r\n\tහර්ෂ ද සිල්වා මහතා - ජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය\r\n \r\n\tජේ.සී.අලවතුවල මහතා - ස්වදේශ කටයුතු නියෝජ්‍ය අමාත්‍ය\r\n \r\n\tමෙහිදී අදහස් දැක්වූ ජනාධිපතිවරයා ප්‍රකාශ කළේ ඇතැම් අමාත්‍යාංශවල විෂය පථයන් ඉදිරියේදී ප්‍රතිසංවිධානයකට ලක් කරමින් වඩාත් සුදුසු ආයතන යටතට පත් කිරීමට අපේක්ෂා කරන බවයි.\r\n \r\n\tඑමෙන්ම එක්සත් ජනතා නිදහස් සන්ධානය නියෝජනය කරන මැති ඇමතිවරුන්ගේ සංශෝධනය ඉදිරි සති දෙක ඇතුළත සිදුකිරීමට අපේක්ෂා කරන බවත් රාජ්‍ය සංස්ථා හා ව්‍යවස්ථාපිත මණ්ඩලවල කටයුතු කාර්යක්ෂම කිරීම වෙනුවෙන් අවශ්‍ය වෙනස්කම් ද ඉදිරියේ දී සිදුකරන බව ජනාධිපතිවරයා පවසා සිටියේය.\r\n \r\n\t රටේ ජනතාවගෙන් ලැබී ඇති පණිවිඩය අනුව රජයේ කටයුතුවල අවශ්‍ය වෙනස්කම් සහ නිවැරදි කිරීම් සිදු කරමින් රටත්, ජනතාවත් වෙනුවෙන් ක්‍රියාත්මක කළ යුතු ඉදිරි වැඩපිළිවෙළ සාර්ථකව ක්‍රියාවට නංවන බව ද ජනාධිපතිවරයා මෙහිදී වැඩිදුරටත් සඳහන් කළේය.\r\n \n\n \r\n\t \r\n  ", "URL": "https://www.ada.lk/0/0/0-312242", "Category": "Latest News", "Parent URL": null}