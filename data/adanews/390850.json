{"Source": "Ada News", "Timestamp": "1 03 2022", "Headline": "ආණ්ඩුවේ හවුල් පක්ෂවල ප්‍රකාශනය හෙට", "News Content": "ආණ්ඩුවට සම්බන්ධ පක්ෂ 11 විසින් සකසන ලද \"මුළු රටම හරි මඟට\" ජාතික ප්‍රකාශනය එළිදැක්වීම හෙට (02දා) සවස 3:00ට ශ්‍රී ජයවර්ධනපුර කෝට්ටේ, මොනාක් ඉම්පීරියල් ශාලාවේ දී සිදුකිරීමට නියමිතය. ආණ්ඩුව නියෝජනය කරන ශ්‍රී ලංකා නිදහස් පක්ෂය,  ජාතික නිදහස් පෙරමුණ, ප්‍රජාතන්ත්‍රවාදී වාමාංශික පෙරමුණ, ලංකා සම සමාජ පක්ෂය, ශ්‍රී ලංකාවේ කොමියුනිස්ට් පක්ෂය, ජාතික කොංග්‍රසය, පිවිතුරු හෙළ උරුමය, ශ්‍රී ලංකා මහජන පක්ෂය, විජය ධරණී ජාතික සභාව, එක්සත් මහජන පක්ෂය, යුතුකම ජාතික සංවිධානය යන දේශපාලන පක්ෂ මෙම ජාතික ප්‍රකාශයනය එළි දක්වයි. වර්තමානයේ අත්විදින දරුණු ආර්ථික ගැටලුව විවෘත ආර්ථික සංවර්ධන ආකෘතියේ දරුණුතම අවපාතයක ප්‍රතිඵල බවත් කෙටිකාලීනව එම අර්බුදයට මුහුණ දෙමින්, දීර්ඝකාලීනව මෙරට ආර්ථිකයේ පදනම ශක්තිමත් කෙරෙන වැඩපිළිවෙළක් මෙහිදි ඉදිරිපත් කිරීමට නියමිතය. \"මුළු රටම හරි මඟට\" ජාතික ප්‍රකාශනය එළිදැක්වීමේ අවස්ථාවට ඉහත පක්ෂවල නායකත්වය සහභාගී වන අතර විද්වත්හු, වෘත්තිකයෝ, කලාකරුවෝ ඇතුළු සම්භාවනීය පිරිසක් ඊට ඇරයුම් ලැබ සිටිති.  ", "URL": "https://www.ada.lk/0/0/0-390850", "Category": "Latest News", "Parent URL": null}