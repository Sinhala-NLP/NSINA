{"Source": "Ada News", "Timestamp": "15 06 2020", "Headline": "රට තුළ නව ආයෝජන අවස්ථා  පුළුල්  කරයි", "News Content": "රට තුළ නව ආයෝජන අවස්ථා පුළුල් කර  ඒ සදහා දැනටමත් අවශ්‍ය සැලසුම් සකස් කර ඇතැයි කාර්මික අපනයන, ආයෝජන  ප‍්‍රවර්ධන, සංචාරක හා ගුවන් සේවා ඇමති ප‍්‍රසන්න රණතුංග මහතා සඳහන් කරයි. ජනාධිපති ගෝඨාභය රාජපක්ෂ මහතා බලයට පත් වීමත් සමග විදේශ ආයෝජකයන් රැසක් මෙරටට ආයෝජනයට වැඩි කැමැත්තක් දැක්වු බවත් රජයේ මුල් මාස කීපය තුළ ඒ සදහා අවශ්‍ය මූලික කටයුතු සිදු කෙරුණු බවත් ඇමතිවරයා පෙන්වා දෙයි. එහෙත් කොවිඩ්  19 වසංගතයත් සමග එම කටයුතු සම්පූර්ණයෙන්ම නතර විය. මේ වනවිට එම ආයෝජකයන් නැවත දිවයිනට ගෙන්වා ගැනිම සදහා සාකච්ජා  ආරම්භ කර ඇතැයි ඇමතිවරයා සදහන් කරයි. ඉදිරියේ දී විදේශ ආයෝජකයන්  මෙරටට ගෙන්වා ගැනීම සදහා ජාත්‍යන්තර ප‍්‍රචාරණ වැඩපිළිවෙලක් දියත් කිරීමට අපේක්ෂිතය. එම කටයුතු කඩිනමින් ආරම්භ කිරීමට අපේක්ෂා කරන බවද ඇමති ප‍්‍රසන්න රණතුංග මහතා මෙහිදී කීවේය. ආයෝජන මණ්ඩලයට අයත් නිදහස් වෙළද කලාප වල කර්මාන්ශාලා 282ක් පිහිටා තිබේ. 143,688 දෙනෙකු ඒවායේ සේවය කළහ. කොරෝනා වසංගතය හේතුවෙන් කර්මාන්තශාලා  තාවකාලිකව වසා දැමුණි. එහෙත් තත්ත්වය පාලනය වීමත් සමග දිවයින පුරා පිහිටි කර්මාන්තශාලා වලින් 99% ක්ම සිය නිෂ්පාදන කටයුතු ආරම්භ කර ඇතැයි ඇමති ප‍්‍රසන්න රණතුංග මහතා සදහන් කරයි. සෞඛ්‍ය අංශ උපදෙස් අනුගමනය කරමින් මෙම කටයුතු සිදු කෙරේ. කොව්ඩ්  19 වසංගතය රට තුළ පැතිරයාමත් සමග මෙරට අපනයන ක්ෂේත‍්‍රයට ද බරපතළ බලපෑම් එල්ල විය. අපනයන සංවර්ධන මණ්ඩලය පවසන්නේ මේ වසරේ මුල් මාස 04 තුළ ඇගලූම් අපනයන කිරීමෙන් ඇමෙරිකානු ඩොලර් මිලියන 1248 ක්  උපයාගෙන ඇති බවයි.   ", "URL": "https://www.ada.lk/0/0/0-364026", "Category": "Latest News", "Parent URL": null}