{"Source": "Ada News", "Timestamp": "15 08 2023", "Headline": "ඇමති ප්‍රසන්න දෙසැම්බර් 31 දා තෙක් කල් දෙයි", "News Content": "දෙසැම්බර් මස 31 වැනි දිනට පළමුව අදාළ සංවර්ධන සැලසුම් ව්‍යාපෘති වාර්තාව තමන්ට ලැබෙන්නට සළස්වන ලෙසද අමාත්‍යවරයා එහිදි  අවධාරණය කළේය. ඒ අනුව ලබන වසර මුලදී පෑලියගොඩ නගර සංවර්ධන සැලසුම ක්‍රියාත්මක කරන බවද හෙතෙම පැවසීය. කොළඹ නගරයට ආසන්නතම නගරයක් වන පෑලියගොඩ නගරය කොළඹ නගරයට සමගාමීව ශීඝ්‍ර සංවර්ධනයක් ළගා කරගෙන තිබේ. එය කැළණි ගං මිටියාවතේ පිහිටා ඇති නිසා නිරන්තරයෙන්ම ගංවතුර තර්ජනයටද මුහුණදෙති. ඒ අනුව පෑලියගොඩ නගරයේ පිහිටි නාගරික සංවර්ධන අධිකාරියට අයත් ඉඩම්වල මහල් නිවාස සංකීර්ණ ඉදිකළ යුතු බවද අමාත්‍යවරයා පැවසීය. රාජ්‍ය හා පුද්ගලික අංශයේ ඒකාබද්ධ ව්‍යාපෘතියක් ලෙස එය ක්‍රියාත්මක කිරීමට ඇති හැකියාව පිළිබඳව සොයා බලන ලෙසද අමාත්‍ය ප්‍රසන්න රණතුංග මහතා මෙහිදී නිළධාරීන්ට උපදෙස් දුන්නේය. එමෙන්ම පෑලියගොඩ මැනිං වෙළඳ සංකීර්ණය ආසන්නයේ පිහිටා ඇති අනවසර වෙළඳසැල් නිසි පරිදි පවත්වාගෙන යෑමට සුදුසු භූමියක් ඒ ආසන්නයෙන්ම වෙන්කර දෙන ලෙසද අමාත්‍යවරයා පැවසීය. එම ව්‍යාපෘති සැකසීමේදී කැලණිය රජමහා විහාරාධිපති මහාචාර්ය කොල්ලුපිටියේ මහින්ද සංඝරක්ඛිත නායක ස්වාමීන් වහන්සේගේ අවවාද අනුශාසනා ලබාගැනීම අනිවාර්ය බවද සඳහන් කළේය.  ", "URL": "https://www.ada.lk/0/0/0-405217", "Category": "Latest News", "Parent URL": null}