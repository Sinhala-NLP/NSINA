{"Source": "Ada News", "Timestamp": "17 09 2020", "Headline": "විස්ස හරහා අනාගතයේදී උන්මන්තයෙකුට බලය ලැබුණොත් යකා නටයි", "News Content": "යෝජිත විසි වැනි ව්‍යවස්ථා සංශෝධනය හරහා යම් හෙයකින් උන්මන්තක පුද්ගලයෙකුට බලය පැවැරුණහොත් ඔහු 'යකා නටනු' ඇතැයි හිටපු කථානායක, සාධාරණ සමාජයක් සඳහා වූ ජාතික ව්‍යාපාරයේ සභාපති කරු ජයසූරිය මහතා පවසයි. අද කොළඹදී පැවැති මාධ්‍ය හමුවකදී ඔහු සඳහන් කළේ ජනපතිගේ මතයට එකඟ නොවන අයගේ හිස ගසා දමනු ඇති බවත් එවැනි භයානක බලතල මෙම යෝජිත සංශෝධනයේ තමන් දුටු බවත්ය. යෝජිත සංශෝධනය හරහා මිලියන 21ක් වන ජනතාවගේ ප්‍රජා අයිතිය එක් පුද්ගලයෙකුට පැවැරීමක් සිදුවන බවද ඔහු සඳහන් කළේය. කොවිඩ් වසංගතය හේතුවෙන් ශ්‍රී ලංකා ආර්ථික සෘණ වී ඇති අවස්ථාවක, කර්මාන්ත 200ක් වසා දමා ඇති අවස්ථාවක, දකුණු ආසියාවේ ඉහළම ජීවන වියදමක් ඇති අවස්ථාවක විසි වැනි සංශෝධනය සඳහා මෙතරම් ඉක්මන්නේ ඇයිදැයි ඔහු ප්‍රශ්න කළේය. යම් හෙයිකින් ඡන්දයට පෙර විසිවැනි සංශෝධනයේ යෝජිත කරුණු ජනතාවට දැක ගැනීමට අවස්ථාව තිබුණේ නම් ලක්ෂ 69ක් ඡන්දය ප්‍රකාශ නොකරනු ඇති බවත් ඔහු සඳහන් කළේය.    ", "URL": "https://www.ada.lk/0/0/0-368766", "Category": "Latest News", "Parent URL": null}