{"Source": "Ada News", "Timestamp": "6 09 2020", "Headline": "19න් ආපස්සට ගිය රට ඉදිරියට ගෙනයාම 20 අරමුණයි", "News Content": "20 වෙනි සංශෝධනය ප්‍රජාතන්ත්‍ර විරෝධි යැයි කිඹුල් කදුළු හෙළන්නේ යහපාලන සමයේ ප්‍රජාතන්ත්‍රවාදය විනාශ කළ අය බවත් 20 වෙනි සංශෝධනය මගින් රටේ ප්‍රජාතන්ත්‍රවාදයට කිසිදු තර්ජනයක් එල්ල වී නොමැති බවත් සංචාරක ඇමති ප්‍රසන්න රණතුංග මහතා අවධාරණය කරයි.  ඔහු පෙන්වා දෙන්නේ 20 වෙනි සංශෝධනය හරහා සිදු කෙරෙන්නේ මුඩු බිමක්ව පැවති රට වැඩබිමක් බවට පත් කිරීමට අඩිතාලම සැකසීම බවයි. 19 වෙනි සංශෝධනය තිබු හොද දේවල් කිසිසේත් ඉවත් නොකරන බවත් 19 නිසා ආපස්සට ගිය රට නැවත ඉදිරියට ගෙන යාම 20 වෙනි සංශෝධනයේ අරමුණ බවත් ඇමති ප්‍රසන්න රණතුංග මහතා වැඩිදුරටත් කියා සිටී. මාර්ග කිලෝමීටර් ලක්ෂයක් සංවර්ධනය කිරීමේ ජාතික වැඩසටහන යටතේ ගම්පහ ප්‍රාදේශීය ලේකම් කොට්ඨාසයේ කාපට්  කිරීමේ කටයුතු ආරම්භ කිරීමේ අවස්ථාවට එක්වෙමින් අද  ඇමතිවරයා මේ බව සඳහන් කළේය.  මෙහිදී වැඩිදුරටත් අදහස් දැක්වූ අමාත්‍යවරයා, “ 2015 – 2019 මේ රට අරාජික වූ කාලයක්. ඒදා 19 ව්‍යවස්ථා සංශෝධනය ගෙනාවේ මේ රටේ ජනතාව නොමග යවලා. 19 ගෙනාපු අයම 19 නිසා වැඩ කරන්න බැරි වුණා කිව්වා. ඒදා මහින්ද මහත්තයාට යුද්ධය දිනන්න පුළුවන් වුණේ විධායක බලය තිබුණු නිසා. තීන්දු තීරණ ගන්න පුළුවන් වුණ නිසා. හැබැයි ඒ ගැන ජනතාව අතර බොරු වපුරලා 19 ගෙනල්ලා රට අරාජික කළා. ජනාධිපති කිවුවා තමන්ට බලය නෑ කියලා. අගමැති කිවුවා අගමැතිට බලය නෑ කියලා. දෙන්නා දෙපැත්තට ඇද්දා. රට ආපස්සට ගියා. ඒ නිසයි අපි පසුගිය මැතිවරණයේ දී ව්‍යවස්ථාව වෙනස් කරන්න බලයක් ඉල්ලුවේ. ඉදිරි දින කිපය තුළ 20 වන ව්‍යවස්ථා සංශෝධනය පාර්ලිමේන්තුවට ඉදිරිපත් කරනවා. අපි 19 තියෙන හොද දේවල් ඉවත් කරන්නේ නෑ. අපි වෙනස් කරන්නේ 19 හරහා රට වැඩ කරන්න තියෙන බාධාවන්. ජනාධිපතිධුරයට දෙපාරකට වඩා ඉල්ලන්න බෑ කියලා සංශෝධනයක් 19 වන ව්‍යවස්ථා සංශෝධනයේ දී ගෙන ආවා. ජනතාව ඒකට කැමති නම් අපි ඒක වෙනස් කරන්නේ නෑ. 35 ට අඩු අයට ජනාධිපතිවරණයට ඉල්ලන්න බෑ කියන සංශෝධනය ගෙනාවේ නාමල්ට ඉල්ලන්න බැරි වෙන්න. නාමල්ට 35 පැනලා නිසා දැන් ඒක අදාළ නෑ. නමුත් අපි තරුණයන්ට අවස්ථාව දෙන්න ඕනේ. ඒ නිසා 30ට වැඩි අයට ජනාධිපතිවරණයට ඉල්ලන්න අවස්ථාව දිය යුතුයි. ජනතාවට තොරතුරු දැනගැනීමේ පණත අහෝසි කරන්න අපි සුදානම් නෑ. අපිට ඕනේ වැඩ කරන රටක් හදන්න. ජනාධිපතිවරයාට වැඩ කරන්න පුළුවන් තත්ත්වයක් ඇති කිරීම තමයි 20 වන සංශෝධනය ගෙන ඒමෙන් කෙරෙන්නේ. ගෝඨාභය රාජපක්ෂ ජනාධිපතිතුමා ව්‍යවස්ථා විරෝධි වැඩ කරන්නේ නෑ. මුළු රටම කියනවා ජනාධිපතිතුමාට ආරක්ෂක අමාත්‍යාංශය භාර ගන්න කියලා. ඒත් 19 නිසා ජනාධිපතිතුමාට ආරක්ෂක අමාත්‍යාංශය භාරගන්න බෑ. ඒ නිසයි අපි 20 ගේන්නේ. සමහරු කියනවා  20 වන සංශෝධනය ප්‍රජාතන්ත්‍ර විරෝධි කියලා. පසුගිය යහපාලන ආණ්ඩුව කළේ ප්‍රජාතන්ත්‍රවාදය විනාශ කළ අයම තමයි 20 වන ව්‍යවස්ථාව ප්‍රජාතන්ත්‍ර විරෝධියි යැයි කිඹුල් කදුළු හෙළන්නේ. 20 වන සංශෝධනය හරහා රටේ ප්‍රජාතන්ත්‍රවාදයට කිසිදු තර්ජනයක් එල්ල වී නෑ.”     ", "URL": "https://www.ada.lk/0/0/0-368189", "Category": "Latest News", "Parent URL": null}