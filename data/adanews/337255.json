{"Source": "Ada News", "Timestamp": "19 06 2018", "Headline": "සිංගප්පූරු FTA අහෝසි කළොත් රුපියල බාල්දුවීම නවතිනවා", "News Content": "\r\n\tවත්මන් රජය සිංගප්පූරුව සමග අත්සන් කළ නිදහස් වෙළෙඳ ගිවිසුම සංශෝධනය කළහොත් රුපියල අවප්‍රමාණය වීම (බාල්දුවීම) නතර කර ගැනීමට හැකි බව එක්සත් ජනතා නිදහස් සන්ධාන පාර්ලිමේන්තු මන්ත්‍රී බන්දුල ගුණවර්ධන මහතා පැවසීය.\r\n \r\n\tපුංචි බොරැල්ල වජිරාශ්‍රමයේ අද (19දා) පැවති මාධ්‍ය හමුවකදී අදහස් දක්වමින් හෙතෙම මේ බව පවසා සිටියේය.\r\n \r\n\tඑහිදී වැඩිදුරටත් අදහස් දැක් වූ මන්ත්‍රීවරයා,\r\n \r\n\tʻʻ සේවා අංශයට ලැබෙන විනිමය ප්‍රමාණයට වඩා රටින් පිටට යන විනිමය ප්‍රමාණය ආරක්ෂා කර ගැනීම අවශ්‍යයි. එසේ නොවුනහොත් රුපියල බාල්දුවීම නතර කළ නොහැකි මට්ටමට පත්වනු ඇති.\r\n \r\n\tඩොලරයක් සඳහා රුපියල් 161.1ක් ගෙවීමට සිදු වීමෙන් ලංකා ඉතිහාසයේ වාර්තා ගත අවප්‍රමාණය වාර්තා වී තිබෙනවා‍. මෙය ආර්ථීකය කඩාවැටීමක් ලෙස සැලකිය හැකියි. මා මීට වසරකට පෙර මෙම තත්ත්වය රටට පැහැදිලි කර තිබුණා. රුපියල අවප්‍රමාණය වීම හේතුවෙන් සහල්, පිටි, සීනි, කරවල, කිරිපිටි, පරිප්පු, කඩල ඇතුළු පරිභෝජන ද්‍රව්‍ය හා ඛනිජ තෙල්, රසායනික ද්‍රව්‍ය, යන්ත්‍ර සූත්‍ර, මෝටර් රථ වැනි අනෙකුත් භාණ්ඩවලට ගෙවිය යුතු රුපියල් ප්‍රමාණය වැඩිවීමෙන් එම භාණ්වල දේශීය  මිල ගණන්  ඉහළ යනවා. ʼʼ යැයිද පවසා සිටියේය.\r\n \n\n  ", "URL": "https://www.ada.lk/0/0/0-337255", "Category": "Latest News", "Parent URL": null}