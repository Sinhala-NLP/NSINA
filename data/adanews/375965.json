{"Source": "Ada News", "Timestamp": "13 03 2021", "Headline": "කොල්ලුපිටිය වෙළඳ සංකීර්ණය සංවර්ධනය කෙරේ", "News Content": "කොල්ලුපිටිය වෙළඳ සංකීර්ණය සංවර්ධනය කිරීමේ යෝජිත ව්‍යාපෘතිය අග්‍රාමාත්‍ය මහින්ද රාජපක්ෂ මහතා ඉදිරියේ එළිදැක්වීම අද 12 දින පස්වරුවේ අරලියගහ මන්දිරයේ දී පැවැත්විණි. දැනට කොල්ලුපිටිය වෙළඳපොල පවතින ස්ථානයේ මහල් 39කින් යුතුව නව වෙළඳ හා නිවාස සංකීර්ණයක් ඉදිකිරීමට නියමිතය.  එහි පළමු, දෙවැනි හා තෙවැනි මහල් මුළුමනින්ම වෙළඳ සංකීර්ණය වෙනුවෙන් වෙන් වේ. අටවැනි මහලේ සිට ඉහළට කුලුනු දෙකක් මත ඉදිවන මහල් 30ක සුපිරි නිවාස සංකීර්ණයකි. නව සංවර්ධන ව්‍යාපෘතිය ඔස්සේ අඹ ටිකක් පළතුරු හෝ එළවළු ටිකක් විකුණගන්න අවශ්‍ය කෙනෙකුට ඉඩක් තිබෙනවා දැයි අග්‍රාමාත්‍යතුමා විමසා සිටියේය. එළවළු හා පළතුරු විකුණා ගැනීමට මෙහි විශේෂිත ස්ථානයක් වෙන් කර ඇති බව කොළඹ නගරාධිපතිනි රෝසි සේනානායක මහත්මිය විශ්වාසය පළ කළාය. ඒ අනුව සාමාන්‍ය වෙළෙන්දන්ට ඔවුන්ගේ අස්වනු අලෙවි කර ගැනීම සඳහා නව වෙළඳ සංකීර්ණයේ ස්ථානයක් අනිවාර්යයෙන් වෙන් කරන්නැයි අග්‍රාමාත්‍යතුමා උපදෙස් දුන්නේය. මෙම නව වෙළඳ සංකීර්ණය සංචාරක ආකර්ශනීය ස්ථානයක් ලෙසත් දේශීය ආහාර සංස්කෘතිය පිළිඹිබුවන ආකාරයටත් නිර්මාණය කර තිබීම විශේෂත්වයකි. දැනට රථ ගාල් කිරීම 30-40 තරම් සීමාවී පැවතිය ද නව ව්‍යාපෘතිය ඔස්සේ වාහන 348ක් ගාල් කිරීමේ පහසුකම උදා වේ.            ", "URL": "https://www.ada.lk/0/0/0-375965", "Category": "Latest News", "Parent URL": null}