{"Source": "Ada News", "Timestamp": "27 08 2020", "Headline": "විදුලිය බිඳවැටීමට හේතුව සේවක අත්වැරැද්දක් - ඩලස්ට ඉල්ලා අස්වීමට හේතුවක් නෑ", "News Content": "රට පුරා පසුගියදා සිදුවූ විදුලි බිඳවැටීමට හේතුව  කෙරවලපිටිය බලාගාරයේ සේවකයන් අතින් සිදුවූ අත්වැරැද්දක් බවට ඒ පිළිබඳව සොයා බැලීමට පත් කළ කමිටුව සිදුකළ මූලික විමර්ශන වලදී හෙළි වී තිබේ. පසුගිය 17 වැනිදා සිදුවූ හදිසි විදුලි බිඳවැටීම සම්බන්ධයෙන් සොයා බැලීමට පත් කළ කමිටුවේ වාර්තාව පසුගිය 24 වැනිදා විෂය භාර අමාත්‍ය ඩලස් අලහප්පෙරුම මහතාට භාර දෙනු ලැබිණි. අදාළ වාර්තාව ඊයේ (26දා) විෂයභාර අමාත්‍යවරයා විසින් කැබිනට් මණ්ඩලයට ඉදිරිපත් කර තිබේ. එම කමිටු වාර්තාව පිළිබඳ අද (27දා) දිනයේදීත් විෂයභාර අමාත්‍යවරයා සහ විදුලිබල අමාත්‍යාංශයේ හා විදුලිබල මණ්ඩලයේ නිලධාරීන් අතර තවදුරටත් සාකච්ඡා කිරීමට සැලසුම් කර ඇත. මේ අනුව කමිටු වාර්තාව පිළිබඳ නිල නිවේදනය හෙට (28දා) දිනයේදී ප්‍රකාශයට පත්කිරීමට සැලසුම් කර ඇතැයි වාර්තාවෙයි. රට පුරා සිදු වූ විදුලිය බිඳ වැටීම අමාත්‍යාංශ නිලධාරීන්ගේ වරදින් සිදු වී තිබෙනවා නම් සිය තනතුරින් ඉල්ලා අස්වන බවට විෂයභාර අමාත්‍ය ඩලස් අලහප්පෙරුම මහතා ප්‍රකාශයක් සිදුකර තිබූ අතර, අදාළ කමිටු වාර්තාවට අනුව අමාත්‍යවරයාට ඉල්ලා අස්වීමට හේතුවක් නොමැති බව ද වාර්තාවෙයි.    ", "URL": "https://www.ada.lk/0/0/0-367658", "Category": "Latest News", "Parent URL": null}