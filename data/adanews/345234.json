{"Source": "Ada News", "Timestamp": "10 02 2019", "Headline": "යාපනයේ කලු පටි විරෝධය", "News Content": "යුද්ධය හේතුවෙන් අතුරුදහන් වූවන් වෙනුවෙන් රජය විසින් මෙතෙක් විසඳුමක් ලබා නොදීමට විරෝධය පාමින් අතුරුදහන් වූවන්ගේ ඥාතීන් පිරිසක් ඊයේ (09) දින යාපනයේ විරෝධතාවක් සංවිධානය කොට තිබුණි. යාපනය දිස්ත්‍රීක් ලේකම් කාර්යාලය ඉදිරිපිටදී පැවති මෙම විරෝධතාවය අතුරුදහන්වූවන්ගේ ඥාතීන්ගේ සංගමය විසින්  සංවිධානය කොට තිබුණි. විරෝධතාවයේ නිරත වූවන් යාපනය දිස්ත්‍රීක් ලේකම් කාර්යාලය ඉදිරිපිටදී අතුරුදහන් වූවන් වෙනුවෙන් පහන් දල්වා කලුපටි මුඛයේ බැඳගනිමින් රජයට එරෙහිව මෙම විරෝධතාවය සංවිධානය කොට තිබුණී. කලුපටි විරෝධතාවයට එක් වූවන් කියා සිටියේ , ‘යුද්ධය අවසන් වී වසර 10ක් ගෙවීමට ආසන්න වුවද මේ වන තුරු අතුරුදහන් වූවන් සම්බන්ධයෙන් පිළිගත හැකි විසඳුමක් පැවති කිසිදු රජයකට ලබා දීමට නොහැකි වූ බවත් රජය සෑම විටම අතුරුදහන් වූවන්ගේ ගැටලුවේදී ජනතාව රවටමින් මගහරිමින් සිටින බවටත්ය. එමෙන්ම යුද්ධයෙන් පසුව ආරක්ෂක අංශ වෙතට භාර වූ ඇතැම් තරුණයින්ද අද වනවිට අතුරුදහන් වී ඇති බවටත් එම තරුණයින්ට කුමක් වූවේද යන්න පිළිබඳව මෙතෙක් හෙළි කිරීමට රජය අපොහොසත් වී ඇති හෙයින් වහාම අතුරුදහන් වූවන්ට සිදුවූවේ කුමක්ද යන්න පිළිබඳව පිළිගත හැකි විසඳුමක් එම වැසියන්ට මෙන්ම ලොවටම ඉදිරිපත් කිරීමට රජය විසින් පියවර ගත යුතු බවට ඔවුහු පවසති.    ", "URL": "https://www.ada.lk/0/0/0-345234", "Category": "Latest News", "Parent URL": null}