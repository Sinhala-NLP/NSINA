{"Source": "Ada News", "Timestamp": "25 02 2019", "Headline": "පාර්ලිමේන්තු ගැටුමේ වාර්තාව ප්‍රතික්ෂේප කරනවා - ගම්මන්පිල", "News Content": "නොවැම්බර් 14 වැනිදාපාර්ලිමේන්තුවේදී ඇති වූ ගැටුම පිළිබඳ සොයාබැලීමට පත්කළ කමිටු වාර්තාව එක්සත් ජාතික පක්‍ෂයට ‍පක්‍ෂග්‍රාහී ලෙස සකස් කර තිබෙන බැවින් විපක්‍ෂමන්ත්‍රීවරුන් එම වාර්තාව ප්‍රතික්‍ෂේප කරන බව පාර්ලිමේන්තුවට, කථානායකවරයාට හා අදාළ කමිටුවට දැනුම්දෙන බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා අද (25දා)පැවසීය. අදාළ වාර්තාව මගින් සන්ධානයේ සාතිශය බහුතරයක් මන්ත්‍රීවරුන්ට එරෙහිව සභාගැබ මැදට පැමිණීම පිළිබඳ චෝදනාව එල්ල කර තිබුණද, එසේ සභාගැබට පැමිණි එ.ජා.ප.මන්ත්‍රීවරුන් නිදහස් කර තිබෙන බවද මන්ත්‍රීවරයා සඳහන් කළේය. එදින නලීන් බණ්ඩාර,නවින් දිසානායක, දයා ගමගේ, මංගල සමරවීර, මුජිබර් රහ්මන්, ජේ.සී. අලවතුවල, හේකටර් අප්පුහාමි,හරින් ප්‍රනාන්දු වැනි එ.ජා.ප.මන්ත්‍රීවරුන් කලහකාරී ලෙස හැසිරෙන ආකාරය වීඩියෝපටවල සටහන්ව තිබුණද, කමිටු වාර්තාවේ ඔවුන්ගේ නම් නොමැති බවද හෙතෙම පැවසීය. විජිත හේරත් මන්ත්‍රීවරයාගේ විශ්වාසභංග යෝජනාව භාරගැනීම හේතුවෙන් පාර්ලිමේන්තු ගැටුම ඇතිවූ බැවින් කථානායකවරයාද එහි වරදකරුවෙකු බවත්,ඒ සම්බන්ධව කමිටු වාර්තාව අවධානය යොමුකර නොමැති බවත් ඒ මහතා ප්‍රකාශ කළේය. එක්සත් ජනතා නිදහස් සන්ධානයේ මන්ත්‍රීවරුන් 54ක්, එ.ජා.ප.යේ මන්ත්‍රීවරුන් 4ක් සහ ජ.වි.පෙ.මන්ත්‍රීවරයෙකු වරදකරුවන් කරමින් සකස් කළ මෙම කමිටු වාර්තාව 'කොළ පැහැති වාර්තාවක්' ලෙස හැඳින්විය හැකි බවත්,යම් ක්‍රියාවක් වරදක් නම්, කොළපාට මන්ත්‍රී කළද, නිල්පාට මන්ත්‍රී කළද, රතුපාට මන්ත්‍රී කළද වරද වරදම බවත් මන්ත්‍රීවරයා පැවසීය.     ", "URL": "https://www.ada.lk/0/0/0-345757", "Category": "Latest News", "Parent URL": null}