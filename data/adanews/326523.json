{"Source": "Ada News", "Timestamp": "3 05 2018", "Headline": "අධිකරණය මගහැර වරෙන්තු ලබා සිටි චිත්‍රපට නළුවෙකු රිමාන්ඩ්", "News Content": "\n\n \r\n\tමහේස්ත්‍රාත් අධිකරණවල විභාග වන නඩු පහක් සම්බන්ධයෙන් වරෙන්තු ලබා වසර දෙකකට අධික කාලයක් පොලීසිය මගහැර සිටි පුද්ගලයෙකු අත්අඩංගුවට ගෙන තඹුත්තේගම මහේස්ත්‍රාත් අධිකරණයට ඉදිරිපත් කිරීමෙන් පසු ලබන 09 වැනිදා දක්වා රක්‍ෂිත බන්ධනාගාරගත කරන ලෙස මහේස්ත්‍රාත් රමිලා නදීෂානි මහත්මිය නියෝග කළාය.\r\n \r\n\tමීට අමතරව නීතිවිරෝධී මත්පැන් සන්තකයේ තබා ගැනීමේ චෝදනාව මත රුපියල් 63,000ක දඩ මුදලක් ගෙවන ලෙසද මහේස්ත්‍රාත්වරිය විත්තිකරුට වැඩිදුරටත් නියෝග කළාය.\r\n \r\n\tමෙලෙස රක්‍ෂිත බන්ධනාගාරගත කෙරුණේ චිත්‍රපට නළුවෙකු බව පැවසෙන තඹුත්තේගම, පහළගම ප්‍රදේශයේ පදිංචි මංගල මුණසිංහ නමැත්තෙකි.\r\n \r\n\tපොලිස් නිලධාරිනියක උපාය දූතයෙකු ලෙස යොදාගෙන තඹුත්තේගම පොලීසිය විසින් සිදු කරන ලද වැටලීමකදී සැකකරු අත්අඩංගුවට ගෙන තිබේ.\r\n \r\n\tසැකකරු දිවයිනේ විවිධ ප්‍රදේශවල සිදු වූ අපරාධ කිහිපයකට පොලීසියට අවශ්‍යව සිට ඇති පුද්ගලයෙකු වන අතර, තඹුත්තේගම හා මහව මහේස්ත්‍රාත් අධිකරණවල නඩු පහක් සඳහා ඔහු වරෙන්තු ලබා ඇති බවත් අනාවරණය වී ඇත.\r\n \r\n\tනීතිවිරෝධී මත්පැන් නිෂ්පාදනයට යොදා ගන්නා ගෝඩා බැරල් 02ක් හා නීතිවිරෝධී මත්පැන් බෝතල් 42ක් සන්තකයේ තබා ගැනීමේ චෝදනාව මත තඹුත්තේගම පොලීසිය මගින් සැකකරුට විරුද්ධව පසුගිය 2016 වසරේ ඔක්තෝබර් මාසයේ 09 වැනිදා නඩුවක් ගොනුකර ඇති අතර, සැකකරු අධිකරණයට ඉදිරිපත් කෙරුණු පසුගිය 02 වැනිදා එම නඩුවද විභාගයට ගැනිණි.\r\n \r\n\tසැකකාර චිත්‍රපට නළුවා පුද්ගලයෙකුට පහරදීමක් සම්බන්දයෙන් මීට පෙර අත්අඩංගුවට ගෙන අධිකරණය මගින් රුපියල් පනස්දහසක මුදල් ඇප දෙකක් මත මුදාහැර ඇති බවත්, ඒ සඳහා ඇප තබා අත්තේ ඔහුගේ බිරිඳ හා මිත්‍රයෙකු වන අතර, සැකකරු එම නඩුවට අධිකරණයට ඉදිරිපත් නොවූයෙන් එම ඇප මුදල් රාජසන්තක වී ඇති‍ බවත් අධිකරණයේදී අනාවරණය විය.\r\n \r\n\tසැකකරු අධිකරණයට ඉදිරිපත් කරමින් තඹුත්තේගම පොලීසිය පවසා සිටියේ, මීට වසර දෙකකට පෙර නීතිවිරෝධී මත්පැන් තබාගෙන සිටින බවට පොලීසියට තොරතුරක් ලැබී එම ස්ථානය වටලන අවස්ථාවේදී සැකකරු පලාගිය බවත්, පසුව නඩු භාණ්ඩ අධිකරණයට ඉදිරිපත් කරමින් කරුණු වාර්තා කර තිබෙන බවත්ය.\r\n \r\n\tඑම නඩුව සඳහාද සැකකරු ඉදිරිපත් නොවී සැඟව සිටි බව පොලීසිය වැඩිදුරටත් අධිකරණයට දැන්වීය.\r\n \r\n\tඑහිදී සැකකරු වෙනුවෙන් පෙනී සිටි නීතිඥ ශ්‍රීලාල් මහේෂ් තලංගල්ල මහතා අධිකරණයට දන්වා සිටියේ, සැකකරු කොළඹ ප්‍රදේශයේ රැකියාවක් කරමින් සිට ඇති බවත්, නඩු ගණනාවක් තිබෙන බැවින් ඒ සඳහා මුදල් එකතු කරගෙන අධිකරණයට ඉදිරිපත් වීමට සූදානමින් සිටින අවස්ථාවේදී පොලීසිය අත්අඩංගුවට ගෙන ඇති බවත්ය.\r\n \nතඹුත්තේගම - නන්දන කුමාර\n  ", "URL": "https://www.ada.lk/0/0/0-326523", "Category": "Latest News", "Parent URL": null}