{"Source": "Ada News", "Timestamp": "29 12 2017", "Headline": "ජාතික හැඳුනුම්පත නොමැතිව කිසිදු අපේක්ෂකයෙකුට ඡන්ද මධ්‍යස්ථානවලට ඇතුළු වීමට ඉඩ නෑ ", "News Content": "\n\n \r\n\tජාතික හැඳුනුම්පත් නොමැති කිසිදු අපේක්ෂකයෙකුට ඡන්ද ගණන් කිරීමේ ස්ථානවලට හෝ ඡන්ද මධ්‍යස්ථානවලට ඇතුළු වීමට ඉඩ ලබා නොදීමට මැතිවරණ කොමිෂන් සභාව තීරණය කර තිබේ.\r\n\tමේ වනවිට සිදුකළ සොයා බැලීමකට අනුව අපේක්ෂකයන්ගෙන් 10෴කට ආසන්න ප්‍රමාණයකට තිබෙන්නේ විදේශ ගමන් බලපත්‍ර හෝ දුර්වර්ණ වූ ජාතික හැඳුනුම්පත් බවටද තහවුරු වී ඇත.\r\n\tමීට අමතරව අපේක්ෂකයන්ට නිකුත් කර ඇති හැඳුනුම්පත උපයෝගි කරගෙන ඡන්දය භාවිත කිරීමට ඉඩ ලබා නොදීමටද තීරණය කර ඇත.\r\n \r\n\tඉදිරි මැතිවරණයේදී ඡන්දය භාවිත කිරීම සඳහා අනිවාර්යයෙන්ම ජාතික හැඳුනුම්පත, වලංග රියදුරු බලපත්‍රය, වලංගු විදේශ ගමන් බලපත්‍රය හෝ රාජ්‍ය සේවක හෝ විශ්‍රාම හැඳුනුම්පත, පූජ්‍ය පූජක උතුමන් සඳහා පුද්ගලයන් ලියාපදිංචි කිරීමේ දෙපාර්තමේන්තුවෙන් ඉදිරිපත් කළ හැඳුනුම්පත හෝ මැතිවරණ කොමිෂන් සභාව නිකුත් කරන තාවකාලික හැඳුනුම්පත යන ඒවායින් එකක් හෝ ඇති පිරිස්වලට පමණක් ඡන්දය භාවිත කිරීම සඳහාට ඉඩ ලබාදීමට තීරණය කර ඇත.\r\n\tමෙහිදී ප්‍රධාන හඳුනාගැනීමේ පත්‍ර නොමැති පිරිස් වෙත ජනවාරි 02 වැනිදා සිට පෙබරවාරි 02 වැනිදා දක්වා කාලය තුළ තාවකාලික හැඳුනුම්පත් නිකුත් කිරීමටද කොමිෂන් සභාව තීරණය කර තිබේ.\r\n\tමීට අමතරව පසුගිය ජනාධිපතිවරණයට හා පාර්ලිමේන්තු මැතිවරණයට ඉදිරිපත් කළ තාවකාලික හැඳුනුම්පත් භාවිත කිරීමට ඉඩ ලබාදෙනවාද යන්න පිළිබඳවද ඉදිරි දිනවල තීරණයක් ගැනීමට නියමිතය.\r\n\tමැතිවරණය පදනම් කරගෙන පුද්ගලයන් ලියාපදිංචි කිරීමේ දෙපාර්තමේන්තුව විසින් හැඳුනුම්පත් ලබාදීමට අවශ්‍ය කඩිනම් වැඩපිළිවෙළක් සකස් කළහොත් ඊට අවශ්‍ය සහයෝගය හෝ ප්‍රතිපාදන ලබාදීමටද කොමිෂන් සභාව තීරණය කර තිබේ.\r\n  ", "URL": "https://www.ada.lk/0/0/0-299745", "Category": "Latest News", "Parent URL": null}