{"Source": "Ada News", "Timestamp": "28 11 2017", "Headline": "නීතිපතිවරයාගෙන් මෝසමක්", "News Content": "\r\n\tපළාත් පළාන ආයතනවල සීමාවන් සහ සභික සංඛ්‍යාව නිර්ණය කරමින් මෑතකදී නිකුත් කළ අතිවිශේෂ ගැසට් නිවේදනයට එරෙහිව නිකුත් කළ අතුරු නියෝගයෙන් පළාත් පාලන ආයතනවල මැතිවරණය පැවැත්වීමට සහ ජනතාවගේ  සර්වජන ඡන්ද බලයට හානියක් වන බැවින් නිකුත් කරන ලද එම අතුරු නියෝගය නිෂ්ප්‍රභ කරන්නැයි නීතිපතිවරයා මෝසමක් මගින් ඊයේ (27දා) අභියාචනාධිකරණයෙන් ඉල්ලීමක් කළේය.\r\n \r\n\tමෙය හදිසි කඩිනම් කටයුත්තක් වන බැවින් මේ සම්බන්ධයෙන් කරුණු තහවුරු කිරීම සඳහා මෙම මෝසම ලබන (30දා) කැඳවන ලෙසද නීතිපතිවරයා වැඩිදුරටත් ඉල්ලා සිටියේය.\r\n \r\n\tපළාත් පළාන ආයතනවල සීමාවන් සහ සභික සංඛ්‍යාව නිර්ණය කරමින් මෑතකදී නිකුත් කළ අතිවිශේෂ ගැසට් නිවේදනය බල රහිත කරන ආඥාවක් නිකුත් කරන්නැයි ඉල්ලමින් පළාත් පාලන ආයතන 06ක ඡන්දදායකයන් පිරිසක් විසින් පළාත් පාලන අමාත්‍ය ජනාධිපති නීතිඥ ෆයිසර් මුස්තාපා සහ එම අමාත්‍යාංශයේ ලේකම් එච්.ටී. කමල් පද්මසිරි යන මහත්වරුන් වගඋත්තරකරුවන් කරමින් අභියාචනාධිකරණයට රිට් පෙත්සමක් ගොනු කොට ඇත.\r\n \r\n\tඑම පෙත්සම සළකා බැලූ අධිකරණය ලබන දෙසැම්බර් මස 04 වැනිදා දක්වා බලපැවැත්වන අන්දමට අතුරු නියෝගයක් නිකුත් කොට තිබේ.\r\n \n\n  ", "URL": "https://www.ada.lk/0/0/0-292746", "Category": "Latest News", "Parent URL": null}