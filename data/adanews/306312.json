{"Source": "Ada News", "Timestamp": "29 01 2018", "Headline": "බැඳුම්කරෙන් වූ අලාභය අයකරගැනීමට කඩිනම් පියවර", "News Content": "\nබැඳුම්කර කොමිෂන් සභා වාර්තාවට අදාළ නඩු පැවරීම් සහ රජයට සිදුවූ අලාභය නැවත අයකර ගැනීම සඳහා ගතයුතු කඩිනම් කි‍්‍රයාමාර්ග පිළිබඳ සාකච්ඡාවක් පක්ෂ නායකයන්ගේ සහභාගීත්වයෙන් ජනපති ප්‍රධානත්වයෙන් අද(29) පෙරවරුවේ ජනපති කාර්යාලයේදී පැවැත්විනි.\n \r\n\tඊට අදාළව මේ වන විට කි‍්‍රයාත්මක කරමින් පවතින වැඩපිළිවෙළ පිළිබඳ මෙහිදී නීතිපතිවරයා, මහබැංකු අධිපතිවරයා මෙන්ම අල්ලස් හෝ දූෂණ චෝදනා විමර්ශන කොමිසන් සභාවේ අධ්‍යක්ෂ ජනරාල්වරයා දීර්ඝ වශයෙන් කරුණු ඉදිරිපත් කළහ.\r\n \r\n\tකොමිසමේ නිර්දේශවලට අනුව එහි ඉදිරි පියවර සඳහා අවශ්‍ය නව නීති සම්පාදනය සහ පවතින අණ පනත්වල සංශෝධනවලට අදාළව කෙටුම්පත් මේ වන විට සකසමින් පවතින බව ද මෙහිදී සඳහන් කෙරිණි.\r\n \r\n\tඅල්ලස් හෝ දූෂණ චෝදනා කොමිසන් සභා පනත 1994 සිට මේ දක්වා සංශෝධනය වී නොමැති අතර ඊට අදාළ නීති කෙටුම්පත් සකස් කිරීම මේ වන විට අවසන් අදියරේ පවතින අතර, එය ඉදිරි සති කිහිපය තුළ කැබිනට් මණ්ඩලයට ඉදිරිපත් කිරීමට කටයුතු කරන බව ද සඳහන් කෙරිණි.\r\n \r\n\tකොමිසන් සභාවේ නිගමනයන් හා නිර්දේශ මත ශී‍්‍ර ලංකා මහ බැංකුවේ කළයුතු වෙනස්කම්වලට අදාළව ද නව සැලැස්මක් මේ වන විට සකස් කරමින් පවතින බව මහබැංකු අධිපතිවරයා මෙහිදී ප‍්‍රකාශ කළේය.\r\n \r\n\tමහබැංකු බැඳුම්කර වාර්තාවේ පිටු අඩුවීමක් සිදුව ඇති බවට පළවන අදහස් පිළිබඳව ද කරුණු ඉදිරිපත් කරමින් නිලධාරින් පෙන්වා දුන් එහි පිටු අඩුවීමක් සිදුව නොමැති අතර, ඊට අදාළව අනු ලිපි ලේඛණ විශාල ප‍්‍රමාණයක් පවතින බවත්, ඒ අතර අදාළ නඩු කටයුතු කි‍්‍රයාත්මක වන තුරු රහස්‍ය භාවය ආරක්ෂා කළයුතු ලිපි ලේඛන පවතින බැවින් ඒවායේ රහස්‍ය භාවය සුරැකීමට සිදුව ඇති බවත්ය.\r\n \r\n\tඅදාළ පුද්ගලයන්ට නඩු පැවරීම, රජයට සිදුවූ අලාභය නැවත අයකර ගැනීම සහ කොමිසමේ සියලු නිර්දේශ අඛණ්ඩව, කාර්යක්ෂමව, ප‍්‍රමාදයකින් තොරව කි‍්‍රයාත්මකවීම පිළිබඳව ජනාධිපති ලේකම්වරයාගේ ප‍්‍රධානත්වයෙන් අදාළ අංශ ප‍්‍රධානින් සතියකට වරක් ප‍්‍රගති සමාලෝචන රැස්වීමක් පැවැත්වීමට කටයුතු කරනු ලබන බව ද මෙහිදී සඳහන් කෙරිණි.\r\n \n\n  ", "URL": "https://www.ada.lk/0/0/0-306312", "Category": "Latest News", "Parent URL": null}