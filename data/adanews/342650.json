{"Source": "Ada News", "Timestamp": "21 11 2018", "Headline": "කෑලෑ පාර්ලිමේන්තුවකට කිසිසේත් ඉඩ දෙන්නෑ -කෙහෙළිය", "News Content": "පක්ෂ නායක රැස්වීමේදී ගන්නා තීන්දු තීරණ තුට්ටුවකට මායිම් නොකර කථානායකවරයා එජාපය හා සුමන්තිරන් ප්‍රමුඛ දෙමළ සන්ධානයේ අවශ්‍යතාව මත පාර්ලිමේන්තුව තුළ කටයුතු කරන බවත් ඔහුගේ පක්ෂපාති තීන්දු තීරණ වලට එරෙහිව දැන් රටේ ජනතාව තුළද දැඩි අප්‍රසාදයක් මතුව තිබෙන බවත් කැලෑ පාර්ලිමේන්තුවකට කිසිසේත් ඉඩ නොදෙන බවත්   ජනමාධ්‍ය හා ඩිජිටල් යටිතල පහසුකම් පිළිබඳ රාජ්‍ය ඇමැති කෙහෙළිය රඹුක්වැල්ල මහතා පවසයි. කථානායකවරයාගේ පක්ෂග්‍රාහී තීන්දු තීරණ වලට එරෙහිව මහනුවර පූජාපිටිය නගරයේ පැවැති විරෝධතාවයේදි ඔහු මෙ බව පැවසීය. උතුරු නැගෙනහිර ඒකාබද්ධ කරමින් රට බෙදන ෆෙඩරල් ව්‍යවස්ථාව පාර්ලිමේන්තුවට ගෙනවිත් ශබ්දය අනුව එය සම්මත කර ගැනීම එජාප අරමුණ බවත් ජනපති ගත් තීරණයෙන් එය වැලකී ගිය බවද ඒ මහතා සදහන් කළේය. කථානායකවරයා පාර්ලිමේන්තුවේ ඒකාධිපති අයුරින් ක්‍රියා කරන බවත් පාර්ලිමේන්තු සැසි වාරයක් ආරම්භ කරන ක්‍රමවේදයක් සහ විශ්වාසභංග යෝජනාවක් ඉදිරිපත් කෙරෙන සම්ප්‍රදායක් පවතින බවත් ඉන් පරිභාහිරව කරන්නේ නම් ඊට එරෙහිව මන්ත්‍රීවරුන්ගේ විරෝධතාවක් අනිවාර්යයෙන්ම එල්ලවන බවද පාර්ලිමේන්තුවේ  සම්ප්‍රදායන් සහ ක්‍රියා පටිපාටීන් උල්ලංඝනය කරමින් චෞර ආකාරයට කථානායකවරයා අද ක්‍රියාකරමින් සිටින බවද රඹුක්වැල්ල මහතා එහිදි සදහන් කළේය. පාර්ලිමේන්තුව තුළ ඇතිවූ තත්ත්වයට සම්පූර්ණයෙන් වගකිව යුතු වන්නේ කථානායකවරයා බවත් පසුගිය 26 වැනි දින ජනපතිවරයා අගමැති ධූරයට මහින්ද රාජපක්ෂ මහතා පත් කළේ ව්‍යවස්ථාවට අනුකූලව බවද ඒ මහතා පැවසුවේය.   ", "URL": "https://www.ada.lk/0/0/0-342650", "Category": "Latest News", "Parent URL": null}