{"Source": "Ada News", "Timestamp": "12 05 2020", "Headline": "සඳුදා සිට සියලු ප්‍රවාහන සේවා යථා තත්ත්වයට", "News Content": "ඇඳිරි නීතිය තවමත් ක්‍රියාත්මක දිස්ත්‍රික්ක හැර දිවයිනේ සෙසු දිස්ත්‍රික්කවල පුද්ගලික හා ලංගම බස් රථ වල ආසන ගණනට මගීන් ප්‍රවාහණය හෙට දින (13දා) සිට අවසර ලබා දීමට තීරණය කර තිබේ. ඇඳිරි නීතිය ලිහිල් කිරීමෙන් අනතුරුව රාජ්‍ය හා පුද්ගලික අංශයේ රාජකාරි සඳහා වාර්තා කරන සේවකයින් සඳහා ප්‍රවාහන සේවා විධිමත් කිරීම සම්බන්ධව අද දින (12දා) විදුලිබල බලශක්ති හා ප්‍රවාහන සේවා කළමනාකරණ අමාත්‍ය මහින්ද අමරවීර මහතා විසින් අදාල සියලු අංශ සමග සාකච්ඡා කළේය. මෙම සාකච්ඡාවට පළාත් ප්‍රවාහණ බලධාරින්, අමාත්‍යාංශයේ නිලධාරින්, මෙන්ම මගී ප්‍රවාහන සේවාවල නිරතවන සංගම්වල නියෝජිතයින්ද සහභාගි විය. ඒ අනුව කොවිඩ් 19 වසංගත තත්ත්වය නිසා මහජන සෞඛ්‍ය ආරක්ෂා වන පරිදි පොදු ප්‍රවාහණ සේවා ක්‍රියාත්මක කිරීම සම්බන්ධව පහත සඳහන් තීන්දු තීරණ ගනු ලැබීය. ඇතැම් රජයේ සේවකයින් ප්‍රවාහණ සේවා පහසුකම් නොමැතිව සිටින බවට ඇතැම් මාධ්‍ය ඔස්සේ පෙන්වුවද, එම සේවකයින් දිස්ත්‍රික්කයකින් දිස්ත්‍රික්කයකට හෝ නිසි පරිදි දුම්රිය හා ලංගම බස් රථවල ගමන් කිරීම සඳහා අවසර ගත් පිරිස් නොවන බව පෙනී ගොස් ඇත.එහෙත් ඇතැම් ස්ථානවල අඩුලුහුඩුතා දක්නට ලැබුනත්, ලංගම මගින් ඊයේ දිනය තුළ ප්‍රශස්ථ සේවාවක් ලබා දි ඇතැයි අමාත්‍යවරයා සඳහන් කළේය. තවද, පුද්ගලික බස් රථ සංගම් විසින් පසුගිය කාලය තුළ   බස් රථ හිමියන් මුහුන දී සිටි ගැටලු ගණනාවක් ඉදිරිපත් කළ අතර ඒ සියල්ල සම්බන්ධයෙන් හෙට දින පැවැත්වෙන අමාත්‍ය මණ්ඩලයට තොරතුරු ඉදිරිපත් කර අමාත්‍ය මණ්ඩලය ඒ සම්බන්ධයෙන් දැනුම්වත් කරන බව අමාත්‍ය මහින්ද අමරවීර මහතා සඳහන් කරයි. කෙසේ වුවද ලබන සදුදා වන විට සියලු ප්‍රවාහන සේවා යතා පරිදි පවත්වාගෙන යාමට හැකි වෙතැයි ද අමාත්‍යවරයා අවධාරණය කළේය.    ", "URL": "https://www.ada.lk/0/0/0-362189", "Category": "Latest News", "Parent URL": null}