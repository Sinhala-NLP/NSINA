{"Source": "Ada News", "Timestamp": "10 07 2018", "Headline": "මත්කුඩු ජාවාරම්කරුවන්ට මරණ දණ්ඩනය", "News Content": "ශ්‍රී ලංකාවේ මත්ද්‍රව්‍ය ජාවාරමට සම්බන්ධ පුද්ගලයන්ට මරණීය දණ්ඩනය ක්‍රියාත්මක කිරීමට කැබිනට් මණ්ඩලය තුළ සාකච්ඡා වී තිබේ. ඊයේ (10දා) පැවැති කැබිනට් මණ්ඩල රැස්වීමේදී අමාත්‍යවරුන් බොහෝ පිරිසක් එම ජාවාරමට සම්බන්ධ අයට මරණීය දණ්ඩනය ක්‍රියාත්මක කිරීම සම්බන්ධයෙන් කැමැත්ත ප්‍රකාශ කර තිබේ. මේ පිළිබඳව අදහස් දැක් වූ බුද්ධ ශාසන අමාත්‍ය ගාමිණී ජයවික්‍රම පෙරේරා මහතා පැවැසුවේ අධිකරණ අමාත්‍යවරියට ඒ සඳහා උපදෙස් දුන් බවත්, අග්‍රාමාත්‍ය රනිල් වික්‍රමසිංහ මහතා සමග මේ පිළිබඳව සාකච්ඡා කිරීමෙන් අනතුරුව එය ක්‍රියාත්මක වනු ඇති බවත්ය. එහිදී වැඩිදුරටත් අදහස් දැක් වූ ඒ මහතා, “ප්‍රධාන තීරණයක් ගත්තා. ඒකට ජනාධිපතිතුමාට මම ස්තූතිය ප්‍රකාශ කරනවා. මුළු කැබිනට් මණ්ඩලයට එකහෙළාම කෑ ගහලා කිව්වා හිරේ ඉඳගෙන රට විනාශ කරන අයට නීතිය ක්‍රියාත්මක කළ යුතුයි කියලා. මම බුද්ධ ශාසන ඇමති වුණත් කියන්න වෙනවා, බුදුරජාණන් වහන්සේත් නීතිය, විනය ලෝකයට පෙන් වූ ශාස්තෘන් වහන්සේ නමක්. මරණීය දණ්ඩණය කියන එක අපි ගේන්න ඕන. නැත්ම් රට විනාශයි. ඒක නිසා මුළු කැබිනට් මණ්ඩලය එක හෙළාම දැඩිව ප්‍රකාශ කළා රටේ නීතියක් විනයක් තියෙන්න ඕන කියලා. හිරේ ඉඳලා, පිටරට ඉඳලා මත්කුඩු ගේනවා. මේක (මරණීය දණ්ඩනය) ක්‍රියාත්මක කරන්න අධිකරණ අමාත්‍යතුමිය උපදෙස් දුන්නා. අධිකරණ අමාත්‍යතුමිය මෙය අග්‍රාමාත්‍යතුමාට ඉදිරිපත් කරයි. නීතිය ක්‍රියාත්මක වෙයි. මුළු ඔක්කොම කෑගලයි කිව්වේ. කිසි කෙනෙක් විරුද්ධ වුණේ නෑ. ඒක හරි සතුටක් එහෙනම නැත්නම් රට විනාශයි.” යනුවෙන් පැවසීය.   ", "URL": "https://www.ada.lk/0/0/0-338129", "Category": "TOP STORY", "Parent URL": null}