{"Source": "Ada News", "Timestamp": "10 04 2018", "Headline": "විදුලි ඉංජිනේරුවන් වෘත්තීය ක්‍රියාමාර්ගයකට සැරසෙයි", "News Content": "\r\n\tවිදුලි අර්බුදයක් අත ළඟටම පැමිණ ඇතත් එහෙත් නව විදුලි බලාගාර ඉදිකිරීම හෝ 20 අවුරුදු ජනතා සැලැස්ම ක්‍රියාත්මක කිරීමට ආණ්ඩුව සැලසුම් නොකරන බවත් මේමස 18 වැනිදා සිට අකුරට වැඩ කිරීමේ වෘත්තීය ක්‍රියාමාර්ගයක් දියත් කරන බව ලංකා විදුලි බල මණ්ඩල ඉංජිනේරු සංගමය සඳහන් කරයි.\r\n \r\n\t20 අවුරුදු ජනතා සැලැස්ම ක්‍රියාත්මක කරන ලෙසට ආණ්ඩුවෙන් දිගින් දිගටම ඉල්ලීම් කළද එයට කිසිදු ප්‍රතිචාරයක් ලැබී නොමැති නිසා වෘත්තීය ක්‍රියාමාර්ග ගැනීමට තිරණය කළ බවත්, ඒ පිළිබඳ අද (10දා) විෂය භාර අමාත්‍ය රංජිත් සියඹලාපිටිය මහතාට ලිපියක් මගින් දැනුවත් කරන බවත් එම සංගමයේ සභාපති ඉංජිනේරු සෞම්‍ය කුමාර මහතා සඳහන් කළේය.\r\n \r\n\tසෑම වසරකදීම විදුලි ඉල්ලුම මෙගාවොට් 200කින් ඉහළ යන බවත්, එසේ තිබියදී අඩු වියදම් බලාගාරයක් ඉදිකිරීමට බලධාරීන් කටයුතු නොකරන බවත් ඔහු පවසා සිටියේය.\r\n \r\n\tබලාගාර ඉදි නොකර වැඩි මුදලකට පෞද්ගලික අංශයෙන් විදුලිය මිලදීගැනීම ස﻿ඳහා බලධාරීන් උනන්දුවන බවත්, මේ නිසා පසුගිය වසරේදී පමණක් රුපියල් කෝටි හාරදහසකට අධික මුදලක් රටට අහිමි වී තිබෙන බවද සඳහන් කළේය.\r\n \r\n\tමේ නිසා ජනතාව ගැන සහ රට ගැන සිතා වෘත්තීය ක්‍රියාමාර්ග දියත් කර අඩු වියදම් බලාගාර ඉදිකරවාගැනීමට තීරණය කර තිබෙන බවද හෙතෙම කියා සිටියේය.\r\n \n\n  ", "URL": "https://www.ada.lk/0/0/0-322001", "Category": "Latest News", "Parent URL": null}