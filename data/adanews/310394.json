{"Source": "Ada News", "Timestamp": "16 02 2018", "Headline": "තහනම් ග්ලයිෆොසේට් කල්පිටියෙන් හමුවෙයි", "News Content": "\r\n\tඉන්දියාවේ සිට මෙරටට රැගෙන ආ රුපියල් ලක්ෂ 50කට  ආසන්න වටිනාකමකින් යුතු ඇමෝනියම් ග්ලයිෆොසේට් තොගයක් කල්පිටිය පොලීසිය විසින් ඊයේ (15දා) සවස අත්අඩංගුවට ගෙන තිබුණි.\r\n \r\n\tකල්පිටිය කන්දකුලිය ගුවන් හමුදා වෙඩිපිටිය ආසන්නයේ දමා ගොස් තිබූ  මෙම ග්ලයිෆොසේට් තොගය ගුවන් හමුදා නිලධාරීන් විසින් දැකීමෙන් අනතුරුව ඒ පිළිබඳව කල්පිටිය පොලීසිය දැනුවත් කර තිබේ.\r\n \r\n\tඅනතුරුව එම ස්ථානයට පැමිණි කල්පිටිය පොලීසියේ නිලධාරීන් පිරිසක් අදාළ  ග්ලයිෆොසේට් තොගය අත්අඩංගුවට ගනු ලැබ ඇත.\r\n \r\n\tසැකකරුවන් විසින් ඉතා සූක්ෂම ආකාරයෙන් උර 29 ක අසුරා තිබූ ග්‍රෑම්ස් 100 බැගින් වූ කුඩා පැකට් 7142 ක ප්‍රමාණයක් අත්අඩංගුවට ගත් බව පොලීසිය පවසයි.\r\n \r\n\tජාවාරම්කරුවන් විසින් ඉන්දියාවේ සිට රැගෙන එන්නට ඇති බව සැකකරන මෙම ග්ලයිෆොසේට් තොගය නැවත රැගෙන යාමේ අරමුණින් මෙම ස්ථානයේ දමා යන්නට ඇති බවට පොලීසිය සැක පළ කරයි.\r\n \r\n\tග්ලයිෆොසේට් අලෙවිය මෙරට තුළ තහනම් කිරී‍මෙන් අනතුරුව නීතිවිරෝධී ආකාර‍යෙන් මෙරටට රැගෙන විත්  තිබූ විශාලම ග්ලයිෆොසේට් ‍තොගය මෙය බවද පොලීසිය පවසයි.  \r\n \r\n\tසිද්ධියට සම්බන්ධ කිසිදවෙකු මෙතෙක්  අත්අඩංගුවට ගෙන නොමැත. කල්පිටිය පොලීසිය සිද්ධිය පිළිබඳ වැඩිදුර  පරීක්ෂණ පවත්වයි.\r\n \n\n \r\n\t \r\n  ", "URL": "https://www.ada.lk/0/0/0-310394", "Category": "Latest News", "Parent URL": null}