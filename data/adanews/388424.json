{"Source": "Ada News", "Timestamp": "12 12 2021", "Headline": "බ්‍රිතාන්‍යයේ කොවිඩ් අනතුරු ඇඟවීම 4 වැනි මට්ටම කරා", "News Content": "එක්සත් රාජධානියේ සෞඛ්‍ය ආරක්ෂණ ඒජන්සියේ (UKHSA) නිර්දේශයකට අනුව සහ ඔමික්‍රෝන් ප්‍රභේදයේ සිදුවීම් වැඩිවීම මධ්‍යයේ එක්සත් රාජධානිය ඉරිදා එහි කොවිඩ්-19 අනතුරු ඇඟවීමේ මට්ටම එහි දෙවැනි ඉහළම මට්ටම වන 4 වැනි මට්ටම දක්වා ඉහළ නැංවීය. ඉරිදා දිනයේ එක්සත් රාජධානිය ඔමික්‍රෝන් ප්‍රභේදයේ අතිරේක රෝගීන් 1,239ක් වාර්තා කළ අතර, එය ඉහළම දෛනික වැඩිවීම සහ සෙනසුරාදා වාර්තා වූ පෙර ඉහළම සංඛ්‍යාව මෙන් දෙගුණයක් (633) බව දත්ත පෙන්වා දෙයි. 4 වැනි මට්ටම යන්නෙන් අදහස් වන්නේ කොවිඩ්-19 වසංගතය \"සාමාන්‍ය සංසරණයේ පවතී\" සහ \"සම්ප්‍රේෂණය ඉහළ හෝ ඝාතීය ලෙස ඉහළ යන\" බවයි. එබැවින් සෞඛ්‍ය බලධාරීන් විශ්වාස කරන්නේ ඉහළ සම්ප්‍රේෂණ අනුපාත පවතින අතර, සෞඛ්‍ය සේවා පීඩනයට ලක්ව ඇති බවයි. මීට පෙර පැවති 3 වැනි මට්ටමේදී, වසංගතය \"සාමාන්‍ය සංසරණයේ\" පවතින බව යෝජනා කර තිබූ නමුත්, \"සම්ප්‍රේෂණය ඉහළ හෝ ඝාතීය ලෙස ඉහළ යයි\" යන ප්‍රකාශය ඇතුළත් නොවීය. \"කොවිඩ්-19 සම්ප්‍රේෂණය ප්‍රජාව තුළ දැනටමත් ඉහළ මට්ටමක පවතින අතර, ප්‍රධාන වශයෙන් තවමත් ඩෙල්ටා ප්‍රභේදය විසින් මෙහෙයවනු ලැබෙනවා. නමුත් ඔමික්‍රෝන් මතුවීම මහජන සහ සෞඛ්‍ය සේවා සඳහා අමතර සහ වේගයෙන් වැඩිවන අවදානමක් එක්කර තිබෙනවා\" යනුවෙන් රජය නිවේදනයක් නිකුත් කරමින් කියා සිටියේය.   ", "URL": "https://www.ada.lk/0/0/0-388424", "Category": "International", "Parent URL": null}