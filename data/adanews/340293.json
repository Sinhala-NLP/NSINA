{"Source": "Ada News", "Timestamp": "13 09 2018", "Headline": "යුද්ධයෙන් පීඩාවට පත් රණවිරු වැන්දඹුවන් සඳහා විරුලිය ශක්ති", "News Content": "කාන්තාවන් සවිබල ගැන්වීම තුළින් ජාතික සමගිය හා සංහිඳියාව ගොඩ නැගීම අරමුණු කර ගනිමින් ‘විරුලිය ශක්ති’ නමින් යුද්ධයේදී දිවිපිදූ ත්‍රිවිධ හමුදා හා පොලිස් සාමාජිකයන්ගේ භාර්යාවන් සහ පවුල් සඳහා සහන සැලසීමේ ව්‍යාපෘතියක් ජාතික සමගිය හා සංහිඳියා කාර්යාංශය (ONUR) මගින් හඳුන්වාදී තිබේ.  කුරුණෑගල, ගාල්ල සහ අනුරාධපුර දිස්ත්‍රික්ක කේන්ද්‍ර කරමින් නියමු ව්‍යාපෘතියක් ලෙස ඇරඹෙන මෙම වැඩසටහන ඉදිරියේදී දිවයිනේ අනෙකුත් දිස්ත්‍රික්කවලද ක්‍රියාත්මක කිරීමට නියමිතය.  යුද්ධයේදී දිවිපිදූ හමුදා හා පොලිස් සාමාජිකයන්ගේ භාර්යාවන්ගේ ජීවන තත්ත්වය නගා සිටුවීම සහ ඔවුන් දිගුකාලීන තිරසාර ජීවන රටාවකට යොමුවීමට අවශ්‍ය පහසුකම් සැලසීම මෙම ‘විරුලිය ශක්ති’ ව්‍යාපෘතිය මගින් සිදුවේ. සමාජයේ විවිධ අවස්ථාවන්ට දිරියෙන් මුහුණදීම උදෙසා සහ තම වගකීම් ඉටු කරමින් දුවා දරුවන්ගේ අනාගත අභිවෘද්ධිය මනා ලෙස කළමනාකරණය කරගැනීම සඳහා දිරි දීමක් ලෙස මෙම ව්‍යාපෘතිය ක්‍රියාත්මක වේ. මෙම ව්‍යාපෘතිය තුළින් ඔවුන්ට පැන නගින මානසික, සමාජීය මෙන්ම තිරසාර ජීවනෝපාය ගැටලු සඳහාද විසඳුම් සෙවීමට අපේක්‍ෂා කෙරේ.  ", "URL": "https://www.ada.lk/0/0/0-340293", "Category": "Latest News", "Parent URL": null}