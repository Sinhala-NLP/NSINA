{"Source": "Ada News", "Timestamp": "16 11 2022", "Headline": "පුනරුත්තාපන මධ්‍යස්ථානයෙන් පැනගිය 05 දෙනා අල්ලන්න විශේෂ මෙහෙයුමක්", "News Content": "වව්නියාව පූන්තොට්ටම් පුනරුත්තාපන මධ්‍යස්ථානයේ පුනරුත්තාපනය වෙමින් සිටියදී ඊයේ (15) දින සවස පැන ගිය රැඳවියන් අත්අඩංගුවට ගැනීම සඳහා විශේෂ සෝදිසි මෙහෙයුමක් ආරම්භ කොට ඇතැයි වව්නියාව පොලීසිය පවසයි. වව්නියාව පොලීසිය සහ යුදහමුදාව ඒකාබද්ධව මෙම සෝදිසි මෙහෙයුම ඊයේ සවස සිටම ආරම්භ කොට ඇතැත් මේ දක්වා පලාගිය සැකකරුවන් සොයාගැනීමට හැකිව නොමැත. උතුරු පළාතේ විවිධ වූ මත්ද්‍රව්‍යන්ට ඇබ්බැහි වූවන් අධිකරණ නියෝගයන් මත පූන්තෝට්ටම් පුනරුත්තාපන මධ්‍යස්ථානයේදී යුදහමුදා අධීක්ෂණයන් පරිදි පුනරුත්තාපනය කරනු ලබයි. කෙසේ වෙතත් ඊයේ (15) සවස් කාලයේදී පුනරුත්තාපනය වූවන්ට ක්‍රීඩා පුහුණුවීම් සඳහා ලබාදෙන කාලය අතරතුර සැකකරුවන් 05 දෙනෙකු පැනගොස් තිබුණි. පලා ගිය සැකකරුවන් අවුරුදු 22 ත් 32 ත් අතර වයස්හි මත්ද්‍රව්‍යන්ට ඇබ්බැහි වූ තරුණ සැකකරුවන් වන අතර ඔවුන්ගේ පදිංචියද උතරු පළාතේම වන බැවින් ඉදිරි දිනයන්හි ඔවුන් සොයා අත්අඩංගුවට ගැනීමට පියවර ගන්නා බවට වව්නියාව පොලීසිය වැඩිදුරටත් පැවසීය.  ", "URL": "https://www.ada.lk/0/0/0-398784", "Category": "Latest News", "Parent URL": null}