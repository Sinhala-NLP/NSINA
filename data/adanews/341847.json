{"Source": "Ada News", "Timestamp": "31 10 2018", "Headline": "ඇවන්ට් ගාඩ් නඩුව ලබන වසරට කල්යයි", "News Content": "පාවෙන අවි ගබඩාවක් පවත්වාගෙන යමින්  රජයට රුපියල්  බිලියන 11.4 ක් අලාබහානි කළැයි කියන ඇවන්ඩ්ගාඩ් සිද්ධියට අදාල නඩුව  ලබන වසරේ පෙබරවාරි මස 26 දක්වා කල් තැබීමට කොළඹ අතිරේක මහෙස්ත්‍රාත් ප්‍රියන්ත ලියනගේ මහතා අද (30) නියෝග කළේය.  මෙම නඩුවේ සැකකරුවන් වශයෙන්  හිටපු ආරක්ෂක ලේකම් ගෝඨාභය රාජපක්ෂ මහතා  ඇතුළු 8 දෙනකු ඊයේ (30දා) අධිකරණයේ පෙනී සිටියහ.\nඅභියාචනාධිකරණයේ පවතින නඩු තීන්දුව ලැබෙන තුරු  මෙම නඩුව කල් තැබුණි . එහිදී අල්ලස් කොමිසම වෙඩින් පෙනී සිටි නීතිඥවරිය අධිකරණයට කියා සිටියේ මෙම නඩුවේ විභාගය අත්හිටුවමින් අභියාචනා අධිකරණය විසින් තහනම් නියෝගයක් නිකුත් කර ඇති බවත් එය දෙසැම්බර් මස 05 වනදා දක්වා බලපැවැත්වෙන බවත්ය.  මේ හේතුවෙන් නඩු විභාගය සඳහා දීර්ග දිනයක් ලබා දෙන මෙන් අල්ලස් කොමිසමේ නීතිඥවරිය අධිකරණයෙන් ඉල්ලා තිබේ. ඒ අනුව නඩුව නැවත පෙබරවාරි මස 26 වනදා කැඳවීමට කොළඹ අතිරේක මහේස්ත්‍රාත් ප්‍රියන්ත ලියනගේ මහතා නියම කළේය.‍ මෙම නඩුවේ සෙසු විත්තිකරුවන් ලෙස ඇවන්ගාඩ් මෙරිටයිම් සමාගමේ සභාපති නිශ්ශංක යාපා සේනාධිපති, ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න, රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජෙනරාල් පාලිත ප්‍රනාන්දු යන අය නම් කර තිබේ. ඊට අමතරව හිටපු නාවික හමුදාපති වරු තිදෙනෙක් වන සෝමතිලක දිසානායක ජයනාත් කොළඹගේ සහ ජයන්ත පෙරේරා යන අයද නම්කර ඇත.මෙම නඩුවේ විත්තිකාරිය වන ආරක්ෂක අමාත්‍යංශයේ හිටපු අතිරේක ලේකම් දමයන්ති ජයරත්න මහත්මිය මේ වන විට අධිකරණය මගහැර විදේශගතව සිටින අතර ඇය නොමැති ව නඩු විභාගය පවත්වාගෙන යාමට ද අධිකරණය තීරණය කර තිබේ.    ", "URL": "https://www.ada.lk/0/0/0-341847", "Category": "Latest News", "Parent URL": null}