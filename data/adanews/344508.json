{"Source": "Ada News", "Timestamp": "20 01 2019", "Headline": "ඉරණමඩු වතුර යාපනයට ගෙන යෑමේ සූදානමක්", "News Content": "කිලිනොච්චිය ඉරණමඩු ජලාශයෙන් මුහුදට යන 60% ක ජලය යාපනය ජනතාවගේ අවශ්‍යතාවයන් වෙනුවෙන් රැගෙන යාමට ඉදිරියේදී පියවර ගන්නා බව උතුරු පළාත් ආණ්ඩුකාර සුරේස් රාඝවන් මහතා පැවැසීය. ආණ්ඩුකාරවරයා මේ බව කියා සිටියේ ඉරණමඩු ජලාශයේ හදිසි නිරීක්ෂණ චාරිකාවක නිරත වූ අවස්ථාවකදීය. එහිදී ප‍්‍රධාන ඉංජිනේරුවරයා සහ අනෙකුත් නිලධාරීන් සමඟ කළ සාකච්ඡාවේදී ආණ්ඩුකාරවරයාව දැනුවත් කළේ ජනවාරි 31 වැනි දින වනවිට ඉරණමඩු ජලාශයේ කාන්දු වීම නිවැරදි කොට සම්පූර්ණ ජලාශයේ අලුත්වැඩියා කටයුතු අවසන් කිරීමට හැකි බවයි. එසේම ඉදි කිරීම් සඳහා දායක වූ පෞද්ගලික කොන්ත‍්‍රාත් සමාගම ඉදිරි මාස 6 තුළදීද නිරන්තර නිරීක්‍ෂණ කටයුතු සහ නඩත්තු කටයුතු සිදු කරන බවද ප‍්‍රධාන ඉංජිනේරුවරයා මෙහිදී සඳහන් කළේය. එමෙන්ම ඉරණමඩු ජලාශයේ 40%ක ජලය කෘෂිකර්මාන්තයට යොදා ගන්නා අතර ඉතිරි 60%ක ජලය පාවිච්චියෙන් තොරව මුහුදට ගලා බසින බව ඉංජිනේරුවරුන් විසින් ආණ්ඩුකාරවරයාව දැනුවත් කිරීමෙන් පසුව උතුරු පළාත් වාරි මාර්ග දෙපාර්තමේන්තුවේ නියෝජ්‍ය අධ්‍යක්‍ෂක ඉංජිනේරු එන්. සුදාකරන් මහතා වෙතට ආණ්ඩුකාරවරයා කියා සිටියේ මුහුදට ගලා බසින 60%ක ජල ප‍්‍රමාණය යාපනය ප‍්‍රදේශයට ගෙන ගොස් එම ප‍්‍රදේශයේ ජීවත් වන ජනතාවගේ ජිවනෝපායන් ඇතුළු කෘෂිකාර්මික කටයුතු සඳහා යොදා ගැනීමට ව්‍යාපෘති යෝජනාවක් සකස් කර දෙන ලෙසයි.     ", "URL": "https://www.ada.lk/0/0/0-344508", "Category": "Latest News", "Parent URL": null}