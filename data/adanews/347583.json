{"Source": "Ada News", "Timestamp": "23 04 2019", "Headline": "පොලිස්පති හරියට රාජකාරි කළා නම්  මෙවැනි විපතක් වෙන්නෑ - රවී", "News Content": "මේ සිදුවූ ත්‍රස්තවාදී ක්‍රියාව සම්බන්ධයෙන් පූර්ව දැනුම් දීමක් කර තිබියදීත් ඒ සම්බන්ධයෙන් රජය නිසි ක්‍රියාමාර්ග නොගත්ත බවට චෝදනවක් එල්ල වෙලා තිබෙනවා. නමුත් ඒ සම්බන්ධයෙන් නිකරුණේ එකිනෙකාට බනින්නේ නැතිව, සැබෑ තත්ත්වය තේරුම් ගෙන කටයුතු කල යුතුයි.  මේ අවස්ථාවේදි පොලිස්පති නිසි පරිදි සිය රාජකාරිය ඉටුකළානම්, මෙවැනි විනාශකාරී කටයුත්තක් සිදුනොවන්න තිබණා යැයි විදුලිබල ,බලශක්ති සහ ව්‍යාපාර සංවර්ධන අමාත්‍ය රවි කරුණානායක මහතා පවසයි. ඔහු මේ බව ප්‍රකාශ කළේ අද (23) දිවංගත ලලිත් ඇතුලත්මුදලි මහතාගේ 26 වන ගුණානුස්මරණ පින්කමට එක්වෙමිණි. මෙහිදී වැඩිදුරටත් අදහස් දැක්වූ අමාත්‍ය කරුණානායක මහතා, \"ඉදිරි දැක්මක් සහිතව, රට වෙනුවෙන් කැපවෙලා කටයුතු කළ හැකි ලලිත් ඇතුලත්මුදලි වැනි නායකයින් ශ්‍රී ලංකාවට නැතිවීමේ පාඩුව අද අපට පැහැදිලිව පෙනෙනවා. මෙවැනි නායකයින් ආදර්ශයට ගෙන රට වෙනුවෙන් කැපවෙලා, රට ඉදිරියට ගෙනයන්න අප සූදානම් විය යුතුයි.  එදා ලලිත් ඇතුලත්මුදලි වැනි නායකයින් රටට දුන් නායකත්වය ආදර්ශයට ගෙන අප ක්‍රියා කළ යුතුයි. රටේ ආර්ථිකය තුළින් අපට සෑහෙන පෙරලියක් කල හැකියි. අද රටේ උද්ගතවී ඇති මෙම තත්ත්වය පිළිබදව අප සැලකිලිමත් විය යුතුයි. අපේ රටේ පමණක් නොවෙයි, සමස්ත ලෝකයේම මෙවැනි ත්‍රස්තක්‍රියා සිදුවෙනවා. නමුත් මේ පිලිබදව අප සැලකිලිමත්වී මෙවැනි ක්‍රියා මර්දනයට කටයුතු කළ යුතුයි. නවසීලන්තය, ප්‍රංශය, ඇමරිකාව, එංගලන්තය වැනි රටවලත් මෙවැනි ත්‍රස්තක්‍රියා සිදුවෙද්දි, ශ්‍රී ලංකාව පමණක් මෙවැනි දේ නොමැති හුදෙකලා රටක් වෙන්නේ නැහැ. නමුත් අපි ඉදිරි දැක්මක් සහිතව අවධියෙන් සිටිය යුතුයි. කුමන අවස්ථාවේ, කුමන ආකාරයකින් ත්‍රස්ත ප්‍රහාර එල්ල වෙයිද කියලා අපට කියන්න බැහැ. එදා ලලිත් ඇතුලත්මදලි මැතිතුමන් ආරක්ෂක අමාත්‍ය ධූරය දරන අවස්ථාවේ, මෙවැනි දේ පිළිබදව ඉතාමත් විමසිලිමත්ව කටයුතු කරලා, තීන්දු තීරණ අරගෙන මේ පුංචි ලංකාව රැකගත්තා” යැයි ඔහු වැඩිදුරටත් පැවසිය.     ", "URL": "https://www.ada.lk/0/0/0-347583", "Category": "Latest News", "Parent URL": null}