{"Source": "Ada News", "Timestamp": "9 10 2018", "Headline": "තෙබුවන සැරයන්ට ඇප", "News Content": "තෙබුවනදී පොලීසියේ ඉහළ නිලධාරීන්ට විරෝධය දක්වමින් කලහකාරී ලෙස හැසිරීම හේතවෙන් අත්ඩංගුවට ගෙන රක්ෂිත බන්ධනාගාර ගතකළ පොලිස් සැරයන් එස්.ඩී. සනත් ගුණවර්ධන මහතා ඇප මත නිදහස් කිරීමට මතුගම ප්‍රධාන මහෙස්ත්‍රාත් වසන්ත කෝසල සේනාධීර මහතා අද (09දා) නියෝග කළේය . සාපරාධී බියගැන්වීම, නියෝග වලට අවනත නොවීම, මිනීමැරීමට තැත්කිරීම සම්බන්ධයෙන් සැකපිට සැකකරු අත්අඩංගුවට ගෙන අධිකරණයට ඉදිරිපත් කෙරිණි. ඔහු රුපියල් පනස්දහසක ශරීර ඇපමත මුදා හැරීමට කටයුතු කෙරිණි. තමා විසින් බලපත්‍ර නීති උල්ලංඝනය කරමින් වැලි ප්‍රවාහනය කළ ලොරියක් අත්අඩංගුවට ගෙන තෙබුවන පොලිස් ස්ථානයට ඉදිරිපත් කළ නමුත් උසස් නිලධාරීන් විසින් නියමිත පරිදි අධිකරණය හමුවට ඉදිරිපත් නොකොට මුදාහරින ලදැයි කියන සිද්ධියකට සිය විරෝධය පලකරමින් ,අවි ගබඩාවෙන් ලබාගත් ගිනිඅවියද රැගෙන ඔහු පසුගියදා තෙබුවනදී විරෝධතාවක නිරතවිය. නඩුව නැවතත් දෙසැම්බර් මස 12 දා තෙක් කල් තැබිණි. ප්‍රේමතිලක පෙරමුණ/මතුගම වික්‍රම පී කුමාරප්පෙරුම       ", "URL": "https://www.ada.lk/0/0/0-341110", "Category": "Latest News", "Parent URL": null}