{"Source": "Ada News", "Timestamp": "26 06 2021", "Headline": "මෙරට විශාලතම කොවිඩ් මර්දන එන්නත්කරණ වැඩසටහන කටුනායකදි", "News Content": "ශ්‍රී ලංකාවේ මෙතෙක් ක්‍රියාත්මක කළ විශාලතම කොරෝනා මර්දන වැඩසටහන අද දින කටුනායක නිදහස් වෙළෙඳ කළාපය තුළ ශ්‍රී ලංකා යුධ හමුදා සෞඛ්‍ය බළකාය විසින්  ක්‍රියාත්මක කරමින් , එක්  දිනක් තුළ එක් ස්ථානයකදී ලබා දුන් වැඩිම කොරෝනා මර්දන එන්නත් ප්‍රමාණය වන , එන්නත් මාත්‍රා 10,700 ක් කටුනායක නිදහස් වෙළෙඳ කළාපය තුළ සේවය කරන සේවකයින් වෙත ලබා දුන් බව කටුනායක ශ්‍රී ලංකා ආයෝජන මණ්ඩල ප්‍රකාශකවරයෙකු පැවසීය . මෙම එන්නත්කරණ වැඩසටහන සදහා චීනයේ නිෂ්පාදිත සයිනොෆාම් එන්නත් භාවිතා කර තිබුණි . කටුනායක නිදහස් වෙළෙඳ කළාපය තුළ පිහිටි අයි.සී.එල්. , ස්මාර්ට් ෂර්ට්ස් , ඒ.ටී.ජී. සහ යූ.ටී.පී. යන කර්මාන්තශාලා පරිශ්‍රයන් තුළ දී මෙම එන්නත්කරණ වැඩසටහන ක්‍රියාත්මක කෙරුණි . එහිදී කටුනායක නිදහස් වෙළෙඳ කළාපය තුළ පිහිටි කර්මාන්තශාලා වල සේවය කරන වයස අවුරුදු 18 ට වැඩි සේවකයින් සදහා මෙම එන්නත් ලබා දීම සිදු කෙරුණි . එමෙන්ම අද දින කටුනායක ප්‍රදේශය තුළින් කොරෝනා ආසාදිතයන් 66 දෙනෙකු වාර්තා වී ඇති බව ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ නලීන් ආරියරත්න මහතා පැවසීය . ඒ අතර කටුනායක සීදුව සෞඛ්‍ය වෛද්‍ය නිලධාරී කොට්ඨාසය තුළින් අද දින කොරෝනා ආසාදිතයන් 35 දෙනෙකු වාර්තා වී තිබේ . ඒ අනුව මෙම කොට්ඨාසය තුළින් මේ දක්වා කොරෝනා ආසාදිතයන් 3,125 දෙනෙකු වාර්තා වී සිටිති . එමෙන්ම කටුනායක නිදහස් වෙළෙඳ කළාපය තුළින් ද අද දින තවත් කොරෝනා ආසාදිතයන් 31 දෙනෙකු වාර්තා වී සිටිති . ඒ අනුව කටුනායක නිදහස් වෙළෙඳ කළාපය තුළ පිහිටි කර්මාන්තශාලා 69 ක සේවය කරන සේවකයින් 2,678 දෙනෙකු මේ දක්වා මෙම කොරෝනා වෛරසයට ගොදුරු වී සිටිති .    ", "URL": "https://www.ada.lk/0/0/0-380644", "Category": "Latest News", "Parent URL": null}