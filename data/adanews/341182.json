{"Source": "Ada News", "Timestamp": "11 10 2018", "Headline": "රජරට සිසුන්ගේ ජ්‍යෙෂ්ඨත්වය මාස 06කට අඩුවෙයි", "News Content": "රජරට වෛද්‍ය පීඨයේ අවසන් වසරේ සිසුන්ගේ සායනික විභාගය කල්යෑම හේතුවෙන් ඔවුන් වෛද්‍යවරුන් බවට පත්වූ පසු මාස 06කින් ජ්‍යෙෂ්ඨත්වය පහළ යන බව වෛද්‍ය ශිෂ්‍යයන් සඳහන් කරයි. මේ මස 15 වැනි දින සායනික විභාගය පැවැත්වීමට සැලසුම් කර තිබූ බවත්, ඒ සඳහා ශිෂ්‍ය ශිෂ්‍යාවන් 183 දෙනෙකු පෙනී සිටීමට නියමිතව තිබූ බවත් එම පිරිස් පෙන්වා දෙති. එහෙත් රඳවා තබා ගැනීමේ දීමනාව ලබානොදීම නිසා උපකුලපතිවරයා හැර අංශ ප්‍රධානීන් තනතුරුවලින් ඉල්ලා අස්වීම හා අකුරට වැඩකිරීම හේතුවෙන් විභාගය කල්ගිය බවද ඔවුහු පෙන්වා දෙති. මේ පිළිබඳව මාහාචාර්ය වෛද්‍ය චන්න ජයසුමන මහතාගෙන් සිදුකළ විමසීමකදී ඒ මහතා සඳහන් කළේ අංශ ප්‍රධානීන් තනතුරුවලින් ඉවත් වී සිටින නිසා විභාගය පැවැත්වීමට නොහැකි බවයි. නැවත විභාගය පැවැත්වීමට හැකි වන්නේ මාස කිහිපයකට පසුව බවත් ඒ මහතා පැවසීය. මේ නිසා රෝහල්වලට ඇතුළත් වීමට සිටිනා වෛද්‍යවරුන් 183 දෙනෙකු යම් කාලයකට අහිමිවී යන බවත්, මීට අමතරව ජ්‍යෙෂ්ඨත්වයටත් බලපෑම් සිදුවන බවත් හෙතෙම මෙහිදී කියා සිටියේය.   ", "URL": "https://www.ada.lk/0/0/0-341182", "Category": "Latest News", "Parent URL": null}