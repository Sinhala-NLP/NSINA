{"Source": "Ada News", "Timestamp": "10 05 2020", "Headline": "උතුරු කොරියාවේ කොවිඩ් පාලනය කිරීම ගැන චීන ජනපති දැඩි අවධානයෙන්", "News Content": "චීන ජනාධිපති ෂී ජින් පිං සෙනසුරාදා උතුරු කොරියානු ජනාධිපති  කිම් ජොන් උන්ට ස්තූති කිරීමේ වාචික පණිවිඩයක් යවා තිබේ. ඒ කිම් ජොන් උන් කලින් දුන් වාචික පණිවිඩයකට පිළිතුරු වශයෙනි. කිම්ගේ උණුසුම් හා මිත්‍රශීලී පණිවුඩය ලැබීම ගැන තමා ඉතා සතුටට පත්වන බව පැවසූ ෂී, මේ වසරේ පෙබරවාරියේදී, COVID-19 වසංගතයේදී තමාට ලිපියක් යවා චීනයේ වැළැක්වීමේ සහ පාලන ප්‍රයත්නයන් සඳහා සහාය ලබා දුන් බවද මෙහිදි චීන ජනපතිවරයා සිහිපත් කළේය. කොරෝනා වයිරස් රෝගය පැතිරීමෙන් පසු චීනය චීනයේ කොමියුනිස්ට් පක්ෂයේ මධ්‍යම කාරක සභාවේ දැඩි නායකත්වය යටතේ සහ විවිධ පාර්ශවයන්ගේ දැඩි සහයෝගය ඇතිව, දැඩි උත්සාහයන් තුළින් COVID-19 වැළැක්වීම සහ පාලනය කිරීම සඳහා සැලකිය යුතු උපායමාර්ගික ප්‍රතිඵල ලබා ඇති බව ෂී පෙන්වා දුන්නේය. උතුරු කොරියාවේ වසංගත වැළැක්වීම සහ පාලනය කිරීමේ තත්ත්වය සහ එහි ජනතාවගේ සෞඛ්‍යය පිළිබඳව තමා දැඩි අවධානයක් යොමු කරන බවද චීන ජනපතිවරයා පවසා තිබේ. චීනය, උතුරු කොරියාව සමඟ වසංගත විරෝධී සහයෝගීතාව වැඩි දියුණු කිරීමට කැමැත්තෙන් සිටින බවත් එහි ධාරිතාවය උතුරු කොරියාවේ අවශ්‍යතාවයන්ට අනුකූලව සිදුවෙනු ඇති බවත් චීන ජනපතිවරයා පැවැසීය. චීනය සහ උතුරු කොරියාව මෙන්ම ජාත්‍යන්තර ප්‍රජාවගේ ඒකාබද්ධ උත්සාහයත් සමඟ COVID-19 ට එරෙහි සටනේදී අවසාන ජයග්‍රහණයක් ලැබෙනු ඇතැයි ඔහු විශ්වාසය පළ කළේය.   ", "URL": "https://www.ada.lk/0/0/0-362053", "Category": "Latest News", "Parent URL": null}