{"Source": "Ada News", "Timestamp": "20 12 2017", "Headline": "ඇමෙරිකානු ජාතික ආරක්ෂක සැලැස්ම චීන-රුසියා උදහසට", "News Content": "\r\n\tඇමෙරිකාවේ ජාතික ආරක්ෂාව සම්බන්ධයෙන් වන සැලසුම පසුගිය 18දා එරට ජනපති ඩොනල්ඩ් ට්‍රම්ප් විසින් එළිදක්වන ලදී.\r\n \r\n\tකෙසේ වෙතත්, මෙම සැලසුම සම්බන්ධයෙන් චීනය සහ රුසියාව ප්‍රතිචාර දක්වා ඇති අතර, ඔවුන් පවසන්නේ එමගින් තම රාජ්‍යයන් එදිරිවාදීන් ලෙස නිරූපණය කිරීමට ඇමෙරිකාව කටයුතු කර ඇති බවයි.\r\n \r\n\tමෙහිදී, අදහස් දක්වා සිටි ක්‍රෙම්ලීන ප්‍රකාශක දිමිත්‍රි පෙස්කොෆ් පෙන්වා දුන්නේ එම සැලසුම අධිරාජ්‍යවාදී සැලසුමක් බව බැලූ බැල්මටම විද්‍යමාන වන බවයි.\r\n \r\n\tලෝකයේ සුපිරි බලවතා තමන් යන මතයේ එල්බ එය නිර්මාණය කර ඇති බවද රුසියානු ප්‍රකාශකයා පවසයි.\r\n \r\n\tමේ සම්බන්ධයෙන් චීනය ප්‍රතිචාර දක්වමින් කියා සිටියේ ඇමෙරිකාව තවමත් සීතල යුද මානසිකත්වයක සිටින බව එම සැලසුමෙන් පිළිබිඹු වන බවයි.\r\n \r\n\tමෙහි අහිතකර බලපෑම ඇමෙරිකාවට පමණක් නොව, ලෝකයේ සෙසු රටවලටද විඳින්නට සිදුවනු ඇති බව චීනය පෙන්වා දී තිබේ.\r\n \r\n\tමෙම රාජ්‍යයන් දෙකම අවධාරණය කරන්නේ තම රටවලින් ඇමෙරිකාව වෙත තර්ජනයක් නොපවතින බවයි.\r\n \n  \n  ", "URL": "https://www.ada.lk/0/0/0-297643", "Category": "International", "Parent URL": null}