{"Source": "Ada News", "Timestamp": "8 05 2018", "Headline": "ඇෆ්ගන් ගුවන් ප්‍රහාරයකින් දරුවන් රැසක් මැරිලා - UN", "News Content": "\r\n\tඇෆ්ගනිස්තානයේ ඊසානදිග කුන්ඩූස් ප්‍රදේශයේ රජයේ හමුදාවන් විසින් පසුගිය මාසයේදී එල්ල කරන ලද ගුවන් ප්‍රහාරයකින් දරුවන් 30 දෙනෙකු ජීවිතක්ෂයට පත්ව තවත් 51 දෙනෙකු තුවාල ලබා ඇති බව එක්සත් ජාතීන්ගේ සංවිධාන වාර්තාවක් පවසයි.\r\n \r\n\tපසුගිය අප්‍රේල් මස 02 වැනිදා එල්ල කරන ලද මෙම ප්‍රහාරයේදී තම හමුදාව ජ්‍යෙෂ්ඨ තලේබාන් සටන්කාමීන් පිරිසක් එක්රැස් වන ස්ථානයක් ඉලක්ක කර ප්‍රහාර එල්ල කරන ලද බව ඇෆ්ගනිස්ථානය පවසයි.\r\n \r\n\tකෙසේ වෙතත්, මේ සම්බන්ධයෙන් සිදුකළ පරීක්ෂණයේදී මෙම ගුවන් ප්‍රහාර හේතුවෙන් තවත් වැඩිහිටි පුද්ගලයන් 06 දෙනෙකුද ජීවිතක්ෂයට පත්ව තිබේ.\r\n \r\n\tඇෆ්ගනිස්තානයේ ආගමික පාසලක් ආසන්නයට මෙම ප්‍රහාරය එල්ල වන අවස්ථාවේදී එම දරුවන් විවෘත භූමියේ සිට ඇති බව කියැවෙයි.\r\n \r\n\tඑමෙන්ම, එක්සත් ජාතීන්ගේ මෙම වාර්තාවට අනුව දරුවන්ට සිදුවූ හානිය හා මරණ සංඛ්‍යාව තවදුරටත් ඉහළ යා හැකි බවට විශ්වාස කටයුතු සාක්ෂි පවතින බවද සඳහන් කර තිබේ.\r\n \r\n\tඑම ප්‍රහාරයේදී රොකට් ප්‍රහාර මෙන්ම හෙලිකොප්ටර් යානයක සිට සිදුකළ දැවැන්ත වෙඩි ප්‍රහාරයකටද මෙම දරුවන් මුහුණ දී අති බව එම වාර්තාව වැඩිදුරටත් පවසයි.\r\n \n \n  ", "URL": "https://www.ada.lk/0/0/0-327479", "Category": "International", "Parent URL": null}