{"Source": "Ada News", "Timestamp": "26 03 2018", "Headline": "රුසියානු ගොඩනැගිලි ගින්නේ මරණ ගණන 64 දක්වා ඉහළට", "News Content": "\r\n\tරුසියාවේ කෙමෙරෝව් නගරයේ වෙළෙඳ හා ප්‍රසංග සංකීර්ණයක සිදුවූ ගිනි ගැනීමෙන් මියගිය පිරිස 64 දක්වා ඉහළ ගොස් ඇති බව විදෙස් වාර්තා පවසයි.\r\n \r\n\tගල් අඟුරු නිෂ්පාදන නගරයක් ලෙස ප්‍රකට මෙම ප්‍රදේශයේ මියගිය වැඩිදෙනා කුඩා දරුවන් බව විදෙස් වාර්තා පවසයි.\r\n \r\n\tවින්ටර් චෙරි සංකීර්ණයේ සිදුවූ මෙම ගිනි ගැනීම සම්බන්ධයෙන් පරීක්ෂණ පවත්වන රුසියානු විශේෂඥයන් පවසා තිබුණේ එම ගොඩනැගිල්ලේ ගිනි අනතුරු ඇඟවීමේ සංඥා පද්ධතියක් හෝ හදිසි අවස්ථාවකදී පිටවීම සඳහා අවශ්‍ය දොරටු තිබී නොමැති බවයි.\r\n \r\n\tගොඩනැගිල්ලේ ඉහළ මහලක මෙම ගින්න ඇතිවන අවස්ථාවේදී එහි වූ කඩා සාප්පු හා සිනමා ශාලාවේ පවා විශාල පිරිසක් රැඳී සිට ඇති බව කියැවෙයි.\r\n \r\n\tසිද්ධිය වූ අවස්ථාවේදී තම ජීවිත බේරාගැනීම වෙනුවෙන් ඇතැම් දෙනා ගොඩනැගිල්ලේ ජනේලවලින් පනින අවස්ථා සමාජජාල මාධ්‍ය තුළින් වාර්තා වී තිබුණි.\r\n \n  \n  ", "URL": "https://www.ada.lk/0/0/0-318832", "Category": "International", "Parent URL": null}