{"Source": "Ada News", "Timestamp": "23 01 2023", "Headline": "සමූහ වෙඩි තැබීම් සිද්ධියේ සැකකරු හඳුනා ගැනෙයි", "News Content": "කැලිෆෝනියා, මොන්ටෙරේ උද්‍යානයේ මාරාන්තික වෙඩි තැබීමක් සහ කැලිෆෝනියාවේ අල්හම්බ්‍රා හි තවත් ප්‍රහාරයක් එල්ල කිරීමට තැත් කළ හුදකලා සැකකරු සෙවීමේ මෙහෙයුම ඉරිදා අවසන් වූයේ SWAT කණ්ඩායමක සාමාජිකයින් සැකකරුගේ වෑන් රථය වැටලීමෙන් පසුවය. තුවක්කුකරු හූ කැන් ට්‍රාන් (අවු.72) ලෙස හඳුනාගෙන ඇති අතර, ඔහු සියදිවි හානි කරගෙන ඇති බව විශ්වාස කෙරෙයි. චීන අලුත් අවුරුදු සැමරුම් අතරතුර පුද්ගලයන් දස දෙනෙකු සමූලඝාතනය කිරීමට සහ අවම වශයෙන් තවත් දස දෙනෙකුට තුවාල කිරීමට ඔහු පෙලඹුණු හේතුව තවමත් අභිරහසකි. “මට තවමත් මගේ සිතේ ප්‍රශ්නයක් තිබෙනවා. මේ වෙඩික්කරුගේ චේතනාව කුමක් වීද? ඔහුට මානසික රෝගයක් තිබුණාද? ඔහු ගෘහස්ථ ප්‍රචණ්ඩත්වයේ අපයෝජකයෙක්ද?\" ලොස් ඇන්ජලීස් ප්‍රාන්තයේ ෂෙරිෆ් රොබට් ලූනා ඉරිදා වාර්තාකරුවන්ට පැවසීය. ඛේදවාචකය සෙනසුරාදා රාත්‍රියේ සිදු වූයේ, ප්‍රධාන වශයෙන් ආසියාතික ඇමෙරිකානු ප්‍රජාවක් වන මොන්ටෙරේ පාර්ක් හි කැලිෆෝනියාවේ විශාලතම දෙදින උත්සවය සඳහා දස දහස් සංඛ්‍යාත ජනතාවක් එක්රැස් වෙමින් සිටියදීය. රාත්‍රී 10:20 ට පමණ, සැකකරු ස්ටාර් බෝල්රූම් ඩාන්ස් ස්ටුඩියෝව තුළ වෙඩි තබා ඇති අතර, කාන්තාවන් පස් දෙනෙකු සහ පිරිමින් පස් දෙනෙකු ඝාතනය කර, තවත් පුද්ගලයින් 10දෙනෙකු තුවාල ලබා ඇත. ඔවුන් සියල්ලෝම වයස අවුරුදු 50 හෝ ඊට වැඩි අය බව වාර්තා වේ.   ", "URL": "https://www.ada.lk/0/0/0-400855", "Category": "International", "Parent URL": null}