{"Source": "Ada News", "Timestamp": "26 12 2017", "Headline": "බුලත් වගාවෙන්  ලොවක් දිනූ අපේ කතක්", "News Content": "\r\n\tමම සාමාන්‍ය ගොවි පවුලකින් පැවත එක කෙනෙක්. කුරුණෑගල දිස්ත්‍රික්කයේ දඹගහා හොර ප්‍ර‘දේශයේ තමයි අපේ පදිංචිය. අපේ උත්සාහයෙන් සහ කැපවීමෙන් අද ආර්ථික මට්ටමින් උසස් තැනකට පැමිණෙන්න හැකිවෙලා තිබෙනවා. මට පුතාලා දෙන්නෙක් සිටිනවා. පුතාලා දෙන්නම මේ වන විට විදේශගත වෙලා තමයි ඉන්නේ. ලොකු පුතා ගුවන් නියමුවෙක්. පොඩි පුතා ගණකාධිකරණය සම්බන්ධ උපාධියක් හදාරනවා. අපි දැනට පාකිස්තානයට බුලත් අපනයනය කරනවා. අපේ පවුලේ සියලුදෙනාම එකතුවෙලා තමයි මේ බුලත් වගාව සිදු කර ගෙන යන්නේ. අපිට මේ වගේ ශක්තිමත් ආර්ථිකයක් ගොඩනගා ගන්න හැකි වුණේ බුලත් වගාවෙන්. \r\n \r\n\tබුලත් වගාව බොහෝ සාර්ථක වගාවක්. නමුත් පසුකාලීනව, දැන් මාස 06කට පමණ සිට බුලත් වගාවට තිබූ ඉහළ මිල කඩා වැටීමක් සිදු වුණා. ඒ නිසා පාකිස්තානයට බුලත් අපනයනය කිරීම අඩු වී, මිල පහත වැටුණා. ආර්ථික භෝගවලින් අන්නාසි, බුලත්, කෙසෙල්, පොල් තමයි වැඩි වශයෙන් තිබුණේ. ඒ හැම එකකටම වඩා ඉදිරියෙන් බුලත් වගාව පසුගිය කාලයේ පැවතුණා. \r\n\tමිනිස්සු සියලුදෙනාම වගේ කුඩා පරිමාණ වශයෙන් පමණක් නොව මහා පරිමාණ වශයෙන් අක්කර 25, 50 වශයෙන් බුලත් වගා කරන්න ආරම්භ කළා. ඒ නිසා වෙළෙඳ පොළට බුලත් වැඩි වශයෙන් රැස්වීමත් බුලත් මිල ඉහළ යන්න එක හේතුවක් වුණා. අනෙක් අතින් බදු වැඩි නිසා පාකිස්තානයට අපනයනය කරන ප්‍රමාණයේ අඩු වීමක් සිදුවුණා. ඒ නිසා දැන් බුලත් වගාව තිබෙන්නේ ඉතාම පහළ මට්ටමක. නමුත් බුලත් සඳහා ඉහළ මිලක් තිබියදී අපි සියල්ලෝම සාර්ථකව වගා කටයුතු සිදුකළා. \r\n \r\n\tබුලත් වෙළෙඳ පොළට ගෙනයාම දක්වා ක්‍රියාවලිය පිළිබඳ හැඳින්වුවහොත්, අපි පළමුවෙන් බුලත් කඩාගෙන අමුණා නිවසේ තබනවා. බුලත් මිලදී ගන්නා වෙළෙන්දන් අපේ නිවසට ඇවිත් ඔවුන්ට අවශ්‍ය ප්‍රමාණයට බුලත් රැගෙන යනවා. මාසයකට බුලත් වගාව තුළින් මුර හතරකින් අස්වැන්න ලබාගන්න පුළුවන්. ඉනි 2000ක් පමණ බුලත් වැල් සාදා ගත් විට  මුළු මාසයේම බුලත් ඵලදාව නෙලා ගන්න පුළුවන්. \r\n \r\n\tබුලත්වලට ලංකාව තුළ ඉතා ඉහළ සංස්කෘතික වටිනාකමක් තිබෙනවා. ඈත අතීතයේ රජ මැතිඳුන්ගේ සිට බුලත් ඕනෑම ආරාධනයක් සඳහා, මඟුල් ගෙවල්වලට, සෑම ආගමික කටයුත්තකටම, අවමංගල්‍ය කටයුතුවලට ආදී ආගමික සංස්කෘතික හැම කටයුත්තකටම අත්‍යවශ්‍ය දෙයක්. ලාංකේය සංස්කෘතිය තුළ ඒ සඳහා ලොකු වටිනාකමක් තිබෙනවා. \r\n \n\n \r\n\tපාකිස්තානයට  බුලත් අපනයනය කිරීමේදී ඔවුන් බුලත්වල මිල තීරණය කරනුයේ බර අනුවයි. බුලත් අත් 25ක් තමයි අපි දහසක් ලෙස ගණනය කරන්නේ. මෙහි උපරිම මිල රුපියල් 12,000ක් දක්වා ඉහළ ගියා. නමුත් පසුකාලීනව නැවතත් ඒ මිල මට්ටම රුපියල් 2000 දක්වා අඩු වුණා. මේ අතර ලොකු පරතරයක් තිබෙනවා. \r\n\tලංකාව තුළත් බුලත් සඳහා වෙළෙඳපොළක් තිබෙනවා. යාපනය සඳහා ගෙනියන්නේ කුඩා බුලත්. එය දෙවැනි බුලත ලෙසත් හඳුන්වනවා. යාපනය, කැකිරාව සහ පොළොන්නරුව ප්‍රදේශ වලට මේ බුලත් ගෙනියනවා. \r\n \r\n\tබුලත් වර්ග මේ වන විට 12ක් පමණ තිබෙනවා. ඒ අතරින් අපි කරන්නේ මානේරූ කියන බුලත් වර්ගය. එයට අමතරව, කහ නාගවල්ලි, සුදු නාගවල්ලි ආදී වශයෙන්ද තිබෙනවා. ඒවා නිවෙස් අලංකරණය සඳහා බහුලව යොදා ගන්නවා. සමාන්‍යයෙන් ලාංකීය සංස්කෘතිය තුළ එවැනි බුලත් පඳුරක් නිවස ඉදිරිපිට තබා ගැනීම සෞභාග්‍යයේ සංකේතයක් වශයෙන් හඳුන්වනවා. \r\n \r\n\tබුලත් අස්වැන්න නෙළීමේදී වුවත් අපි සෑමදෙනාම බුලත් පාත්ති සඳහා ගෙන්වන්නේ නැහැ. විශේෂයෙන්ම අවමංගල්‍ය අවස්ථාවලට සහාභාගී වී ඇවිත් අපි බුලත් පාත්ති ඇතුළට යන්නේ නැහැ. මේ හැම දෙයක්ම අපි පිරිසුදුවට තමයි සිදුකරන්නේ. වෙන වගාවන් වගේ නෙමෙයි බුලත් සමග ගනුදෙනු කිරීමේදී ඉතා සුපරික්ෂාකාරීව හැමදෙයක්ම කළ යුතුයි. බුලත් කොටුවට යන විටදී පවා අත් කකුල් සෝදා තමයි ඇතුළු වන්නේ. බුලත් පාත්තියට විතරක් අඳින්න ඇඳුමක් පවා අපි සකස් කර තිබෙනවා. හැමතැනම අඳින පලඳින ඇඳුම් සෙරෙප්පු ආදිය අපි බුලත් කොටුව තුළ පාවිච්චි කරන්නේ නැහැ. \r\n \r\n\tරෝග නොහැදී සමාන්‍යයෙන් බුලත් වැලක ආයු කාලය අවුරුදු 12ක් පමණ තිබෙනවා. බුලත් සඳහා දිලීර රෝග ඇති වෙනවා. මේ නිසා බුලත් කුණු වීම වගේ දේවල් සිදුවෙනවා. අපි ඒ සඳහා පොහොර වර්ග විශාල වශයෙන් භාවිත කරන්නේ නැහැ. අපි ඉතා සුළු වශයෙන් මෙවැනි දිලීර මර්දනය සඳහා පොහොර භාවිත කරනවා. \r\n\tබුලත් රෝග කියන එක හරි ඉක්මනින් ව්‍යාප්ත වන දෙයක්. ඒ වගේම බුලත් සඳහා එන කෘමීන්, විශේෂයෙන් කණාමැදිරියන් වැනි සත්තු ඇදී එනවා. ඔවුන්ව වළක්වන්න අපි සෑම විටම මිනිසාට අහිතකර විෂ රසායනික දේවල් භාවිත කරන්නේ නැහැ. අපි දුම්කොළ නැටි ආදී ශාකමය කොටස් භාවිත කර ඔවුන් වළක්වන්න ක්‍රියා කරනවා. මේ බුලත් අප අහාරයට ගන්නා දෙයක් නිසා බුලත් ගොවීන් මේ පිළිබඳ විශේෂයෙන් සැලකිලිමත් වෙනවා. \r\n \r\n\tඅපි මුල් කාලයේ රජයේ දක්ෂිණ සංවර්ධන අධිකාරියට බුලත් දඬු ලබා දුන්නා. ඔවුන් විසින් බුලත් පැළ බෙදා දීම පවා සිදුකළා. නමුත් බුලත්වල මිල ඉහළ යෑමක් සිදු නොවුණ නිසා ඒ සියල්ලම අතරමග නතර කර දමා තිබෙනවා. බුලත් ගොවීන් මේ වන විට අසරණ තත්ත්වයකට පත්ව සිටිනවා. මැති ඇමතිවරුන් හෝ මේ ගැටලුවට මැදිහත් වී රටේ ආර්ථිකය ඉහළ නංවන්න ක්‍රියා කරන්නේ නම් අපි එය ඉතා අගයකොට සලකනවා.\r\n \r\n\tඔව්. ගම්මිරිස් වර්ග රැසක් අපි වගා කර තිබෙනවා. මාතලේ, ත්‍රිකුණාමලය වැනි සෑම ප්‍රදේශයකටම ඔරොත්තු දෙන පැළ වර්ග පේරාදෙණියෙන් අපිට ලබා දී තිබෙනවා. දැනට අක්කරයක පමණ භූමි ප්‍රදේශයක ඒවා ව්‍යාප්ත කර තිබෙනවා. ඉදිරියේදී ඒවා ව්‍යාප්ත කිරීම සඳහා පැළ තවානක් සකස් කිරීමට අපේක්ෂා කරනවා. ගම්මිරිස් අක්කරය අපි ලක්ෂණයක පමණ මුදලකට බදු දීමක් කරනවා. අමුවෙන් ගම්මිරිස් ගෙන ගොස් ඒවා යන්ත්‍රානුසාරයෙන් මිරිකීමට ලක්කොට විදේශ රටවලට එසන්ස් ලෙස අපනයනය කරනවා. ඉඳුණු ගම්මිරිස්වලින් රතුපාට එසන්ස්ද, අමු ගම්මිරිස්වලින් කොළ පාට එසන්ස්ද නිෂ්පාදනය කරනවා. මේවා හරිම සැර ස්ප්‍රීත්තුවක් ලෙසද හඳුන්වන්න පුළුවන්. \r\n \r\n\tදෙමාපියන්ගේ උරුමයෙන්  හිමි වූ කෘෂි භෝග වගාව සඳහා විවාහයෙන් පසුව මගේ සැමියා නිරන්තර සහයක් ලබා දුන්නා. බුලත් වගා ආර්ථික ශක්තියෙන් අද අපි ඉතා ඉහළ තත්ත්වයක සිටිනවා.  මේ සඳහා න්‍යායික සහ ප්‍රායෝගික උපදේශකත්වය ලබා දුන්නේ අපනයන කෘෂිකර්ම දෙපාර්තුමේන්තුව යටතේ නාරම්මල පිහිටුවා ඇති බුලත් පර්යේෂණ ආයතනයයි. එම ආයතනයේ මාලනී මහත්මිය, සෙනවිරත්න මහතා සහ රත්නසෝම මහතා එහිදී විශේෂයෙන් සිහිපත් කළ යුතුයි.  \r\n \r\n\t බුලත් වගාව කියන්නේ ඉතා හොඳ ආර්ථික භෝගයක්. මෙය පිරිමින්ට මෙන්ම කාන්තාවන්ටද කළ හැකි දෙයක්. ස්ථිර භෝගයක් නොවුණත් එයින් ඉහළ ආදායමක් උපයා ගන්න පුළුවන්. කෘෂි භෝග වගාවෙන් වුවත් කාන්තාවකට ඉදිරියට යන්න ඕනෑතරම් අවස්ථාව තිබෙනවා. ඒ සඳහා ගැහැනු පිරිමි භේදය බලපාන්නේ නැහැ. ඒ සඳහා අවශ්‍ය වන්නේ උත්සාහය සහ කැපවීමයි.  \r\n \nෂෙහානි දිල්රුක්ෂිකා/ ඡායාරූප- ක්‍රිෂාන් රණසිංහ\n  ", "URL": "https://www.ada.lk/0/0/0-299001", "Category": "Woman", "Parent URL": null}