{"Source": "Ada News", "Timestamp": "10 09 2021", "Headline": "ඉන්ඩිගෝ ගුවන් සේවා ආරම්භ වේ", "News Content": "ඉන්දියාවේ ඉන්ඩිගෝ ගුවන් සේවය යළිත් කටුනායක බණ්ඩාරනායක ජාත්‍යන්තර ගුවන් තොටුපළ අතර ගුවන් ගමන් සේවා 09/10 දින සවස සිට  ආරම්භ කිරීමට පියවර ගෙන තිබේ . ඒ අනුව පළමු ඉන්ඩිගෝ ගුවන් යානය 09/10 දින සවස 03.30 ට ඉන්දියාවේ කොචින් ජාත්‍යන්තර ගුවන් තොටුපළේ සිට කටුනායක ගුවන් තොටුපළ වෙත පැමිණ තිබේ . මීට අමතරව තවත් ඉන්ඩිගෝ ගුවන් යානා 02 ක් ඉන්දියාවේ චෙන්නායි ජාත්‍යන්තර ගුවන් තොටුපළේ  සිට 09/10 දින රාත්‍රී කටුනායක ගුවන් තොටුපළ වෙත  පැමිණීමට නියමිතය . එමෙන්ම 09/15 දින සිට මෙම ඉන්ඩිගෝ ගුවන් යානා ඉන්දියාවේ මුම්බායි ජාත්‍යන්තර ගුවන් තොටුපළේ සිට ද කටුනායක ගුවන් තොටුපළ වෙත පැමිණීමට නියමිතය . එසේම ප්‍රංශයේ ජාතික ගුවන් සේවය වන \" එයා ෆ්‍රාන්ස් \" ගුවන් සේවය ද එළඹෙන නොවැම්බර් මස 01 දින සිට තම ගුවන් ගමන් සේවා ප්‍රංශයේ පැරිස් නුවර ජාත්‍යන්තර ගුවන් තොටුපළේ සිට මාලදිවයින හරහා කටුනායක ගුවන් තොටුපළ වෙත ආරම්භ කිරීමට පියවර ගෙන තිබේ . මේ නිසා යුරෝපය , ඇමෙරිකා එක්සත් ජනපදය , කැනඩාව , මධ්‍යම ඇමෙරිකානු සහ දකුණු ඇමෙරිකානු රටවල් අතර ගුවන් ගමන් සේවා සදහා පහසුකම් හිමි වේ . ප්‍රංශ ගුවන් සේවය ඇමෙරිකාවේ ඩෙල්ටා සහ වර්ජින් අත්ලන්තික් ගුවන් සේවා සමාගම් සමගද බද්ධ ව්‍යාපාරික කටයුතු වල නිරත වී සිටින නිසා මෙම ගුවන් ගමන් සේවා පහසුවෙන් සිදු කළ හැකි වී තිබේ . ප්‍රංශ ගුවන් සේවය ශ්‍රී ලංකාවේ කටුනායක ගුවන් තොටුපළ වෙත සිදු කෙරෙන ගුවන් ගමන් සදහා නවීනතම බෝයිං 787 - 900 වර්ගයේ ගුවන් යානයක් යෙදවීමට පියවර ගෙන තිබේ .   ", "URL": "https://www.ada.lk/0/0/0-384402", "Category": "Latest News", "Parent URL": null}