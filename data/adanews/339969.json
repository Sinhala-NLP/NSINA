{"Source": "Ada News", "Timestamp": "4 09 2018", "Headline": "හෙට කොළඹ අතුරු මාර්ග පුරවනවා", "News Content": "ඒකාබද්ධ විපක්ෂය මගින් ‌හෙට (05දා) පවත්වන විරෝධතා රැලිය කොළඹ නගරයේදී පිවිසුම් මාර්ග අතුරු සිදුරු නැතිව පිරී යන ආකාරයට විරෝධතාව පවත්වන බව රත්නපුර දිස්ත්‍රික් පාර්ලිමේන්තු මන්ත්‍රී ඒකාබද්ධ විපක්ෂයේ උප සභාපති ටී. රංජත් ද සොයිසා මහතා පැවසීය. එහිදී වැඩිදුරටත් අදහස් දැක්වූ මන්ත්‍රීවරයා මෙසේද පවසා සිටියේය. \"වසර තුන හමාරක් තිස්සේ මේ යහපාලන ආණ්ඩුව ජනතාව පීඩාවෙන් පීඩාවට පත්කර තිබෙනවා. 'ජන බලය කොළඹට' යන මැයෙන් 'වැඩබැරි ආණ්ඩුව ගෙදර යවනු' තේමාව යටතේ හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතාගේ නායකත්වයෙන් මෙම විරෝධතාව පවත්වනවා. රටේ රාජ්‍ය සම්පත් විදේශිකයන්ට විකිණීමට එරෙහිවත් ජනතාව මත පටවා තිබෙන අසීමිත බදු බරට එරෙහිවත් මහ බැංකු මුදල් මංකොල්ලයට එරෙහිව තමයි එම විරෝධතාව පවත්වන්නේ. මෙම විරෝධතාව සඳහා ලක්ෂ ගණනින් කොළඹ නගරයට පැමිණීමට නියමිතව සිටිනවා. ඒ සඳහා අවශ්‍ය සංවිධාන කටයුතු ආසන මට්ටමෙන් ඉතා සාර්ථක ලෙස සිදු කරනවා. අද දවසේ කොළඹ නගරයට පිවිසෙන සෑම මාර්ගයක්ම අතුරු සිදුරු නැතිව පිරී ඉතිරී යන බව මං විශ්වාස කරනවා.\" බළන්ගොඩ - රෝහණ වසන්ත   ", "URL": "https://www.ada.lk/0/0/0-339969", "Category": "Latest News", "Parent URL": null}