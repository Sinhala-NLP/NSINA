{"Source": "Ada News", "Timestamp": "14 10 2020", "Headline": "කොරෝනා ආසාදිතයෙක් නිසා කිරිවත්තුඩුව වෛද්‍ය මධ්‍යස්ථානයක් වසයි", "News Content": "රත්මලාන බ්‍රැන්ඩික්ස් ආයතනයේ කොරෝනා ආසාදිතයකු ප්‍රතිකාර ලබාගත් බව  කියන  කිරිවත්තුඩුව ප්‍රදේශයේ වෛද්‍ය මධ්‍යස්ථානයකට  මුද්‍රා තබා එහි වෛද්‍යවරයා ඇතුළු තිදෙනෙකු (13) දා  ස්වයං නිරෝධායනය ට ලක් කළ බව කහතුඩුව සෞඛ්‍ය වෛද්‍ය නිලධාරී කාර්යාලය පවසයි .\n\nමෙම ආසාදිතයා මිනුවන්ගොඩ බ්‍රැන්ඩික්ස් ආයතනයේ  සේවය කරන  මිතුරෙකුගේ විවාහ මංගල උත්සවයක් සඳහා සහභාගි වී තිබූ අතර ඉන් දින කිහිපයකට පසුව ඉකුත් (12) දා මොහුටද   වෛරසය  ආසාදනය වී ඇති බවට වාර්තා වි ඇතැයි  පැවසේ .\n\nඒ තෙවන වරට ලබාගත් පී.සී.ආර් පරීක්ෂණයෙන් බවද පැවසේ .\n\nරත්මලාන බ්‍රැන්ඩික්ස් ආයතනයේ සේවයේ නියුතු මේ පුද්ගලයා මිනුවන්ගොඩ ආයතනයේ මිතුරකුගේ   විවාහ මංගල උත්සවයට සහභාගි වී පැමිණීමෙන් අනතුරුව  මිතුරාට  කොරෝනා රෝගය වැළඳීම තිබූ බව කියයි .\n\nඒ අනුව මොහු  ඉකුත් 06 ,  08 සහ 09 දා පී.සී.ආර් පරීක්ෂණ වලට ලක්ව ඇති අතර   ඉන් පළමු වාර්තා දෙකින්ම මොහුට  කොරෝනා ආසාදනය වී නොමැති බවට වාර්තා වූවද  තෙවන වාර්තාවෙන් තහවුරු වී ඇත්තේ  කොරෝනා රෝගය  ආසාදනය වී ඇති බවයි.\n\nමේ අතරතුර ඉකුත් 10 දා  කිරිවත්තුඩුව හන්දියේ පිහිටි මෙම  පෞද්ගලික වෛද්‍ය මධ්‍යස්ථානයට මොහු පැමිණ ඇත්තේ පෙර නිකුත් වූ පී.සී.ආර් පරීක්ෂණ   වාර්තා  වෛද්‍යවරයාට පෙන්වා උපදෙස් හා ප්‍රතිකාර ලබා ගැනීමට බවයි  වෛද්‍ය මධ්‍යස්ථානයේ ආරංචි මාර්ග පවසන්නේ,\n\nඉන්පසුව මෙම පුද්ගලයාට කොරෝනා ආසාදනය වී ඇති බවට ඉකුත්  12 දා වාර්තාවීමත් සමග මහජන සෞඛ්‍ය පරීක්ෂක නිලධාරීන් එම වෛද්‍ය මධ්‍යස්ථානයට  පැමිණ එම ස්ථානයට මුද්‍රා තබා එහි වෛද්‍යවරයා ඇතුළු සේවිකාවන් දෙදෙනෙකු දින 14 ක්, ගෘහස්ථ නිරෝධායනයට ලක් කිරීමට පියවර ගත් බව පැවසේ .\n\nඒ අතරතුරදී ඔවුන්ට කිසියම් රෝග ලක්ෂණයක් මතු වුවහොත් පී.සී.ආර් පරීක්ෂණයට ලක් කොට ඒ වාර්තාවට අනුව වෛද්‍ය මධ්‍යස්ථානයට  පැමිණි ආශ්‍රිතයින් සොයා  ඉදිරි ක්‍රියාමාර්ග ගැනීමට නියමිත බවද සෞඛ්‍ය වෛද්‍ය නිලධාරී කාර්යාලය පවසයි . \n\n\n\n\n\n\n\n\n     ", "URL": "https://www.ada.lk/0/0/0-370134", "Category": "Latest News", "Parent URL": null}