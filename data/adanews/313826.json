{"Source": "Ada News", "Timestamp": "2 03 2018", "Headline": "තඹුත්තේගම ප්‍රහාරය ජවිපෙ හෙළා දකියි", "News Content": "\r\n\tතම ගැටලුවලට ආණ්ඩුවේ බලධාරීන්ගේ අවධානය යොමු කර එය විසඳා ගැනීම සඳහා කළ උද්ඝෝෂණයේදි ජනතාවට පොලීසිය ලවා ආණ්ඩුව එල්ල කළ අමානුෂික ප්‍රහාරය දැඩි පිළිකුළෙන් යුතුව හෙළා දකින බව ජනතා විමුක්ති පෙරමුණ පවසයි.\r\n \r\n\tජනතාවගේ දෑස් වසා හානිකර ව්‍යාපෘති අරඹන විට ඒ සඳහා ජනතාව විරුද්ධ වීම සාධාරණ බවත් ඔවුහු පවසති. වගකිව යුතු ආණ්ඩුවක් නම් මේ පිළිබඳව අදාළ බලධාරීන් සමග මැදිහත් වී ගොවි ජනතාවට කරුණු අවබෝධ කිරීම හෝ හානිකර ව්‍යාපෘති නවතා දැමීම සිදුකළ යුතු බව ජනතා විමුක්ති පෙරමුණ සඳහන් කරයි.\r\n \r\n\tඑහෙත් ආණ්ඩුව අධිකරණ නියෝග ලබාගෙන පොලීසිය ලවා උද්ඝෝෂණය කළ ගොවීන්ට පහර දී පනහකට අධික පිරිසක් රක්ෂිත බන්ධනාගාර ගත කොට අවසානයේ ව්‍යාපෘතිය තාවකාලිකව නතර කළ බවද ප්‍රකාශ කර තිබෙන බවත් ඔවුහු පෙන්වා දෙති. එය මුලින් සිදු කළේ නම් ජනතාවට මෙවැනි ගැටලු මතුවන්නේ නොමැති බවද ජනතා විමුක්ති පෙරමුණ මාධ්‍ය නිවේදනයක් මගින් සඳහන් කරයි.\r\n \r\n\tතවද පොදු ජනතාවගේ ගැටලුවලට ඇහුම්කම් නොදෙමින් තම ගැටලු සඳහා උද්ඝෝෂණය කළ ජනතාවට අමානුෂිකව පහර දීම රටේ පැවැති සියලු ආණ්ඩුවල ජානමය ලක්ෂණයක් බවත් මේ ආණ්ඩුවද එවැනි මුග්ධ ආණ්ඩුවක් බවද ජනතා විමුක්ති පෙරමුණ වැඩිදුරටත් සඳහන් කරයි.\r\n \n\n  ", "URL": "https://www.ada.lk/0/0/0-313826", "Category": "Latest News", "Parent URL": null}