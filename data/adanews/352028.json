{"Source": "Ada News", "Timestamp": "3 09 2019", "Headline": "අල්ලස් නොගෙන සිදු කරන එකම ගරු  රාජ්‍ය සේවය හෙද සේවයයි - මහින්ද", "News Content": "රාජ්‍ය සේවා එක්සත් හෙද සංගමයේ සම්මේලනය ඊයේ (02)  කොළඹ ප‍්‍රදර්ශන හා සම්මේලන ශාලාවේදී විපක්ෂනායක මහින්ද රාජපක්ෂ මහතාගේ සහ ගෝඨාභය රාජපක්ෂ මහතාගේ ප‍්‍රධානත්වයෙන් පැවැත්විණ. එහිදී පැමිණ සිටි පිරිස ඇමතූ විපක්ෂ නායක මහින්ද රාජපක්ෂ මහතා , “හෙද සේවාව අප රටේ ක‍්‍රියාත්මකවන රාජ්‍ය සේවාවන් අතර ඉතාම සංවේදි එසේම ජනජීවිතයට නැතුවම බැරි වෘත්තීය සේවාවක් බව මුලින්ම සඳහන් කරන්නට කැමතියි. රාජ්‍ය සේවයේ අල්ලස් ගන්න බවට චෝදනාවක් නැති එකම සේවය හෙද සේවයයි. හෙද සේවය කියන්නෙ ගරු සේවයක්. අප රටේ සෞඛ්‍ය සේවාවන් පවත්වාගෙන යන දසදහස් ගණනක් වූ වෛද්‍යවරුන් සහ අනෙකුත් පරිපූරක වෛද්‍ය සේවාවල නියුතු අය අතර, හෙද නිලධාරීන්ට ද ලැබෙන්නේ ඉතා සුවිශේෂී ස්ථානයක්. අපගේ රෝහල් සේවා පද්ධතිය පවත්වාගෙන යාම සඳහා හෙද සේවාවෙන් ලැබෙන පිටිවහල අප‍්‍රමාණයි. මෙවැනි බලවත්, එසේම සංවේදී සේවාවක් කළමනාකරණය කරමින්, එම සේවාවේ නියුතු නිලධාරීන්ට මුහුණපාන්නට සිදුවන වෘත්තීයමය ගැටලූ නිරාකරණය කිරීම සඳහා රාජ්‍ය සේවා එක්සත් හෙද සංගමය පිහිටුවා ගනිමින්, සභාපතිවරයා හැටියට එම සංගමයට නායකත්වය දෙමින්, ගරුතර පූජ්‍ය මුරුත්තෙට්ටුවේ ආනන්ද මාහිමිපාණන්වහන්සේ පසුගිය දශක කිහිපයක් තුළ ඉටු කරන සේවාව මේ අවස්ථාවේ දී අප සියලූදෙනාම කෘතවේදීව අගය කළ යුතු වෙනවා. හෙද සේවාවේ ගුණාත්මක බවද, වෘත්තීමය තත්ත්වය ද ආරක්ෂාකර ගනිමින් ඔවුන්ට හිමි වරප‍්‍රසාද ලබා දීම සඳහා ගරුතර නාහිමිපාණන්වහන්සේ එදා සිට ක‍්‍රියාකරන ආකාරය ප‍්‍රශංසනීයයි. උන්වහන්සේට මෙම කටයුතු තවත් දීර්ඝ කාලයක් ඉදිරියට කරගෙන යාමට අවශ්‍ය නිරෝගී සුවය ශක්තිය හා ධෛර්ය ලැබේවායි මා මුලින්ම ප‍්‍රාර්ථනා කරනවා. හෙද සේවාව සම්බන්ධයෙන් මතු වි  තිබුණු  ගැටලූ රැසක්  විසඳීම සදහා අපේ රජය විසින් පියවර රාශියක් ගත් බව අපට මතකයි. ඒ සම්බන්ධයෙන් මීට පෙර කරන ලද කතාවලදී ද සඳහන් වුණා. එහෙත් වර්තමාන රජය බලයට පත් වූ දින සිට හෙද සේවාවට අදාල වූ ප‍්‍රශ්න  විසඳීම වෙනුවට එම ප‍්‍රශ්න  අවුල් කිරිමට ක‍්‍රියාකළ ආකාරයක් අපට පෙනෙන්නට තිබෙනවා. හෙද සේවාව තුළ දැනට නොවිසඳී පවතින ප‍්‍රශ්න  කිහිපයක් පිළිබඳව අප දැනුම්වත්ව සිටිනවා. ඒ ගැන මෙම සමුළුවේදී ද සඳහන් වුනා. ඉන් එක ඉල්ලීමක් වන්නේ ජ්‍යෙෂ්ඨ  හෙද හෙදි නිලධාරීන්ට එම ක්ෂේත‍්‍රයේ උසස් අධ්‍යාපනය ලබා ගැනීම සඳහා දැනට තිබෙන ඉඩකඩ පුළුල් කර දෙන ලෙසයි. මේ පිළිබඳව නුදුරු දිනකදී බලයට පත්වන අපගේ රජයක් විසින් විශේෂයෙන් සලකා බැලිය යුතුයැයි මා විශ්වාස කරනවා. විදේශීය පුහුණුව සහ පළපුරුද්ද ලබා ගැනීමට අවස්ථාව සලසා දීම මෙහිදී වැදගත් වෙනවා” යනුවෙන් ඔහු වැඩිදුරටත් පැවසීය.         ", "URL": "https://www.ada.lk/0/0/0-352028", "Category": "Latest News", "Parent URL": null}