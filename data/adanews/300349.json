{"Source": "Ada News", "Timestamp": "1 01 2018", "Headline": "FCID නිලධාරීන් ගැන අපේ ආණ්ඩුවකින් පරීක්ෂණ කරනවා", "News Content": "\r\n\tවිදෙස් සවාරි වෙනුවෙන්පොලිස් මූල්‍ය අපරාධ ඒකකයේ නිලධාරීන් ජනතා බදු මුදලින් උපයන කෝටි ගණනක මුදල් වියදම් කර ඇති බවත්, තම ආණ්ඩුවක් පැමිණි විට මේ පිළිබඳ පරීක්‍ෂණයක් සිදුකරන බවත් පාර්ලිමේන්තු මන්ත්‍රී නාමල් රාජපක්‍ෂ මහතා පැවසීය.\r\n \r\n\tහෙතෙම මේ බව පැවසුවේ තංගල්ලේදී අද (01දා) පැවැති ජනහමුවක් අමතමිනි.\r\n \r\n\tතමන් මේ පිළිබඳ පාර්ලිමේන්තුවේදී ප්‍රශ්න කළද, විෂයභාර අමාත්‍යාංශය එයට පිළිතුරු ලබාදිය නොහැකි බව දන්වා ඇතැයිද මන්ත්‍රීවරයා සඳහන් කළේය.\r\n \r\n\t“පොලිස් මූල්‍ය අපරාධ ඒකකයේ නිලධාරීන් කීදෙනෙක් විදේශ සංචාර ගොස් තිබෙනවාද?, කරපු පරීක්‍ෂණ මොනවාද? ඒ සඳහා වූ වියදම් මොනවාද? ගියපු අයගේ නම් මොනවද කියා මම පාර්ලිමේන්තුවේ ප්‍රශ්නයක් ඇසුවා.එයට උත්තර දිය නොහැකි බව දන්වා තිබෙනවා. විවෘතව පරීක්‍ෂණ කරනවා කියපු ආණ්ඩුව දැන් තොරතුරු දෙන්න බැහැ කියනවා.\r\n \r\n\tමේ නිලධාරීන් ලෝකෙ වටේ ගොස් ජනතාවගේ මුදල් විනාශ කරනවා. මේ රටේ ජාතික සම්පත්, පොහොර සහනාධාරය, සමෘද්ධිය දෙන්න තියෙන,නිලඇඳුම දෙන්න තියෙන මුදල් තමයි මේ වියදම් කරන්නෙ.\r\n \r\n\tබදු සල්ලි එකතු කරලා පොලිස් නිලධාරීන් ඒ සල්ලිවලින් කෝටි ගණන් වියදම් කරනවා විදේශ සංචාර යන්න. අපේ ආණ්ඩුවක් ආවම පොලිස් මූල්‍ය අපරාධ ඒකකයේ නිලධාරීන් පිටරට ගොස් සල්ලි වියදම් කළ අකාරය ගැන හොයන්න කටයුතු කරනවා” යැයි නාමල් රාජපක්‍ෂ මහතා වැඩිදුරටත් පවසා සිටියේය.\r\n \n\n  ", "URL": "https://www.ada.lk/0/0/0-300349", "Category": "Latest News", "Parent URL": null}