{"Source": "Ada News", "Timestamp": "3 03 2018", "Headline": "අජාසත් පුතෙකු සොයා ඇමෙරිකාවේ මෙහෙයුම්", "News Content": "\r\n\tඇමෙරිකාවේ මිචිගන් ප්‍රාන්තයේ විශ්වවිද්‍යාල ශිෂ්‍යයෙකු විසින් සිය දෙමවුපියන් දෙදෙනා වෙඩි තබා ඝාතනය කර ඇති බව විදෙස් වාර්තා පවසයි.\r\n \r\n\tජේම්ස් එරික් ඩේවිස් ජූනියර් නැමති මෙම සිසුවා නින්දේ සිට මවට හා පියාට වෙඩි තබා ඝාතනය කර ඇත්තේ මත්ද්‍රව්‍යවලට ඇබ්බැහිවී සිටි ඔහු දෙමවුපියන් විසින් වෛද්‍යවරයෙකු වෙත යොමුකළ දිනට පසු දිනයේදීය.\r\n \r\n\tමෙසේ ජීවිතක්ෂයට පත්ව ඇති මව 47 හැවිරිදි ඩිවා ඩේවිස් වන අතර, පියා 48 හැවිරිදි එරික් ඩේවිස් ලෙස හඳුනාගෙන තිබේ.\r\n \r\n\tමේ වනවිට මෙම සැකකරු සොයා ප්‍රදේශය පුරා පොලිස් මෙහෙයුම් අරඹා ඇති බව මිචිගන් පොලීසිය පවසයි.\r\n \r\n\tසෙන්ට්‍රල් මිචිගන් විශ්වවිද්‍යාලයේ ඉගෙනුම ලැබූ මෙම සිසුවා නිවාඩුවට ගෙදර රැගෙන යාම සඳහා දෙමවුපියන් පැමිණ සිට ඇති අතර, ඒ අතරතුර ඔහුට අවශ්‍ය වෛද්‍ය ප්‍රතිකාරද ලබාදී තිබූ බව සඳහන් විය.\r\n \r\n\tඔවුන් තාවකාලිකව රැඳී සිටි විශ්වවිද්‍යාලයට අයත් කැම්ප්බෙල් ශාලාවේ සිව්වැනි මහලේ ඔවුන් නිදා සිටි කාමරයට පැමිණ මේ ආකාරයෙන් වෙඩි තැබීම සිදුකර ඇති බව මූලික පරීක්ෂණවලින් අනාවරණය වී ඇත.\r\n \r\n\tචිකාගෝවේ පදිංචි මෙම පවුලේ පියා පොලිස් නිලධාරියෙකු ලෙස කටයුතු කරමින් සිට ඇත.\r\n \r\n\tමෙම සැකකරු අත්අඩංගුවට ගන්නා තුරු ප්‍රදේශයේ ජනතාවට අවධානයෙන් පසුවන ලෙස පොලීසිය දන්වා තිබේ.\r\n \n  \n  ", "URL": "https://www.ada.lk/0/0/0-313923", "Category": "International", "Parent URL": null}