{"Source": "Ada News", "Timestamp": "12 04 2018", "Headline": "IS ත්‍රස්තයන් වෙත බ්‍රිතාන්‍ය සයිබර් ප්‍රහාරයක් දියත් කරයි", "News Content": "\r\n\tIS ඉස්ලාමීය රාජ්‍ය ත්‍රස්තයන් අන්තර්ජාලය හරහා සිදුකරන සිය ප්‍රචාරක වැඩපිළිවෙළ ඇතුළු ත්‍රස්ත ක්‍රියා වැළැක්වීමේ අරමුණින් බ්‍රිතාන්‍යයේ බුද්ධි අංශ සයිබර් ප්‍රතිත්‍රස්ත මෙහෙයුමක් දියත් කර තිබේ.\r\n \r\n\tබ්‍රිතාන්‍ය බුද්ධි අංශ අධ්‍යක්ෂ සහ හිටපු එම්අයි15 නියෝජිතයෙකු වූ ජෙරමි ෆ්ලෙමින්ග් පවසා සිටියේ IS ත්‍රස්ත ක්‍රියා සැලසුම් කිරීමේ හැකියාව සහ ඔවුන්ගේ ප්‍රචාරක ව්‍යාපාරය අඩපණ කිරීම මෙම මෙහෙයුමේ අරමුණ වූ බවයි.\r\n \r\n\tඅන්තර්ජාලය තුළින් ඉස්ලාම් රාජ්‍ය ත්‍රස්තයන්ගේ ක්‍රියාකාරකම් අඩපණ කිරීමට මහා බ්‍රිතාන්‍ය මෙවැනි ප්‍රති ත්‍රස්ත මෙහෙයුමක් දියත් කළ ප්‍රථම අවස්ථාව මෙය ලෙස සැලකෙයි.\r\n \r\n\tබ්‍රිතාන්‍ය බුද්ධි අංශයේ දේශනයකට සහභාගී වෙමින් අධ්‍යක්ෂවරයා මෙම කරුණු අනාවරණය කර තිබුණි.\r\n \r\n\tමෙවැනි මෙහෙයුම්වලින් ලැබෙන ප්‍රතිඵලය වඩාත් පුළුල් පරාසයක් තුළ පැතිරෙන බවද හෙතෙකම අවධාරණය කර තිබේ.\r\n \r\n\tඔහු වැඩිදුරටත් පෙන්වා දුන්නේ මෙම මෙහෙයුම හරහා ඔවුන්ගේ සයිබර් මෙහෙයුම්, ප්‍රචාරක ජාලාවන් මෙන්ම ආම්පන්න විනාශ කිරීමට හැකිවී තිබෙන බවයි.\r\n \r\n\tසයිබර් ප්‍රතිත්‍රස්ත මෙහෙයුමක් වඩාත් සාර්ථකව සිදුකළ හැකි බව මෙම මෙහෙයුම හරහා සපථ කර ඇති බවද ඔහු වැඩිදුරටත් අවධාරණය කළේය.\r\n \n\n  ", "URL": "https://www.ada.lk/0/0/0-322701", "Category": "International", "Parent URL": null}