{"Source": "Ada News", "Timestamp": "11 02 2023", "Headline": "ලංකාවේ නාට්‍යවේදියෙකුට ඉන්දියාවෙන් ගෞරව සම්මානයක්", "News Content": "ඉන්දියාවේ කල්කටා නුවර පැවති තුන් වන අන්තර්ජාතික \" රංග සේනා \" නාට්‍ය උළෙලේදී ශ්‍රී ලාංකික තරුණ නාට්‍යවේදියකු වන දේවින්ද වික්‍රමසිංහ මහතාට \" රංග නාට්‍ය ශාස්ත්‍ර \" නැමැති සුවිශේෂී ගෞරව සම්මානයක් හිමි වී ඇති අතර ඔහු එය රැගෙන 02/11 දින පස්වරුවේ කටුනායක ගුවන් තොටුපළ ඔස්සේ ශ්‍රී ලංකාවට පැමිණියේය. මෙම නාට්‍ය උළෙල ඉකුත් 02/02 දින සිට 02/06 දින දක්වා ඉන්දියාවේ කල්කටා නුවර පවත්වා තිබූ අතර එයට නේපාලය ඉන්දියාව,පකිස්තානය, ඉතාලිය යන රටවල නාට්‍යවේදීන් සිය නිර්මාණ ඉදිරිපත් කර තිබුණි. \" මම අඩකුඹුයි \" යන නාට්‍ය දේවින්ද වික්‍රමසිංහ මහතා විසින් මෙම නාට්‍ය උළෙලට ඉදිරිපත් කර තිබූ අතර , එයින් අපගේ සිංහ කොඩියේ සිටින සිංහයා , එයින් බැස විත් සිදු කරන පාපෝච්චාරණයක් ලෙස මෙම නාට්‍ය නිර්මාණය කර තිබේ . මෙහි එක් රංග ශිල්පියෙකු පමණක් රංගනයෙහි යෙදෙන අතර විනාඩි 30 ක කාළයක් තුළ වේදිකාව තුළ දිග හැරෙයි .  මෙම නාට්‍ය 2015 වසරේ ජාතික යෞවන සම්මාන නාට්‍ය උළෙලේදී හොදම නාට්‍ය ලෙස ජයග්‍රහණය හිමි කර ගෙන ඇති අතර , 2017 රාජ්‍ය නාට්‍ය උළෙලේදී ඇගැයීමට ද පාත්‍ර වී තිබේ . දේවින්ද වික්‍රමසිංහ කැළණිය විශ්ව විද්‍යාලයේ නාට්‍ය හා රංග කළාව පිළිබඳ බාහිර කතිකාචාර්යවරයෙකි. මෙම නාට්‍යවේදීයා 02/11 දින පස්වරු 01.20 ට ඉන්දියාවේ චෙන්නායි සිට පැමිණි ඉන්ඩිගෝ ගුවන් සේවයේ 6 ඊ 1203 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි'   ", "URL": "https://www.ada.lk/0/0/0-401410", "Category": "Latest News", "Parent URL": null}