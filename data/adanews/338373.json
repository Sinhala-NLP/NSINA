{"Source": "Ada News", "Timestamp": "17 07 2018", "Headline": "රණවිරුවන්ට ක්‍රිකට් තරග නැරඹීමට ප්‍රභූ පන්තියේ ආසන", "News Content": "ගාල්ල ජාත්‍යන්තර ක්‍රිකට් ක්‍රීඩාංගණයේදී පැවැති ශ්‍රී ලංකා දකුණු අප්‍රිකා පළමු ටෙස්ට් ක්‍රිකට් තරගය නැරැඹීම සඳහා පාසල් සිසු සිසුවියන්ට හා ආබාධිත රණවිරුන්ට විශේෂ පහසුකම් සැලසීමට ක්‍රීඩා අමාත්‍ය ෆයිසර් මුස්තාපා මහතා පියවර ගෙන තිබුණි. මින් පෙරද ගාල්ලේ පැවැති ජාත්‍යන්තර ක්‍රිකට් තරග ගාස්තුවකින් තොරව නැරැඹීම සඳහා පාසල් ළමුන්ට අවස්ථාව සලසා දී තිබුණද, මෙවර විශේෂත්වය වූයේ ළමුන්ගෙන් ප්‍ර‘වේශපත්‍ර සඳහා ගාස්තු අයකර නොගැනීම පමණක් නොව පැමිණෙන සියලුම පාසල් ළමුන් සඳහා නොමිලේ ප්‍රවාහන පහසුකම් සහ ආහාර පානද නොමිලේම සැපැයීමයි. මෙම විශේෂ වැඩසටහන යටතේ එක් පාසලකින් සිසු සිසුවියන් 50ක උපරිමයකට යටත්ව ටෙස්ට් තරගය පැවැත්වෙන සියලුම දිනයන්හිදී ක්‍රීඩාංගණයට ගෙන්වීමට සැලසුම් කර තිබූ අතර, මේ සඳහා ගාල්ල නගරයේ පාසල්වලට වඩා ගාල්ල දිස්ත්‍රික්කයේ ඈත පිටිසර දුෂ්කර පාසල්වලට මෙන්ම හම්බන්තොට දිස්ත්‍රික්කයේ අගුණුකොළපැලැස්ස වැනි දුෂ්කර මට්ටමේ පාසැල්වලටද අවස්ථාව සලසාදී තිබීමද විශේෂත්වයකි.  සියලු පහසුකම් සහිතව තරග නැරැඹීමට අවස්ථාව ලබාදීමේ වැඩසටහන යටතේ මෙම තරගාවලියේ ඉදිරි තරග සඳහාද පාසල් සිසුන්ට හා ආබාධිත රණවිරුන්ට අවස්ථාව සලසා දෙන අතර, රණවිරුවන් සඳහා ප්‍රභූ පන්තියේ ආසන වෙන්කිරීමටද තීරණය කර තිබේ.     ", "URL": "https://www.ada.lk/0/0/0-338373", "Category": "Sports", "Parent URL": null}