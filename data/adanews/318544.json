{"Source": "Ada News", "Timestamp": "25 03 2018", "Headline": "පාකිස්ථාන – ශ‍්‍රී ලංකා ජනපතිවරු හමුවෙති", "News Content": "\r\n\tදීර්ඝ කාලයක් පුරා පාකිස්ථානය සහ ශ‍්‍රී ලංකාව අතර පවතින ද්වි පාර්ශ්වික සබඳතා තවදුරටත් ශක්තිමත් කර ගනිමින් ආර්ථික සමෘද්ධිය උදාකර ගැනීමේදී සහෝදර රාජ්‍යයන් ලෙස එක්ව ඉදිරියට යාමට  පාකිස්ථානයේ නිල සංචාරයක නිරත ජනාධිපති ගරු මෛතී‍්‍රපාල සිරිසේන මැතිතුමා සහ පාකිස්ථාන ජනාධිපති මම්නුන් හුසේන් මැතිතුමා අතර ඊයේ (24) පෙරවරුවේ පැවැත්වුණු නිිල හමුව අතරතුර එකඟත්වයට පැමිණියහ.\r\n \r\n\tඉස්ලාම්බාද් නුවර ජනාධිපති නිල නිවස වෙත පැමිණි ජනාධිපති ගරු මෛත‍්‍රීපාල සිරිසේන මැතිතුමා පාකිස්ථාන ජනාධිපතිවරයා විසින් ඉතා උණුසුම් ලෙස පිළිගනු ලැබූ අතර, තම නිල ඇරයුම පිළිගෙන පාකිස්ථානය වෙත පැමිණීම පිළිබඳව ජනාධිපති ගරු මෛති‍්‍රපාල සිරිසේන මැතිතුමා වෙත සිය ස්තූතිය පළ කළ පාකිස්ථාන ජනාධිපතිවරයා එය තම රටට මහත් ගෞරවයක් බව ද කියා සිටියේය.\r\n \r\n\tශ‍්‍රී ලංකාවට ලබාදෙන ශිෂ්‍යත්ව සහ පුහුණු අවස්ථා වැඩිකරන ලෙසට ජනාධිපතිතුමා කළ ඉල්ලීම පිළිගත් පාකිස්ථාන ජනාධිපතිවරයා ඉදිරියේදී එම අවස්ථා ඉහළ දැමීමට පියවර ගන්නා බවට සහතික විය.\r\n \r\n\tලෝක ත‍්‍රස්ත‍වාදයට එරෙහිව පෙළ ගැසීමේ අවශ්‍යතාවය රාජ්‍ය නායකයින් මෙහිදී දීර්ඝ ලෙස සාකච්ජාවට ලක් කළ අතර පසුගිය යුද සමයේදී ත‍්‍රස්තවාදය පරාජය කිරීම සඳහා ශ‍්‍රී ලංකාවට පාකිස්ථානයෙන් පිරිනැමුණු සහය ද ජනාධිපතිතුමාගේ ඇගයීමට ලක්විය.\r\n \r\n\tඑක්සත් ජාතීන්ගේ මානව හිමිකම් සැසිවාරයන් හි දී පාකිස්ථානය ශ‍්‍රී ලංකාව වෙනුවෙන් පෙනී සිටිමින් දක්වන සහයෝගය ජනාධිපති ගරු මෛත‍්‍රීපාල සිරිසේන මැතිතුමාගේ ඇගයීමට ලක්විය.\r\n \r\n\tශ‍්‍රී ලංකාවට ඕනෑම අවස්ථාවක සහය දැක්වීමට පාකිස්ථානය සූදානම් බැවින් පාකිස්ථානය සහෝදර රටක් ලෙස පිළිගන්නා ලෙස ජනාධිපතිතුමාගෙන් ඉල්ලීමක් කළ පාකිස්ථාන ජනාධිපතිවරයා, මීළඟ සාර්ක් උළෙල පාකිස්ථානයේ පැවැත්වීමට ශ‍්‍රී ලංකාවේ සහය ලබාදෙන ලෙස ද ඉල්ලා සිටියේය.\r\n \r\n\tදෙරට අතර පවතින විදේශ, ආරක්ෂක, වෙළෙඳ සහ ආයෝජන සබඳතා තව දුරටත් තහවුරු වීමට ජනාධිපතිතුමාගේ මෙම සංචාරය මනා පිටුවහලක් සැපයූ බව ද පාකිස්ථාන ජනාධිපති මම්නූන් හුසේන් මැතිතුමා සඳහන් කළේය.\r\n \n\n  ", "URL": "https://www.ada.lk/0/0/0-318544", "Category": "Latest News", "Parent URL": null}