{"Source": "Ada News", "Timestamp": "24 02 2018", "Headline": "නීතිවිරෝධී යාත්‍රාවලට ඉදිරියේදී දැඩි නීති", "News Content": "\nඉදිරියේ දී ශ්‍රී ලංකා මුහුදු සීමාවේ දී නීති විරෝධී ලෙස ධීවර කර්මාන්තයේ යෙදී සිට අත් අඩංගුවට පත්වන ධීවර යාත්‍රා සම්බන්ධයෙන් දැඩි නීති රීති ක්‍රියාත්මක වනු ඇති බව ධීවර හා ජලජ සම්පත් සංවර්ධන අමාත්‍යාංශය පවසයි.\n \nධීවර හා ජලජසම්පත් සංවර්ධන අමාත්‍ය මහින්ද අමරවීර මහතා විසින් පසුගිය මාසයේ දී පාර්ලිමේන්තුවට ඉදිරිපත් කරන ලද විදේශීය ධීවර යාත්‍රා පනතට මේ වනවිට පාර්ලිමේන්තුවේ අනුමැතිය හිමිව ඇති අතර එය ගැසට් කිරිම සඳහා කතානායකවරයාගේ අනුමැතිය ද ලැබී ඇත.\n \nඑම පනත යටතේ නීති විරෝධී ලෙස මෙරට මුහුදු සීමාවේ ධීවර කටයුතුවල නිරත වන විදේශීය ධීවර යාත්‍රා සඳහා රුපියල් මිලියන 1.5 සිට මිලියන 175 දක්වා දඩයකට යටත් කළ හැකිය. එමෙන්ම සිර දඩුවම වසරක් දක්වා දීර්ඝ කර තිබෙන බව ද ධීවර අමාත්‍යාංශය පවසයි.\n \nනීති විරෝධී ධීවර යාත්‍රා හරහා මෙරටට මත්කුඩු පැමිණීමේ තත්ත්වයටද මෙය සැළකිය යුතු විසඳුමක් වනු ඇත.\n \nමේ වසරේ නීති විරෝධීව ශ්‍රී ලංකා මුහුදු සීමාවේ මසුන් මැරීමේ හේතුවෙන් අත්අඩංගුවට පත් වූ ඉන්දී්‍ය ධීවරයින් 129  දෙනාගෙන් 109ක පිරිසක් නිදිහස් කිරීම පසුගියදා සිදුවිය. ඉතිරි 20 දෙනාද ඉක්මනින් නිදහස් කරන බව ධීවර හා ජලජ සම්පත් සංවර්ධන අමාත්‍යාංශය පැවසීය.\n \r\n\t\t \r\n\t \r\n\t\t \r\n\t \n\n  ", "URL": "https://www.ada.lk/0/0/0-312040", "Category": "Latest News", "Parent URL": null}