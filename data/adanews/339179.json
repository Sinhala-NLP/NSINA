{"Source": "Ada News", "Timestamp": "11 08 2018", "Headline": "දුම්රිය වර්ජනය දිගටම ගියොත් හමුදාව යෙදවීමට සූදානම්", "News Content": "දුම්රිය වර්ජනය අඛණ්ඩව පවත්වාගෙන යන්නේ නම් ඒ දුම්රිය සේවය පවත්වාගෙන යෑමට ත්‍රිවිධ හමුදාව යෙදවීමට සූදානම් බව ආරක්ෂක රාජ්‍ය අමාත්‍ය රුවන් විජයවර්ධන මහතා පැවැසිය. ගම්පහ අද පැවැති උත්සවයකින් අනතුරුව මාධ්‍ය වෙත අදහස් දක්වමින් ඔහු මේ බව පැවැසීය. එසේම රජයක් ලෙස නායකයන්ට නිවැරදි තීන්දු ගැනීමට කාලය පැමිණ ඇති බවත් ඔහු සඳහන් කළේය. “අපි ඇත්තටම කනගාටුවෙනවා මේ දුම්රිය රියදුරන් කරන වර්ජනය පිළිබඳව. අපි රජයක් ලෙසට ප්‍රජාතන්ත්‍රවාදය මේ රටට ගෙනාවා. එයින් අනවශ්‍ය ලෙසට වෘත්තීය සමිති එකතු වෙලා ප්‍රයෝජනයක් ගන්නවානම්, විශේෂයෙන්ම රටේ ජනතාව අපහසුතාවට පත්කරනවානම්  මේ අවස්ථාවේදී දුම්රිය රියදුරන් කල්පනා කරන්න ඕන. දැන් ළමයි උසස් පෙළ විභාගය ලියන්න සූදානම් වෙලා තියෙනවා. මෙහෙම දිගට ගියොත් අපි ලෑස්තියි ත්‍රිවිධ හමුදාව දාලා යම්කිසි විසඳුමක් ගේන්න. දුම්රිය අත්‍යාවශ්‍ය සේවාවක් වුණොත් හොඳයි කියලා මම හිතනවා.  අපි සාකච්ඡා කරනවා. රජයක් ලෙස අපි යම් වැඩපිළිවෙලක් ආරම්භ කර තියෙනවා. අපේ නායකයන්ට හරි තීන්දු ගන්නට වෙලාව ඇවිත් තියෙන්නේ. රියදුරන් වැඩට එන්නේ නැත්නම් අපි හමුදාවෙන් රියදුරන් දාලා මෙය පවත්වාගෙන යනවා. අපි එතනට යන්න කැමති නෑ. නමුත් ජනතාව අපහසුතාවට පත්කරනවානම් ඒ වෙනුවේන විසඳුමකට යන්නට වෙනවා.”   ", "URL": "https://www.ada.lk/0/0/0-339179", "Category": "Latest News", "Parent URL": null}