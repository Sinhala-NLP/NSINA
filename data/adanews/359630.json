{"Source": "Ada News", "Timestamp": "24 03 2020", "Headline": "ඇඳිරි නීතිය පවතින කාලය තුළ  ෆාමසි විවෘත කර තැබීමට පියවර", "News Content": "රට තුළ  කොරෝනා වෛරසය පැතිරයාම මැඩපැවැත්වීම සදහා රජය විසින් ක්‍රියාත්මක කර තිබෙන වැඩපිළිවෙලට අනුව ඇඳිරි නීතිය පැනවීම හේතුවෙන් දෛනිකව රෝහල් සායනවලින් සහ ෆාමසිවලින් ඖෂධ වර්ග ලබාගන්නා රෝගීන් විශාල සංඛ්‍යාවක් අපහසුතාවයට පත්ව ඇත. මේ තත්ත්වය සැලකිල්ලට ගනිමින් සෞඛ්‍ය  හා දේශීය වෛද්‍ය අමාත්‍යාංශය විසින් විශේෂ වැඩපිළිවෙලක් සකසා ඇත. ඒ අනුව සියලුම ඖෂධ සැල් අවශ්‍යතාවය පරිදි ඇඳිරි නීතිය පවතින කාලය තුල විවෘත කර තැබීමට අවස්ථාව සලසා දෙන ලෙස සෞඛ්‍ය හා දේශීය වෛද්‍ය අමාත්‍යාංශය විසින් පොලිස්පතිවරයාට උපදෙස් ලබා දී ඇත. මෙහිදී රෝගියාගේ රෝග විනිශ්චය හා ඖෂධ වට්ටොරුව ඇඳිරි නීති අවසර පතක් ලෙස සලකන ලෙස සෞඛ්‍ය අමාත්‍යාංශය පොලිස්පතිවරයාට දන්වා ඇත. එමෙන්ම ඖෂධ සැල්වල සේවය කරන සේවකයින්ට සහ ඖෂධ ප්‍රවාහනය කරන වාහන සදහා අවසරය ලබාදෙන ලෙසට සෞඛ්‍ය අමාත්‍යාංශය පොලිස්පතිවරයාගෙන් ඉල්ලීමක් කර ඇත.      ", "URL": "https://www.ada.lk/0/0/0-359630", "Category": "Latest News", "Parent URL": null}