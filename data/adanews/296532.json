{"Source": "Ada News", "Timestamp": "15 12 2017", "Headline": "තක්සේරුකරුවන්ට ජනපති සමග සාකච්ඡාවට අවස්ථාවක්", "News Content": "\r\n\tරජයේ තක්සේරුකරුවන්ට ඇති වී තිබෙන ගැටලු පිළිබඳ සාකච්ඡා කිරීමට ජනාධිපති මෛත්‍රිපාල සිරිසේන මහතා අවස්ථාවක් ලබාදීමට පොරොන්දු වීම නිසා දියත් කිරීමට නියමිත ඉදිරි වෘත්තීය ක්‍රියාමාර්ග නවතා දැමූ බව රජයේ තක්සේරු නිලධාරීන්ගේ සංගමය සඳහන් කරයි.\r\n \r\n\tරජයේ තක්සේරු දෙපාර්තමේන්තුව පෞද්ගලීකරණය කිරීමට ඇති සැලසුම අවලංගු කරන ලෙස හා තවත් ඉල්ලීම් කිහිපයක් මුල්කරගනිමින් ඉකුත් නොවැම්බර් 22 වැනිදා සිට වෘත්තීය ක්‍රියාමාර්ග දියත්කරමින් සිටින  බවද එම සංගමයේ ලේකම් ඩී.එම්. සෙනෙවිරත්න මහතා සඳහන් කළේය.\r\n \r\n\tමේ අනුව අඛණ්ඩ සත්‍යග්‍රහ ව්‍යාපාරයක් පසුගිය 22 වැනිදා සිට ආරම්භ කළ බවත්, එම ක්‍රියාමාර්ගයට ප්‍රතිචාර නොලැබීම නිසා ක්ෂේත්‍රයට ගොස් තක්සේරු කටයුතු කිරීම නවතා දැමූ බවත් ඔහු පවසා  සිටියේය.\r\n \r\n\tමේ සඳහා ප්‍රතිචාර නොලැබීම නිසා සියලුම සංවර්ධන කටයුතුවලින් හා ඉඩම් පවරාගැනීමේ තක්සේරු කටයුතුවලින් ඉවත්වීමට සැලසුම් කර තිබූ බවද ඒ මහතා පවසා සිටියේය. එහෙත් මේ මස 20 වැනිදාසාකච්ඡාවකට පැමිණෙන ලෙස ජනාධිපති මෛත්‍රීපාල සිරිසේන මහතා ආරාධනාකර තිබෙන හෙයින් මේ සති අන්තයේදී ක්‍රියාත්මක කිරීමට තිබූ සංවර්ධන කටයුතු හා ඉඩම් පවරාගැනීමේ තක්සේරු කටයුතුවලින් ඉවත් වීමේ තීරණය තාවකාලිකව අත්හිටුවූ බවද ලේකම්වරයා පවසා  සිටියේය.\r\n \r\n\tඑහෙත් අඛණ්ඩ සත්‍යග්‍රහය දිගටම සිදුකරමින් ක්ෂේත්‍රයට ගොස් තක්සේරු කටයුතුවලින් ඉවත්ව සිටීමේ වෘත්තීය ක්‍රියාමාර්ගය අඛණ්ඩව සිදුකරන බවදහෙතෙමපවසා සිටියේය.\r\n \n\n  ", "URL": "https://www.ada.lk/0/0/0-296532", "Category": "Latest News", "Parent URL": null}