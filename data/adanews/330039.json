{"Source": "Ada News", "Timestamp": "19 05 2018", "Headline": "මොක්ටාඩා ප්‍රමුඛ ෂියාවරු ඉරාක මැතිවරණය ජයගනී", "News Content": "\r\n\tහිටපු ෂියා සටන්කාමී නායක මොක්ටාඩා සදර්ගේ නායකත්වයෙන් යුතු ෂියා මුස්ලිම්වරුන්ගෙන් සමන්විත සන්ධානය ඉරාක මහ මැතිවරණය ජයග්‍රහණය කර තිබේ.\r\n \r\n\tඉරාක මැතිවරණ කොමිසම විසින් නිකුත් කළ අවසන් ප්‍රතිඵලවලට අනුව මොක්ටාඩා ප්‍රමුඛ සන්ධානය ආසන 54ක් ජයග්‍රහණය කර ඇති අතර, වත්මන් අගමැති හයිදර් අල්-අබේදි ආසන 42ක් දිනාගෙන තෙවැනි ස්ථානයට පත්ව තිබේ.\r\n \r\n\tකෙසේ වෙතත් දීර්ඝ කාලයක සිට ඇමෙරිකාවේ සතුරෙකු ලෙස කටයුතු කරන මොක්ටාඩාට මැතිවරණ ජයග්‍රහණයත් සමග තනිව ආණ්ඩුවක් පිහිටුවීමේ හැකියාවක් නොමැති බවද කියයි.\r\n \r\n\tනමුත්, නව රජයක් පිහිටුවීම සඳහා ඔහු ප්‍රබල දායකත්වයක් දැක්වීමට සූදානමින් සිටින බව ඉරාකයෙන් වාර්තාවෙයි.\r\n \r\n\t2003දී ඉරාකය ආක්‍රමණය කළ ඇමෙරිකානු හමුදාවන්ට එරෙහිව සටන් වැදුණු සටන් නායකයෙකු ලෙස කටයුතු කළ මෝකටාඩා, මෙවර මැතිවරණය වෙනුවෙන් පෙනී සිටියේ දූෂණයට එරෙහිවන්නෙකු ලෙසිනි.\r\n \r\n\tඑමෙන්ම, ඔහු ඉරානය දැඩිව විවේචනය කරන්නෙකු ලෙසද හැඳින ගැනෙයි.\r\n \r\n\tපසුගිය දෙසැම්බර් මාසයේදී ඉරාකයේ IS ඉස්ලාම් රාජ්‍ය ත්‍රස්තයන් පරාජයට පත්වීමෙන් පසුව එරට පැවති ප්‍රථම මැතිවරණය ලෙස සැලකෙයි.\r\n \r\n\tමේ අතර, ඉස්ලාම් රාජ්‍ය ත්‍රස්තයන්ට එරෙහි සටනට ඉරාක සටන්කාමීන්ට සහාය දුන් ඇමෙරිකානු හමුදා සාමාජිකයන් 5,000ක් පමණ තවදුරටත් එරට තුළ රැඳී සිටින බව කියයි.\r\n \n \n  ", "URL": "https://www.ada.lk/0/0/0-330039", "Category": "International", "Parent URL": null}