{"Source": "Ada News", "Timestamp": "16 01 2018", "Headline": "මෙම දරුවාට ඔබේ පිහිට අවැසිය", "News Content": " පුවත්පත් කාර්යාලයට අවුරුදු දහතුනක දරුවකු තම මවත් කුඩා මලණුවනුත් සමග පැමිණ සිටි අතර, ඔවුන් අප කෙරෙන් යම් උදවුවක් බලාපොරොත්තු විය. එය කිසිසේත්ම අපට ඉටු කරන්නට අපහසු උදවුවක් නොවුණු නිසාම මෙම සටහන ලියැවෙයි. අප සැවොම ජීවත් වන පොළොව මත ඉහළ නගින මිනිසුන් සේම ජීවිතයේ අතිශය දුක්ඛිත කාලයන් ගෙවා දමමින් සිටින මිනිසුන් අපට හමුවෙයි.   අප හැකි පමණින් මිනිසුන් ලෙසින් තම වර්ගයාට ඉටු කළ හැකි තරමේ උදවු කරමින් මේ ජීවිතයේ ඉදිරියට යන මුත් ඒ අතරේ අපට මගහැරෙන අපගේ උදවු අවැසි බොහෝ පිරිසක් වෙයි. මෙම දහතුන් හැවිරිදි දරුවා එසේ මග නොහැරෙනු පිණිස මෙම සටහන තැබෙයි. මේ ඔහුගේ මව විසින් අපට පැවසූ කතාව සංස්කරණයකින් පසුව තබන සටහනයි. මෙම සටහන හා බැඳෙන දත්තවල සක්ෂි අප සතුව ඇති අතර, මෙම කාරණාවට මනුසත් බවින් බැඳෙන පිරිසට අවැසි වන ලෙස ඒවාද මෙම සටහනට එක් වෙනු ඇත.\n“පුතාගෙ නම සියුම් ඉඳුවර. වයස අවුරුදු  13 යි. පුතා ඉපදෙනකොට පුතාගෙ ඇස් දෙකේම කළු ඉඟිරියාව තිබුණෙ නැහැ. අත් දෙකේම එක අතක ඇඟිලි දහය ගානෙ විස්සක් තිබුණා. කකුල් දෙකෙත් ඒ විදියටමයි. ඒ ඇඟිලි සියල්ල එකිනෙක බැඳිලයි තිබුණෙ. ඉන්පසුව කුඩා කාලයේදි කොළඹ අක්ෂි රෝහලෙන් පුතාට ඇහැක් බද්ධ කළා. නමුත් සිංගප්පූරු ගිහිල්ලා පරීක්ෂණ කළාම ඒ ඇහැ පේනවා අඩුයි කියල කිව්වා. ඒ සැත්කම සාර්ථක මදියි කියා ඔවුන් පැවසුවා. ඉන්පස්සෙ කැලණියේ සිටින මහත්තයෙකුගේ වියදමින් සිංගප්පූරුවෙනුත් ඔපරේෂන් එකක් කළා. ඒ ඔපරේෂන් එකෙන් පස්සෙ පුතාට ඉස්සරට වැඩිය ටිකක් පේනවා. දැන් පුතා පාට කියනවා. සල්ලි කොළ අඳුන ගන්නවා.  දකුණු අතේ එක් ඇඟිල්ලක් මම ළමා රෝහලෙන් හැදෙවුවා. අනිත් ඇඟිලිවල සැත්කම් කළේ ඩර්ඩන්ස් රෝහලෙන්. ඒ සම්බන්ධ සැත්කම් පුතා පුංචි කාලෙ ඉඳන්ම කරනවා. ඒකෙ අන්තිම ඔපරේෂන් එක කළේ ගිය අවුරුද්දෙ මැයි මාසෙ. වම් අතටත් ඒ වගේම ඔපරේෂන් කරන්න තියෙනවා. දැනට ටිකක් කරලා තියෙන්නෙ. මේ වෙද්දි දරුවාගෙ අත්දෙකට විතරක් ප්ලාස්ටික් සැත්කම් දහයක් කරල තියෙනවා. ඒ කරලයි මේ තත්ත්වෙට ගෙනාවෙ.මෙයාගෙ කකුල පිහිටලා තියෙන විදියට කකුලෙ ඇඟිලි හදන්න අමාරුයි කියල දොස්තර මහත්තයා කිව්වා. ඒ නිසා සෙරෙප්පු දෙකක් දාන්න පුළුවන් වෙන විදියට ඇඟිලි කරු දෙකක් විතරක් හිටින්න හදල දෙන්නට පුළුවන් වග කිව්වා. ඊළඟට ආයෙත් අනිත් අතට කරන ඔපරේෂන් එක කරන්න තියෙනවා. ඒක කරන්නෙ ප්ලාස්ටික් සැත්කම් අංශයේ රොමේෂ් ගුණසේකර වෛද්‍යවරයායි. දැනට අතට කරන්න තියෙන ඔපරේෂන් එකට ලක්ෂ තුනක වියදමක් යනවා. ඒක කරන්න නියමිත වෙලා තියෙන්නෙ ලබන මාසෙ දහ තුන් වැනිදා ඩර්ඩන්ස් රෝහලේදියි. කකුල්වලට යන වියදම ගැන තවම දන්නෙ නැහැ. මේ අතේ ඔපරේෂන් එක ඉවර වෙලා තමයි ඒ ගැන බලන්න වෙන්නෙ” එසේම දිවයින පුරා නොයෙකු වූ ප්‍රෝඩාකාරී පිරිස් විසින් මෙවැනි අසරණ පිරිස් හරහා මුදල් ගරමින් සිටින අතර එවන් වූ අයෙකු මෙම දරුවා තම කළු සල්ලි වෙනුවෙන් උපයෝගී නොකර ගන්නට තරම් කාරුණික වන්න. ඡායාරූප - ඉසුරු පෙරේරා    ", "URL": "https://www.ada.lk/0/0/0-303527", "Category": "පිළිසරණ", "Parent URL": null}