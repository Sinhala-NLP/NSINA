{"Source": "Ada News", "Timestamp": "2 02 2018", "Headline": "පර්පචුවල් ට්‍රෙෂරීෂ් වත්කම් වලට අධිකරණයෙන් තහනමක්", "News Content": "\r\n\tපර්පචුවල් ටෙ‍්‍රෂරීස් සමාගම සතු වත්කම් සහ අරමුදල් කිසිඳු පාර්ශවයකට තෑගි කිරීම, මාරු කිරීම, ආයෝජනය කිරීම තහනම් කරමින් කොටුව මහේස්ත්‍රාත් අධිකරණය විශේෂ නියෝගයක් නිකුත් කළේය.\r\n \r\n\tනීතිපති දෙපාර්තමේන්තුවේ නීතිපති දෙපාර්තමේන්තුවේ ජ්‍යෙෂ්ඨ නියෝජ්‍ය සොලිසිටර් වසන්ත කෝදාගොඩ මහතා කළ ඉල්ලීමක් සැලකිල්ලට ගනිමින් විමර්ශනයට සහාය දැක්වීමක් ලෙස කොටුව මහේස්ත්‍රාත් ලංකා ජයරත්න මහත්මිය අද (02දා) මෙම නියෝගය නිකුත් කළේය.\r\n \r\n\tමේ අතරබැඳුම්කර වංචාවට අදාළව මුලින්ම බී වාර්තාවක් අධිකරණයට ඉදිරිපත් කරනු ලැබුවේ අද දිනයේ වන අතර නීතිපති දෙපාර්තමේන්තුව වෙනුවෙන් වසන්ත කෝදාගොඩ මහතා ද අපරාධ පරීක්ෂණ දෙපාර්තමේන්තුව වෙනුවෙන් එහි අධ්‍යක්ෂ ශානි අබේසේකර මහතා ඇතුළු පිරිසක් ද අද පෙනී සිටියහ.\r\n\t \r\n\tබැඳුම්කර වංචාව සම්බන්ධයෙන් ප්‍රකාශයක් ලබා ගැනීම සඳහා ලබන 15 වැනිදාට පෙර අපරාධ පරීක්ෂණ දෙපාර්තමේන්තුවේ පෙනී සිටින ලෙස මහ බැංකුවේ හිටපු අධිපති අර්ජුන් මහේන්ද්‍රාන් මහතාට නියෝග කළ මහේස්ත්‍රාත්වරිය එම නියෝගයේ ඉංග්‍රීසි පිටපතක් සංගප්පූරුවේ අන්තර්ජාතික පොලිසිය  මගින් මහේන්ද්‍රන් මහතාට ලැබීමට සලස්වන ලෙස ද නියෝග කළාය.\r\n \n\n  ", "URL": "https://www.ada.lk/0/0/0-307105", "Category": "Latest News", "Parent URL": null}