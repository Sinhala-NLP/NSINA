{"Source": "Ada News", "Timestamp": "28 11 2017", "Headline": "සිසුවියන්ට පෙම්වතුන්ගෙන් අසභ්‍ය දර්ශන සහිත ජංගම දුරකථන තෑගි ලැබිලා ?", "News Content": "\r\n\tඅනුරාධපුර මිශ්‍ර පාසලක ඉගෙනුම ලබන පාසල් සිසුවියන්ට පෙම්වතුන්ගෙන් අසභ්‍ය දර්ශන ගබඩා කළ ජංගම දුරකථනයන් තෑගි වශයෙන් ලැබීමේ සිද්ධින් කිහිපයක් අනාවරණය කරගැනීමට හැකිවූ බව ගුරුවරුන් පිරිසක් අනාවරණය කළහ.\r\n \r\n\tසිසුවියන් කිහිප දෙනෙකුම අතවූ නවීන පන්නයේ ජංගම දුරකථනවල තිබී අසභ්‍ය දර්ශන හා අසභ්‍ය හඬපටයන් සහිත වීඩියෝවන් හමුවූ බව ඔවුහු පවසා සිටියහ.\r\n \r\n\tදුරකථනවලට අසභ්‍ය දර්ශන ඇතුළත් කරගත්තේ කෙසේදැයි විමසූවිට ඔවුන් පවසා තිබුණේ, සිය පෙම්වතුන් විසින් තෑගී වශයෙන් ලබාදුන් ජංගම දුරකථනවල එම දර්ශන තිබූ බවයි.\r\n \r\n\tපාසලේ ඉගෙනුම ලබන සිසුවියන් හොර රහසේ සඟවාගෙන ජංගම දුරකථන ඉතා ඕනෑකමින් නරඹමින් සිටියදී ඒවා ගුරුවරුන් භාරයට ගෙන සිදුකළ පරීක්ෂාවේදී අසභ්‍ය වීඩියෝ දර්ශන විශාල වශයෙන් ගබඩා කරගෙන තිබූ බව ඔවුන් අනාවරණය කරගෙන ඇත.\r\n \r\n\tපාසල් වයසේ හා පාසල් නොයන පෙම්වතුන් විසින් පාසල් සිසුවියන් අනවශ්‍ය ආකාරයේ ඇසුරු සඳහා පොළඹවා ගැනීම සඳහා මෙම උපක්‍රමය සිදුකර ඇතැයි ගුරුවරු අනාවරණය කළහ.\r\n \n\n \r\n\t \r\n  ", "URL": "https://www.ada.lk/0/0/0-292911", "Category": "Latest News", "Parent URL": null}