{"Source": "Ada News", "Timestamp": "21 03 2018", "Headline": "අයිසීසී මුල් පුටුවට ඉව අල්ලන ලොක්කෙක් නිසා බංග්ලාදේශයට තරග තහනම නැවතුණාද? ", "News Content": "\r\n\tනිදහස් කුසලාන විස්සයි20 තරගාවලියේදී බංග්ලාදේශ කණ්ඩායමෙන් ක්‍රිකට් ක්‍රීඩාවේ ජීවගුණයට සිදු වූ හානිය පිළිබඳව ක්‍රිකට් ක්ෂේත්‍රයේ මේ වන විට යළිත් කතාබහක් නිර්මාණයව ඇත්තේ දකුණු අප්‍රිකානු වේගපන්දු යවන්නෙක් වන කාගිසෝ රබාඩාට පැන වූ තරග තහනම හේතුවෙනි. ඔස්ට්‍රේලියාව සහ දකුණු අප්‍රිකාව අතර පැවැති දෙවැනි ටෙස්ට් තරගයේදී ඔස්ට්‍රේලියානු නායක ස්ටීවන් ස්මිත් දවාගැනීමෙන් අනතුරුව රබාඩා ඔස්ට්‍රේලියානු නායකයාට අවිනීත ආකාරයෙන් ආමන්ත්‍රණය කළා යැයි චෝදනා කරමින් එම තරගයේ තරග තීරක ලෙස කටයුතු කළ ජෙෆ් ක්‍රෝ ඔහුට තරග දෙකක තහනමක් පැනවීය. \r\n \r\n\t කෙසේ වෙතත් රබාඩා එම තීරණය අභියෝගයට ලක්කරමින් අභියාචනයක් ඉදිරිපත් කළ අතර, පසුව ඔහුගේ තරග තහනම ඉවත් කෙරුණේ අයිසීසී ක්‍රීඩක විනය සංග්‍රහයේ කිසිදු වගන්තියක් ඔහු විසින් උල්ලංඝනය කර නොමැති බව සඳහන් කරමිනි. එහෙත් මෙම සිද්ධියත් සමග පැන නගින ගැටලුවක් වනුයේ ඔස්ට්‍රේලියානු නායකයාව දවාගැනීමේ ප්‍රීතිය සමරනු වස් කළ ක්‍රියාවට තරග දෙකක තහනමක් පැනවීමත්, ක්‍රීඩාගාරවල වීදුරු බිඳිමින් ක්‍රීඩකයන්ට නොගැළපෙන ආකාරයෙන් පිටියේ හැසිරුණු බංග්ලාදේශ කණ්ඩායමට සියයට 25ක දඩයක් සහ අසාදු ලකුණක් පමණක් ලබාදීමත් ප්‍රමාණවත්ද යන්නයි.\r\n \r\n\tහිටපු ඉන්දීය දඟපන්දු යවන්නෙක් වන හර්බජාන් සින් පවා මෙම සිද්ධියට එරෙහිව පවසා සිටියේ බංග්ලාදේශ කණ්ඩායමේ විනය විරෝධී ක්‍රියාවලට මීට වඩා ලොකු දඬුවමක් ලබාදිය යුතු බවයි. කෙසේ වෙතත් මේ වන විට මෙම සිද්ධිය (බංග්ලාදේශ කණ්ඩායමට තරග තහනමක් ලබා නොදීම සම්බන්ධයෙන්) පසුපස මෙරට ක්‍රිකට් 'ලොකු පුටුවක්' හොබවන පුද්ගලයෙකුගේ නමක් ඈඳී තිබීම කනගාටුවට කරුණකි. ජාත්‍යන්තර ක්‍රිකට් කවුන්සිලයේ සභාපති තනතුර ලබාගැනීම සඳහා බංග්ලාදේශයේ සහය ලබාගැනීම හේතුවෙන් බංග්ලාදේශයට එරෙහිව දැඩි විනය ක්‍රියාමාර්ග ගැනීමට මෙම පුද්ගලයාගේ මැදිහත් වීම මත වැළකී ගොස් ඇතැයි ශ්‍රී ලංකා ක්‍රිකට් අභ්‍යන්තර ආරංචි මාර්ග සඳහන් කළේය.\r\n \r\n\tදකුණු අප්‍රිකාව ඔවුන්ගේ ක්‍රීඩකයාට සිදු වූ අසාධාරණයට එරෙහිව මැදිහත් වී ඔවුන්ගේ ක්‍රීඩකයන්ට ජාත්‍යන්තර ක්‍රිකට් කවුන්සිලයෙන් උපරිම සාධාරණයක් සිදු කරගනිද්දී ශ්‍රී ලංකා ක්‍රිකට් බලධාරීන් සිය ක්‍රීඩකයන්ට එරෙහිව බංග්ලාදේශ ක්‍රීඩකයන් සිදු කළ විනය විරෝධී ක්‍රියාවන්ට උපරිම සාධාරණයක් සිදුකරගැනීමට අපොහොසත් වීම කනගාටුවට කරුණකි. ශ්‍රී ලංකා ක්‍රිකට් කණ්ඩායම නියෝජනය කළ ක්‍රිකට් නායකයෙකු 'අද' පුවත්පතට පවසා සිටියේ තමන් නායකත්වය දරන අවස්ථාවකදී මෙවැනි සිද්ධියක් වාර්තා වූයේ නම් ඊට එරෙහිව උපරිම සාධාරණයක් වනතුරු තමන් සටන් කරන බවයි.\r\n \r\n\tකෙසේ වෙතත් මෙහිදී පෙනී යන්නේ යම් යම් පුද්ගලයන්ගේ පටු අභිමතාර්ථ සහ පෞද්ගලික අරමුණු ඉටු කරගනු වස් ශ්‍රී ලංකා ක්‍රිකට් ක්‍රීඩාව සහ ශ්‍රී ලංකා ක්‍රිකට් ක්‍රීඩකයන් බිල්ලට දී ඇති බව නොවේද? මේ සියලු කාරණා පසුපස සහ බංග්ලාදේශයට අවම බලපෑමක්‌ වන පරිදි මෙම සිද්ධියේදී ක්‍රිකට් ලොක්කෙක් සිටීම පිළිබඳව පරීක්ෂණයක් සිදු කළ යුතු යැයි ශ්‍රී ලංකා ක්‍රිකට් අභ්‍යන්තර ආරංචි මාර්ග පවසයි. එහෙත් එවැනි පරීක්ෂණයක් හෝ ශ්‍රී ලංකා ක්‍රිකට් දේපොළවලට සිදු වූ හානිය අයකර ගැනීම සඳහාවත් ක්‍රිකට් බලධාරීන් මැදිහත් වේ යැයි අපේක්ෂා කිරීමට මේ අනුව නොහැකි වී තිබේ.\r\n \n\n \r\n\t \r\n  ", "URL": "https://www.ada.lk/0/0/0-317921", "Category": "Sports", "Parent URL": null}