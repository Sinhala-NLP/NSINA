{"Source": "Ada News", "Timestamp": "6 02 2018", "Headline": "නිවසට ඡන්ද කාඩ්පත් නොලැබුනානම් තැපැල් කාර්යාලයෙන් ලබාගන්න - මැකො", "News Content": "\r\n\tපළාත් පාලන මැතිවරණයේදී ඡන්දය භාවිත කිරීමේ පහසුව සඳහා නිවෙස්වලට ලබාදෙන ඡන්ද කාඩ්පත් මෙතෙක් ලැබී නොමැති නම් අදාළ ප්‍ර‘දේශයේ තැපැල් කාර්යාලයෙන් ඡන්ද කාඩ්පත් ලබාගත හැකි බව මැතිවරණ කොමිෂන් සභාව සඳහන් කරයි.\r\n \r\n\tනිල ඡන්ද දැන්වීම් පත්‍රිකා බෙදාහැරීම ජනවාරි 19 වැනිදා සිට ආරම්භ වූ අතර, නිල ඡන්ද දැන්වීම් පත්‍රිකා බෙදාහැරීමේ විශේෂ දිනයක් ලෙස පසුගිය 28 වැනිදා ප්‍රකාශයට පත් කර තිබිණි.\r\n \r\n\tඑමෙන්ම නිල ඡන්ද පත්‍රිකා බෙදාහැරීම පෙබරවාරි 03 වැනිදායින් අවසන් වූ බවද මැතිවරණ කොමිෂන් සභාව සඳහන් කරයි.\r\n \r\n\tමේ නිසා මෙතෙක් නිල ඡන්ද දැන්වීම් පත්‍රිකා ලැබී නොමැති ඡන්දදායකයන්ට තම තැපැල් කාර්යාලය තුළින් එය ලබාගත හැකි බවත්, එමනිල ඡන්ද දැන්වීම් පත්‍රිකා නිකුත් කරන්නේඅදාළ ඡන්දදායකයා වෙත පමණක් බවත් එම කොමිෂන් සභාව පෙන්වා දෙයි.\r\n \r\n\tනිල ඡන්ද දැන්වීම් පත්‍රිකාව ඡන්ද පොළට රැගෙන යාමෙන් ඡන්ද දායකයන්ට පහසුවක් සැලසෙන බවත්, එහෙත් කාඩ්පත නොමැති වුවද, ඡන්ද නාමලේඛනයේ නම සඳහන් ඡන්ද දායකයන්ට වලංගු අනන්‍යතා පත්‍රයක් ඉදරිපත් කිරීමෙන් ඡන්දය භාවිත කිරීමට අවස්ථාව සැලසෙන බවත් එම කොමිසම සඳහන් කරයි.\r\n \r\n\tපළාත් පාලන ආයතන ඡන්ද විමසීම පෙබරවාරි 10 වැනිදා පැවැත්වේ.\r\n \n\n \r\n\t \r\n  ", "URL": "https://www.ada.lk/0/0/0-307911", "Category": "Latest News", "Parent URL": null}