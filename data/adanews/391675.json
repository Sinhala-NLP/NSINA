{"Source": "Ada News", "Timestamp": "27 03 2022", "Headline": "රුසියානු - යුක්රේන සාම සාකච්ඡා අලුත් තැනකදී", "News Content": "තුර්කි ජනාධිපති රිසෙප් තයිප් එර්ඩොගාන් ගැටුම අවසන් කිරීමට උපකාර කිරීම සඳහා කළු මුහුදේ අසල්වැසියන් සමග සිය හොඳ හිත භාවිත කරන බවත්, තුර්කිය විසින් රුසියානු සහ යුක්රේන සාකච්ඡාකරුවන් අතර මුහුණට මුහුණලා සාම සාකච්ඡාවල මීළඟ වටයේ සත්කාරකත්වය දක්වන බවත් පවසා තිබේ. යුක්රේන පාර්ලිමේන්තුවේ බහුතර නායකයා සහ කියෙව්හි ප්‍රධාන සාකච්ඡාකරු ඩේවිඩ් අරකාමියා ඉරිදා නවතම සාම සාකච්ඡා නිවේදනය කළේය. මෙම සාකච්ඡා මාර්තු 28 සිට 30 දක්වා පැවැත්වීමට නියමිත අතර, අර්බුදය විසඳීමට උපකාර කිරීමට ප්‍රමුඛ කාර්යභාරයක් නැවත ලබාදෙනු ඇත. තුර්කිය මේ මස මුලදී රුසියාවේ සහ යුක්රේනයේ විදේශ ඇමතිවරුන්ට ඇන්ටාලියා හි සත්කාරකත්වය ලබා දුන්නේය. නේටෝ සාමාජිකයෙකු ලෙස තුර්කිය යුක්රේනයේ සිදුවන රුසියානු හමුදා ප්‍රහාරය හෙළා දැකීම සහ මොස්කව් සමගද එහි සමීප ආර්ථික හා ආරක්ෂක සබඳතා පැවැත්වීම අතර සියුම් රේඛාවක ගමන් කිරීමට උත්සාහ කර ඇත. එහිදී තුර්කිය විසින් රුසියාවට එරෙහි බටහිර සම්බාධකවලට විරුද්ධ වූ නමුත් රුසියානු යුද නැව්වලට තුර්කි සමුද්‍ර සන්ධිය හරහා කළු මුහුදට යාත්‍රා කිරීමට අවසර දෙන ලෙස කළ ඉල්ලීම ප්‍රතික්ෂේප කළේය.   ", "URL": "https://www.ada.lk/0/0/0-391675", "Category": "International", "Parent URL": null}