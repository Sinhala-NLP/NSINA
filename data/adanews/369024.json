{"Source": "Ada News", "Timestamp": "23 09 2020", "Headline": "UN සැසියේදී කොවිඩ්-19 චීන වෛරසය ලෙස ට්‍රම්ප් පවසයි", "News Content": "එක්සත් ජාතීන්ගේ සංවිධානයේ 75 වැනි ඓතිහාසික සැසිවාරයේදී මාර්ගගතව මහා මණ්ඩලය ඇමතූ ඇමෙරිකානු නායක ඩොනල්ඩ් ට්‍රම්ප්, නව කොරෝනා වෛරසය වෙනුවට චීන වෛරසය ලෙස එය හඳුන්වමින් චීනයට සෘජුව හා වක්‍රව චෝදනා කළේය. එක්සත් ජනපදය තුළ තමා විසින්ම වසංගතය හසුරුවන ආකාරය ගැන ප්‍රශංසා මුඛයෙන් කතා කළ ට්‍රම්ප්, එක්සත් අරාබි එමීර් රාජ්‍යය, බහරේනය සහ ඊශ්‍රායලය අතර සාම ගිවිසුම් සඳහා පහසුකම් සැලසීමේදී ඔහුගේ භූමිකාව ගැන සඳහන් කරමින් කතාවේ වැඩි බරක් ඒ වෙත තැබීය. එසේම වසංගතයට බීජිං පාලනය වගකිව යුතු යැයි එක්සත් ජාතීන් වෙත කියා සිටි ට්‍රම්ප්, බීජිං චීනයෙන් පිටත ලෝකයට වෛරසය ආසාදනය වීමට ගුවන් ගමන්වලට ඉඩදුන් බවත්, ලෝක සෞඛ්‍ය සංවිධානය පාහේ අතථ්‍ය ආකාරයෙන් පාලනය කරන්නේ චීනය බවත් පවසමින් තවදුරටත් චෝදනා එක් කළේය. එහිදී වැඩිදුරටත් අදහස් දක්වමින් එක්සත් ජනපද ජනාධිපතිවරයා කියා සිටියේ ගෝලීය නායකයින් සෑම කෙනෙකුම තමන්ගේ රටවලට මුල් තැන දිය යුතු බවය. \"දශක ගණනාවක් පුරා එකම වෙහෙසකර හඬවල් තමන්ගේම ජනතාවගේ වියදමින් ගෝලීය අභිලාෂයන් පසුපස හඹා ගියා. එකම අසාර්ථක විසඳුම් යෝජනා කළා. නමුත් ඔබ ඔබේම පුරවැසියන් රැකබලා ගන්නා විට පමණක් ඔබට සහයෝගීතාවයට සැබෑ පදනමක් සොයාගත හැකියි\" ට්‍රම්ප් පැවසීය. \"ජනාධිපති වශයෙන් මම අතීතයේ අසාර්ථක ප්‍රවේශයන් ප්‍රතික්ෂේප කර තිබෙනවා. මම ආඩම්බරයෙන් ඇමරිකාවට මුල් තැන දෙනවා. ඔබ ඔබේ රටවලට මුල් තැන දිය යුතුයි. එය හරි. ඔබ කළ යුත්තේ එයයි.\" ට්‍රම්ප් වැඩිදුරටත් පැවසීය.   ", "URL": "https://www.ada.lk/0/0/0-369024", "Category": "International", "Parent URL": null}