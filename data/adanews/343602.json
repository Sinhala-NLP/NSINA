{"Source": "Ada News", "Timestamp": "20 12 2018", "Headline": "SLPP මන්ත්‍රීන්ට විනය ක්‍රියාමාර්ග ගැනීමට SLFP මහලේකම්වරයාට හැකියි", "News Content": " මහින්ද රාජපක්ෂ මහතා සමග සිටින පාර්ලිමේන්තු මන්ත්‍රීවරුන් ශ්‍රී ලංකා නිදහස් පක්ෂයේ ව්‍යවස්ථාව උල්ලංඝනය කර තිබේ නම් විනය ක්‍රියාමාර්ග ගැනීමට එම පක්ෂයේ මහලේකම්වරයාට හැකියාව තිබෙන බව පාර්ලිමේන්තු මන්ත්‍රී රමේෂ් පතිරණ මහතා අද (20දා) පැවසීය. බත්තරමුල්ල නෙළුම් මාවතේ පිහිටි ශ්‍රී ලංකා පොදුජන පෙරමුණ ප්‍රධාන කාර්යාලයේ පැවැති මාධ්‍ය හමුවකදී ඒ මහතා සඳහන් කළේ, එවැනි විනය ක්‍රියාමාර්ගයක් සිදුකරන්නේ නම් ගැටලුවකින් තොරව ඊට මුහුණ දීමට සූදානම් බවයි. එක්සත් ජාතික පක්ෂ විරෝධී බලවේගයක් ලෙස ශ්‍රී ලංකා පොදුජන පෙරමුණ ගොඩනැගීම සඳහා තමන් ඇතුළු මන්ත්‍රී කණ්ඩායම නායකත්වය ලබාදුන් බවත්, එය වසන් කිරීමට තමන් සූදානම් නොමැති බවත් පැවසූ මන්ත්‍රීවරයා, එ.ජා.ප. විරෝධී පුළුල් පෙරමුණක සාමාජිකයන් ලෙස ඉදිරියටත් කටයුතු කරන බව ප්‍රකාශ කළේය. ශ්‍රී ලංකා නිදහස් පක්ෂයේ සාමාජිකයන් වන තමන් ඇතුළු මන්ත්‍රී කණ්ඩායම ශ්‍රී ලංකා පොදුජන පෙරමුණේ අයදුම්පත් පත්‍රයක් බාරගත් බවත්, කිසි විටෙක සාමාජිකත්වය ලබා නොගත් බවත් හෙතෙම පවසා සිටියේය.  ", "URL": "https://www.ada.lk/0/0/0-343602", "Category": "Latest News", "Parent URL": null}