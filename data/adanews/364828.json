{"Source": "Ada News", "Timestamp": "1 07 2020", "Headline": "විදුලිය හොරෙන් ගත් 1937කට නඩු", "News Content": "විදුලිය නීතිවිරෝධීව ලබා  ගන්නා පුද්ගලයින් නීතියේ රැහැනට කොටු කර ගැනිම සඳහා සිදු කරන වැටලීම් වැඩි කරන්නැයි  විදුලි බලශක්ති හා ප්‍රවාහන කළමනාකරණ සේවා අමාත්‍ය මහින්ද අමරවීර මහතා ලංකා විදුලි බල මණ්ඩලයට උපදෙස් දී තිබිණි. ලංකා විදුලි බල මණ්ඩලය විසින් සිය විමර්ශන කණ්ඩායම් හා පොලීසිය සමග එක්ව හොරෙන් විදුලිය ලබා ගන්නා පුද්ගලයින් අත්අඩංගුවට ගැනීම සඳහා මේ වනවිට මෙහෙයුම් අරඹා තිබේ. ඒ අනුව පසුගිය වසරේ මැයි මාසයේ සිට මෙම වසරේ මැයි මාසය දක්වා කාලය තුළ හොරෙන් විදුලිය ලබා ගත් පුද්ගලයින් 1937 දෙනෙක් අත්අඩංගුවට ගෙන අධිකරණයට ඉදිරිපත් කර තිබෙන අතර අධිකරණය විසින් ලබා දෙන ලද තීන්දු මත දඩමුදල් වශයෙන් රුපියල් මිලියන 59ක් අය කර ගෙන ඇති බව ලංකා විදුලිබල මණ්ඩලය පවසයි. මේ අතර විවිධ පුද්ගලයින් වාර්ෂිකව හොරෙන් විදුලිය ගැනීම නිසා ලංකා විදුලි බල මණ්ඩලයට අහිමි වන මුදල රුපියල් මිලියන 100 ඉක්මවන බව ද වාර්තා වී ඇතැයි අමාත්‍ය මහින්ද අමරවීර මහතා පවසයි. ඇතැම් පුද්ගලයින් වැඩිපුරම විදුලිය හොරකම් කරන්නේ වගාවන්ට හානි කරන සතුන් පළවා හැරීමට බව පෙනී ගොස් තිබේ. එමෙන්ම ඇතැම් පුද්ගලයින් තම ව්‍යාපාරික ස්ථානයකට නිත්‍යානුකූලව ලබා දී ඇති විදුලිබලය වෙනත් ව්‍යාපාරික කටයුතු සඳහා ද භාවිතා කරන බව පෙනී ගොස් තිබේ. නීතිවිරෝධි ලෙස විදුලිය ලබා ගැනීමට යාම නිසා සහ විවිධ හේතුන් මත විදුලි සැර වැදීමෙන් වාර්ෂිකව පුද්ගලයින් 100-150 දක්වා මියයන බව ද පෙනී ගොස් ඇතැයි ලංකා විදුලි බල මණ්ඩලය පවසයි.     ", "URL": "https://www.ada.lk/0/0/0-364828", "Category": "Latest News", "Parent URL": null}