{"Source": "Ada News", "Timestamp": "3 02 2020", "Headline": "එල්.ටී.ටී.ඊ ලාංඡන සහිත පත්‍රිකා සහ ව්‍යාජ රබර් මුද්‍රා ළඟ තබාගත් අයෙකු අත්අඩංගුවට", "News Content": "එල්.ටී.ටී.ඊ. ලාංඡන සහිත පත්‍රිකා සහ ආරක්ෂක අංශ වල ව්‍යාජ රබර් මුද්‍රා ළඟ තබාගත් පුද්ගලයෙකු කිලිනොච්චිය විවේකානන්ද  ප්‍රදේශයේදී ඊයේ (02) දින අත්අඩංගුවට ගෙන ඇති බවට කිලිනොච්චිය පොලීසිය පවසයි. කිලිනොච්චිය යුද හමුදා බුද්ධි අංශ කාර්යාලයට ලැබුණු  බුද්ධි තොරතුරකට අනුව පොලිස් විශේෂ කාර්ය බලකා නිලධාරීන් හා පොලීසිය විසින් අදාළ  සැකකරු හා නීතිවිරෝධී උපකරණ තොගය අත්අඩංගුවට ගෙන ඇත. එහිදී සැකකරු සමීපයේ තිබී  එල්.ටී.ටී.ඊ. ලාංඡන සහිත පත්‍රිකා 29 ක් , ව්‍යාජ රබර් මුද්‍රා 05 ක් තිබී හමු වී ඇත. අදාළ  රබර් මුද්‍රා  අතර යුද හමුදා බුද්ධි අංශ කාර්යාලයේ භාවිත කෙරෙන රබර් මුද්‍රාවන්ට  සමාන මුද්‍රාවක්, කිලිනොච්චිය දිසා අධිකරණය භාවිතා කෙරෙන රබර් මුද්‍රාවට සමාන මුද්‍රාවක් ඒ අතර වෙයි. අදාළ  එල්.ටී.ටී.ඊ. ලාංඡන සහිත පත්‍රිකා සහ ව්‍යාජ රබර් මුද්‍රා  යොදා ගනිමින් කිසියම් නීතිවිරෝධී කටයුත්තක යෙදී ඇත්දැයි යන්න පිළිබඳව සෙවීමට මේ වන විටත් ආරක්ෂක අංශ විසින් පරික්ෂණයක් ආරම්භ කොට ඇති අතර අත්අඩංගුවට ගත් සැකකරු කිලිනොච්චිය අධිකරණයට ඉදිරිපත් කිරීම සඳහා පියවර ගෙන ඇති බවටද පරික්ෂණ සිදු කරන කිලිනොච්චිය පොලීසිය වැඩිදුරටත් පැවසීය.   ", "URL": "https://www.ada.lk/0/0/0-357482", "Category": "Latest News", "Parent URL": null}