{"Source": "Ada News", "Timestamp": "18 06 2018", "Headline": "ඩොලරය 161ත් ඉක්මවයි", "News Content": "\r\n\tඩොලරයට සාපේක්ෂව වාර්තාගත ලෙස ශ්‍රී ලංකා රුපියල අවප්‍රමාණය වී තිබේ. ඒ අනුව අද (18දා) වන විට ශ්‍රී ලංකා මහ බැංකුව නිකුත් කළ විනිමය අනුපාතවල ඇමෙරිකානු ඩොලරයක විකුණුම් මිල රුපියල් 161.008ක් ලෙස සටහන් විය. ශ්‍රී ලංකා ඉතිහාසයේ ඩොලරයක් වෙනුවෙන් ගෙවීමට සිදුවන ඉහළම මිල මෙය වෙයි.\r\n \r\n\tප්‍රධාන වශයෙන් ශ්‍රී ලංකාවට විදේශ විනිමය ගලා නොඒම මේ සඳහා හේතුව වී තිබේ. මීට අමතරව ඩොලරයක ගැනුම් මිල රුපියල් 157.808ක් දක්වා වාර්තා ගත ලෙස වැඩි වී තිබේ.\r\n \r\n\tඅපනයන ඉක්මවා ආනයන රට තුළට ගලා ඒම, විදේශ විනිමය රටට නොලැබීම, රට තුළ පවතින ආර්ථික හා දේශපාලන අර්බුද මෙන්ම සෘජු විදේශ ආයෝජන නොලැබීම මේ සඳහා බලපාන හේතු අතර වෙයි. \r\n \r\n\tපසුගිය මාස කිහිපය තුළ දිගින් දිගටම රුපියල අවප්‍රමාණය විය. එය රුපියල් 156, 157, 158 හා පසුගිය මාසයේදී හා මේ මාසයේ මුල් සතියේදී 159ක් 160ක් ලෙස දැක්විණ.\r\n \n\n \r\n\t \r\n  ", "URL": "https://www.ada.lk/0/0/0-336947", "Category": "Latest News", "Parent URL": null}