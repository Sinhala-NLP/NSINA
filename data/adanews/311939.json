{"Source": "Ada News", "Timestamp": "23 02 2018", "Headline": "ශිෂ්‍යාවකට පහර දුන් ගුරුවරයා අත්අඩංගුවට", "News Content": "\r\n\tනුගවෙල නයාපාන විද්‍යාලයේ දැල්පන්දු කණ්ඩායමේ ක්‍රීඩිකාවියක දැල්පන්දු පුහුණුවට සහභාගි නොවුනැයි පවසා එම ශිෂ්‍යාවට පහර දීම හේතුවෙන් එම විද්‍යාලයේ ක්‍රීඩා භාර ගුරුවරයා අද (23දා) පුස්සැල්ලාව පොලීසිය මගින් අත්අඩංගුවට ගෙන ඇතැයි පොලිස් මාධ්‍ය ප්‍රකාශක කාර්යාලය පවසයි.\r\n \r\n\tකොත්මලේ අධ්‍යපන කලාපයට අයත් නුගවෙල නයාපාන විද්‍යාලයේ 10 වැනි ශේණියේ ඉගෙනුම ලබන ශිෂ්‍යාවක දැල්පන්දු පුහුණුවට සහභාගි නොවුනැයි පවසා පසුගිය 19 වැනිදා එහි ක්‍රීඩා භාර ගුරුවරයෙකු විසින් පහර දීමෙන් කනේ ඇතවූ අබාධයක් නිසා ඇය ගම්පොළ රෝහලට ඇතුළත් කිරීමෙන් අනතුරුව වැඩිදුර පරීක්ෂණ සඳහා මහනුවර මහ රෝහලට මාරුකර යවා තිබිණි.\r\n \r\n\tපසුව එම රෝහලෙන් අදාළ පරීක්ෂණ සිදුකර ඇය නැවත ගම්පොළ රෝහලට යොමුකර ඇති අතර, ඇය එහි නේවාසිකව ප්‍රතිකාර ලබන බව රෝහල් ආරංචිමාර්ග පවසයි.\r\n \r\n\tමෙම ශිෂ්‍යාව කලාප තරග සඳහා දැල්පන්දු කණ්ඩායමට ඇතුළත්ව පුහුණුවීම් කටයුතු සිදුකරමින් සිටියි.\r\n \r\n\tසිද්ධිය වූ දිනයේ අසනීප තත්ත්වයක් හේතුවෙන් මෙම ශිෂ්‍යාව පුහුණුවීම් කටයුතුවලට නොසිට නිවසට යෑමට සැරසෙන අවස්ථාවේදී ක්‍රීඩා භාර සැකකාර ගුරුවරයා විසින් මෙම ශිෂ්‍යාවට පහර දී ඇත.\r\n \r\n\tදැරියගේ භාරකරුවන් විසින් මේ සම්බන්ධව පුස්සැල්ලාව පොලීසියට කළ පැමිණිල්ලකට අනුව සැකකරු අත්අඩංගුවට ගෙන ඇතැයි පොලිස් මාධ්‍ය ප්‍රකාශක කාර්යාලය සඳහන් කරයි.\r\n \n\n  ", "URL": "https://www.ada.lk/0/0/0-311939", "Category": "Latest News", "Parent URL": null}