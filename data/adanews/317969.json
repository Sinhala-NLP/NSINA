{"Source": "Ada News", "Timestamp": "21 03 2018", "Headline": "නුවරඑළිය ජලය පිරිසුදු කිරීමට පියවර", "News Content": "\r\n\tනුවරඑළිය නගර සීමාවේ පානීය ජලය පිරිසුදු කිරීමට ගත හැකි උපරිම ක්‍රියාමාර්ග ගනිමින් ජනතාවට පිරිසුදු පානීය ජලය ලබාදීමට නුවරඑළිය මහ නගර සභාව නිරතුරුවම කටයුතු කරමින් සිටින බව නුවරඑළිය නාගරික කොමසාරිස් කේ.එම්.එච්.ඩබ්ලිව්.බණ්ඩාර මහතා පැවැසීය.\r\n \r\n\tනුවරඑළිය නගර සභා බල ප්‍රදේශයේ ඇතැම් ප්‍රදේශ කීපයකින් ලබා ගන්නා ලද ජල සාම්පල්වල අසූචි මිශ්‍ර බවට හෙළිවීමත් සමග ජලය පිරිසුදු කිරීමේ ක්‍රියාවලිය තවදුරටත් විධිමත් කිරීමට පියවර ගත් බවද ඒ මහතා  පවසා සිටියේය.\r\n \r\n\tනුවරඑළිය නගරයට ජලය ලබා ගන්නා ජල මූලාශ්‍රවල කිසිදු ගැටලුවක් නොමැති බවත්, ඇතැම් ප්‍රදේශයන් හරහා එලා ඇති භූගත ජල නළ දශක කීපයක් පැරණි වීමත් ඒවාට හානි සිදුව අපජලය ඒ තුළට එක්වන බවට සැක කරන බවද ඒ මහතා පැවසීය.\r\n \r\n\tඒ කෙසේ වෙතත් මෙම සියලු තත්ත්වයන්ට ගැලපෙන පරිදි ජලය පිරිසුදු කිරීමට අවශ්‍ය ක්ලෝරීන් රාසායනිකය යොදන බවත් හානියට ලක්ව ඇති ජල නළ  නැවත සකස් කිරීමට අවශ්‍ය කටයුතු මේ වන විට ආරම්භ කර ඇති බවද නාගරික කොමසාරිස් කේ.එම්.එච්.ඩබ්ලිව්.බණ්ඩාර මහතා වැඩිදුරටත්  පවසා සිටියේය.\r\n \n\n \r\n\t \r\n  ", "URL": "https://www.ada.lk/0/0/0-317969", "Category": "Latest News", "Parent URL": null}