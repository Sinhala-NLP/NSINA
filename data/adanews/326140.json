{"Source": "Ada News", "Timestamp": "1 05 2018", "Headline": "කාදිනල් පෙල් ඓතිහාසික නඩු විභාගයට මුහුණ දෙයි", "News Content": "\r\n\tවතිකානුවේ භාණ්ඩාගාරික ලෙස කටයුතු කළ කාදිනල් ජෝර්ජ් පෙල් තමාට එරෙහිව එල්ල වී ඇති ලිංගික හිංසන චෝදනාවන් සම්බන්ධ ඓතිහාසික නඩු විභාගයට මුහුණ දෙමින් සිටියි.\r\n \r\n\tකාදිනල්වරයා අධිකරණය හමුවේ පවසා තිබුණේ මෙම චෝදනා සම්බන්ධයෙන් තමන් නිවැරදිකරු බවයි. තමන් කිසිදු ආකාරයේ වරදක් නොකළ බව හෙතෙම නිරන්තරයෙන් පවසා ඇත.\r\n \r\n\tකෙසේ වෙතත්, ඔස්ට්‍රේලියාවේ මෙල්බර්න් මහේස්ත්‍රාත් අධිකරණ විනිසුරුවරයා මෙම නඩු විභාගය ඉදිරියට පැවැත්වීම සඳහා ප්‍රමාණවත් සාක්ෂි පවතින බව අවධාරණය කර තිබේ.\r\n \r\n\t76 වැනි වියෙහි පසුවන පෙල් කාදිනල්වරයා ඔස්ට්‍රේලියාවේ ජ්‍යෙෂ්ඨතම කතෝලික පූජකවරයාද වන අතර, වතිකානුවේද වඩාත් බලසම්පන්න චරිතයක් විය.\r\n \r\n\tමෙල්බර්න් මහේස්ත්‍රාත් අධිකරණය වෙත පෙල් කාදිනල්වරයා රැගෙන එන අවස්ථාවේදී විශේෂ පොලිස් ආරක්ෂාවක් යොදවා තිබූ අතර, මාධ්‍යවේදීන් විශාල පිරිසක් හා ජනතාව එක්රැස්ව සිටි බව සඳහන් වෙයි.\r\n \r\n\tවතිකානුවේ බලඅධිකාරියට අනුව තෙවැනි ස්ථානයේ පසුවූ කාදිනල්වරයා සිය තනතුරුවලට තාවකාලික විරාමයක් තබමින් පසුගිය වසරේදී යළි සිය රටට පැමිණියේ තමන්ට එරෙහිව එල්ල වී ඇති චෝදනාවන්ට අධිකරණය හමුවේ පෙනී සිටීම සඳහාය.\r\n \r\n\tකාදිනල්වරයාට එරෙහිව එල්ල වන චෝදනාවන්ට අදාළ බොහෝ සාක්ෂි නඩු විභාගය පැවැත්වෙන තුරු රහසිගතව පවත්වා ගැනීමට කටයුතු කර තිබේ.\r\n \n \n  ", "URL": "https://www.ada.lk/0/0/0-326140", "Category": "International", "Parent URL": null}