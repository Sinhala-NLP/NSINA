{"Source": "Ada News", "Timestamp": "10 10 2018", "Headline": "වාහන පාක් එකටත් කරාපිටියේ GMOA වැඩ වරයි", "News Content": "වාහන ගාල්කි‍රීමේ ස්ථානයක් සම්බන්ධයෙන් ගාල්ල, කරාපිටිය රෝහලේ වෛද්‍යවරුන් දෙපිරිසක් අතර අද (10දා) උදෑසන  ඇති වූ ආරවුලක් හේතුවෙන් එහි රජයේ වෛද්‍ය නිලධාරීන්ගේ සංගමයේ වෛද්‍යවරුන් එම අවස්ථාවේ සිට සිය සේවාවලින් ඉවත්ව සංකේත වැඩවර්ජනයක නිරත වූහ. මේ හේතුවෙන් රෝහලේ බාහිර රෝගී අංශයේ සහ සායන කටයුතු අඩපණව පැවති අතර ප්‍රතිකාර ලබා ගැනීමට පැමිණි රෝගීන් බොහෝ දෙනෙක් දැඩි අපහසුතාවට පත්වූහ. මීට මාස කිහිපයකට පෙරදී ද රෝහල පිටුපස ඇති මෙම වාහන අංගණයේ වාහන ගාල් කිරීම සම්බන්ධ ගැටලුවක් පැනනැගුන අතර අද උදෑසන එම ස්ථානයේ සිටි විශේෂඥවරුන් කිහිප දෙනකු සාමාන්‍ය වෛද්‍යවරුන්ගේ රථවාහන ගාල් කිරීමට යෑමේදී එයට විරෝධය පළ කර ඇති බවට වාර්තා වෙයි. රාජකාරියට පැමිණීමේදී සිදුකරන ලද බාධාකිරීම් හේතුවෙන් සංකේත වැඩවර්ජනයක් සිදුකරන බව පැවසූ රජයේ වෛද්‍ය නිලධාරීන්ගේ සංගමයේ කරාපිටිය ශාඛාවේ වෛද්‍යවරුන් අද උදෑසන 8.00සිට සවස 4.00 දක්වා රෝහලේ දෛනික කටයුතුවලින් ඉවත්ව සිටියහ. ජිනේෂ් නානායක්කාර/සිරංගිකා ලොකුකරවිට   ", "URL": "https://www.ada.lk/0/0/0-341151", "Category": "Latest News", "Parent URL": null}