{"Source": "Ada News", "Timestamp": "15 05 2018", "Headline": "20දා දක්වා තද වැසි හා අකුණු", "News Content": "\r\n\tමේ මස 20 වැනිදා දක්වා දිවයින තුළ හා දිවයින අවට මුහුදු සීමාවලට තද වැසි සමග අකුණු ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කරයි.\r\n \r\n\tගිගුරුම් සහිත වැසි සමග ප්‍රබල අකුණු ඇතිවිය හැකි බවත්, ඒ සමග සුළඟේ වේගය පැයට කිලෝමීටර් 70 - 80 දක්වා ක්ෂණිකවම ඉහළ යා හැකි බවත් එම දෙපාර්තමේන්තුව පෙන්වා දෙයි.\r\n \r\n\tවැසි තත්ත්වය නිසා කඳු ආශ්‍රිතව ජීවත්වන ජනතාව කඳු නායයෑම, ගල් පෙරළීම ආදිය පිළිබඳ අවධානයෙන් සිටිය යුතු බවත්, ගංගා, ඇළදොළ ආශ්‍රිතව පදිංචි වී සිටින ජනතාව ජල මූලාශ්‍රවල ජලය ඉහළ යෑම පිළිබඳ අවධානයෙන් සිටිය යුතු බවද කාලගුණ විද්‍යා දෙපාර්තමේන්තුව සඳහන් කරයි.\r\n \r\n\tඅකුණු හා ගිගුරුම් සහිත වැසි ඇතිවන විට එළිමහනේ හෝ ගස් යට නොසිට නිවසේ තුළ හෝ ආවරණ සහිත වාහන තුළ රැඳී සිටින ලෙසත්,රැහැන් සහිත දුරකථන හා විදුලියට සම්බන්ධ කරන විදුලි උපකරණ භාවිතයෙන් වැළකී සිටින ලෙසත් එම දෙපාර්තමේන්තුව ඉල්ලා සිටියි.\r\n \r\n\tමෙම කාලය තුළදී මධ්‍යම, සබරගමුව, දකුණ, ඌව සහ බස්නාහිර පළාත්වල ඇතැම් ස්ථානවලට මිලිමීටර් 100 ඉක්මවූ වැසි ඇතිවිය හැකි බවද එම දෙපාර්තමේන්තුව සඳහන් කරයි.\r\n \n\n  ", "URL": "https://www.ada.lk/0/0/0-329240", "Category": "Latest News", "Parent URL": null}