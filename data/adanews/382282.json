{"Source": "Ada News", "Timestamp": "29 07 2021", "Headline": "මානව සම්පත් සංවර්ධන ශිෂ්‍යත්ව සඳහා ජපන් රජයේ ආධාර", "News Content": "රාජ්‍ය අංශයේ විධායක ශ්‍රේණියේ නිලධාරීන්හට ජපානයේ පිළිගත් විශ්වවිද්‍යාලයන් හිදී පශ්චාත් උපාධි පාඨමාලාවන් හැදෑරීමේ අවස්ථාව ලබා දීම සඳහා 2010 වසරේදී ජපාන රජය විසින් මානව සම්පත් සංවර්ධන ශිෂ්‍යත්ව සඳහා වන ජපාන ආධාර වැඩසටහන ශ්‍රී ලංකාවට හඳුන්වා දෙන ලදි. ඒ අනුව, මෙම වැඩසටහනෙහි  පළමු කාර්යරාමුව (2010-2013) සහ දෙවන කාර්යරාමුව (2014-2017)  පිළිවෙළින් 2013 හා 2017 වසරවලදී සාර්ථකව අවසන් කරන ලදි. මෙම වැඩසටහන ඉදිරියට වසර 04 ක් පුරා අඛණ්ඩව පවත්වා ගෙන යාම සදහා තුන්වන කාර්යරාමුව (2018-2021) 2018 වසරේදී ආරම්භ කරන ලදී. තවද මෙම වැඩසටහන යටතේ අධ්‍යයන කටයුතු අවසන් කරන ලද ශිෂ්‍යත්වලාභින්ගේ වෘත්තීයමය සංවර්ධනය තවදුරටත් සිදුකිරීමේ අවශ්‍යතාවය සලකා බැලීමෙන් අනතුරුව ආචාර්ය උපාධි පාඨමාලාවන් හැදෑරීම සඳහා  උපරිම වශයෙන් වාර්ෂිකව අවස්ථා දෙකක් පිරිනැමීමට ද ජපාන රජය එකඟත්වය පළකර  ඇත.  ඒ අනුව මෙම වැඩසටහන යටතේ මේ දක්වා පශ්චාත් උපාධි පාඨමාලාවන් හැදෑරීම සඳහා  අවස්ථා 180 (වසරකට 15) ක් හා ආචාර්ය උපාධි පාඨමාලාවන් හැදෑරීම සඳහා  අවස්ථා 08 ක් ලබා දී ඇත. තුන්වන කාර්ය  රාමුවේ හතරවන කණ්ඩායමෙහි තෝරා ගැනීමේ ක්‍රියාවලිය මේ වන විටත් අවසන් වී ඇති අතර තෝරා ගත් නිලධාරීන් 2021 සැප්තැම්බර් මස දී ඔවුන්ගේ අධ්‍යයන කටයුතු ආරම්භ කිරීමට නියමිතය. මෙම නිලධාරීන්හට පහසුකම් සලසාදීම සඳහා 2021 වසරේදී ජපාන රජය විසින්  ශ්‍රී ලංකාවට ජපන් යෙන් මිලියන 271ක (ආසන්න වශයෙන් රුපියල් මිලියන 488ක) ආධාරයක්  ලබාදීමට එකඟ වී ඇත. මෙම වැඩපිළිවෙළ යටතේ ප්‍රතිලාභ ලබන රාජ්‍ය නිලධාරීන් රටේ සමාජ ආර්ථික සංවර්‍ධනය සඳහා ඉතා ඵලදායි ලෙස දායක වනු ඇතැයි ශ්‍රී ලංකා රජය අපේක්ෂා කරනු ලබයි.     ", "URL": "https://www.ada.lk/0/0/0-382282", "Category": "Latest News", "Parent URL": null}