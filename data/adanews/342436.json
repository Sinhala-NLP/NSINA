{"Source": "Ada News", "Timestamp": "15 11 2018", "Headline": "ජනපති පාර්ලිමේන්තුවට පැමිණ ගැටලුව විසදන්න - සෝභිත හිමි", "News Content": "රට තව තවත් පරිහානියට ලක් නොකර වහාම පාර්ලිමේන්තුට පැමිණ බහුතරය කාට ඇත්දැයි සියසින් දැක, ව්‍යවස්ථාදායකත් සමග එක්ව රාජ්‍යය ස්ථාවර කරන්නැයි ඕමල්පේ සෝභිත හිමියෝ අද ජනාධිපතිවරයාගෙන් ඉල්ලා සිටියහ. ඇඹිලිපිටියේදී මාධ්‍යවේදීන් හමුවේ අද දහවල් අදහස් දක්වමින් ඕමල්පේ සෝභිත හිමියෝ  මෙලෙස පැවසුහ. “දේශපාලන අර්බුදය ඉක්මනින් විසඳාගත යුතුව තිබෙනවා. එසේ විසඳා නොගත්තොත් රට බරපතළ වශයෙන් පරිහානියට පත්වෙනවා. ආර්ථිකය, සාමය, ජාත්‍යන්තර කීර්තිය වේගයෙන් පසුබහිමින් පිරිහෙමින් පවතින අවස්ථාවක්.  ඒ නිසා මේ ප්‍රශ්නයට විසඳුම ඉතා ඉක්මනින් සපයාගත යුතුයි. ඒ ඉක්මන් විසඳුම සපයාගැනීමේ වගකීම පවතින්නේ ජනාධිපතිවරයා අතර බව මධ්‍යස්ථව බැලුවාම දැකිය හැකි අදහසයි. විධායක ජනාධිපති මෛත්‍රීපාල සිරිසේන මහතාටයි මේ පිළිබඳ විසඳුම ඉතාමත් ක්‍ෂණිකව ඉදිරිපත් කළ හැක්කේ. ව්‍යවස්ථාදායකය තුළ මේ අර්බුදය දැන් පැන නැගිලා තියනවා. එනිසා ව්‍යවස්ථාදායකයත්, විධායකයත් කියන මේ අංශ දෙක එක්වීමෙනුයි ප්‍රශ්නයට විසඳුම සපයාගත හැක්කේ. ජනාධිපතිතුමා ඉතා ඉක්මනින් පාර්ලිමේන්තුවට පැමිණෙන්න. ඔබතුමා ඉදිරියේ මන්ත්‍රීවරුන්ගේ අදහස් උදහස් විමසා සාධාරණය ඉතා ඉක්මනින් ඉටුකරගත හැකියි. එසේ නොවුණොත් එන්න එන්නම මේ රටේ තත්ත්වය පරිහානියට පත් වෙනවා. මේ පරිහානියේ බරපතල විපාකය විඳින්න වෙන්නේ මේ රටේ ජනතාවටයි යනුවෙන් කියා සිටියහ. අජිත්ලාල් හා  ‍කොෙළොන්නේ නානායක්කාර   ", "URL": "https://www.ada.lk/0/0/0-342436", "Category": "Latest News", "Parent URL": null}