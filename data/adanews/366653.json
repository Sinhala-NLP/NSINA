{"Source": "Ada News", "Timestamp": "7 08 2020", "Headline": "කුරුණෑගල නගරාධිපති ඇතුළු පස් දෙනෙක් අත්අඩංගුවට ගැනීමට වරෙන්තු", "News Content": "මෙම සිද්ධිය සම්බන්ධයෙන් නීතිපති දප්පුල ලිවේරා මහතා විසින් කුරුණෑගල මහේස්ත්‍රාත් අධිකරණයට ඉදිරිපත් කරන ලද වාර්තාවක් අද සලකා බැලීමෙන් අනතුරුව කුරුණෑගල ප්‍රධාන මහේස්ත්‍රාත්වරයා එම නියෝගය කළේය. ඒ අනුව රාජසභා මණ්ඩපයට හානි සිදු කිරීම සම්බන්ධයෙන් නීතිපතිවරයා විසින් චෝදනා එල්ල කර තිබෙන කුරුණෑගල නගරාධිපති තුෂාර සංජීව විතාරණ ( ශ්‍රීපොපෙ) මහතා සමඟ කුරුණෑගල නාගරික කොමසාරිස් ප්‍රදීප් තිලකරත්න, කුරුණෑගල ප්‍රධාන නාගරික ඉංජිනේරු චමින්ද කුමාර අධිකාරි , කුරුණෑගල මහ නගර සභාවේ අනවසර ඉදිකිරීම් ඉවත් කිරීම් බාර නිලධාරි මොහොමඩ් සුල්ෆිකාර් සහ බැකෝ යන්ත්‍ර රියැදුරු ලලිත් ප්‍රියන්ත වර්ණසූරිය  යන අය අත්අඩංගුවට ගැනීම සඳහා කුරුණෑගල මූලස්ථාන පොලීසියේ සහ කුරුණෑගල කොට්ඨාසය විශේෂ විමර්ශන ඒකකයේ ස්ථානාධිපතිවරුන්ට මහේස්ත්‍රාත්වරයා  නියෝගය නිකුත් කරනු ලැබීය. විත්තිකාර පාර්ශ්වය වෙනුවෙන් ජ්‍යෙෂ්ඨ නීතීඥ කාලිංග ඉන්ද්‍රතිස්ස මහතා පෙනී සිටියේය. මෙහිදී දීර්ඝ ලෙස අධිකරණය හමුවේ කරුණු දැක්වූ නීතීඥ කාලිංග ඉන්ද්‍රතිස්ස මහතා කුරුණෑගල මහ නගර සභාව විසින් හානි සිදුකර ඇතැයි චෝදනා එල්ල කරන මෙම ගොඩනැගිල්ල ඉපැරැණි වුවද එය පුරාවිද්‍යා දෙපාර්තමේන්තුව විසින් පුරාවිද්‍යා ආඥා පනත යටතේ සංරක්ෂිත ⁣ස්මාරකයක් ලෙසට කිසිදු අවස්ථාවක ගැසට් කර නැති බව පෙන්වා දුන්නේය.  මෙම ඉපැරැණි ගොඩනැගිල්ලට හානි සිදු කිරීම මුළු රටම කතා වන ඉතා සංවේදී කාරණයක් වන බැවින් මේ ආකාරයට නීතිපති දොපාර්තමේන්තුව විසින් ඉකාම විනිවිදභාවයකින් යුක්තව මේ සම්බන්ධයෙන් අධිකරණයට කරුණු වාර්තා කළ බවද කියා සිටි නියෝජ්‍ය සොලිසිටර් ජනරාල් සරත් ජයමාන්න මහතා මේ සම්බන්ධයෙන් කුරුණෑගල නගරාධිපතිවරයා ඇතුළු පිරිසට පොදු දේපල පනත යටතේ රජයේ පොදු දේපලකට අනර්ථයක් සිදු කිරීම සම්බන්ධයෙන් චෝදනා ගොනු කර ඇති බවද දැන්වීය.  ", "URL": "https://www.ada.lk/0/0/0-366653", "Category": "Latest News", "Parent URL": null}