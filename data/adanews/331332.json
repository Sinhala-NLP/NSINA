{"Source": "Ada News", "Timestamp": "24 05 2018", "Headline": "මඤ්ඤොක්කා ගසක දල්ලක් උලා කෑවයි ගැබ්බර එළදෙනෙකගේ වලිගය කපලා", "News Content": "\r\n\tපොල්ගස්ඕවිට ජයලියගම ප්‍රදේශයේ ඉඩමක වැට මායිමට සිටුවා තිබු මඤ්ඤොක්කා ගසක දල්ලක් උලා කෑ තෙමස් ගැබ්බර එළදෙනෙකුගේ වලිගය කපා, එම සත්ත්වයාට කැපුම් තුවාල සිදුකළ බවට සැකකෙරෙන  පුද්ගලයෙකු අත්අඩංගුවට ගත් බව කහතුඩුව පොලීසිය පවසයි.\r\n \r\n\tසැකකරු  ජයගම ප්‍ර‘දේශයේ පදිංචි හිටපු යුධ හමුදා සෙබළෙකි.\r\n \r\n\tපොල්ගස්ඕවිට ජයලියගම පාරේ පදිංචිව සිටින ගිණුම් නිලධාරියෙකු විසින් කලකට පෙර මරණයෙන් නිදහස් කර ගෙන එම ප්‍රදේශයේ කිරි ගොවියෙකුට ලබා දුන් එළදෙනෙකුට මෙලෙස මෙම අපරාධය සිදු කර ඇති බවට සිදුකළ පැමිණිල්ලක් මත සැකකරු අත්අඩංගුවට ගෙන තිබේ.\r\n \r\n\tමෙම පැමිණිල්ල පිළිබඳව ක්‍රියාත්මකවූ කහතුඩුව පොලිසියේ අපරාධ අංශයේ නිලධාරීන් විසින් ජයලියගම ප්‍රදේශයේ පදිංචිකරුවන්ගෙන් ලද තොරතුරු ඔස්සේ සිදුකළ පරීක්ෂණවලින් අනතුරුව එම එළදෙනගේ කපා දමන ලද වලිගයේ කොටසද සොයාගෙන තිබේ.\r\n \r\n\tසිද්ධිය සම්බන්ධයෙන් කහතුඩුව පොලීසිය වැඩිදුර පරීක්ෂණ පවත්වයි.      \r\n  ", "URL": "https://www.ada.lk/0/0/0-331332", "Category": "Latest News", "Parent URL": null}