{"Source": "Ada News", "Timestamp": "29 01 2018", "Headline": "අවුරුදු 07 දැරියට දුන් පොරොන්දුව ජනපති ඉටුකරයි", "News Content": "\r\n\tබදුල්ලේ පදිංචි එම්.එන්. අමානි රායිදා (07)  කුඩා දැරිය සිය දෙමව්පියන් සමග පසුගියදා තම ගම්මානයේ සිට කොළඹට පැමිණ  ජනාධිපති මෛත්‍රීපාල සිරිසේන මහතා හමුවිය.\r\n \r\n\tකුඩා දැරියක් තමා හමුවීමට ආශාවෙන් ජනාධිපති කාර්යාලය ඉදිරිපිට රැඳී සිටින බව දැනගත් ජනාධිපතිවරයා කෙතරම් කාර්ය බහුල තත්ත්වයක සිටිය ද තම ආරක්ෂක නිලධාරීන් යවා දැරිය තමා අසලට ගෙන්වා ගනිමින් ඇයගේ ආගිය තොරතුරු විමසුවේය.\r\n \r\n\tජනාධිපතිවරයා සමග පිළිසඳරක නිරත වූ දැරිය එහිදී තමා අතින් ඇඳි චිත්‍රයක්  ජනාධිපතිවරයාට  වෙත පිළිගැන්වූවාය.\r\n \r\n\tමෙහිදී වැඩිදුරටත් ජනාධිපතිවරයාසමග පිළිසඳරේ යෙදී සිටි දැරිය බදුල්ලට පැමිණෙන්නේ නම් තම නිවසට ද එන ලෙසද එසේ පැමිණෙන්නට පෙර දුරකථන ඇමතුමක් ලබාදෙන ලෙස ද ඇය ජනාධිපතිවරයාගෙන් ඉල්ලා   සිටියාය.\r\n \r\n\tදැරියගේ ඉල්ලීම ඉවත නොදැමූ ජනාධිපතිවරයා ඊයේ බදුල්ලේ පැවති ජනහමුවට සහභාගීවීමෙන් අනතුරුව ඇයගේ නිවසට ද පැමිණියේය.\r\n \r\n\tමෙහිදී අමානි රායිදා කුඩා දැරිය තම නිවසට පැමිණි ජනාධිපතිවරයා මහත් සෙනෙහසින් යුතුව පිළිගත් බව ජනපති මාධ්‍ය අංශය සඳහන් කරයි.\r\n \r\n\tදැරිය ඉදිරිපත් කළ ගීතයක්  රසවිඳිමින් සහ කුඩා දරු දැරියන් සමග ගීත ගායනයකට ද එක්වෙමින් මොහොතක් ගත කළ ජනාධිපතිවරයා නැවත කොළඹ පැමිණෙන විට තමා බලන්න එන්නැයි ඔවුන්ට ඇරයුම් කළ බවද ජනපති මාධ්‍ය අංශය පවසයි.\r\n \n\n \n \n  ", "URL": "https://www.ada.lk/0/0/0-306377", "Category": "Uncategorized", "Parent URL": null}