{"Source": "Ada News", "Timestamp": "14 06 2018", "Headline": "20න් මහින්දට අගමැති වී ආණ්ඩුවේ නායකයා වෙන්නත් පුළුවන්", "News Content": "\r\n\tපාර්ලිමේන්තුවට ඉදිරිපත් කර තිබෙන විසි වැනි ව්‍යවස්ථා සංශෝධනයට අනුව හිටපු ජනාධිපති මහින්ද රාජපක්ෂ මහතාට අගමැති වී ආණ්ඩුවේ නායකයාත් විය හැකි බව ජනතා විමුක්ති පෙරමුණ සඳහන් කරයි.\r\n \r\n\tදැනට පවතින ව්‍යවස්ථාවට අනුව මහින්ද රාජපක්ෂ මහතාට නැවත ජනාධිපති විය නොහැකි බවත් ජනාධිපති වීමට නොහැකි අයෙකුට අගමැති විය නොහැකි බවට නීති තර්කයක් ඉදිරිපත් වී තිබෙන බවද එම පක්ෂයේ නායක අනුර කුමාර දිසානායක මහතා සඳහන් කළේය.\r\n \r\n\tජනාධිපති පදවියට පත්විය නොහැකි අයෙකුට අගමැති පදවියට පත්වීමට නොහැකි වී තිබෙන්නේ ජනාධිපති ධුරයේ යම් ප්‍රශ්නයක් ඇති වුවහොත් වැඩ බලන ජනාධිපතිවරයා ලෙස පත්වන්නේ අගමැති නිසා බවද පවසා සිටියේය.\r\n \r\n\t20 වැනි ව්‍යවස්ථා කෙටුම්පතට අනුව අවස්ථා දෙකකදී ජනාධිපති ධුරය දැරූ කෙනෙකුට අගමැති වී ආණ්ඩුවේ නායකයා විය හැකි බවද සඳහන් කළේය.\r\n \r\n\tකොළඹදී ඊයේ (13දා) රාත්‍රියේ පැවති සම්මන්ත්‍රණයකදී අදහස් දැක් වූ ඒ මහතාවැඩිදුරටත් පවසා සටියේ මෙම කෙටුම්පත සම්මත වූ පසු රනිල්ගේ ආණ්ඩුව මාස 07 කට කලින් ගෙදර යාමට සිදු වන බවයි.\r\n \r\n\tඑසේ තිබියදී 20 වැනි ව්‍යවස්ථා සංශෝධනය රනිල්ගේ වැඩක් ලෙසට පෙන්නා දෙමින් සිටින ජනතා විමුක්ති පෙරමුණ රනිල්ගේ කොන්ත්‍රාත් සිදුනොකරන බවත් තම දේශපාලන පක්ෂය කිසිවෙකුටත් නැටවිය නොහැකි බවද පවසා සිටියේය.\r\n \r\n\t19 වැනි ව්‍යවස්ථා සංශෝධනයෙන් රටට තවදුරටත් ගමන් කළ නොහැකි බවත් එහෙත් ඉදිරිපත් කර තිබෙන ව්‍යවස්ථා කෙටුම්පත තුළින් රට ස්ථාවර වී ප්‍රජාතන්ත්‍රවාදය උදාවන බවද සඳහන් කළේය.\r\n \r\n\tඑහෙත් යම් යම් අයගේ ඔඩොක්කුවල සිටින පිරිස් මෙය කඩාකප්පල් කිරීමට උත්සාහ ගන්නා බවද සඳහන් කළේය.   \r\n \n\n  ", "URL": "https://www.ada.lk/0/0/0-336175", "Category": "Latest News", "Parent URL": null}