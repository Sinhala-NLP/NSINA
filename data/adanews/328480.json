{"Source": "Ada News", "Timestamp": "11 05 2018", "Headline": "රු 1500ට වැඩියෙන් පොහොර අලෙවි කළොත් බලපත් අහෝසි කරයි", "News Content": "\r\n\tරජය විසින් රටේ ගොවි ජනතාව සඳහා පොහොර සහනාධාරය  ලබාදෙන අතර, රු. 500ක මිල යටතේ ගොවි ජනසේවා මධ්‍යස්ථාන මගින්ද, රු. 1500ක මිල යටතේ විවෘත වෙළෙඳ පොළෙන්ද පොහොර මිලදී ගැනීමට අවශ්‍ය පහසුකම් සලසා තිබේ.\r\n \r\n\tවිවෘත වෙළෙඳ පොළේ පොහොර මිටියක මිල රු. 1500ට වඩා වැඩි මිලකට අලෙවි කිරීමට කටයුතු කළහොත් ඒ පිළිබඳ තොරතුරු වහාම කෘෂිකර්ම අමාත්‍යාංශයට දැනුම් දෙන ලෙසත් එම අලෙවිකරුවන්ගේ  පොහොර අලෙවි කිරීමේ බලපත් අහෝසි කිරීමටත්, ඔවුන් සම්බන්ධයෙන් තදින් නීතිය ක්‍රියාත්මක කරන බවත් කෘෂිකර්ම අමාත්‍ය මහින්ද අමරවීර මහතා සඳහන් කළේය.\r\n \r\n\tකෘෂිකර්ම අමාත්‍ය මහින්ද අමරවීර මහතා ගොවි නියෝජිත පිරිස් සමග සිදුකළ සාකච්ඡාවකදී ඔවුන් විසින් පැහැදිලි කළ කාරණයක් වූයේ ඇතැම් වෙළෙඳුන්  විවෘත වෙළෙඳ පොළේ පොහොර මිටියක මිල රු. 1500ක් වශයෙන් රජය දැනුම්දී තිබියදී ඊට වඩා ඉහළ මිලකට පොහොර අලෙවි කරන බවයි.\r\n \r\n\t2018 යල කන්නයේදී පොහොර සහනාධාර වැඩ පිළි‍වෙළ  යටතේ ලබා දෙන  පොහොරලාභී ගොවීන් ප්‍රමාණය  705,370කි. එමෙන්ම ඒ යටතේ වගා කිරීමට අපේක්ෂිත කුඹුරු ප්‍රමාණය අක්කර 1,103,861.87කි. 2018 වසර තුළ පොහොර සහනාධාරය ලබා දීම සඳහා රජය විසින් වෙන් කර ඇති මුදල රු. මි. 32,500කි.\r\n \n\n  ", "URL": "https://www.ada.lk/0/0/0-328480", "Category": "Latest News", "Parent URL": null}