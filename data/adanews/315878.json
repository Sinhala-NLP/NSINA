{"Source": "Ada News", "Timestamp": "11 03 2018", "Headline": "විද්‍යානුකූල ලෙස ඇමති සංශෝධනයක් ඉදිරියේදී", "News Content": "\r\n\tජනපතිගේ ඉන්දියානු හා ජපන් සංචාරය අවසන් වූවායින් පසු  විද්‍යානුකූල ලෙස අමාත්‍ය මණ්ඩල සංශෝධනයක් සිදුවන බවත්, ඉදිරියේදී සමාජ ජාලා වෙබ් අඩවි සඳහා බරපතළ තීන්දුවක් ගන්නා බවත් ධීවර අමාත්‍ය හා මහවැලි රාජ්‍ය අමාත්‍ය මහින්ද අමරවීර මහතා කියා සිටී.\r\n \r\n\tශ්‍රී ලංකා මහවැලි අධිකාරිය මගින් සංවිධානය කොට තිබූ මොරගහකන්ද ජලාශයට අනුබද්ධ ඉහළ ඇළ හැර ඇළ ව්‍යාපෘතියේ නිරීක්ෂණ චාරිකාවකට අද (11දා) දහවලේදී එක්වෙමින් අමාත්‍යවරයා මේ බව ප්‍රකාශ කළේය.\r\n \r\n\tඔළු ගෙඩි පමණක් මාරු කිරීමෙන් අමාත්‍ය මණ්ඩල මාරුව සිදු නොකොට විද්‍යානුකූල පදනමක් මත ඇමති මාරුව සිදු කිරීමට ජනාධිපතිවරයා තීරණය කොට ඇතැයිද හෙතෙම එහිදී සඳහන් කෙළේය.\r\n \r\n\tරජය විසින්  ක්‍රියාත්මක කර ඇති  සමාජ  ජාලා වෙබ් අඩවි තාවකාලිකව අවහිර කිරීම පිළිබඳව මාධ්‍යවේදීන් ඇසූ ප්‍රශ්නයකට පිළිතුරු ලබාදෙමින් ඒ මහතා කියා සිටියේ බොහෝ දුරට පාර්ශ්ව දෙකකින් ඉල්ලීම් පවතින බවත්, එක් පාර්ශ්වයක් සම්පූර්ණයෙන්ම මෙම සමාජ වෙබ් අඩවි තහනම් කරන ලෙසත් අනෙක් පාර්ශවය පාලනයක් කරන ලෙසත් ඉල්ලා ඇති බවත්ය.\r\n \r\n\tසමාජ ජාලා වෙබ් අඩවි චීන රටේ තහනම් කොට ඇති බවද පෙන්වා දුන් ඒ මහතා, ලංකාව තුළ බොහෝ දුරට නීති පැනවීමට හැකිවන පරිදි සමාජ ජාලා වෙබ් අඩවි ඉදිරියට ක්‍රියාත්මක කිරීම සිදුවන බවද අවධාරණය කළේය.\r\n \n\n  ", "URL": "https://www.ada.lk/0/0/0-315878", "Category": "Latest News", "Parent URL": null}