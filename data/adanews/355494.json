{"Source": "Ada News", "Timestamp": "9 12 2019", "Headline": "සෙමි බස් රථ සේවාව අහෝසි කිරීමට අවධානය", "News Content": "අර්ධ සුඛෝපභෝගී බස් රථ සේවාව (සෙමි ලක්‍ෂරි) කෙටිකාලයක් තුළ අහෝසි කිරීමට ප්‍රවාහන අමාත්‍යාංශයේ අවධානය යොමු වී තිබේ. මගී ජනතාවට කිසිදු පහසුකමක් ලබා නොදෙමින් හා මගී ජනතාවගේ මුදල් ගසාකමින් වසර ගණනාවක් තිස්සේ මෙම බස් රථ ධාවනය කර තිබෙන බව ප්‍රවාහන අමාත්‍යාංශය සිදුකළ සොයාබැලීමකදී අනාවරණය වී ඇත. මගී ප්‍රවාහන කළමනාකරණ සේවා, විදුලිබල බලශක්ති අමාත්‍ය මහින්ද අමරවීර මහතා සහ ප්‍රවාහන අමාත්‍යාංශය, ජාතික ගමනාගමන කොමිෂන් සභාව නියෝජනය කරන  නිලධාරීන් එක්ව සිදුකළ සාකච්ඡාවකදී අනාවණය වී ඇත්තේ, අර්ධ සුඛෝපභෝගී බස් රථවල මහජනතාවට ඇති එකම පහසුව බස් රථ ජනෙල්වලට රෙදි එල්ලා තැබීම පමණක් බවයි. ජාතික ගමනාගමන කොමිෂන් සභාව විසින් අර්ධ සුඛෝපභෝගී බස් රථ සේවාව සම්බන්ධව බස් මගීන් 10,000ක් යොදා ගනිමින් සිදුකළ සමීක්‍ෂණයකදී මගීන් 100%ක්ම ප්‍රකාශ කර ඇත්තේ අර්ධ සුඛෝපභෝගී බස් රථ සේවාව අහෝසි කළ යුතු බවයි. එම සේවාව මගින් කිසිදු පහසුකමක් මහජනතාවට නොලැබෙන බවත්, සාමාන්‍ය බස් රථවලට වඩා වැඩියෙන් මුදල් ගෙවීමට සිදුවන බවත් මහජනතාව පෙන්වාදී තිබේ. මේ අතර බස් රථවල අධික ශබ්දයෙන් ගීත වාදනය කරමින් මහජනතාවට හිංසා වන පරිදි කටයුතු කරන රියදුරන් සහ කොන්දොස්තරවරුන් පාලනය සඳහා වැඩපිළිවෙළක් සකස් කරන ලෙසත්, සුභාවිත ගීත අඩංගු සී.ඩී. තැටි සෑම පෞද්ගලික සහ ලං.ග.ම. බස් රථයකටම ඉදිරි කාලයේ ලබාදෙන ලෙසත් ප්‍රවාහන අමාත්‍යාංශය විසින් ජාතික ගමනාගමන කොමිසමට උපදෙස් ලබාදී ඇත.   ", "URL": "https://www.ada.lk/0/0/0-355494", "Category": "Latest News", "Parent URL": null}