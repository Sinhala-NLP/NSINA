{"Source": "Ada News", "Timestamp": "16 11 2018", "Headline": "ජනාධිපතිවරයා පාර්ලිමේන්තුව වහා කැදවා පියවරක් ගත යුතුයි- මල්වතුපාර්ශවයේ මහානායක", "News Content": "පවතින දැඩි අර්බුදකාරි තත්වය හමුවේ ජනාධිපතිවරයාගේ  මැදිහත්වීමෙන් පාර්ලිමේන්තුව රැස් කොට කඩිනම් තීරණයක් ගැනීම වඩා යෝග්‍ය බව සියම් මහා නිකායේ මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල හිමිපාණන් වහන්සේ සඳහන් කරයි. ජනාධිපති මෛත්‍රීපාල සිරිසේන මහතා වෙත ලිපියක් යොමු කරමින් උන්වහන්සේ තවදුරටත් එහි මෙසේ ද සදහන් කර තිබේ. පසුගියදා නව අගමැතිවරයකු පත් කිරීමත්,  නව කැබිනට් මණ්ඩලයක් පත්  කිරීමක් පිළිබද පක්ෂ විපක්ෂදෙපාර්ශවයෙන්ම පිරිස් හා විවිධ දේශපාලනික මත දරන කණ්ඩායම්  මෙන්ම රට වැසියන් හා දෙස් විදෙස් පාර්ශවයම ද   මේ වනවිට රට පත්ව ඇති  දේශපාලනික අරාජිකත්වය පිළිබඳව විවිධ මත දරන බව පැහැදිලිව පෙනෙන්නට ඇත. රටේ ආර්ථිකමය,  සමාජමය, දේශපාලනමය මෙන්ම  ආගමික වශයෙන් මෙලෙස දිනෙන් දින  පිරිහීම තුළින් රටේ පැවැත්ම ඉතා ඉක්මනින් බිඳ වැටෙන බව පැහැදිලි සත්‍යයකි.  මේ වන විට රාජ්‍ය ආයතන, කාර්යාල, දෙපාර්තමේන්තුව ආදී සියලු තැන්හි කටයුතු මෙන්ම සාමාන්‍ය ජනජීවිතයට බලපාන රාජ්‍ය ක්‍රමවේදයන්ද සම්පූර්ණයෙන්ම බිද වැටී ඇත. එහෙයින් පවතින දැඩි අර්බුදකාරී තත්වය හමුවේ ජනාධිපති තුමාගේ මැදිහත් වීමෙන් පාර්ලිමේන්තුව රැස් කොට මේ පිළිබඳව කඩිනම් තීරණයක් ගැනීම වඩා යෝග්‍ය බව අපගේ හැඟීමයි.  ඒ තුළින් ආණ්ඩුක්‍රම ව්‍යවස්ථානුකූල වත්, දේශපාලනික සදාචාරාත්මක භාවයත්  ආරක්ෂා කරගනිමින් සුදුසු නිසි පියවරක් ගැනීමට  හැකිවේයැයි අප විශ්වාස කරමු.  ඒ තුළින් රටේ සියලුම අංශයන්ගේ  බිඳවැටීම නවතාලිය හැකිවා සේම  පොදු මහජනතාවගේ  අභිවෘද්ධිය හා යහපැවැත්මත්  රටේ සාමකාමී සහජීවනයත්  ආරක්ෂා කර ගත හැකි බව කරුණාධ්‍යාශයෙන් යුතුව සිහිපත්  කරන බව මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල හිමියන්  ජනාධිපතිවරයා වෙත යවන ලිපියේ සදහන් කොට තිබේ. චමිල් රූපසිංහ   ", "URL": "https://www.ada.lk/0/0/0-342475", "Category": "Latest News", "Parent URL": null}