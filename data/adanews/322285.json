{"Source": "Ada News", "Timestamp": "10 04 2018", "Headline": "සීතල යුද මානසිකත්වය අත්හැරිය යුතුයි - ෂී ජින්පිං", "News Content": "\r\n\tසීතල යුද්ධයක මානසිකත්වයකින් කටයුතු නොකළ යුතු බවත්, රටේ ආර්ථිකය සැමට විවෘත කරන බවත් චීන ජනපති ෂී ජින්පිං පවසා සිටියේය.\r\n \r\n\tචීන නායකයා මෙසේ අදහස් දක්වා සිටියේ ආසියානු බොආඕ සමුළුව අමතමිනි. මෙය ආසියාවේ ඩාවෝස් සමුළුව ලෙසින්ද සැලකේ. ඔහුගේ දේශනය ඇමෙරිකාව හා චීනය අතර මේ දිනවල පවතින වෙළෙඳ යුද්ධය සමනයකට පත්කරන්නක් වනු ඇති බව දේශපාලන විචාරකයෝ පවසති.\r\n \r\n\tඑහිදී, චීන නායකයා කියා සිටියේ චීනය වඩාත් විවෘත මෙන්ම, ගොලීයකරණයකට ලක්වූ, සැමට ඇතුළත් විය හැකි, වඩාත් සමතුලිත සහ සැමට ප්‍රතිලාභ හිමිවන තත්ත්වයකට පත්කරන බවයි.\r\n \r\n\tචීන නායකයා වැඩිදුරටත් පවසා සිටියේ මෝටර් රථ සඳහා වූ ආනයන බදු කපා හරිමින් හා ආනයන පුළුල් කරමින්, විදේශීය ආයතන වෙත චීනය තුළ ආයෝජනය කිරීමට හැකි පරිසරයක් නිර්මාණය කරන බවයි.\r\n \r\n\tඅද වනවිට ලෝකය වඩාත් සාමකාමීව හා සහයෝගයෙන් ඉදිරියට යමින් පවතින බව සඳහන් කළ චීන නායකයා සීතල යුද මානසිකත්වයකින් කටයුතු කිරීම මෙන්ම, කිසිදු පාර්ශ්වයකට ප්‍රතිලාභයක් අත් නොවන වෙළෙඳ න්‍යායක සිටීම යල්පිනූ ක්‍රියාවක් බවද අවධාරණය කළේය.\r\n \r\n\tමෝටර් රථවලට අමතරව චීනය වෙත කෙරෙන ආනයන රැසක බදු සැලකිය යුතු ලෙස පහත හෙළීමට ෂී ජින්පිං පොරොන්දු වූ අතර, තවත් භාණ්ඩ රැසක් වෙත පවතින තීරුබදු අඩු කිරීමටද අවධානය යොමුකරන බව පැවසීය.\r\n \r\n\tවෙළෙඳ අතිරික්තයක් පවත්වාගෙන යෑමට කිසිදු අවස්ථාවක චීනය උත්සාහ නොකරන බව පැවසූ චීන නායකයා, එරට ජංගම ගිණුමෙහි වූ ජාත්‍යන්තර ගෙවීම්වල වඩාත් සමතුලිත තත්ත්වයක් ඇතිකර ගැනීමට උත්සාහ කරන බවද අවධාරණය කළේය.\r\n \r\n\tජී20 සහ එපෙක් වැනි බහුපාර්ශ්වීය සබඳතා වඩාත් ශක්තිමත් කිරීම සම්බන්ධයෙන්ද මෙහිදී අදහස් දැක්වූ ෂී ජින්පිං, වෙළෙඳාමේ සහ ආයෝජනයේ වඩාත් නිදහස් බවක් ඇති කිරීමත්, ඒ වෙනුවෙන් පහසුකම් සැපයීමත් තුළින් බහුපාර්ශ්වීය වෙළෙඳ ක්‍රමය ශක්තිමත් කිරීමට හැකිවනු ඇති බවද සඳහන් කළේය.\r\n \n\n  ", "URL": "https://www.ada.lk/0/0/0-322285", "Category": "Latest News", "Parent URL": null}