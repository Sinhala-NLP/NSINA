{"Source": "Ada News", "Timestamp": "17 02 2022", "Headline": "මහරගම නගර සභාවේ උණුසුම් තත්ත්වයක් පාලනය කිරීමට පොලීසිය කැඳවයි", "News Content": "මහරගම නගර සභා පරිශ්‍රයට අද (17දා) උදෑසන  ප්‍රදේශවාසීන් පිරිසක් පැමිණ විරෝධතාවයක් පවත්වා පසුව  ඔවුන්  මාසික මහා සභාව පැවති සභා ගැබ තුළට ඇතුළු වීමට යාමේදී ඇති වූ උණුසුම් තත්ත්වය පාලනය කිරීම සදහා  පොලිසිය කැඳවීමට මහරගම  නගර සභාවේ  ලේකම් වරයා පියවර ගෙන තිබුණි.\n\r\nමහරගම  නගර සභාවේ සභාපති ටිරාජ් ලක් රුවන් මහතා  හිටපු  සභාපතිනී කාන්ති කොඩිකාර මහත්මියට  පහර දීමේ සිද්ධියට විරෝධය පළ කරමින් කාන්තාවන් පිරිසක් පැමිණ විරෝධතා පුවරු ප්‍රදර්ශනය කරමින් නිහඬ විරෝධතාවක්  පැවැත්විය.\n\r\nපසුව එම පිරිස නගර සභා ගොඩනැඟිල්ලට ඇතුළු වීමට යාමේදී පොලීසිය මැදිහත් වී ඔවුන් ආපසු හරවා  යැවීමට පියවර ගත් අතර  එහි සිටි එක් කාන්තාවක් බලහත්කාරයෙන් ඇතුළුවීමට යන්නේ යැයි  පවසා සමගි ජන බලවේගයේ රුවන් ජයසිංහ මන්ත්‍රීවරයා ඊට විරෝධය පළ කිරීමට යාමත් සමග විරෝධතාවට සහාය දැක් වූ මන්ත්‍රීවරුන් පිරිසක් හා උණුසුම් තත්වයක් හට ගැණිනි.\n\r\nඑහිදී  සභා  ගැලරියට ඇතුළු  වීමට ගිය කාන්තාව සමග උප සභාපතිවරයා ද  වචන හුවමාරුවක පැටලුණි.\n\r\nමේ අතරතුර  දී  උප සභාපති සුනිල් පියරත්න මහතාගේ ප්‍රධානත්වයෙන් මහා සභා රැස්වීම ආරම්භ කළ ද ඇති වූ උණුසුම් තත්ත්වය හේතුවෙන්  විනාඩි හතළිස් පහකට සභාව කල්තැබීමට උප  සභාපති වරයාට සිදුවිය.\n\r\nමෙම උණුසුම් තත්වය පාලනය කිරීම සඳහා නගර සභා පරිශ්‍රයට පොලිසිය කැඳවීමට ලේකම්වරයා පියවර ගෙන තිබූ අතර එහිදී පොලීසිය ,  කාන්ති කොඩිකාර මන්ත්‍රී තුමිය හා ලේකම්වරයා සමග සාකච්ඡා කොට තත්වය පාලනය කිරීමට පියවර ගැනිනි.\n\r\nපසුව සභාපති ටිරාජ් ලක් රුවන්  මහතාගේ ප්‍රධානත්වයෙන්  සභා රැස්වීම ආරම්භ කළ ද ශ්‍රී ලංකා පොදුජන පෙරමුණේ මන්ත්‍රීවරුන් පිරිසක්  සභාපතිවරයාට විරෝධය පළ කරමින් සභාව  අතරතුරදී සභා ගැබෙන්  නික්ම ගියේය.\n\r\nමන්ත්‍රීවරුන් සභාව අතරතුරදී සභා ගැබෙන්  එසේ නික්ම ගියේ  තුන්වන මහා සභා රැස්වීම වන අතර සභාපති වරයා විපක්ෂය මන්ත්‍රීවරුන්ගේ හා ශ්‍රී ලංකා පොදුජන පෙරමුණේ මන්ත්‍රීවරුන් පිරිසකගේ සහාය ඇතිව  සභාවේ කටයුතු ඉදිරියට ගෙන ගියේය. මත්තේගොඩ ශාන්ත ප්‍රදීප් කුමාර කුලරත්න   ", "URL": "https://www.ada.lk/0/0/0-390421", "Category": "Latest News", "Parent URL": null}