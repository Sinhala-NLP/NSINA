{"Source": "Ada News", "Timestamp": "26 04 2018", "Headline": "අන්තර්ජාතික තරුණ විද්‍යාඥයින්ගේ තරගයේදී ලංකාවට ජයග්‍රහණ", "News Content": "\r\n\tසර්බියාවේ බෙල්ග්‍රේඩ් නුවර දී පැවැති අන්තර්ජාතික තරුණ විද්‍යාඥයින්ගේ තරගාවලිය සඳහා ශ්‍රී ලංකාව නියෝජනය කරමින් ඉදිරිපත් වූ සිසුන් තිදෙනෙකු ජයග්‍රහණ හිමිකර ගැනීමට සමත්ව ඇත.\r\n \r\n\tඅප්‍රේල් මස 19 දා සිට 25  දා දක්වා  පැවති  අන්තර්ජාතික තරුණ විද්‍යාඥයින්ගේ සමුළුව ද්වීතියික පාසල් සිසු සිසුන් අභිමුඛ කරගත් පර්යේෂණ පදනම් වු තරගාවලියක් ලෙස පවත්වනු ලැබීය. ලෝකයේ රටවල් 60ක තරගකරුවන් මෙම තරගාවලියට එක්ව සිටි අතර තරගාවලිය සඳහා සිසුන් විසින් පර්යේෂණ පත්‍රිකා 215 ඉදිරිපත් කර තිබුණි.\r\n \r\n\tපර්යේෂණ පත්‍රිකා ඉදිරිපත් කිරීමේ තරඟය හා පෝස්ටර් ඉදිරිපත් කිරිමේ තරගය වශයෙන් ආකාර දෙකකින් පවත්වන ලද මෙම තරගාවලියෙන් ශ්‍රී ලංකාව නියෝජනය කරන ලද ශිෂ්‍ය ශිෂ්‍යාවන් අතරින් රිදී පදක්කමක් හා ලෝකඩ පදක්කම් දෙකක් පර්යේෂණ පත්‍රිකා ඉදිරිපත් කිරීම වෙනුවෙන් දිනාගෙන ඇති අතර, පෝස්ටර් ඉදිරිපත් කිරිමේ තරගය වෙනුවෙන් ශ්‍රී ලංකාව නියෝජනය කළ ශිෂ්‍ය ශිෂ්‍යාවන් තිදෙනාම රන් පදක්කම් දිනාගැනීම සුවිශේෂී කරුණකි.\r\n \n\n \r\n\t \r\n  ", "URL": "https://www.ada.lk/0/0/0-325095", "Category": "Latest News", "Parent URL": null}