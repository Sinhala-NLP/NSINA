{"Source": "Ada News", "Timestamp": "22 05 2018", "Headline": "මාරාන්තික නීපා වෛරසය දකුණුඉන්දියාවේ හිස ඔසවයි", "News Content": "\r\n\tමාරාන්තික නීපා වෛරසය හේතුවෙන් දකුණු ඉන්දියාවේ කේරළ ප්‍රාන්තයේ පුද්ගල මරණ 09ක් වාර්තා වෙයි.\r\n \r\n\tමෙම මරණවලින් තිදෙනෙකුගේ ශරීර තුළ වෛරසය පැවති බව වැඩිදුර පරීක්ෂාවේදී තහවුරු කරගෙන තිබූ බව එරට සෞඛ්‍ය බලධාරීහු පවසති.\r\n \r\n\tඑමෙන්ම, සෙසු හය දෙනාගේ සාම්පල පරීක්ෂා කිරීමෙන් පසු ඔවුන්ගේ මරණද මෙම වෛරසය හේතුවෙන්ම සිදුවූ බව තහවුරු කෙරෙනු ඇතැයි ඔවුහු සඳහන් කරති.\r\n \r\n\tනීපා වෛරසය සතුන්ගෙන් මිනිසුන්ට බෝවන රෝගයක් ලෙස හඳුනාගෙන ඇති අතර, පලතුරු වවුලා ප්‍රධාන රෝග වාහකයා ලෙස හැඳින ගෙන තිබේ.\r\n \r\n\tමේ සඳහා ප්‍රතිකාරයක් හෝ කිසිදු එන්නතක් මෙතෙක් සොයාගෙන නොමැති අතර, වෛරසය ශරීරගත වූ පසුව එය මාරාන්තික වීමේ සම්භාවිතාව 70%ක් බව සඳහන් වේ.\r\n \r\n\tඉදිරියේදී ලෝකයට තර්ජනයක් හා වසංගත තත්ත්වයක් විය හැකි රෝගකාරක 10 අතර නීපාහ් වෛරසයද පවතින බව ලෝක සෞඛ්‍ය සංවිධානය පවසා තිබේ.\r\n \r\n\tකේරළයේ සෞඛ්‍ය අමාත්‍යාංශ ලේකම්වරයා පවසා සිටියේ වෛරසය ශරීරගත වූ රෝගියෙකුට ප්‍රතිකාර කරමින් සිටි හෙදියකද වෛරසය ශරීරගත වීමෙන් ජීවිතක්ෂයට පත්වූ බවයි.\r\n \r\n\tකෝසිකොඩේ නම් වූ දකුණුදිග වෙරළාශ්‍රිත ප්‍රදේශයේ මෙම වෛරසය සම්බන්ධ රෝග ලක්ෂණ පෙන්නුම් කළ රෝගීන් 25 දෙනෙකු දැනටමත් රෝහල්ගත කර ඇති බවද එරට සෞඛ්‍ය බලධාරීහු වැඩිදුරටත් පවසති.\r\n \n \n  ", "URL": "https://www.ada.lk/0/0/0-330830", "Category": "Latest News", "Parent URL": null}