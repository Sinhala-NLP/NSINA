{"Source": "Ada News", "Timestamp": "23 07 2023", "Headline": "පඬු කරඳ ශාකය වළ දැමූ ස්ථානයට පොලිස් ආරක්ෂාව", "News Content": "මධ්‍යම අධිවේගී මාර්ගයේ ගම්පහ දාරළුව ප්‍රදේශයේ තිබූ පඬු කරඳ (crudia zeylanica)  ශාකය කපා එහි කොටස් වල දැමූ බව පැවසෙන ප්‍රදේශයට (23) පෙරවරුවේ සිට පොලිස් ආරක්ෂාව යෙදවූ බව බෙම්මුල්ල පොලිසිය පවසයි. ලෝකයෙන් වඳවීමේ තර්ජනයට ලක්වූ බවට ප්‍රකාශයට පත්කර තිබූ මෙම පඬු කරඳ ශාකය කිසියම් පිරිසක් විසින් පසුගියදා එම ස්ථානයෙන් කපා ඉවත් කර තිබූ අතර අමාත්‍ය බන්දුල ගුණවර්ධන මහතා ප්‍රකාශයක් කරමින් සඳහන් කර සිටියේ කැබිනට් තීරණයක් මත එම ශාකය  කපා ඉවත් කළ බවයි. පඬු කරද ශාකය කපා ඉවත් කිරීමෙන් පසුව පුරාවස්තු සුරැකීමේ සංවිධානයේ සභාපති උඩස්ගිරියේ සමිත හිමියෝ ද\r\nපඬු කරඳ ශාකය පිහිටා තිබූ ස්ථානයට පැමිණ එම ශාකයේ කොටස් ඒ ආසන්න ස්ථානයක වල තමා තිබෙන බවට තොරතුරු අනාවරණය කරගනු ලැබීය.\n\r\nගම්පහ දිසා වන කාර්යාලය විසින්  පඬු කරඳ ශාකය කපා ඉවත් කිරීම පිළිබඳව අධිකරණයට කරුණු වාර්තා කර තිබූ\r\nඅතර  ගම්පහ මහේස්ත්‍රාත් අධිකරණය විසින් පසුගිය 21 වන දින නියෝගයක් ලබා දෙමින්  පවසා තිබුණේ එම ශාකයේ කොටස් වල දැමූ බවට පැවසෙන ප්‍රදේශයට පොලිස් ආරක්ෂාව සපයන ලෙසයි.\n\r\nඒ අනුව ගම්පහ දිසා වන කාර්යාලය විසින් ආරක්ෂාව සැපයිය යුතු ප්‍රදේශය පිළිබදව බෙම්මුල්ල පොලිසියට දැනුම්දීමෙන් අනතුරුව එම ප්‍රදේශයට පොලිස් ආරක්ෂාව යොදවා ඇත.  මීරිගම කාන්ති/ටෝනි කරුණාරත්න/වාරණ ආනන්ද ජයකොඩි   ", "URL": "https://www.ada.lk/0/0/0-404815", "Category": "Latest News", "Parent URL": null}