{"Source": "Ada News", "Timestamp": "1 03 2019", "Headline": "උසස් පෙළ සිසුන්ට ටැබ් මේ වසරේදී", "News Content": "උසස් පෙළ සිසුන් සඳහා මේ වසරේදී ටැබ් පරිගණක ලබාදෙන බව අග්‍රාමාත්‍ය රනිල් වික්‍රමසිංහ මහතා පැවැසීය. ඊයේ (28දා) දින ගම්පහ ගනේමුල්ල හේමමාලී විද්‍යාලයේ නව ගොඩනැගිල්ල හා ගලහිටියාව මධ්‍ය මහා විද්‍යාලතේ තෙමහල් තාක්ෂණ පීඨය හා තෙමහල් පනත් කාමර ගොඩනැගිල්ල විවෘත කිරීමේ අවස්ථාවට එක්වෙමින් ඔහු මේ බව පැවසීය. “පාසල් ළමුන් සඳහා ටැබ් පරිගණක ලබාදීමට අපි කටයුතු කරනවා. එංගලන්තය, ඇමෙරිකාව වැනි රටවල මේ ක්‍රමය ක්‍රියාත්මක වෙනවා. අවශ්‍ය මුදල් නොමැතිකම නිසා අපට මුළු රටේම එක වර එම ක්‍රමය ක්‍රියාත්මක කිරීමට හැකියාවක් නැහැ. එම ක්‍රමය උසස් පෙළ අධ්‍යාපනයේ සිට ආරම්භ කිරීමට අප සැලසුම් කර තිබෙනවා. කැබිනට් මණ්ඩලය මේ වන විට ඊට එකඟතාවය ලබාදී ඇති අතර එහි අත්හදා බැලීම්ද සිදුකර තිබෙනවා. කබීර් හෂීම් ඇමතිතුමාගේ ප්‍රධානත්වයෙන් තිබෙන කැබිනට් අනුකමිටුව විසින් එන සති කිහිපයේදී ඒ පිළිබඳව තීරණයක් ලබාදීමට නියමිතයි. ඒ අනුව මේ වසරේ ටැබ් පරිගණක ලබාදීම සිදුකරනවා. එම ක්‍රමයේ ප්‍රතිඵල නිරීක්ෂණය කිරීමට තිබෙන්නේත් එම පරිගණක නිසා ඒවා ආරක්ෂා කිරීම පාසල්වල වගකීමක්. මෙය ආරම්භයක් පමණයි. මේ තුළින් අපි ඉදිරියට යා යුතුයි. අද මේ රැස්වී සිටින ඔබ පාසල් අධ්‍යාපනය නිමා කර පාසලින් පිටවී යාමට පෙර ටැබ් පරිගණක හරහා අධ්‍යාපනය ලැබීමට අවශ්‍ය පසුබිම සකසන බව මා පවසනවා. අපි සෑම පාසලකටම මෙම ක්‍රමය ඇතුළත් කරනවා. දරුවන්ට පමණක් නොව ගුරුවරුන්ටත් ටැබ් පරිගණක ලබාදෙමින් ඉදිරියේදී සෑම පාසලකටම මෙම ක්‍රමය ඇතුලත් කිරීමට අප කටයුතු කරනවා.”   ", "URL": "https://www.ada.lk/0/0/0-345940", "Category": "Latest News", "Parent URL": null}