{"Source": "Ada News", "Timestamp": "23 09 2020", "Headline": "පුතාගේ පිහි පහරින් පියාට බරපතළ තුවාල", "News Content": "අතුරුගිරිය හෝකන්දර හොරහේන ප්‍රදේශයේ නිවසක පිය පුතු දෙපළක් අතර ඇති වූ බහින්බස් වීමක් දුරදිග යාමෙන්  පුතාගේ මන්න පහරින් බරපතළ තුවාල ලැබූ හැට දෙහැවිරිදි තිදරු  පියෙකු හෝමාගම මූලික රෝහලට ඇතුළත් කළ බව අතුරුගිරිය පොලීසිය පවසයි .\n\nපහරකෑමෙන් බරපතළ තුවාල ලැබූ පුද්ගලයා  ශල්‍යකර්මයක් සඳහා යොමුකළ බව  හෝමාගම මූලික රෝහලේ ප්‍රකාශකයෙකු පැවසීය.\n\nවෘත්තියෙන් පෙදරේරුවකු වන තුවාලකරු 22 දා සවස  හයට පමණ බාල පුතුන් දෙපළ  සමඟ නිවසේ රැඳී සිටියදී විසි තුන් හැවිරිදි   වැඩිමහල් පුත්‍රයා නිවසට පැමිණ ඇතැයි පැවසේ .\n\nඑහිදී පියා සමග  ඇතිවූ බහින්බස් වීමක් දුරදිග යාමෙන්  නිවසේ මුළුතැන්ගෙයි තිබූ මන්නයක් ගෙන තම පියාගේ ගෙළට මෙසේ පහරදී බරපතළ තුවාල සිදුකර ඇතැයි පැවසේ .\n\nපහරකෑමෙන් තුවාල ලැබූ පුද්ගලයා ප්‍රතිකාර සඳහා හෝමාගම මූලික රෝහලට ඇතුළත් කිරීමෙන් අනතුරුව ශල්‍යකර්මයක් සඳහා යොමු කළ බව කියයි.\n\nඒ අනුව සිද්ධියට සම්බන්ධ සැකකරු අත්අඩංගුවට ගැනීම සඳහා පොලීසිය විමර්ශන ආරම්භ කර ඇත.\n\nඅතුරුගිරිය  පොලිසියේ ස්ථානාධිපති ප්‍රධාන පොලිස් පරීක්ෂක සුනිලක රූපසිංහ මහතාගේ උපදෙස් මත පරීක්ෂණ ක්‍රියාත්මකය.     ", "URL": "https://www.ada.lk/0/0/0-369044", "Category": "Latest News", "Parent URL": null}