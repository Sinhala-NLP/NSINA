{"Source": "Ada News", "Timestamp": "24 04 2018", "Headline": "රාජ්‍ය ආයතනයක විශාලතම සූර්ය පැනල පද්ධතිය විභාග දෙපාර්තමේන්තුවට", "News Content": "\r\n\tශ්‍රී ලංකා විභාග දෙපාර්තමේන්තු ගොඩනැගිලි සංකීර්ණය සූර්ය බල ශක්තියෙන් බලගැන්වීම අද (24දා) ශ්‍රී ලංකා විභාග දෙපාර්තමේන්තු‍ පරිශ්‍රයේදී සිදුකෙරුණි.\r\n \r\n\tකිලෝ වොට් 250ක ධාරිතාවක බලශක්තියකින් යුත් මෙම බල ශක්ති ව්‍යාපෘතිය මේ වන විට රාජ්‍ය ආයතනයක ඉදිකර ඇති විශාලතම සූර්ය පැනල පද්ධතිය ලෙස දැක්විය හැකිය.\r\n \r\n\tමෙම සූර්ය බල ජාල පද්ධතිය සූර්ය පැනල හත්සිය පනහකින් සමන්විත වන අතර, මේ සඳහා වැය කර ඇති මුදල රුපියල් මිලියන 28.5කි.  මෙම සූර්ය බල ජාල පද්ධතිය මගින් මෙගාවොට් පැය  30ක  බල ශක්තියක් ජාතික විදුලි ජාලය වෙත මාසිකව නිකුත් කිරීමට අපේක්ෂිතය.\r\n \r\n\tරුපියල් මිලියන අට ඉක්ම වූ වටිනාකමකින් යුත් විදුලි බල ශක්ති ප්‍රමාණයක් වාර්ෂිකව නිපදවන මෙම සූර්ය පැනල පද්ධතිය පිහිටුවීම හේතුවෙන් ඉදිරි වසර කිහිපය තුළ විභාග දෙපාර්තමේන්තුවේ මාසික විදුලි වියදම රුපියල් ලක්ෂ 8කින් පමණ අඩුකරගත හැකි බවට අපේක්ෂා කෙරේ.\r\n \r\n\tවාර්ෂිකව මෙට්‍රික් ටොන් දෙසීයක පමණ අහිතකර කාබන්ඩයොක්සයිඩ් ප්‍රමාණයක් පරිසරයට එක්වීම මෙම සූර්ය බල ජාල පද්ධතිය පිහිටුවීම නිසා වැළකී යන බවත්, එය විශාල වෘක්ෂ පන්සියයක පරිසර කාර්යභාරයට සමාන කළ හැකි බවත් පරිසරවේදීන්ගේ අදහසයි.\r\n \n \n \r\n\t \r\n  ", "URL": "https://www.ada.lk/0/0/0-324671", "Category": "Latest News", "Parent URL": null}