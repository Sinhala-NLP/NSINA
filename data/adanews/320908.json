{"Source": "Ada News", "Timestamp": "4 04 2018", "Headline": "සිරිපා වන්දනා ගමනකදී සිදුවන විශේෂ කතාබහ", "News Content": "\r\n\tසිරිපා කරුණා කිරීම අතීතයේදී අද මෙන් පහසු එකක් නොවීය. බොහෝ ගම් ප්‍රදේශවල සිරිපා කරුණා කරන ‘නඩයක් එකතුකොට ගන්නේ නඩේ ගුරාය. මෙසේ වන්දනා කරන පිරිස හඳුන්වන්නේ නඩය යනුවෙනි. එම පිරිසෙහි නායකයාට නඩේ ගුරා යන නම ව්‍යවහාර කෙරේ. වන්දනා පිරිස නඩේ ගුරාට අවනතව ඔහුගේ උපදෙස පරිදි සිරිපා ගමන සිදුකරති.   \r\n \r\n\tකෝඩුකාරයා යන්නෙන් අදහස් කරන්නේ පළමු වරට සිරිපා කරුණා කිරීම සඳහා ගමනට එක්වන අයයි. කොඩුකාරයන් වර්ග දෙකකි. එනම් කිරිකෝඩු හා දඬු කෝඩු වෙයි. මුල් වරට සිරිපා ගමනට එක්වන කුඩා දරුවකු හෝ දැරියක හඳුන්වන්නේ කිරිකෝඩු යනුවෙනි. මුල් වරට සිරිපා ගමනට එක්වන වැඩිහිටියා හැඳින්වෙන්නේ දඬුකෝඩු යනුවෙනි.\r\n \r\n\tසිරිපා ගමනේදී තම නඩයේ සේම වෙනත් නඩයක අය සමග ඔවුනොවුන් හමුවන අවස්ථාවන්හිදී ආශීර්වාද කරගන්නේ කරුණාවයි කියමිනි.\r\n \r\n\tසැහැල්ලුව යන්නෙහි සාමාන්‍ය තේරුම බර නැති යන අදහසය. එහෙත් සිරිපා වන්දනාව හා සම්බන්ධ සැහැල්ලුව එසේ බර නැති දෙයක් නොවේය. සිරිපා වන්දනාකරුවා රැගෙන යන සියලු ආම්පන්න බහාලන බෑගය මේ නමින් හැඳින්වෙයි.\r\n \r\n\tවන්දනාකරුවන් සිරිපතුල වඳින්නට පෙර පිරිසුදුවීම හඳුන්වන්නේ පේ වීම ලෙසය. හිසේ දෙහි කැබැල්ලක් ගා ශීත ගඟුලෙන් නෑම මෙහිදී විශේෂයෙන්ම පේ වීම නමින් හැඳින්වේ. පේ වීමෙන් පසු සුදු ඇඳුමක් පිරුවටයක් ඇඳිය යුතුය.\r\n \r\n\tසිරිපා වන්දනා කරන විට එම මග අවහිර වන අවස්ථා සිදුවෙයි. එවිට සංහිඳේ යන්න භාවිත වෙයි. එහිදී ඉතා සුහදශීලී ලෙස තවත් අයගෙන් ඉඩ ඉල්ලන්නේ මේ ආකාරයටය. “දෙන්න අපට සංහිඳේ... දුන්න අයට පින් පිරේ” යනුවෙනි. \r\n \r\n\tහිමිදිරි පාන්දර සූර්යයා පෙරදිගින් උදාවීම සිරිපා මළුවේදී හඳුන්වනු ලබන්නේ ඉර සේවය ලෙසිනි. කඳු අතරින් පෙනෙන මෙම සූර්ය උදාව ඉතාමත් මනරම් දසුනකි. මේ ස්වභාවික සිදුවීම ඉර සේවය නමින් හැඳින්වේ.  \r\n  ", "URL": "https://www.ada.lk/0/0/0-320908", "Category": "ada_7", "Parent URL": null}