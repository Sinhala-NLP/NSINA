{"Source": "Ada News", "Timestamp": "22 06 2022", "Headline": "කෝටි 13ක අයිස් මත්ද්‍රව්‍ය පෙති අත්අඩංගුවට", "News Content": "රුපියල් දහ තුන් කෝටි හැට හතර ලක්ෂයක් වටිනා මෙතැම්පටමයින් හෙවත් \" අයිස් \" මත්ද්‍රව්‍ය පෙති 13,640 ක් , නෙදර්ලන්තයේ සිට කොළඹ මධ්‍යම තැපැල් හුවමාරුව වෙත ගුවන් පාර්සල් තැපැල් ඔස්සේ එවා තිබියදී , ශ්‍රී ලංකා රේගුවේ තැපැල් තක්සේරු අංශයේ නිලධාරීන් පිරිසක් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක , නියෝජ්‍ය රේගු අධ්‍යක්ෂ ( නීති කටයුතු )සුදත්ත සිල්වා මහතා ප්‍රකාශ කළේය . ඉකුත් මාර්තු මස 04 වැනි දින නෙදර්ලන්තයේ සිට මෙම ගුවන් තැපැල් පාර්සලය මොරටුව ප්‍රදේශයේ ව්‍යාජ ලිපිනයකට එවා තිබුණි . මෙම පාර්සලය භාර ගැනීමට මේ වනතෙක් කිසිවෙකු නොපැමිණීම නිසා , එය විවෘත කර පරීක්ෂා කිරීමට තීරණය කර තිබුණි . ඒ අනුව මෙම පාර්සලය අද (22දා)  ශ්‍රී ලංකා තැපැල් දෙපාර්තමේන්තු කාර්යය මණ්ඩලය , ශ්‍රී ලංකා රේගු මත්ද්‍රව්‍ය නිවාරණ අංශයේ සහ ශ්‍රී ලංකා පොලිස් මත්ද්‍රව්‍ය නාශක අංශයේ නිලධාරීන් ඉදිරිපිට විවෘත කිරීමට ශ්‍රී ලංකා තැපැල් තක්සේරු අංශයේ නිලධාරීන් කටයුතු කර තිබුණි . එහිදී එම පාර්සලය තුළ ඇද ඇතිරිළි 07 ක් තුළ ඔතා , සගවා තිබූ මෙම මෙතැම්පටමයින් මත්ද්‍රව්‍ය පෙති තොගය සොයා ගැනීමට හැකි වී තිබේ .මෙම මෙතැම්පටමයින් මත්ද්‍රව්‍ය එක් පෙත්තක , සාමාන්‍ය වෙළෙඳ පළ වටිනාකම රුපියල් 10,000 ක් බව රේගු විමර්ශන නිලධාරීන් අනාවරණය කර ගෙන තිබේ . ඉන්පසුව මෙම මෙතැම්පටමයින් මත්ද්‍රව්‍ය පෙති තොගය වැඩිදුර විමර්ශන සදහා පොලිස් මත්ද්‍රව්‍ය නාශක අංශයේ නිලධාරීන් වෙත භාර දී තිබේ .     ", "URL": "https://www.ada.lk/0/0/0-394717", "Category": "Latest News", "Parent URL": null}