{"Source": "Ada News", "Timestamp": "1 10 2018", "Headline": "යාල් දේවිය හරි මගට ගත් සිසුවා අගයයි", "News Content": "ගල්ගමුව දුම්රිය ස්ථානයට ආසන්න කැලෑබද ප්‍රදේශයකදී කාර්මික දෝෂයකට ලක්වූ දුම්රිය නිවැරදි කර යථා තත්ත්වයට පත්කළ එම දුම්රියේ ගමන් කළ ජනිත් දිමන්ත විතානආරච්චි සිසුවා ප්‍රවාහන හා සිවිල් ගුවන් සේවා අමාත්‍යාංශයට ගෙන්වා  ප්‍රශංසා ලිපියක් ලබා දී සේවය අගය කිරීමකට ලක්කර තිබේ. යාපනය සිට කොළඹ කොටුව දක්වා ධාවනය වූ අංක 4021 දරණ නගරාන්තර ශීඝ්‍රගාමී දුම්රිය ගල්ගමුව දුම්රිය ස්ථානයට ආසන්නව මහගල්කඩවල කැලෑබද ප්‍රදේශයකදී පසුගිය සැප්තැම්බර් 19 වැනිදා සවස කාර්මික දෝෂයකට ලක්වී තිබුණද, දුම්රිය කාර්මික ශිල්පියාට එය  නිවැරදි කිරීමට නොහැකි වී තිබිණි. මොරටුව ජර්මානු කාර්මික ආයතනයේ අධ්‍යාපනය ලබා මේ වනවිට පෞද්ගලික විශ්වවිද්‍යාලයකින් වැඩිදුර අධ්‍යාපනය හදාරන ජනිත් දිමන්ත විතානආරච්චි සිසුවා මෙම අවස්ථාවේදී ඉදිරිපත් වී එම දෝෂය නිවැරදි කර යථා තත්ත්වයට පත්කර තිබුණු අතර, මේ සම්බන්ධව මාධ්‍ය වාර්තා පළ විය. මේ පිළිබඳ දැනුවත් වූ ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා එම සිසුවා ප්‍රවාහන හා සිවිල් ගුවන් සේවා අමාත්‍යාංශය වෙත කැඳවා ප්‍රවාහන අමාත්‍යාංශයේත්, දුම්රිය දෙපාර්තමේන්තුවේත් ගෞරවය පුද කිරීමට අදාළ සිදුවීම පිළිබඳ ප්‍රශංසාව පුදකරමින් ඇගයීමේ ලිපියක් ලබාදුන් බවත්, මෙම අවස්ථාවට විද්‍යා හා තාක්ෂණ, පර්යේෂණ, නිපුණතා සංවර්ධන හා වෘත්තීය පුහුණු සහ කන්ද උඩරට උරුමය පිළිබඳ අමාත්‍ය සරත් අමුණුගම මහතා සහ දුම්රිය දෙපාර්තමේන්තු නිලධාරීන්  සහභාගි වූ බවත් ප්‍රවාහන අමාත්‍යාංශය පවසයි.        ", "URL": "https://www.ada.lk/0/0/0-340857", "Category": "Latest News", "Parent URL": null}