{"Source": "Ada News", "Timestamp": "19 08 2018", "Headline": "මහින්ද මහත්තය මම ගරු කරන රටේ හිටපු ජනාධිපතිවරයෙක්", "News Content": "හිටපු ජනාධිපති මහින්ද රාජපක්ෂ මහතාගෙන් අපරාධ පරීක්ෂණ දෙපාර්තමේන්තුව ප්‍රශ්න කළ බවට පවසමින් රට තුළ ප්‍රශ්න ඇති නොකරන්නැයි ඒකාබද්ධ විපක්ෂයෙන් ඉල්ලා සිටින බව ජාතික ඒකාබද්ධතා සංහිඳියා හා රාජ්‍ය භාෂා අමාත්‍ය මනෝ ගනේෂන්  මහතා පවසයි. රටේ ජනපති ,අගමැති ඇතුළු ඕනෑම පුද්ගලයෙකුව අධිකරණයට ගෙන යා හැකි ලෙස රටේ නීතිය ස්වාධීන කර ඇති බවත්, එය රටේ සාමාන්‍ය පුරවැසියාගේ සිට රටේ ජනාධිපති දක්වා පොදු ලෙස යහපාලන රජය ආණ්ඩුක්‍රම ව්‍යවස්ථාව තුළින් උදා කර දුන් බවත් ඔහු පැවැසීය. අමාත්‍යවරයා මෙසේ පැවැසූයේ මහනුවර මහයියාව කලෙයිමගල් පාසල් ළමුන්ට පාසැල් පොත්පත් හා පාසැල් උපකරණ ලබාදීම වෙනුවෙන් ඊයේ (18දා) එම පාසලේ පැවැති උත්සවයේදීය. මෙහිදී වැඩිදුරටත් අදහස් දැක්වූ ඒ මහතා, “හිටපු ජනපති මහින්ද රාජපක්ෂ මහත්තයගෙන් සී අයි ඩීය ප්‍රස්න වගයක් ඇහුව කියල ඒකාබද්දය දැන් ලොකු ආන්දෝලනයක් රට වටේ ගෙනයනව. ඒක කල්ලියක්ද, ඒකාබද්දයක්ද, ස්වාධීනද කියන්න දන්නෙ නෑ. මහින්ද රජපක්ෂ මහත්තය මම ගරු කරන රටේ හිටපු ජනාධිපතිවරයෙක්. නමුත් අපි රජය ගත් පසුව රටේ ජනාධිපතිවරයත් අධිකරණයට ගෙන යා හැකි ලෙස 19 වැනි ආණ්ඩුක්‍රම ව්‍යවස්ථාව මගින් නීති ගෙන ආව. ඒ නීතිය වත්මන් ජනාධිපතිතුමාටත් අදාළයි ඒක තමා රටේ දැන් තියෙන යහපාලනය. නීතිය ඉදිරිපිට ජනපති, අගමැති, ඇමැති, රාජ්‍ය ඇමැති, නියෝජ්‍ය ඇමති හැමෝම එකයි. කිසි කෙනෙකුට විශේෂ අවස්ථාවක් දෙන්නෙ නෑ.  මේවට කලබල නොවිය යුතුයි. මේ රටේ කිසිදු විශේෂ පුද්ගලයෙක් නෑ. යහපාලන රජය හැමෝටම එකලෙස සලකනවා. දැන් ඒකාබද්ධෙ අය පාර්ලිමේන්තුවෙ විපක්ෂ නායකකම ගන්න දඟලනව නමුත් ඒ අය පාර්ලිමේන්තු ආවෙ එක්සත් ජනතා නිදහස් සන්ධානෙ  බුලත් කොළය පක්ෂය හරහා. දැන් ඒ අයට විපක්ෂ නායකකම ඕන කියල සම්බන්දන් මහත්තයව පන්නන්න හදනව. පුළුවන්නම් පන්නන්න ස්වාධීන කන්ඩායමක් වුණානම් විපක්ෂ නායකකම නෙමේ ගෙදර යන්න වෙන්නෙ. ඒ එක පක්ෂයකින් යම් කෙනෙක් අයින් වුණා නම් තනතුරු පමණක් නෙවෙයි ඒ පක්ෂය හරහා ලබාගත්තු සියලු දේ අහිමි වෙනව. ඒක නීතියෙ තියෙනව. ඒ නිසා මේ ඒකාබද්දෙ අය මේ වගේ කෑ ගගහ හිටියට මෝඩ වැඩ කරයි කියා සිතන්නේ නෑ.” යැයි පැවසීය. චමිල් රූපසිංහ   ", "URL": "https://www.ada.lk/0/0/0-339410", "Category": "Latest News", "Parent URL": null}