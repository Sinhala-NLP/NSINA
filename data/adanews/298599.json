{"Source": "Ada News", "Timestamp": "24 12 2017", "Headline": "ටෙම්බින් නිසා පිලිපීනයේ ජීවිත හානි 200 ඉක්මවයි", "News Content": "\r\n\tදකුණුදිග පිලිපීනයට බලපෑ ප්‍රබල ටෙම්බින් නිවර්තන සුළි කුණාටුව හේතුවෙන් සිදුවූ ගංවතුර හා නායයෑම් හේතුවෙන් මියගිය සංඛ්‍යාව 200 ඉක්මවන බව විදෙස් වාර්තා පවසයි.\r\n \r\n\tමින්ඩනාඕ දූපතේ විපතට පත් ඇතැම් පිරිස් බේරාගැනීම සඳහා ළඟාවීම අතිශය දුෂ්කර කටයුත්තක් වී ඇති බව පිලිපීන බලධාරීහු පවසති.\r\n \r\n\tටෙම්බින් සුළි කුණාටුව පැයට කිලෝමීටර් 80ක පමණ වේගවත් සුළං ඇති කරමින් දකුණුදිග පිලිපීනය හරහා ගමන් කර ඇති බවත්, කුණාටුවට හසුවූ පිරිසක් අතුරුදන්ව ඇති බවත් විදෙස් වාර්තා වැඩිදුරටත් පවසයි.\r\n \r\n\tමින්ඩනාඕ දූපතේ ටියබොඩ් සහ පියාගාපෝ නගර සුළි කුණාටුවෙන් දරුණු ලෙස හානියට ලක්ව ඇති අතර, ඩලාමා ගම්මානය ක්ෂණිකව ඇති වූ ගංවතුර සමග සම්පූර්ණයෙන් සේදී ගොස් තිබේ.\r\n \r\n\tටෙම්බින් සුළි කුණාටුව මේ වනවිට බටහිර දෙසට ගමන් කරමින් ඇති බව කාලගුණ අංශ පවසයි.\r\n \n   \n  ", "URL": "https://www.ada.lk/0/0/0-298599", "Category": "International", "Parent URL": null}