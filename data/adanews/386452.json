{"Source": "Ada News", "Timestamp": "26 10 2021", "Headline": "රවි ඇතුළු 10කට එරෙහි නඩුවේ සාක්ෂි විභාගයට  දිනදෙයි", "News Content": "මහ බැංකු බැඳුම්කර වංචාව සම්බන්ධයෙන් හිටපු මුදල් ඇමැති රවි කරුණානායක මහතා ඇතුළු විත්තිකරුවන් දස දෙනකුට එරෙහිව පවරා ඇති නඩුවේ සාක්‍ෂි විභාගය ලබන දෙසැම්බර් 6 ආරම්භ කිරීමට දින නියම කළ කොළඹ විශේෂ ත‍්‍රිපුද්ගල මහාධිකරණය පැමිණිල්ලේ සාක්ෂි ලබාදීම  එදිනට අධිකරණය හමුවේ පෙනී සිටින ලෙසට මහ බැංකුවේ හිටපු අධිපති ආචාර්ය ඉන්ද්‍රජිත් කුමාරස්වාමි, මුදල් අමාත්‍යාංශයේ ලේකම් එස්. ආර්. ආටිගල මහත්වරුන් ඇතුළු පැමිණිල්ලේ සාක්‍ෂිකරුවන්ට සිතාසි නිකුත් කළේය.\n\r\nඑම නඩුව අමල් රණරාජා, නාමල් බලල්ලේ සහ ආදිත්‍ය පටබැදිගේ යන විනිසුරු මඩුල්ල හමුවේදී කැඳවිණි.\n\r\nඒ අනුව නඩු විභාගය ලබන දෙසැම්බර් 6 වැනිදා සිට දෙසැම්බර් 10 වැනිදා දක්වාත් ජනවාරි 24 වැනිදා සිට ජනවාරි 28 වැනිදා දක්වාත් දිනපතා පැවැත්වීමට විනිසුරු මඩුල්ල දින නියම කළහ.\n\r\n2016 මාර්තු 31 වැනිදා පැවති මහ බැංකු බැදුම්කර වෙන්දේසියකදී රජයට අයත් රුපියල් කෝටි 1500 ක් සාවද්‍ය සාපරාධී පරිහරණය ඇතුළු අධිචෝදනා 22 ක් යටතේ නීතිපතිවරයා විසින් එම නඩුව පවරා තිබිණි.\n\r\nඑම නඩුවේ 10 වන විත්තිකාර ඉන්දික සමන් කුමාර නමැත්තාට ශ‍්‍රී ලංකා මහ බැංකු බැදුම්කර වංචාව සම්බන්ධයෙන් සිදුකළ වෝහාරික විගණන වාර්තාව සැකසීමට උපයෝගී කරගත් මූල්‍ය මණ්ඩල පත‍්‍රිකා ඇතුළු ලේඛණ 25 ක් ලබාදෙන ලෙසට එම විත්තිකරු වෙනුවෙන් පෙනී සිටි ජනාධිපති නීතිඥ අනුජ පේ‍්‍රමරත්න මහතා කළ ඉල්ලීම විනිසුරු මඩුල්ල 2/3 බහුතර තීන්දුවකින් ප‍්‍රතික්‍ෂේප කළහ.\n\r\nසභාපති විනිසුරු අමල් රණරාජා හා විනිසුරු නාමල් බලල්ලේ මහතා එම ඉල්ලීම ප‍්‍රතික්‍ෂේප කළ අතර විත්තිකරුට සාධාරණ නඩු විභාගයකට මුහුණදීමට ඇති අයිතිය අනුව එකී ලේඛණ ලබා ගැනීමේ අයිතිය ඇති බව තමන්ගේ නිගමනය වන්නේ යැයි සාමාජික විනිසුරු ආදිත්‍ය පටබැදිගේ මහතා පෙන්වා දුන්නේය.  ", "URL": "https://www.ada.lk/0/0/0-386452", "Category": "Latest News", "Parent URL": null}