{"Source": "Ada News", "Timestamp": "13 06 2018", "Headline": "කතරගම කිරිවෙහෙර නා හිමියන්ට වෙඩි තබති", "News Content": "\n\n \r\n\tවෙඩි තැබීමකින් තුවාල ලබා ඇති කතරගම කිරිවෙහෙර විහාරාධිපති කොබවක ධම්මින්ද නා හිමයන් වහන්සේ වැඩිදුර ප්‍රතිකාර සඳහා ගුවන් මගින් කොළඹට ගෙන ඒමට කටයුතු කර ඇතැයි වාර්තා වෙයි. ඒ අනුව උන්වහන්සේට කොළඹ පෞද්ගලික රෝහලකදී ප්‍රතිකාර ලබාදීමට නියමිත බව වාර්තාවෙයි.\r\n \r\n\tඋන්වහන්සේට ඊයේ (12දා) රාත්‍රියේ වෙඩි තැබූ අතර පසුව ප්‍රතිකාර සඳහාං හම්බන්තොට මහ රෝහලට ඇතුළත් කරනු ලැබීය. \r\n \r\n\tකතරගම කිරිවෙහෙර විහාරාධිපති කොබවක ධම්මින්ද නා හිමියන්ට වෙඩි තැබීමට අදාළව කරන ලද පරීක්ෂණවලදී උන්වහන්සේට වෙඩි තැබීම සඳහා පැමිණි හොන්ඩා වෙසෙල් වර්ගයට අයත් up CAG 8531 සොයා ගැනීමට පොලීසිය සමත්ව ඇත.\r\n \r\n\tපොලිස් මාධ්‍ය ප්‍රකාශක කාර්යාලය අද පෙරවරුවේ නිකු්ත් කළ නිවේදනයක දැක්වෙන්නේ සැකකරුවන් සම්බන්ධයෙන් සාර්ථක තොරතුරු කිහිපයක් ඔස්සේ තංගල්ල කොට්ඨාසය භාර පොලිස් අධිකාරීවරයා යටතේ විමර්ශන සිදුකරන බවයි.\r\n \r\n\tඊයේ රාත්‍රියේ සිදුවූ වෙඩි තැබීමකින් විහාරාධිපති හිමයන් හා තවත් ස්වාමීන්වහන්සේ නමක් තුවාල ලබා හම්බන්තොට රෝහලට ඇතුළත් කර තිබේ.\r\n \r\n\tකතරගම කිරිවෙහෙර විහාරාධිපති රුහුණු මාගම්පත්තුවේ ප්‍රධාන සංඝනායක කොබවක ධම්මින්ද නාහිමියන්ට ඊයේ (12දා) රාත්‍රියේ නාඳුනන තුවක්කුරුවන් තිදෙනෙක් විසින් වෙඩි තබා ඇත. වෙඩි තැබීමෙන් බරපතල තුවාල ලද උන්වහන්සේ හම්බන්තොට මහ රෝහලට ඇතුළත් කර තිබේ.\r\n \r\n\tනාහිමියන් සමග ඒ මොහොතේ සිටි සෝභිත නැමැති හිමිනමක්ද මෙම වෙඩි තැබීමෙන් තුවාල ලබා ඇත. කිරිවෙහෙරේ ආගමික වතාවත් සිදුකර නැවත පැමිණෙමින් සිටියදී මෙම වෙඩි තැබිම සිදුව ඇත.\r\n \r\n\tවිෂේෂ පොලිස් කණ්ඩායමක් ඊයේ රාත්‍රියේ සිට පරීක්ෂණ ආරම්භ කර ඇති අතර රතු පැහැති මෝටර් රථයකින් පැමිණි වෙඩි තැබීම සිදුකර ඇතැයි මේ වන විට අණාවරණය වී තිබේ.\r\n \r\n\t \r\n  ", "URL": "https://www.ada.lk/0/0/0-335649", "Category": "Latest News", "Parent URL": null}