{"Source": "Ada News", "Timestamp": "10 12 2019", "Headline": "හොරෙන් මැණික් ගැරු පස්දෙනෙකු අත්අඩංගුවට", "News Content": "බලපත්‍රයක් නොමැතිව පරිසර විනාශයක් කරමින් තේවත්තේ විශාල වලවල් හාරා මැණික් ඉල්ලම් ගොඩගෙන මැණික් ගැරු සැකකරුවන් පස් දෙනෙක් බගවන්තලාව පොලීසිය විසින් ඊයේ  (09) දින රාත්‍රියේ අත්අඩංගුවට ගෙන ඇත. බගවන්තලාව පොලිස් වසමට අයත් චැපල්ටන් තේ වත්තේ තේ පදුරු මැද විශාල වලවල් හාරා විශාල පරිසර හානියක් සිදු කරමින් මැණික් ගරන බවට බගවන්තලාව පොලීසියට ලද තොරතුරක් මත වැටලිමක් සිදු කර සැකකරුවන් අත්අඩංගුවට ගැනිමට බගවන්තලාව පොලීසියේ නිලධාරින් සමත් වි ඇත. සැකකරුවන් සමග මැණික් ගැරිමට යොදාගත් උපකරණ රැසක් සහ සැකකරුවන් විසින් හරා තිබු මැණික් ඉල්ලම් සහිත පස් තොගයක්ද පොලිස් භාරයට ගෙන ඇත. අත්අඩංගුවට ගත් සැකකරුවන් බගවන්තලාව චැපල්ටන් වතුයායේම පදිංචිකරුවන් බවත්, ඔවුන් අවුරුදු 35 – 50 වයස් කාණ්ඩ වල පසුවන අය බවත්, සැකකරුවන් පොලිස් ඇප මත මුදා හැර ඇති අතර , ඔවුන්ට එරෙහිව හැටන් මහේස්ත්‍රාත් අධිකරණයේ නෛතික පියවර ගැනිමට කටයුතු කර ඇති බව බගවන්තලාව පොලීසියේ ස්ථානාධිපති පොලිස් පරික්ෂක ශාන්ත බණ්ඩාර මහතා පැවසිය.   ", "URL": "https://www.ada.lk/0/0/0-355520", "Category": "Latest News", "Parent URL": null}