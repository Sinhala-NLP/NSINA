{"Source": "Ada News", "Timestamp": "26 07 2022", "Headline": "මිලියන 09ක රන් සමග 03ක් කොටුවෙයි", "News Content": "නීති විරෝධි ලෙස මෙරටින් රැගෙන යාමට උත්සාහ කල රුපියල් මිලියන 09 කට අධික වටිනාකමකින් යුත් රත්‍රං සමඟ සැකකරුවන් 03 ක් පේසාලේදී නාවික හමුදා භාරයට ගනු ලැබිණි.\n\r\nශ්‍රී ලංකා නාවික හමුදාව මන්නාරම පේසාලේ, කුරුසපාඩු ප්‍රදේශයට ඔබ්බෙන් වූ මුහුදු තීරයේ ඊයේ (25දා)  රාත්‍රී සිදු කල විශේෂ සෝදිසි\r\nමෙහෙයුමක් මඟින් රත්‍රං ග්‍රෑම් 470 ක පමණ ප්‍රමාණයක් සහ වාලම්පූරියක් නීති විරෝධී ලෙස මෙරටින් රැගෙන යාමට උත්සාහ කල බවට සැක කෙරෙන පුද්ගලයින් තිදෙනෙකු නාවික හමුදා භාරයට ගන්නා ලදී.\n\r\nඋතුරු මැද නාවික විධානයේ ශ්‍රි ලංකා නාවික නෞකා තම්මැන්නා ආයතනයට අයත් වෙරළබඩ මුර යාත්‍රා යොදවා ‍මන්නාරම, පේසාලේ කුරුසපාඩු ප්‍රදේශයට\r\nඔබ්බෙන් වූ මුහුදු තීරයේ 2022 ජූලි මස 25 වන දින රාත්‍රීයේ සිදුකල විශේෂ සෝදිසි මෙහෙයුමකදී කුරුසපාඩු වෙරළ තීරයෙන් පිටත්වූ සැකකටයුතු ඩිංගි\r\nයාත්‍රාවක් නිරීක්ෂණය කර පරික්ෂාවට ලක් කරන ලදී. එහිදී නීති විරෝධී ලෙස මෙ‍රටින් රැගෙන යාමට උත්සාහ කල බවට සැක කෙරෙන රත්‍රං ග්‍රෑම් 470 ක පමණ ප්‍රමාණයක් සහ වාලම්පුරියක් සමඟ සැකකරුවන් තිදෙනෙකු  සහ එම ඩිංගි යාත්‍රාව නාවික හමුදා භාරයට ගන්නා ලදී.\n\r\nනාවික හමුදා භාරයට ගත් රත්‍රං ප්‍රමාණයේ වෙළඳපළ වටිනාකම රුපියල් මිලියන නවයකට  අධික වෙතැයි විශ්වාස කෙරේ.\n\r\nමෙම මෙහෙයුම මඟින් නාවික හමුදා භාරයට ගත් සැකකරුවන් වයස අවුරුදු 24 හා 39 අතර පසුවන පුත්තලම සහ පේසාලේ යන ප්‍රදේශයන්හි පදිංචිකරුවන් බවට හඳුනා ගන්නා  ලද අතර, එම සැකකරුවන්, රත්‍රං, වාලම්පුරිය සහ ඩිංගි යාත්‍රාව ඉදිරි නීතිමය කටයුතු සඳහා යාපනය, රේගු කාර්යාලය වෙත භාරදීමට නියමිතව ඇත.    ", "URL": "https://www.ada.lk/0/0/0-395749", "Category": "Latest News", "Parent URL": null}