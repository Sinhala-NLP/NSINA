{"Source": "Ada News", "Timestamp": "23 02 2018", "Headline": "සීත සෘතු ඔලිම්පික් නිමාවට ඉවන්කා ද.කොරියාවට යයි", "News Content": "\r\n\t2018 සීත සෘතු ඔලිම්පික් ක්‍රීඩා උලෙළෙහි නිමාව සනිටුහන් කරන අවසන් උත්සවයට සහභාගී වීම සඳහා ඇමෙරිකානු ජනපති දියණිය ඉවන්කා ට්‍රම්ප් තවත් දූත පිරිසක් සමග දකුණු කොරියාවට පැමිණ තිබේ.\r\n \r\n\tධවල මන්දිරය පවසා සිටියේ ජනපති ට්‍රම්ප්ගෙන් මෙන්ම ඔලිම්පික් කමිටුවෙන් ලැබුණු ආරාධනයකට අනුව ඇය මෙම උත්සවය සඳහා සහභාගී වී ඇති බවයි.\r\n \r\n\tඉරිදා පැවැත්වීමට නියමිත උත්සවය සඳහා උතුරු කොරියාව නියෝජනය කරමින් එරට ජ්‍යෙෂ්ඨ රාජතාන්ත්‍රිකයෙකු වන ජෙනරාල් කිම් යොන්ග්-චොල්ද සහභාගී වීමට නියමිතය.\r\n \r\n\tකෙසේ වෙතත්, මෙහිදී උතුරු කොරියානු නියෝජිතයන් සහ ඇමෙරිකානු නියෝජිතයන් අතර නිල හමුවක් නොපැවැත්වෙන බව දකුණු කොරියානු බලධාරීහු පවසති.\r\n \r\n\tඇමෙරිකානු දූත මණ්ඩලය සමග දකුණු කොරියාවේ පැවැත්වෙන සීත සෘතු ඔලිම්පික් ක්‍රීඩා උලෙළෙහි නිමාව සනිටුහන් කරන අවස්ථාවට සහභාගී වීම සඳහා ලැබීම මා ලද භාග්‍යයක් කොට සලකන්නේ යැයි ඉවන්කා ට්‍රම්ප් නිවේදනයක් නිකුත් කරමින් පවසා තිබේ.\r\n \r\n\tසාමාජිකයන් පස් දෙනෙකුගෙන් යුතු ඇමෙරිකානු දූත පිරිසට ධවල මන්දිරයේ මාධ්‍ය ලේකම් සාරා සැන්ඩර්ස් ද සහභාගී වී ඇත.\r\n \r\n\tමෙහිදී, ඉවන්කා දකුණු කොරියානු ජනපති මූන් ජේ-ඉන් සමග අද රාත්‍රියේදී භෝජන සංග්‍රහයකටද සහභාගී වීමට නියමිත බව විදෙස් වාර්තා වැඩිදුරටත් පවසයි.\r\n \n \n  ", "URL": "https://www.ada.lk/0/0/0-311976", "Category": "International", "Parent URL": null}