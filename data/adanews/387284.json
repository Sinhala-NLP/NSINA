{"Source": "Ada News", "Timestamp": "15 11 2021", "Headline": "ASEAN රටවලට එන්නත් අඛණ්ඩව දෙනවා - චීනය", "News Content": "වසංගතයේ අවසාන ජයග්‍රහණය තෙක් අග්නිදිග ආසියානු ජාතීන්ගේ සංගමයේ (ASEAN) රටවලට කොවිඩ්-19 එන්නත් ලබාදීමේ උත්සාහය චීනය දිගටම ශක්තිමත් කරන බව චීන රාජ්‍ය මන්ත්‍රී සහ විදේශ අමාත්‍ය වැන්ග් යී ඉරිදා පැවසීය. බීජිං හි පිහිටි ASEAN රටවල රාජ්‍ය තාන්ත්‍රිකයන් හමුවූ අවස්ථාවේදී වැන්ග් මේ බව ප්‍රකාශ කළේය. නිල දත්තවලට අනුව, චීනය සහ ASEAN අතර වෙළෙඳාම මේ වසරේ මුල් භාගයේදී ඩොලර් බිලියන 410ක් ඉක්මවා ඇති අතර, එය වසරින් වසර 38.2%කින් ඉහළ ගොස් ඇත. ආර්ථික පුනර්ජීවනය සහ කලාපීය ඒකාබද්ධතාවය සහ ආර්ථික ගෝලීයකරණය ප්‍රවර්ධනය කිරීම සඳහා ආසියාන් රටවල් සමග කටයුතු කිරීමට චීනය කැමැත්තෙන් සිටින බව වැන්ග් පැවසීය. ආසියාන් රටවල නියෝජිතයෝ ද්විපාර්ශ්වික සබඳතා වර්ධනය කිරීමේ ඵලදායි ප්‍රතිඵල ගැන ඉතා ඉහළින් කතා කළ අතර, වසංගතයට එරෙහිව සටන් කිරීමට සහ ආර්ථික ප්‍රකෘතියට සහාය වීමට කලාපයට උපකාර කිරීම සම්බන්ධයෙන් චීනයට ස්තුති කළේය. වෙළෙඳාම, හරිත ආර්ථිකය, දේශගුණික විපර්යාසවලට මුහුණදීම සහ තිරසාර සංවර්ධනය ඇතුළු ක්ෂේත්‍රවල චීනය සමග සහයෝගීතාව ගැඹුරු කරන බව ඔවුහු වැඩිදුරටත් පැවසූහ.   ", "URL": "https://www.ada.lk/0/0/0-387284", "Category": "International", "Parent URL": null}