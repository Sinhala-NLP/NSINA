{"Source": "Ada News", "Timestamp": "27 06 2020", "Headline": "2021 අවසන් වනවිට කොවිඩ් එන්නත් බිලියන 2ක් - WHO", "News Content": "2021 අවසානය වනවිට ලෝක සෞඛ්‍ය සංවිධානය විසින් නව කොරෝනා එන්නත මාත්‍රාව බිලියන 2ක් පමණ ලොව පුරා ජනතාවට ලබා දීමට සැලසුම් කර ඇති බව ලෝක සෞඛ්‍ය සංවිධානය පවසයි. ලෝක සෞඛ්‍ය සංවිධානයට අනුව එම මාත්‍රාවලින් බිලියනයක් අඩු හා මධ්‍යම ආදායම් ලබන රටවල් සඳහා ලබාදීමට නියමිතව තිබේ. මෙම නව ඉලක්කය වන්නේ කොරෝනා වෛරස වසංගතය අවසන් කිරීමේ උත්සාහයන්ට සහාය වීම සඳහා රජයන්, සෞඛ්‍ය කණ්ඩායම්, විද්‍යාඥයන්, ව්‍යාපාර සහ පරිත්‍යාගශීලීන් එක්රැස් කිරීම සඳහා අප්‍රේල් මාසයේදී දියත් කරන ලද කොවිඩ්-19 මෙවලම් ප්‍රවර්ධන වැඩසටහනට ලෝක සෞඛ්‍ය සංවිධානයේ ප්‍රවේශයක් ලෙසිනි. මෙම වැඩසටහනට කොවිඩ්-19 පරීක්ෂණ, ප්‍රතිකාර, එන්නත් සහ සෞඛ්‍ය පද්ධති කෙරෙහි අවධානය යොමු කරන කුලුණු හතරක් ඇත. ලෝක සෞඛ්‍ය සංවිධානයේ ප්‍රධාන විද්‍යාඥ වෛද්‍ය සෞම්‍යා ස්වාමිනාදන් සිකුරාදා පැවති සාකච්ඡාවේදී කියා සිටියේ නව කොරෝනා වෛරසය තවදුරටත් පැතිරීම හා සම්ප්‍රේෂණය වීම වළක්වා ගත හැකි එකම ක්‍රමය ඵලදායී හා ආරක්ෂිත එන්නතක් ලබා ගැනීම බවයි. \"මෙම වෛරසය සෑම රටකටම සහ සියලු ජනගහනයටම බලපා තිබෙනවා. ඒ නිසා එන්නතක් ඉතා මැනවින් හා සදාචාරාත්මක දෘෂ්ටි කෝණයකින් ලොව පුරා ලබාගත යුතුයි.\" ස්වාමිනාදන් පැවසුවේ ලෝක ජනගහනයෙන් සුළු කොටසක් පමණක් කොවිඩ්-19 වෙත ස්වාභාවික ප්‍රතිශක්තිය වර්ධනය කර ඇති බවයි. \"සාධාරණ ප්‍රවේශයේ මූලධර්මය කීමට සරල දෙයක්, නමුත් ක්‍රියාවට නැංවීම සංකීර්ණ දෙයක්. එයට රජයන්, කර්මාන්ත, සෞඛ්‍ය සංවිධාන, සිවිල් සමාජ සංවිධාන සහ ප්‍රජාවන් අතර ක්‍රියාකාරී සහයෝගීතාවයක් අවශ්‍ය වෙනවා.\" යැයි ලෝක සෞඛ්‍ය සංවිධානයේ අධ්‍යක්ෂ ජනරාල් ටෙඩ්‍රොස් අද්නාම් ගෙබ්‍රෙයිසස් සිකුරාදා පැවති සාකච්ඡාවේදී පැවසීය. \"එන්නත්, රෝග විනිශ්චය සහ චිකිත්සාව අත්‍යවශ්‍ය මෙවලම් වෙනවා. නමුත් සැබවින්ම ඵලදායී වීමට නම්, ඒවා තවත් අත්‍යවශ්‍ය අමුද්‍රව්‍යයක් සමග පරිපාලනය කළ යුතුයි. එය සහයෝගීතාවයයි.\" ලෝක සෞඛ්‍ය සංවිධානයට අනුව, ලොව පුරා පරීක්ෂණ, චිකිත්සක සහ එන්නතක් ලබාදීමේ වැඩසටහනේ මුලපිරීමේ සැලසුම් සඳහා ඩොලර් බිලියන 31.3ක් පමණ වැය වනු ඇතැයි ඇස්තමේන්තු කර ඇති අතර, එයින් ඩොලර් බිලියන 3.4ක් මේ වනවිට ප්‍රතිපාදනය වී තිබේ. මේ අතර යුරෝපා රාජ්‍යයන් කිහිපයක්ම ලෝක සෞඛ්‍ය සංවිධානය සඳහා සිය සහාය තවදුරටත් ලබාදෙන බව සඳහන් කර ඇති අතර, චීන ජනාධිපතිවරයාද මීට පෙර සිය සහයෝගය සහතික කළේය. කෙසේ වෙතත් ඇමෙරිකානු ජනපති ඩොනල්ඩ් ට්‍රම්ප් කියා සිටියේ තම අරමුදල් ලෝක සෞඛ්‍ය සංවිධානයෙන් ඉවත් කරන බවය.   ", "URL": "https://www.ada.lk/0/0/0-364655", "Category": "International", "Parent URL": null}