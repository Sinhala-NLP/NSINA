{"Source": "Ada News", "Timestamp": "18 10 2022", "Headline": "තෙල් වෙළ﻿ඳපොල පිටරටට විවෘත කිරීමෙන් ඩොලර් අර්බුදය උත්සන්න වෙනවා", "News Content": "ඛණිජ තෙල් සංශෝධන පනතින් පිටරට සමාගම් කිහිපයකට මෙරට තෙල් වෙළඳපොළට ඇතුල් වීමට ඉඩ දීම හරහා සිදුවන්නේ මෙරට තිබෙන ඩොලර් අර්බුදය අඩු වීම වෙනුවට තවදුරටත් ඩොලර් අර්බුදය උත්සන්න වීම බව ස්වාධීන වූ කණ්ඩායම නියෝජනය කරන පාර්ලිමේන්තු මන්ත්‍රී විමල් වීරවංශ මහතා පැවසීය.  පාර්ලිමේන්තුවේ ඊයේ(18දා) පැවති ඛණිජතෙල් නිෂ්පාදන(විශේෂ විධිවිධාන) (සංශෝධන) පනත් කෙටුම්පත පිළිබඳ දෙවැනි වර කියවීමේ විවාදයට එක්වෙමින් හෙතෙම මේ බව සඳහන් කළේය. එහිදී වැඩිදුරටත් පාර්ලිමේන්තු මන්ත්‍රී විමල් වීරවංශ මහතා මෙලෙස අදහස් දක්වා සිටියේය. මෙතන රජයේ ආයතනයක් කාර්යක්ෂමව නිසි පරිදි පවත්වාගෙන යන්න බැරි වීමේ ඉතිහාස කතාවක් තිබෙනවා. එන එන ඇමතිලා හිතේ හැටියට පුරවපු කතාවක් තියෙනවා. වෘත්තීය සමිති වල අඩුපාඩුත් තියෙනවා. ආපු ඇමතිලාගේ අඩුපාඩුත් තිබෙනවා. කාගේ කාගේත් අඩුපාඩු වලට වන්දි ගෙවන්න පාරිභෝගිකයාට සිදුවෙලත් තියෙනවා. ඒ නිසා පාරිභෝගිකයාත් විශම මනසෙන් කාටහරි දීලා අපිට තෙල්ටික දීපන් කියලා කියනවා. ඒකේ වාසිය අරගෙන මේ කරන්න යන්නේ ඩොලර් එකට තිබෙන පීඩනය වැඩිවෙන උත්තරයක්. මේ වෙලාවේ කරන්න ඕනී ඩොලර් එකට තිබෙන පීඩනය වැඩි කරන්න ඕනී උත්තර නෙවෙයි. තරඟකාරීත්වය හදන්න දේශීය තරගකරැවන් ගෙන්වන්න. තමුන්නාන්සේලා මේ වෙලාව පාවිච්චි කරනවා නම් තව පිටරට සමාගම් කිහිපයකට තෙල් වෙළඳපොළට ඇතුල් වෙන්න ඉඩ දීලා , මහජනයාට කියන්න ඔන්න අපි තෙල් අර්බුදය විසඳුවා කියලා, ඒක කිසි ලෙසකින් උත්තරයක් වෙන්නේ නෑ. අපිට තිබෙන ඩොලර් පිළිබඳ අර්බුදය උත්සන්න කරන පිළිතුරකුයි එතනින් ලැබෙන්නේ.   ", "URL": "https://www.ada.lk/0/0/0-397981", "Category": "Latest News", "Parent URL": null}