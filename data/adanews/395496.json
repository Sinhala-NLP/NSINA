{"Source": "Ada News", "Timestamp": "18 07 2022", "Headline": "මිතුරන් දෙදෙනා ගැටී අයෙක් මරුට", "News Content": "හෝමාගම පිටිපන දහම් මාවත ප්‍රදේශයේ නිවසක් ඉදිරිපිට දී  මිතුරන් දෙදෙනෙකු අතර වූ බහින් බස් වීමක් දුරදිග යාමෙන් , පුවක් ලීයකින්  පහරදී පුද්ගලයකු ඝාතනය කර ඇතැයි හෝමාගම මූලස්ථාන පොලිසිය පවසයි .\n\r\nමෙසේ මියගොස් ඇත්තේ  හෝමාගම , පිටිපන දකුණ , දහම් මාවතේ අංක  548/01 හි පදිංචි , මාතරගේ දොන් සුමිත් චන්දන නමැති  (40) හැවිරිදි පුද්ගලයෙකු බව පොලිසිය කියයි.\n\r\nමෙම පුද්ගලයින් දෙදෙනා  මිතුරන් දෙදෙනෙකු වන අතර දිනපතා එක් ව මත්පැන් පානයට පුරුදුව සිටි දෙදෙනකු බව පැවසේ .\n\r\nඒ අනුව මියගිය පුද්ගලයාගේ නිවස ඉදිරිපිට පසුගිය 13 දා උදෑසන අනෙත් පුද්ගලයා පැමිණ දෙදෙනා අතර බහින් බස් වීමක් සිදුවී ඇති අතර පසුව එය ගැටුමක් දක්වා දුරදිග ගොස් පිටතින්  පැමිණි පුද්ගලයා  නිවසේ රැදී සිටි පුද්ගලයාට පුවක් ලීයකින් පහර දී පළා ගොස් තිබුණි .\n\r\nපසුව පහර කෑමට ලක් වූ පුද්ගලයා පහරකෑම ඉවසාගෙන දින හතරක් සුපුරුදු පරිදි අධික ලෙස මත්පැන් පානය කරමින් කාලය ගතකර ඇතැයි පැවසේ.\n\r\nමේ අතරතුරදී ඊයේ (17දා) උදෑසන  පහර කෑමට ලක් වූ පුද්ගලයා එක් වරම නිවසේ දී ඇද වැටී  සිහිසුන් වීම නිසා හෝමාගම මූලික රෝහලට ඇතුළත් කොට ඇති අතර එහි ප්‍රතිකාර ලබමින් සිටියදී මෙසේ මියගොස් තිබුණි .\n\r\nඒ අනුව සිද්ධිය සම්බන්ධයෙන් මියගිය පුද්ගලයාගේ සහෝදරිය හෝමාගම පොලිසියට කළ පැමිණිල්ලකට අනුව විමර්ශන සිදු කිරීමේදී  ඉකුත් 13 දා උදෑසන මියගිය පුද්ගලයාට ඔහුගේ මිතුරෙකු පැමිණ පුවක් ලීයකින් පහරදී පළායාමේ සිද්ධියක තොරතුරක් අනාවරණය වී තිබුණි .\n\r\nපසුව සැකකටයුතු මරණයක් සේ සළකා   සිද්ධිය වූ ස්ථානයට නුගේගොඩ කොට්ඨාස අපරාධ ස්ථාන පරීක්ෂණ ආයතන නිලධාරීන් හා හෝමාගම මහේස්ත්‍රාත්වරයා පැමිණ ස්ථානීය පරීක්ෂණයක් ආරම්භ කෙරිණි.\n\r\nඑහිදී සිද්ධිය වූ ස්ථානය හා මෘතදේහය පරීක්ෂා කළ හෝමාගම මහේස්ත්‍රාත්වරයා පවසා ඇත්තේ දේහය කළුබෝවිල ශික්ෂණ රෝහලට රැගෙන ගොස් විශේෂඥ වෛද්‍යවරයෙකු ලවා පශ්චාත් මරණ පරීක්ෂණය සිදු කරන ලෙසයි.\n\r\nඒ අනුව  මෘත දේහය කළුබෝවිල ශික්ෂණ රෝහලට ඇතුළත් කොට එහිදී සිදුකළ පශ්චාත් මරණ  පරීක්ෂණයේදී අනාවරණය වී ඇත්තේ ඉලපත් ප්‍රදේශයට කළ පහර දීමකින් ,අස්ථි බිඳී යාමෙන්  වූ අභ්‍යන්තර රුධිර වහනය මරණයට හේතුව බවයි.\n\r\nඒ අනුව මෙම මරණය පහරදීමෙන් සිදුකළ ඝාතනයක් බවට තොරතුරු අනාවරණය වීමත් සමග පහරදීම සිදුකළ හෝමාගම , පිටිපන පදිංචි (27) හැවිරිදි  පුද්ගලයා  නිවසක සැඟව සිටියදී  ඊයේ (17දා) සවස අත්අඩංගුවට ගෙන තිබේ .\n\r\nපහරදීම සිදුකළ පුවක් ලීය  සමඟ සැකකරු හෝමාගම අධිකරණයට ඉදිරිපත් කිරීමට නියමිතය . මත්තේගොඩ ශාන්ත ප්‍රදීප් කුමාර කුලරත්න  ", "URL": "https://www.ada.lk/0/0/0-395496", "Category": "Latest News", "Parent URL": null}