{"Source": "Ada News", "Timestamp": "2 05 2021", "Headline": "නවදිල්ලිය තවත් ලොක්ඩවුන් - ඉන්දියාවට දොරවල් වැසේ", "News Content": "කොවිඩ්-19 ආසාදිතයන් වැඩිවීම හේතුවෙන් ඉන්දීය අගනුවර වන නවදිල්ලිය තවත් සතියක් වසා තබන බව දිල්ලියේ මහ ඇමති අරවින්ද් කෙජ්රිවාල් පවසන විට, ලෝකයේ රටවල් රැසක් මේ වනවිට ඉන්දියාවට දොරවල් වසා දැමීමට පියවර ගෙන ඇති බව විදෙස් වාර්තා පවසයි. දිල්ලියේ ලොක්ඩවුන් සීමා තවත් සතියකින් දීර්ඝ කරන බව අරවින්ද් කෙජ්රිවාල් ට්විටර් පණිවුඩයක් නිකුත් කරමින් කියා සිටියේ, වර්තමාන ලොක්ඩවුන් තත්ත්වය හෙට (03දා) කල් ඉකුත්වීමට නියමිතව තිබුණත්, මිලියන 20ක ජනගහනයක් සිටින නගරයේ ආසාදන හා මරණ සංඛ්‍යාව තවමත් වේගයෙන් ඉහළ යමින් පවතින බැවිනි. මේ අතර ආසියානු රට තුළ කොවිඩ්-19 ආසාදිතයන් විශාල සංඛ්‍යාවක් සහ නව වෛරස් ප්‍රභේදයක් දක්නට ලැබෙන බැවින් ඉන්දියාවෙන් පැමිණීම හෝ එරටට සංචාරය කිරීම තාවකාලිකව තහනම් කරන රටවල් ලැයිස්තුව තවදුරටත් වර්ධනය වෙමින් පවතී. මේ වනවිට ඉන්දියාවේ සිට එක්සත් ජනපදය නොවන බොහෝ පුරවැසියන්ට රට තුළට ඇතුළුවීම තහනම් කරමින් එක්සත් ජනපදය සිකුරාදා ඉන්දියාවට නව සංචාරක සීමාවන් පැනවීය. ඉන්දියාවේ කොවිඩ්-19 වසංගතයේ විශාලත්වය සහ විෂය පථය ඉහළ යන බැවින් මැයි 4දා සිට එක්සත් ජනපදයේ රෝග පාලන හා වැළැක්වීමේ මධ්‍යස්ථානය නිකුත් කළ නිර්දේශ වලංගු වන බව ධවල මන්දිරය පැවසීය. කෙසේ වෙතත් වොෂිංටන්හි ඉන්දීය තානාපති කාර්යාලය තහනම පිළිබඳව වහාම අදහස් දැක්වූයේ නැත. සමස්ත ආසාදනවලින් එක්සත් ජනපදයට පමණක් දෙවැනි වන ඉන්දියාව දෛනික ආසාදිතයන් දින නවයක් පුරා 300,000කට වැඩි සංඛ්‍යාවක් වාර්තා කර ඇති අතර, සෙනසුරාදා තවත් ගෝලීය වාර්තාවක් තබමින් ආසාදිත වාර්තාව 400,000ක සීමාව ඉක්මවා ගියේය. ඉන්දියාව දේශපාලන රැලි සහ ආගමික උත්සව වැනි සුපිරි ව්‍යාප්ත සිදුවීම් සමග වෛරසයේ දරුණු නව විකෘතිතාවන් එකතු වී ඇති හෙයින්, සමස්ත මරණ සංඛ්‍යාව 200,000ක් ඉක්මවා, සමස්ත ආසාදිතයන් මිලියන 20කට ආසන්න වෙමින් ඇත්තේ, පසුගිය පෙබරවාරි සිට පමණක් එය මිලියන 9කට ආසන්න වැඩිවීමක් පෙන්වමිනි. මේ අතර, උගන්ඩාව සිකුරාදා කියා සිටියේ සෙනසුරාදා සිට ඉන්දියාවෙන් පැමිණෙන මගීන්ට සහ රට හරහා ගමන් කළ අයට දොරටු වැසෙන බවයි. ඉන්දියාවේ ප්‍රථම වරට අනාවරණය කරගත් වෛරස ප්‍රභේදය අප්‍රිකානු රට විසින් දැනටමත් හඳුනාගෙන තිබේ. \"පසුගිය දින 14 තුළ ඉන්දියාවේ හෝ ඉන්දියාව හරහා ගමන් කළ සියලුම සංචාරකයින්ට උගන්ඩාවට යාමට ඉඩ නොදෙනු ඇති\" යැයි එරට සෞඛ්‍ය අමාත්‍ය රූත් ඇසෙන්ග් වාර්තාකරුවන්ට පැවසීය. එමෙන්ම පසුගිය දින 14 තුළ ඉන්දියාවේ රැඳී සිටි ඔස්ට්‍රේලියානු පදිංචිකරුවන්ට සහ නැවත සිය රට බලා යාමට සැලසුම් කර ඇති අයට සඳුදා සිට ඔස්ට්‍රේලියාවට ඇතුළුවීම තහනම් කර ඇති අතර, එම නීතිය කඩන අයට දඩ මුදලක් මෙන්ම සිර දඬුවමක්ද නියම වනු ඇති බවට අනතුරු අඟවා තිබේ. මෙම තහනම මැයි 3දා සිට බලාත්මක වන අතර, තහනම උල්ලංඝනය කිරීම සිවිල් දඬුවම් හා වසර 5ක් දක්වා සිරදඬුවම් විඳීමට අවදානමක් ඇති බව සෞඛ්‍ය අමාත්‍ය ග්‍රෙග් හන්ට් නිවේදනයක් නිකුත් කරමින් කියා සිටියේය. ප්‍රජා සම්ප්‍රේෂණයන් නොමැති ඔස්ට්‍රේලියාව අඟහරුවාදා ඉන්දියාවේ සිට සෘජු ගුවන් ගමන් තාවකාලිකව අත්හිටුවීමට හඳුන්වා දී ඇත්තේ වඩාත් දරුණු කොවිඩ්-19 ප්‍රභේද රට තුළට පැමිණීම වැළැක්වීම සඳහා ය. මීට අමතරව එක්සත් රාජධානිය, ජර්මනිය, ඉතාලිය සහ සිංගප්පූරුව වැනි තවත් රටවල් ඉන්දියාවට සමාන සංචාරක සීමාවන් පනවා ඇති අතර කැනඩාව සහ නවසීලන්තය ඉන්දියාව සමඟ ඇති සියලුම වාණිජ ගමන් පවා අත්හිටුවා තිබේ.   ", "URL": "https://www.ada.lk/0/0/0-377921", "Category": "International", "Parent URL": null}