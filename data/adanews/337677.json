{"Source": "Ada News", "Timestamp": "28 06 2018", "Headline": "උදයංගගේ පැමිණීමත් කල් යයි", "News Content": "රුසියාවේ හිටපු තානාපති උදයංග වීරතුංග මහතා කටුනායක බණ්ඩාරනායක අන්තර්ජාතික ගුවන්තොටුපොළේදී ආරක්ෂක අංශ යොදාගනිමින් අත්අඩංගුවට ගෙන ආණ්ඩුවට වාසිවන ආකාරයේ චිත්‍රයක් රටට පෙන්වීමේ සූදානමක් පවතින බව යහපාලන වින්දිතයෝ සංවිධානය පවසයි. මේ සතිය ඇතුළත  උදයංග වීරතුංග මහතා මෙරටට ගෙන්වාගැනීමට කලින් සැලසුම් කර තිබුණු බවත්, කටුනායක ගුවන් තොටුපොළෙහි ආරක්ෂක නිලධාරීන් රඳවා තිබීම නිසා ඔහුගේ ලංකා ගමන පමාකිරීමට සිදුවූ බවත් එම සංවිධානය ප්‍රකාශ කරයි. හිටපු තානාපතිවරයා මෙරටට පැමිණෙන අවස්ථාවේදී අත්අඩංගුවට ගැනීම වළක්වාගැනීම සඳහා අධිකරණ කටයුතුවලට පිවිසෙන බවත්,එම නීතිමය කටයුතු අවසන් වූ පසු ඉදිරි සති තුන ඇතුළත වීරතුංග මහතා මෙරටට පැමිණීමට නියමිත බවත් යහපාලන වින්දිතයෝ සංවිධානය සඳහන් කරයි. ශ්‍රේෂ්ඨාධිකරණයට හෙට(29දා) දිනයේදී  මෝසමක්ඉදිරිපත් කර වීරතුංග මහතා අත්අඩංගුවට ගැනීම වළක්වන නියෝගයක් නිකුත් කරන ලෙස ඉල්ලා සිටින බවද එම සංවිධානය පවසයි.    අත්අඩංගුවට ගැනීම වළක්වමින් මෙරට අධිකරණයෙන් නියෝගයක් ලබාගත් පසු උදයංග වීරතුංග මහතා දැනට ජීවත්වන රටෙහි අධිකරණයට ඒ බව දැන්විය යුතු බවත්,එම අධිකරණය විසින් වීරතුංග මහතාට අවසර  ලබාදුන් පසු ශ්‍රී ලංකාවට පැමිණෙන බවත් යහපාලන වින්දිතයෝ සංවිධානයේ  ප්‍රකාශකයෙක්සඳහන් කළේය.        ", "URL": "https://www.ada.lk/0/0/0-337677", "Category": "Latest News", "Parent URL": null}