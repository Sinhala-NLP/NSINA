{"Source": "Ada News", "Timestamp": "20 11 2018", "Headline": "ජනපති අභිභවා රටේ ආරක්ෂක අංශ වලට නියෝග දෙන්නේ කවුද - ඕමල්පේ සෝභිත හිමි", "News Content": "ආරක්‍ෂක විෂයභාර ජනාධිපතිතුමාගේ අනුදැනුමක් නැතුව ඒ අංශ ක‍්‍රියාත්මක වනවානම් එය රටේ අනාගත ආරක්‍ෂාව සම්බන්ධයෙන් බරපතල ගැටලූවක් මතුවන බව පූජ්‍ය  ඕමල්පේ සොභිත හිමියෝ කියති. ඇඹිලිපිටියේ දී අද සවස පැවති මාධ්‍ය හමුවකදී උන්වහන්සේ මේ බව පැවසූහ. එම මාධ්‍ය සාකච්ඡාවේදි තවදුරටත් අදහස් දැක්වූ සොභිත හිමියෝ පූජ්‍ය ගලබඩඅත්තේ ඥානසාර හිමියන්ට නිදහස ඉල්ලා සංදේශයක් ඉදිරිපත් කිරීමට භික්‍ෂුන් වහන්සේලා පිරිසක් පැමිණි අවස්ථාවේ සිදුවුණ ක‍්‍රියාවලිය අතිශයින් සංවේගදායකයි. පසුගියදා ජනමාධ්‍ය මගින් දුටු ඒ දර්ශනය හදවත අතිශයින් කම්පා කරවන එකක්. මේ සිද්ධිය සම්බන්ධයෙන් ජනාධිපතිතුමා ඒ භික්‍ෂූන් වහන්සේලාගෙන් කොටසක් ගෙන්වලා සාකච්ඡා කර තිබුණා. එතුමා ඒ සිද්ධිය දන්නේ නෑ කියලා සමාව ඉල්ලලා තිබුණා. භික්‍ෂූන් වහන්සේලාගේ ඉල්ලීම් සම්බන්ධයෙන් ප‍්‍රතිචාර දක්වන්න පොරෝන්දුත් වෙලා තියනවා. ඒක ඉතාම හොදයි. හැබැයි ඒ එක්කම ප‍්‍රශ්න රාශියක් පැන නගිනවා. නීතිය, සාමය යන විෂයන් සම්බන්ධ විෂයභාරව කටයුතු කරන්නේ ජනාධිපතිතුමා. එතකොට ජනාධිපතිතුමාගේ දැනුමකින් තොරව එතුමාගේ විෂය ක්‍ෂෙත්‍රෙයහි බලතල ඉක්මවා, කටයුතු කරන්නේ කවුද කියන ප‍්‍රශ්නය පැන නගිනවා. එතකොට එවැනි සිදුවීමක් ජනාධිපතිතුමාගේ අනුදැනුමකින් තොරව සිදුවනවානම් එය රටේ නීතිය හා සාමය පිළිබදව බරපතල ප‍්‍රශ්නයක් ඇති කරවනවා. වගකිවයුතු අමාත්‍යාංශයක අණ නියමය කිරීමකින් තොරව ක‍්‍රියා කරනවනම් පොලීසිය, ආරක්‍ෂක අංශ කාගේ නියමයක් ද කාගේ අණක් ද, කාගේ අදහසක් ද මේ ක‍්‍රියාත්මක කරන්නේ කියන අදහස සාමාන්‍යයෙන් මධ්‍යස්ථ ජනතාව තුල පැනනගිනවා. මෙ වගේ කටයුතු වෙනවානම් ඒක රටේ ආරක්‍ෂාවට බරපතල ප‍්‍රශ්නයක්. නීතිය හා සාමය මැනවින් ක‍්‍රියාත්මක වන්නට ජනාධිපතිතුමාගේ අනුදැනුමෙන් යුතුව පරිසරය සකස් විය යුතුයි. එය තමා නොදන්නවාය කියලා කීම මගින් මේ ප‍්‍රශ්නයට විසදුම් ලැබෙන්නේ නෑ. හෙටත් මේ වගේ අවස්ථාවක් වුණොත් කවුද ඒකට වග කියන්නේ කියන ප‍්‍රශ්නය පැන නගිනවා.‘ යනුවෙන් උන්වහන්සේ පැවසුහ.     ", "URL": "https://www.ada.lk/0/0/0-342609", "Category": "Latest News", "Parent URL": null}