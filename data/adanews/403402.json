{"Source": "Ada News", "Timestamp": "12 05 2023", "Headline": "රක්ෂණභාර අරමුදලේ පරිපාලන ගැටලු රැසක් කෝප් කමිටුවේදී එළියට", "News Content": "භාණ්ගාරයේ මුදලින් යැපීම වෙනුවට ආයතනය විධිමත් ව්‍යාපාරික මොඩලයකට අනුගත කොට සංවර්ධනය කිරීමේ අවශ්‍යතාව කමිටුව විසින් අවධාරණය කරන ලදී. ව්‍යාපාර සංවර්ධනය , පරිපාලන ක්‍රමවේදය , අලෙවිකරණය, මානව සම්පත් කළමනාකරණය යනාදී සමස්ත අංශ දුර්වල බැවින් එකි සියලු අංශ ආවරණය වන පරිදි ස්වයං ඇගයීමක් කොට මාසයක් ඇතුළත ප්‍රගතිය වාර්තා කරන ලෙස කාරක සභාව දැනුම් දුන්නේය.   1542/11 අංක දරන 2008.03.25 දිනැති ගැසට් නිවේදනය අනුව වැඩවර්ජන, කැරලි ගැසීම්, ජන කැළඹීම් හා ත්‍රස්තවාදී අවස්ථා සම්බන්ධයෙන් රක්ෂණ සමාගම් විසින් නිකුත් කරන සියලුම රක්ෂණාවරණ මගින් ලබා ගන්නා වාරික මුදල් රක්ෂණ භාර අරමුදලට ලබා ගතයුතු බවට නෛතික ප්‍රතිපාදන තිබියදී එසේ නොකිරීම පිළිබදව ද විගණකාධිපතිවරයා කාරක සභාවේ අවධානයට යොමු කළේය. මෙහිදී රක්ෂණ භාර අරමුදල විසින් එම රක්ෂණ වාරිකවලින්  මෝටර් රක්ෂණයෙන් 12% ක්ද මෝටර් නොවන රක්ෂණයෙන් 80% ක ප්‍රතිශතයක් පමණක් අරමුදලට ලබාගෙන ඇත. මෙම තත්ත්වය 2021 වසරේ නැවත නිවැරදි කළ බවද නිලධාරීහු පැවසූහ.  එහෙත් මෙමගින් වසර ගණනාවක් මුුළුල්ලේ ආයතනයට හිමිවිය යුතු  රු. බිලියන 51 ක මුදලක් අහිමිව ඇති බවත් මෙහිදී සාකච්ඡා විය. මේ අනුව මේ සම්බන්ධයෙන් වගකිවයුතු හිටපු සභාපතිවරයා ඇතුළු නිලධාරීන් කැඳවීමට අපේක්ෂා කරන බව පැවසූ කෝප් සභාපතිවරයා මේ සම්බන්ධ පූර්ණ වාර්තාවක් සති දෙකක් තුළ ලබා දෙන ලෙසත් අමාත්‍යාංශ ලේකම්වරයාට දැනුම් දුන්නේය.  ", "URL": "https://www.ada.lk/0/0/0-403402", "Category": "Latest News", "Parent URL": null}