{"Source": "Ada News", "Timestamp": "25 11 2017", "Headline": "ඊජිප්තු ත්‍රස්ත ප්‍රහාරය ගැන ශ්‍රී ලංකාව සොව පළ කරයි", "News Content": "\r\n\tඊජිප්තුවේ සිනායි පළාතේ මුස්ලිම් පල්ලියක් වෙත එල්ල වූ ම්ලේච්ඡ ත්‍රස්ත ප්‍රහාරය ශ්‍රී ලංකාව රජය දැඩිව හෙළා දකින බව නිවේදනයක් නිකුත් කරමින් විදේශ කටයුතු අමාත්‍යාංශය පවසයි.\r\n \r\n\tයාඥා කරමින් සිටින සිවිල් වැසියන් පිරිසක් වෙත ප්‍රහාරයක් එල්ල කිරීම වචනයෙන් විස්තර කළ නොහැකි ම්ලේච්ඡත්වයක් බවත් එම නිවේදනයේ දැක්වෙයි.\r\n \r\n\tශ්‍රී ලංකා රජය සහ ජනතාව මෙම ප්‍රහාරයෙන් විපතට පත්වූවන්ගේ පවුල් වෙත සිය බලවත් කනගාටුව ප්‍රකාශ කරන අතර, තුවාල ලැබූවන්ට ඉක්මන් සුවය ප්‍රාර්ථනා කරන බවද කියයි.\r\n \r\n\tඊජිප්තුවේ ජාතික ශෝක කාලයක් ලෙස සැලකෙන මේ අවස්ථාවේදී එරට රජය සමග එක්සත්ව කටයුතු කරන බවත්, සෑම ආකාරයකින්ම මතුවන ත්‍රස්තවාදය මුලිනුපුටා දැමීම සඳහා එක්වන ලෙස ශ්‍රී ලංකා රජය ජාත්‍යන්තර ප්‍රජාවගෙන් ඉල්ලා සිටින බවත් එම නිවේදනයේ වැඩිදුරටත් දැක්වෙයි.\r\n  ", "URL": "https://www.ada.lk/0/0/0-292190", "Category": "Latest News", "Parent URL": null}