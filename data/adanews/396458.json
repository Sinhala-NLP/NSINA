{"Source": "Ada News", "Timestamp": "20 08 2022", "Headline": "හයුන්ඩායි වාහන එකලස් කිරීමේ කර්මාන්ත ශාලාවක් ලංකාවටත්", "News Content": "ලොව හයවන විශාලතම මෝටර් රථ නිෂ්පාදකයා වන හයුන්ඩායි මෝටර් රථ සමාගම ශ්‍රී ලංකාවේ එකලස් කිරීම වෙනුවෙන් අබාන්ස් ඔටෝ සමඟ ගිවිසුමකට එළඹ තිබේ. මේ අනුව හයුන්ඩායි  මෝටර් රථ සහ උපාංග ශ්‍රී ලංකාවේ එකලස් කර නිෂ්පාදනය කිරීමට අබාන්ස් ඔටෝ සමාගමට අවසර ලැබී තිබේ. හයුන්ඩායි කොරියාවේ මෝටර් රථ නිෂ්පාදකයෙක් වන අතර එම රථ ලංකාවේ බලයලත් බෙදාහරින්නා වන්නේ අබාන්ස් ඔටෝ සමාගමයි.  එම මෝටර් රථ ලංකාවේ එකලස් කිරීම වෙනුවෙන් 2020 දී ආරම්භ කරන ලද දීර්ඝ සාකච්ඡාවක ප්‍රතිඵලයක් ලෙස මෙම ගිවිසුමට අත්සන් කර තිබේ. Hyundai සමාගමට ලොව පුරා මෝටර් රථ එකලස් කිරීමේ කම්හල් පිහිටුවීමේ පුළුල් අත්දැකීම් ඇති අතර දැනට එක්සත් ජනපදය, චෙක් ජනරජය සහ ඉන්දියාව ඇතුළු රටවල් අටක ක්‍රියාත්මක වේ. ඒ හා සමානව, ශ්‍රී ලංකාව සඳහා යෝජිත එකලස් කිරීමේ කර්මාන්ත ශාලාව හයුන්ඩායි විසින් නිර්මාණය කර ඇති අතර සන්නාමයේ දැඩි තත්ත්ව අපේක්ෂාවන් පවත්වා ගැනීම සහතික කරමින් කර්මාන්තයේ 4.0 ප්‍රමිතීන්ට අනුකූල වන නවීන තාක්ෂණයන්, මෙවලම් සහ උපකරණ ඇතුළත් වේ. මෙම මෝටර් රථ එකලස් කිරීමට අවශ්‍ය උපාංග කිහිපයක්ද ලංකාවේ නිශ්පාදනය කිරීමට නියමිතය.    ", "URL": "https://www.ada.lk/0/0/0-396458", "Category": "Latest News", "Parent URL": null}