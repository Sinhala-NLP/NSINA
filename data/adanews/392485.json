{"Source": "Ada News", "Timestamp": "20 04 2022", "Headline": "රුසියාව නව යුද ක්‍රම දෙස අවධානය යොමු කරලාලු", "News Content": "රුසියාව සිය සන්නද්ධ හමුදාවන් නවීකරණය කිරීම දිගටම කරගෙන යනු ඇති බව ආරක්ෂක අමාත්‍ය සර්ජි ෂොයිගු අඟහරුවාදා ජ්‍යෙෂ්ඨ හමුදා නිලධාරීන්ගේ රැස්වීමකදී පැවසීය. යුක්රේන ප්‍රහාරය මොස්කව් සිය හමුදාව ප්‍රතිසංස්කරණය කිරීමේදී තෝරාගෙන ඇති උපාය මාර්ගයේ වලංගුභාවය තහවුරු කර ඇති බව ජ්‍යෙෂ්ඨ අමාත්‍යවරයා අවධාරණය කළේය. \"ආරක්ෂක අමාත්‍යාංශයේ ක්‍රියාකාරී සැලැස්ම අඛණ්ඩව ක්‍රියාත්මක කිරීම හමුදාව සහ නාවික හමුදාව තවදුරටත් දියුණු කිරීම, ඔවුන්ට උසස් හමුදා උපකරණ ලබාදීම අරමුණු කර ගෙන තිබෙනවා. ඊට අමතරව, නව ආකාරයේ යුධ ක්‍රම අනුගමනය කිරීම නවීන ආකාරයෙන් හමුදාමය ගැටුම්වලට වඩා හොඳින් අනුගත වීමට හමුදාවන්ට ඉඩ සලසනු ඇති\"ෂොයිගු පැවසීය. අමාත්‍යවරයා සඳහන් කළේ කුමන ආකාරයේ යුධ ක්‍රමද යන්න විස්තර කර නැතත්, අමාත්‍යාංශයේ නවීකරණ වැඩසටහන් සහ විශේෂයෙන්ම ආක්ටික් කලාපයේ හමුදා යටිතල පහසුකම් සංවර්ධනය පිළිබඳව මෙම හමුවේදී අවධානය යොමු විය. මේ අතර, පසුගිය මාසයේදී රුසියානු හමුදාව ආක්ටික් ප්‍රදේශයේ සේවා සැපයීම සඳහා Meridian M මාදිලියේ නව උසස් සන්නිවේදන චන්ද්‍රිකාවක් යෙදවූ බව ඔහු පැවසීය. මෙම වර්ගයේ තවත් චන්ද්‍රිකාවක් වසර අවසන් වීමට පෙර කක්ෂගත කිරීමට නියමිත බව ෂොයිගු වැඩිදුරටත් පැවසීය.   ", "URL": "https://www.ada.lk/0/0/0-392485", "Category": "International", "Parent URL": null}