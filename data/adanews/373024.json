{"Source": "Ada News", "Timestamp": "21 12 2020", "Headline": "මීගොඩ අලෙවි සැලකින් කෝටියක මුදල් හා භාණ්ඩ සොරාගත් දෙදෙනෙකු අත්අඩංගුවට", "News Content": "මීගොඩ ප්‍රදේශය පිහිටි ගොඩනැගිලි ද්‍රව්‍ය අලෙවි මධ්‍යස්ථානයකට රාත්‍රී කාලයේ ඇතුළු වී එහි සේප්පුවක් කඩා රුපියල් කෝටියකට අධික වටිනාකමින් යුත් රන් භාණ්ඩ හා මුදල්  සොරාගත් දෙදෙනෙකු 21 දා අත්අඩංගුවට ගත් බව බස්නාහිර පළාත (දකුණ) අපරාධ  කොට්ඨාසය පවසයි.\n\nසැකකරුවන් දෙදෙනා මෙම ගොඩනැගිලි ද්‍රව්‍ය අලෙවි මධ්‍යස්ථානයේ සේප්පුවේ තිබී රන් පවුම් 54 සහ රුපියල් ලක්ෂ  27 ක මුදලක් සොරා ගෙනගොස් තිබුණි.\n\nසැකකරුවන් විසින් කපා දමා තිබූ සේප්පුවේ කොටසක් ගෙනගොස් සඟවා තිබියදී සොයා ගත් බවත් ප්‍රශ්න කිරීම්වලදී සොරකම් කල භාණ්ඩ හා මුදල් වලින් කොටසක් සොයාගැනීමට හැකි වූ බවත් පොලිසිය පවසයි .\n\nඑසේම සේප්පුව කැපීමට යොදාගත් කියත් පටි කිහිපයක් , වෙළද සැල් එහි ආරක්ෂක කැමරා පද්ධතියේ ඩී.වී.ආර් යන්ත්‍රයද  සැකකරුවන් සන්තකයේ තිබී සොයාගත් බව පොලිසිය කියයි .\n\nමොවුන් මීට පෙරද හෝමාගම , මහරගම  මීගොඩ , කොට්ටාව වැනි ප්‍රදේශවල පිහිටි ගොඩනැගිලි ද්‍රව්‍ය අලෙවි මධ්‍යස්ථාන සහ වෙළඳසැල් රාත්‍රී කාලයේදී කඩා භාණ්ඩ සොරාගෙන ගොස් ඇති බව මූලික විමර්ශනවලදී අනාවරණය වූ බව පොලීසිය කියයි .\n\nමෙසේ අත්අඩංගුවට ගත් හෝමාගම සහ ගෝනපොල ප්‍රදේශයේ පදිංචි සැකකරුවන් දෙදෙනෙකි.\n\nමොවුන්ගේ  එක් අයකු පන්නිපිටිය  ගුවන්පාලම මත ධාවනය වෙමින් තිබූ මෝටර් රථයකට වෙඩිතබා පුද්ගලයෙකු ඝාතනය කිරීමේ චෝදනාව සම්බන්ධයෙන් බන්ධනාගාර ගතව සිට දැනට ඇප මත නිදහස්ව සිටින අයෙකු බවද පොලිසිය පවසයි .\n\nසැකකරුවන් හෝමාගම මහේස්ත්‍රාත් අධිකරණයට ඉදිරිපත් කොට රඳවා ගැනීමේ නියෝග ලබාගෙන ඉදිරි පරීක්ෂණ සිදුකිරීමට නියමිතය .\n\nසිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ සෘජු අධීක්ෂණය යටතේ බස්නාහිර පළාත දකුණ භාර නියෝජ්‍ය පොලිස්පති කපිල කඩුපිටිය මහතාගේ උපදෙස් මත බස්නාහිර පළාත දකුණ අපරාධ කොට්ඨාසය වැඩිදුර පරීක්ෂණ පවත්වයි. මත්තේගොඩ ශාන්ත ප්‍රදීප් කුමාර කුලරත්න  ", "URL": "https://www.ada.lk/0/0/0-373024", "Category": "Latest News", "Parent URL": null}