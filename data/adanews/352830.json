{"Source": "Ada News", "Timestamp": "29 09 2019", "Headline": "ජනපති අද පොළොන්නරුවේ වැඩසටහන් කිහිපයක", "News Content": "ජනාධිපති මෛතී‍්‍රපාල සිරිසේන මහතා අද (29)  පෙරවරුවේ පොළොන්නරුවේ පැවති වැඩසටහන් කිහිපයකට එක් විය.  “පිබිදෙමු පොළොන්නරුව”වැඩසටහන යටතේ ආගමික පුනර්ජීවනය අරමුණු කර ගනිමින් රුපියල් ලක්ෂ 28ක මුදලක් වැය කරමින වෙහෙරගල, කණිච්ඡාගල ශ‍්‍රී සම්බෝධි විහාරස්ථානයේ ඉදි කෙරුණු නව දහම් පාසල් ගොඩනැඟිල්ල  සිසු අයිතියට පවරාදීමේ අවස්ථාවට අද පළමුව ජනාධිපතිතුමා එක් විය. විහාරාධිපති පූජ්‍ය ඇල්ලන්දේ සුගතසිරි ස්වාමින්වහන්සේ ප‍්‍රමුඛ ප‍්‍රදේශයේ මහා සංඝරත්නය සහ උතුරු මැද පළාත් ආණ්ඩුකාර සරත් ඒකනායක, පොළොන්නරුව නගරාධිපති චානක සිදත් රණසිංහ යන මහත්වරුන් ඇතුළු   පිරිසක් මෙම අවස්ථාවට එක්ව සිටියහ. මේ අතර පිබිදෙම පොළොන්නරුව  වැඩසටහන යටතේ රුපියල් ලක්ෂ 35 ක වියදමින් වැඩ නිම කෙරුණු ගල්එළිය ශ‍්‍රී සද්ධර්මාලෝක විහාරස්ථානයේ සංඝාවාසය සඝ සතු කොට පූජා කිරිමේ අවස්ථාවට ද අද පෙරවරුවේ ජනාධිපතිතුමා එක් විය. ඒ නිමිත්තෙන් විහාරස්ථානයේ පැවති දානමය පුණ්‍ය කර්මයට ද සහභාගී වූ ජනාධිපතිතුමා මහා සංඝරත්නය විෂයෙහි දානය පිළිගැන්වීමට එක්විය. විහාරාධිපති පූජ්‍ය තැන්නලන්දේ උපාලි නායක ස්වාමින්වහන්සේ ප‍්‍රමුඛ මහා සංඝරත්නය එම අවස්ථාවට වැඩම කර සිටියහ. මේ අතර පිබිදෙමු පොළොන්නරුව වැඩසටහන යටතේ ආගමික පුනර්ජීවනය අරමුණුකර ගනිමින් රුපියල් ලක්ෂ 35ක වියදමින් වෙහෙරගල මහසෙන් රජමහා විහාරස්ථානයේ ඉදි කෙරුණු නව සංඝාවාස ගොඩනැගිල්ල අද සඝ සතු කොට පූජාකෙරුණේ ද ජනාධිපතිතුමා අතිනි. විහාරස්ථානය වෙත පැමිණ ිජනාධිපතිතුමා දහම් පාසල් දරු දැරියන් විසින් සෙනෙහසින් යුතුව පිළිගනු ලැබීය. දිස්ති‍්‍රක්කයේ පාසල් සඳහා පුස්තකාල පොත් කට්ටල බෙදාදීම, අඩු ආදායම්ලාභීන්ට නිවාස හිමිකම් ප‍්‍රදානය කිරීම ඇතුළු  සුබසාධන වැඩසටහන් රැසක්ද  මෙහිදී ජනාධිපතිතුමා අතින් සංකේතවත් කෙරිණි. විහාරාධිපති පූජ්‍ය අක්බෝපුර නාරද හිමිපාණන්වහන්සේ ප‍්‍රමුඛ මහා සංඝරත්නය එම අවස්ථාවට වැඩම කර සිටියහ.       ", "URL": "https://www.ada.lk/0/0/0-352830", "Category": "Latest News", "Parent URL": null}