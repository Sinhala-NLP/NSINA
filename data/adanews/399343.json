{"Source": "Ada News", "Timestamp": "5 12 2022", "Headline": "හැරගිය සැමියා ගෙන්වා දෙනවා කියා කාන්තාවකට අතවර කළ කට්ටඩියා අත්අඩංගුවට", "News Content": "පවුල හැරගිය සැමියා ගෙන්වා ගැනීමට නම් බිරිදගේ සිරුරේ වශී තෙලක් ගැල්විය යුතු බව පවසා දේවාලයකට ගෙන්වාගත් කාන්තාවක් අතවරයට ලක් කළ බව පැවසෙන ව්‍යාජ කට්ටාඩියෙකු ඊයේ (04) දා අත්අඩංගුවට ගත් බව හෝමාගම මූලස්ථාන පොලිසිය පවසයි.\n\nමෙසේ අත්අඩංගුවට ගෙන ඇත්තේ හෝමාගම දීපංගොඩ ප්‍රදේශයේ පදිංචි (55) හැවිරිදි තිදරු පියෙකු බව පොලීසිය කියයි.\n\nමෙම පුද්ගලයා හෝමාගම දීපංගොඩ ප්‍රදේශයේ දේවාලයක් පවත්වාගෙන යමින් වශී ගුරුකම් හරහා පවුල හැරගිය සැමියා, බිරිද ,දරුවා ගෙන්වා දෙන බවට ප්‍රසිද්ධ කර තිබේ.\n\nඒ අනුව හෝමාගම ප්‍රදේශයේ තාවකාලිකව පදිංචි ගාල්ල ප්‍රදේශයේ 44 හැවිරිදි රූමත් කාන්තාවක් පසුගියදා  එම දේවාලයට පැමිණ ඇත්තේ ඇය හැරගිය සැමියා ගෙන්වා ගැනීමට වශී ගුරුකමක් කරවා ගැනීමේ අරමුණින් බව පොලීසිය කියයි.\n\nඒ අනුව පළමු දිනයේදී සැකකරු  ආරූඪයෙන් ශාස්ත්‍රයක් කියා හැර ගිය සැමියා ගෙන්වා ගැනීමට නම් බිරිදගේ සිරුරේ වශී තෙලක් ආලේප කොට ජප කළ යුතු බව පවසා ඇති අතර ඊට එකග වූ කාන්තාව වශී ගුරුකම කරවා ගැනීමේ අරමුණින් වෙනත් දිනයකදී දේවාලයට ගොස් තිබුණි .\n\nඑහිදී  සැකකරු දෙවාලයේ ආවතේව ආරම්භ කොට ඒ තුළ  අධික ලෙස ධූමායනය කොට වශී ගුරුකම කරමින් කාන්තාවගේ සිරුරේ ස්ථාන රැසක තෙල් ආලේප කිරීමේ මුවාවෙන් ලිංගික අතවර කිරීමට පටන් ගෙන තිබේ.\n\nඑහිදි  කාන්තාව විරෝධය පළ කිරීමත් සමඟ සැකකරු දේවාලය තුළදීම ඇය අතවරයට ලක් කර ඇති බව පොලිසිය කියයි .\n\nඑහිදී සැකකරු  කාන්තාව සපා කෑමට ද ලක්කර ඇති බවත් අතවරයට ලක් වන අවස්ථාවේදී කාන්තාවගේ සිරුරේ ස්ථාන කිහිපයක තුවාල වී ඇති බවත්  පැවසේ.\n\nපසුව එම ස්ථානයෙන් පැන ගත් කාන්තාව  හෝමාගම පොලිසියට පැමිණ සිද්ධිය සම්බන්ධයෙන් පැමිණිල්ලක් කර ඇති අතර ඒ අනුව  නිලධාරී  කණ්ඩායමක් දේවාලයට ගොස් එහි රැඳී සිටි සැකකරු අත්අඩංගුවට ගත්  පොලීසිය පවසයි .\n\nතුවාල ලැබූ කාන්තාව හෝමාගම මූලික රෝහලට ඇතුළත් කර තිබේ .\n\nඅත්අඩංගුවට ගත් සැකකරු දෙදරු පියකු වන අතර ඔහුගේ බිරිඳ මීට වසර 2කට පමණ පෙර ඔහු හැරගොස් ඇති බවද පැවසේ .\n\nඅත්අඩංගුවට ගත් සැකකරු  හෝමාගම අධිකරණයට ඉදිරිපත් කිරීමට නියමිතයි. මත්තේගොඩ ශාන්ත ප්‍රදීප් කුමාර කුලරත්න   ", "URL": "https://www.ada.lk/0/0/0-399343", "Category": "Latest News", "Parent URL": null}