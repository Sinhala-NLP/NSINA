{"Source": "Ada News", "Timestamp": "21 11 2017", "Headline": "අලුත්ගම ධර්ම දේශනයට වඩින්න එපා කිව්වා", "News Content": "\r\n\tඅලුත්ගම ප්‍රදේශයේදී අද (21දා) සවස  පැවැත්වෙන ධර්ම දේශනයකට වැඩම නොකරන ලෙසට පොලීසිය ඇතුළු විවිධ පුද්ගලයන්  තමන් වහන්සේට දැනුම් දුන් බව බොදුබල සේනා සංවිධානයේ මහලේකම් ගලගොඩඅත්තේ ඥානසාර හිමියෝ  පැවසූහ.\r\n \r\n\tඅලුත්ගම ප්‍රදේශයේ  විහාරස්ථානයක් හා තරුණයන් පිරිසක් එක්ව  මීට මාස තුනකට පෙර තමන් වහන්සේට ධර්ම දේශනයට  ආරාධනා කර තිබෙන බැවින් කිසිවෙකුගේ බලපෑම් ගණන් නොගෙන එම අවස්ථාවට සහභාගිවන බවද ඥානසාර හිමියෝ  ප්‍රකාශ කළහ.\r\n \r\n\tවිවිධ පුද්ගලයන්  විසින් ඊයේ රාත්‍රිය පුරා දුරකථන ඇමතුම්  ලබාදෙමින් මෙම ධර්ම දේශනයට වැඩම නොකරන ලෙසට දැනුම් දුන් බව පැවසූ උන්වහන්සේ ධර්ම දේශනය සංවිධානය කරන තරුණයන්ට ලබාදුන් පොරොන්දුව ඒ ආකාරයෙන්ම ඉටු  කරන බව අවධාරණය  කළහ.\r\n \r\n\tරාජගිරිය බොදුබල සේනා මූලස්ථානයේ පැවති මාධ්‍ය හමුවකදී අදහස්  දක්වමින් උන්වහන්සේ මෙසේ පවසා සිටියහ.\r\n \n\n \r\n\t \r\n  ", "URL": "https://www.ada.lk/0/0/0-291351", "Category": "Latest News", "Parent URL": null}