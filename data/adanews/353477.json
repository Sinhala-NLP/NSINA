{"Source": "Ada News", "Timestamp": "18 10 2019", "Headline": "මිනිස් පරිභෝජනයට නුසුදුසු හාල් මැස්සන් තොගයක් අත්අඩංගුවට", "News Content": "මිනිස් පරිභෝජනයට නුසුදුසු හාල්මැස්සන් කිලෝග්‍රෑම් 21,400 ක තොගයක්  වෙළඳපොළට නිකුත් කිරීම පිණිස මාබෝලේ ප්‍රදේශයේ ගබඩාවක සකස් කරමින් තිබියදී පාරිභෝගික සේවා අධිකාරියේ ගම්පහ දිස්ත්‍රික් විමර්ශන ඒකකය මගින් අත්අඩංගුවට ගෙන ඇත.\n\nඑම ඒකකයට ලැබූණු   තොරතුරක් මත එහි ප්‍රධානී ප්‍රදීප් කළුතරආරච්චි මහතා ඇතුළු නිලධාරීන් විසින්  ඊයේ (17) මෙම වැටලීම සිදු කොට ඇති අතර හාල්මැස්සන් තොගයෙහි වටිනාකම රුපියල් එක් කෝටි හැත්තෑ ලක්ෂයක් බව ඒකක ප්‍රධානිවරයා සඳහන් කළේය.\n\nඩුබායි සිට අධික වැලි සහිතව ආනයනය කොට ඇති මෙම හාල්මැස්සන් තොගය මිනිස් පරිභෝජනයට නුසුදුසු ලෙසින් පවතින බැවින් ඒවා තෝරා වෙළෙඳපොළට යැවීම පිණිස මෙම ගබඩාවෙහි සකස් කරමින් තිබූ බව වැටලීම කළ අවස්ථාවේ අනාවරණය වූ බව ප්‍රදීප් කළුතරආරච්චි මහතා  පැවසීය.\n\nමෙහිදී හාල්මැස්සන් තොගය ගෙන්වීම සිදු කොට ඇති පුද්ගලයා අත්අඩංගුවට ගෙන ඇති අතර ගබඩාවට මුද්‍රා තැබීමට පියවර ගෙන තිබේ.\n\nපාරිභෝගික සේවා අධිකාරියේ සභාපති ලලිත් සෙනෙවීර සහ ගම්පහ දිසාපති සුනිල් ජයලත් මහතාගේ උපදෙස් මත සිදු කළ මෙම වැටලීම සඳහා එම අධිකාරියේ  ගම්පහ දිස්ත්‍රික් විමර්ශන ප්‍රධානී ප්‍රදීප් කළුතරආරච්චි මහතාගේ මෙහෙයවීම යටතේ විමර්ශන නිලධාරීන් වන වයි.එම්.එස්. යාපාරත්න, ඉෂාර කළුබෝවිල, දිලීප කරුණාරත්න, එච්.කේ. රවිඳු සහ ඉෂාර හෝමපොළ යන මහත්වරුන් කටයුතු කර ඇති අතර අත්අඩංගුවට පත් සැකකරු ඉදිරි දිනකදී වත්තල මහේස්ත්‍රාත් අධිකරණය වෙත ඉදිරිපත් කිරීම පිණිස බැඳුම්කර ඇප මත මුදා හැර ඇත.   ", "URL": "https://www.ada.lk/0/0/0-353477", "Category": "Latest News", "Parent URL": null}