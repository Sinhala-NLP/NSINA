{"Source": "Ada News", "Timestamp": "1 02 2019", "Headline": "පළාත් සභා ක්‍රමයේ ආරම්භයේ සිටම අධ්‍යයනයක් කළ යුතුයි", "News Content": "පළාත් සභා ක‍්‍රමයේ අඩුපාඩු, සාර්ථක අසාර්ථකභාවයන් හදුනාගනිමින් ශක්තිමත් පළාත් සභාවක් ගොඩනැගීමට එහි ආරම්භයේ සිට මේ දක්වා කටයුතු පිළිබඳ අධ්‍යයනයක් සිදු කළ යුතුව ඇතැයි ජනාධිපති මෛතී‍්‍රපාල සිරිසේන මහතා පවසයි. ජනාධිපති මෛතී‍්‍රපාල සිරිසේන මහතා මේ බව ප‍්‍රකාශ කළේ මුදල් කොමිෂන් සභාවේ නව ගොඩනැගිල්ල විවෘත කිරීමේ අවස්ථාවට අද (01) පෙරවරුවේ එක් වෙමිනි. මේ පිළිබඳ තමා අමාත්‍යවරයෙක් ලෙස අවස්ථා දෙකකදීම යෝජනා ඉදිරිපත් කළ බව සිහිපත් කළ ජනාධිපතිතුමා, ජනාධිපතිවරයා ලෙස 2015 වසරේ ද ඒ සඳහා අදාළ අංශවලට උපදෙස් ලබාදුන් නමුත් මෙතෙක් කිසිවෙක් ඒ සඳහා නිසි වැඩපිළිවෙළක් කි‍්‍රයාවට නැංවීමට කටයුතු කර නොමැති බවද සඳහන් කළේය. වැඩිදුරටත් අදහස් දැක්වූ ජනාධිපතිතුමා සඳහන් කළේ වංචාව, දුෂණය සහ අක‍්‍රමිකතාව පිටුදැකීමේ අරමුණු සාර්ථක කර ගැනිමට නම් රට තුළ මූල්‍ය කළමනාකරණය සහ මූල්‍ය විනය ඇති කිරීම අත්‍යාවශ්‍ය බවයි. මූල්‍ය විනය කඩකරන්නන්ට එරෙහිව තරාතිරමකින් තොරව නීතිය කි‍්‍රයාත්මක විය යුතු බව ද ජනාධිපතිතුමා මෙහිදී අවධාරණය කළේය. වාර්ෂික ව අමාත්‍යාංශ, දෙපාර්තමේන්තු සහ සංස්ථා වෙත යොමු කරන විගණකාධිපති වාර්තාවේ නිර්දේශ එම ආයතන තුළ කි‍්‍රයාත්මක නොවීම ගැටලූවක් බව ද ජනාධිපතිතුමා පෙන්වා දුන්නේ ය.     ", "URL": "https://www.ada.lk/0/0/0-344993", "Category": "Latest News", "Parent URL": null}