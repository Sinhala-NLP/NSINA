{"Source": "Ada News", "Timestamp": "22 04 2018", "Headline": "ඇමෙරිකාවේ නිරුවත් ප්‍රහාරකයෙක් වෙඩි තැබීමෙන් සිව් දෙනෙකු මරුට", "News Content": "\r\n\tඇමෙරිකාවේ ටෙන්නෙසී ප්‍රාන්තයේ නෑෂ්විල්ලේ හි අවන්හලක් වෙත කඩා වැදුණු නිරුවත් තුවක්කුකරුවෙකු විසින් එල්ල කරන ලද වෙඩි ප්‍රහාරයකින් පුද්ගලයන් සිව්දෙනෙකු ජීවිතක්ෂයට පත්ව තිබේ.\r\n \r\n\tනිරුවතින් පැමිණි මෙම පුද්ගලයා රයිෆලයක් යොදා ගනිමින් සිදුකළ විවෘත වෙඩි තැබීමෙන් තවත් පුද්ගලයන් සිව්දෙනෙකු තුවාල ලබා ඇති බව විදෙස් වාර්තා පවසයි.\r\n \r\n\tකෙසේ වෙතත්, එම අවස්ථාවේදී අවන්හලේ සිටි පිරිස් මෙම පුද්ගලයා සමග පොරබදිමින් ඔහුගේ අතේ වූ ගිනි අවිය උදුරාගෙන ඇති අතර, ඔහු පසුව අවන්හලෙන් ඉවතට පැන දිවගිය බව සිද්ධිය ඇසින් දුටුවෝ පවසති.\r\n \r\n\tප්‍රහාරය එල්ල කළ පුද්ගලයා එලිනොයිස් ප්‍රාන්තයේ පදිංචි 29 හැවිරිදි ට්‍රැවිස් රෙයින්කින්ග් ලෙස හඳුනාගෙන තිබුණත්, ප්‍රහාරකයා තවමත් නිදැල්ලේ පසුවන බව පොලීසිය පවසයි.\r\n \r\n\tතම පිකප් රථයෙන් අවන්හල වෙත පැමිණ තිබුණු ප්‍රහාරකයා අවන්හලට ඇතුළු වීමට පෙර එහි පිටත සිටි පිරිස් වෙතද වෙඩි තබා තිබේ.\r\n \r\n\tකොළ වර්ණයෙන් යුතු උඩු කබායක් හැර ප්‍රහාරය එල්ල වන අවස්ථාවේදී ඔහු නිරුවතින් සිට ඇති බවද පොලීසිය පවසයි.\r\n \r\n\tපසුගිය වසරේ ඔක්තෝබර් මාසයේ ලාස් වේගාස් හි පුද්ගලයන් 58 දෙනෙකුට ජීවිතය අහිමි කළ වෙඩි තැබීමට යොදාගත් ඒ.ආර්.15 වර්ගයේ රයිෆලයක් ප්‍රහාරකයා භාවිත කර තිබුණි.\r\n \n \n  ", "URL": "https://www.ada.lk/0/0/0-324162", "Category": "International", "Parent URL": null}