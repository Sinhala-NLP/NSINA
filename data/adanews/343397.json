{"Source": "Ada News", "Timestamp": "14 12 2018", "Headline": "බාල වයස්කාර දැරියක  අපයෝජනයට ලක්කළ අයෙකු අත්අඩංගුවට", "News Content": "07 හැවිරිදි බාල වයස්කාර දැරියක බරපතළ ලිංගික අපයෝජනයට ලක්කළ බවට පැවසෙන ඇයගේ සීයාව අද (14දා) අලුයම අත්අඩංගුවට ගත් බව දන්කොටුව පොලීසිය පවසයි. මෙසේ අත්අඩංගුවට ගෙන ඇත්තේ බුජ්ජම්පොළ ප්‍රදේශයේ පදිංචි 55 හැවිරිදි පුද්ගලයෙකි. මුත්‍රා ආසාදනයක් සඳහා මාරවිල රෝහලට ප්‍රතිකාර ගැනීමට පැමිණි දැරියක් සම්බන්ධයෙන් රෝහල් හෙද හා වෛද්‍ය නිලධාරීන්ට ඇයගේ ලිංගික ප්‍රදේශයේ පැවැති අසාමාන්‍ය තත්ත්වය හේතුවෙන් ඇති වූ සැකයක් මත වැඩිදුර දැරියව පරීක්ෂා කිරිමේදී මෙම ලිංගික අපයෝජනය සම්බන්ධයෙන් තොරතුරු හෙළිවී තිබේ. අනතුරුව දන්කොටුව පොලිස් ස්ථානයේ නිලධාරීන්ට ඊයේ (13දා) මේ පිළිබඳ ලබාදුන් තොරතුරු මත සිදුකළ විමර්ශනයකින් අනතුරුව සැකකරුව අත්අඩංගුවට ගත් බව පොලීසිය පැවසීය. සැකකරු කොළඹ ප්‍රදෙශයේ රැකියාව කරන අයෙකු බවත්, පසුගිය නොවැම්බර් මාසයේ 25දා නිවාඩුවකට දැරියගේ නිවසට පැමිණි අවස්ථාවකදී ඔහු විසින් මෙම අපයෝජනය සිදුකර ඇති බවටත් තොරතුරු හෙළිවූ බව පොලීසිය පැවසීය. සැකකරුව මාරවිල අධිකරණයට ඉදිරිපත් කිරීමට නියමිතව තිබිණි. නයිනමඩම - චන්දන ප්‍රනාන්දු  ", "URL": "https://www.ada.lk/0/0/0-343397", "Category": "Latest News", "Parent URL": null}