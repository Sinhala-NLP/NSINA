{"Source": "Ada News", "Timestamp": "27 05 2021", "Headline": "කටුනායක විදුලිය බිද වැටීම් 270ක්", "News Content": "කටුනායක ප්‍රදේශය හරහා 05/26 දින රාත්‍රී හමා ගිය ප්‍රචණ්ඩ සුළි කුණාටුවක් නිසා ප්‍රදේශයේ විදුලිය බිද වැටීම් 270 ක් පමණ සිදු වී ඇති බව කටුනායක වලානගොඩ ප්‍රාදේශීය විදුලි උප පොළේ ප්‍රකාශකවරයෙකු පැවසීය . 05/26 දින රාත්‍රී 10.00 ට පමණ ක්ෂණිකවම මෙම සුළි කුණාටුව ප්‍රදේශය ඔස්සේ හමා ගිය අතර , ඒ සමගම ප්‍රදේශයේ විදුලිය බිද වැටීම ද සිදු විය . මෙම සුළි කුණාටුව නිසා ප්‍රදේශයේ විදුලි රැහැන් පද්ධතිය මතට ගස් කීපයක්ම කඩා වැටී තිබේ . එසේම  05/27 දින සවස් වනවිටත් , තවදුරටත් විදුලිය බිද වැටීම් පිළිබඳව පැමිණිළි ලැබෙමින් පවතින බව ද එම ප්‍රකාශකවරයා පැවසීය . සාමාන්‍ය දිනයක මෙවැනි විදුලිය බිද වැටීම් පිළිබඳ පැමිණිල්ලකට විනාඩි 15 ක කාළයක් තුළ කටුනායක  විදුලි බල මණ්ඩල සේවකයින් ප්‍රතිචාර දැක්වූවද , මෙවැනි අති විශාල බිද වැටීම් ප්‍රමාණයක් තුළ තම සේවකයින් ද අසීරුතාවට පත් වී ඇති බව ද මෙම ප්‍රකාශකවරයා වැඩිදුරටත් පැවසීය . කටුනායක ටී.කේ.ජී.කපිල      ", "URL": "https://www.ada.lk/0/0/0-379086", "Category": "Latest News", "Parent URL": null}