{"Source": "Ada News", "Timestamp": "18 10 2019", "Headline": "කෘෂිකර්මාන්තයේ සියලු බදු ඉවත් කරනවා - ගෝඨා", "News Content": "කෘෂිකර්මාන්තයේ බදු සියල්ලම ඉවත් කරන බව ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ මහතා පවසයි. ශ්‍රී ලංකා පොදුජන පෙරමුණ සංවිධාන කරන ජනරැළි මාලාවේ කුලියාපිටිය රැළිය අමතමින් මේ බව පැවැසීය. \" මේ රටේ ආරක්‍ෂාව නැවත තහවුරු කරන්නට, ආර්ථික වශයෙන් රට සංවර්ධනය කරන්නට පැහැදිලි ආර්ථික සැලැස්මක් අප ඉදිරිපත් කර තිබෙනවා. මේ රජයට කිසිම ප‍්‍රතිපත්තියක් නැහැ. ගොවි ජනතාව වත්මන් ආණ්ඩුවෙන් අපහසුතාවකට පත්වෙලා. අප ඉදිරියේදී ගොවීන් වෙනුවෙන් සහන රැසක් ලබා දෙනවා.  ඉදිරියේදී අපි පොහොර නොමිලේ ලබා දෙනවා. ගොවීන්ගේ ණය කපා හරිනවා. ගොවි ජනතාව වෙනුවෙන් දිරිමත් කිරීමට රක්‍ෂණ, ණය ක‍්‍රම ඇති කරනවා. නවීන තාක්‍ෂණය ගොවීන්ට හඳුන්වා දෙනවා. රජයේ බදු ප‍්‍රතිපත්තිය හේතුවෙන් ව්‍යාපාරිකයන්, ව්‍යවසායකයන් අසරණ වෙලා. ව්‍යාපාරිකයන්ට සහ ව්‍යවසාකයන්ට ආයෝජන අවස්ථා ලබාදෙමින් බදු ප‍්‍රතිපත්තිය සරල කරනවා.  විවිධ බදු වර්ග, දුරකථන ඇතුළු බදු ඉවත් කරලා බදු ක‍්‍රමය සරල කරනවා. විදේශීය විශේෂඥයන් විසින් සකස් කළ බදු ප‍්‍රතිපත්ති මේ රටට ගෙනැත් ජනතාව අසරණ කර තිබෙනවා. අපි විද්වතුන් සමඟ සාකච්ඡා කරලා සකස් කළ වෙනස් නොවන බදු ප‍්‍රතිපත්තියක් අප ඉදිරිපත් කරනවා. වැට් බද්ද සියයට 20 සිට සියයට 11 දක්වා අඩු කළා. යළිත් මේ රජය වැට් බද්ද සියයට 15 ක් දක්වා වැඩි කළා. අපේ රජයක් යටතේ වැට් බදු සියයට 8 ක් දක්වා අඩු කරනවා. කෘෂිකර්මාන්තය අදාළ සියලුම බදු ඉවත් කරනවා. රට ආහාරවලින් ස්වයංපෝෂිත කිරීමට නව ව්‍යාපාර ඇති කිරීමට බදු සහන ලබා දෙනවා. රටේ ආර්ථිකය දියුණු කිරීමට නම් රටක ස්ථාවරත්වයක් ඇති විය යුතුයි.  අද තරුණ තරුණියන් විශාල පිරිසක් අධ්‍යාපනය අවසන් කිරීමෙන් පසු අතරමං වෙනවා. අපි තරුණ තරුණියන්ගේ නිපුණත්වය වැඩි කිරීමට වැඩපිළිවෙළක් සකස් කර තිබෙනවා. උසස් පෙළ සමත් වෙලා විශ්වවිද්‍යාල අධ්‍යාපනය බලාපොරොත්තුවෙන් සිටින සියලූම දෙනාට විශ්වවිද්‍යාල අධ්‍යාපනය ලබාදෙන බවට පොරොන්දු වෙනවා. සාමාන්‍ය පෙළ සමත් උසස් පෙළ සමත්ව සිටින සිසු සිසුවියන්ට නිපුණත්වයක් ලබාදී රැකියා අවස්ථා ලබා දෙනවා.  ඔවුන්ට හොඳ වේතනයක් ලැබෙන පරිදි රැකියා අවස්ථා බිහි කරනවා. සමාජයේ අතරමංව සිටින තරුණ තරුණියන් වෙනුවෙන් විශේෂ සැලැස්මක් අප ක‍්‍රියාත්මක කරනවා. රටේ ආරක්‍ෂාව ඇතුළු සංවර්ධන ක‍්‍රියාවලිය වෙනුවෙන් සැලසුම් සකස් කර අවසන්. අපට හොඳ නායකත්වයක් තිබෙනවා. නිවැරදි තීන්දු තීරණ ක‍්‍රියාත්මක කළ හැකි හොඳ කණ්ඩායමක් අප සතුව සිටිනවා.\"   ", "URL": "https://www.ada.lk/0/0/0-353485", "Category": "Latest News", "Parent URL": null}