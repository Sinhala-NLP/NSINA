{"Source": "Ada News", "Timestamp": "23 04 2018", "Headline": "ඇෆ්ගන් IS ප්‍රහාරයෙන් මියගිය පිරිස 57ක් දක්වා ඉහළ ගිහින්", "News Content": "\r\n\tඇෆ්ගනිස්ථානයේ කාබුල් අගනුවර ඡන්දදායකයන් ලියාපදිංචි කිරීමේ කාර්යාලයක් ඉදිරිපිටදී එල්ල වූ IS මරාගෙන මැරෙන ප්‍රහාරයෙන් මියගිය සංඛ්‍යාව 57 දක්වා ඉහළ ගොස් තිබේ.\r\n \r\n\tමියගිය පිරිස අතර කාන්තාවන් 21දෙනෙකු සහ කුඩා දරුවන් පස් දෙනෙකු සිටින බව විදෙස් වාර්තා පවසයි. එමෙන්ම, තවත් 119 දෙනෙකු ප්‍රහාරයෙන් තුවාල ලබා තිබුණි.\r\n \r\n\tමෙම ප්‍රහාරයෙන් පසුව එහි වගකීම IS ඉස්ලාම් රාජ්‍ය ත්‍රස්තයන් විසින් භාරගන්නා ලදී.\r\n \r\n\tඉදිරි ඔක්තෝබර් මාසයේදී පැවැත්වීමට නියමිත ඇෆ්ගනිස්තාන මහ මැතිවරණය වෙනුවෙන් වූ ඡන්දදායක ලියාපදිංචි කිරීම් මේ වනවිට සිදුවන අතර, මෙම ප්‍රහාරය එවැනි ලියාපදිංචි මධ්‍යස්ථානයක් ඉදිරිපිට පෝලිමේ සිටි පිරිස් ඉලක්ක කර තිබුණි.\r\n \r\n\tමරාගෙන මැරෙන බෝම්බයකින් සැරසුණු තම සාමාජිකයෙකු එම පෝලිම වෙත පැමිණ මෙම ප්‍රහාරය එල්ල කළ බව IS ඉස්ලාම් රාජ්‍ය ත්‍රස්තයන් සිය මාධ්‍ය ජාලයන් හරහා වැඩිදුරටත් පවසා තිබුණි.\r\n \n  \n  ", "URL": "https://www.ada.lk/0/0/0-324310", "Category": "International", "Parent URL": null}