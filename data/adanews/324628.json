{"Source": "Ada News", "Timestamp": "24 04 2018", "Headline": "යාල ඇතෙක් ඝාතනය කර ගජමුතු විකිණීමට තැත්කළ 3ක් අත්අඩංගුවට", "News Content": "\r\n\tයාල ජාතික වනෝද්‍යානයේ සිටි දැවැන්ත ඇතෙකු ඝාතනය කර එම ඇතාගේ ගජමුතු දෙකක් රුපියල් ලක්‍ෂ 70කට අලෙවි කිරීමට දඹුල්ලට පැමිණි පුද්ගලයන් තිදෙනෙකු ඊයේ (23දා) අත්අඩංගුවට ගත් බව දඹුල්ල පොලීසිය පවසයි.\r\n \r\n\tමෙලෙස අත්අඩංගුවට ගෙන ඇත්තේ බුත්තල ප්‍රදේශයේ පදිංචිකරුවන් ‍තිදෙනෙකි. ඔවුන්ගෙන් දෙදෙනෙකු දෙමස්සිනන් වන බවත්, අනෙක් පුද්ගලයා එක් සැකකරුවෙකුගේ මාමණ්ඩිය බවත් පොලීසිය පැවසීය.\r\n \r\n\tපොලිස් විශේෂ කාර්යාංශයේ දඹුල්ල ඒකකයේ නිලධාරීන්ට ලැබුණු තොරතුරක් මත අදාළ ගජමුතු මිලදී ගැනීමේ මුවාවෙන් උපාය දූතයෙකු ‍ලවා සැකකරුවන් වන දෙමස්සිනාලා දෙදෙනා ඓතිහාසික රංගිරි දඹුල්ල රාජමහා විහාරයේ ආසන්නයට ගෙන්වා ගෙන මෙලෙස අත්අඩංගුවට ගෙන ඇත.\r\n \r\n\tපසුව ඔවුන්ගෙන් සිදුකරන ලද ප්‍රශ්නකිරීම්වලින් අනතුරුව මෙම ගජමුතු දෙකෙහි හිමිකරු බව පැවසෙන සැකකරුවන්ගේ ඥාති පුද්ගලයා අත්අඩංගුවට ගෙන තිබේ.\r\n \r\n\tයාල ජාතික වනෝද්‍යානයේ සිටි දැවැන්ත ඇතෙකු ඝාතනය කර මෙම ඇත්දළ යුගල තුළ තිබූ ගජමුතු ලබාගත් බව ගනුදෙනුවට පෙර පොලිස් නිලධාරීන්‍ට මෙම සැකකරුවන් පවසා තිබිණි.\r\n \r\n\tසැකකරුවන්ගෙන් කරන ලද දීර්ඝ ප්‍රශ්න කිරීම්වලින් පසු ඝාතනය කරන ලද බව පැවසෙන ඇතාගේ දළ යුගලය ‍සොයා ගැනීමට පොලීසිය විමර්ශන ආරම්භ කර තිබේ.\r\n \n\n  ", "URL": "https://www.ada.lk/0/0/0-324628", "Category": "Latest News", "Parent URL": null}