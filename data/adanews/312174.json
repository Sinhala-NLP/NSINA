{"Source": "Ada News", "Timestamp": "25 02 2018", "Headline": "යුද්ධයෙන් මිය ගිය වැසියන් වෙනුවෙන් රටවල් 72ක දුවන තරුණයා      ", "News Content": "\r\n\tවවුනියාවේ ඉපදී දැනට කැනඩාවේ ජීවත් වන දෙමළ තරුණයෙකු යුද්ධයෙන් මියගිය සියලු දෙනා සමරා ඔවුන්ට පින් අනුමෝදන් කරවීම හා සාමය උදාවීම පිණිස ලෝකය වටා මැරතන් දිවීමක් ආරම්භ කොට ඇති අතර, එහි දෙවන පියවර වශයෙන් මේ දිනවල උතුරේ මැරතන් දිවීම ආරම්භ කර තිබේ.\r\n \r\n\tකැනඩාවේ ටොරෙන්ටෝ නගරයෙන් ආරම්භ කෙරුණු මෙම මැරතන් දිවීම මෙරටින් ආරම්භ කළේ වවුනියාවේ සූසපිල්ලයාර්කුලම ප්‍රදේශයෙනි.\r\n \r\n\tයුද්ධයට වැඩි වශයෙන්ම දිවි පිදුවේ උතුරු ප්‍රදේශයෙන් වීම හේතුවෙන් ලංකාවේ මැරතන් දිවීම පළමුව උතුරෙන් ආරම්භ කිරීමට පියවරගත් බවට සුරේස් ජෝසිම් නමැති මෙම තරුණයා කියා සිටියේය.\r\n \r\n\tලෝකයේ රටවල් 72ක් ආවරණය වන පරිදි කිලෝ මීටර් 4000ක් පමණ දුර මෙම මැරතන් දිවීමේදී පසුකරන අතර, ඒ සඳහා දින 123ක කාලයක් ගතවෙනු ඇතැයි අනුමාන කොට තිබේ. වවුනියාවේ උපත ලද සුරේෂ් ශ්‍රී ලංකාවේදී ආරම්භ කළ මෙම මැරතන් දිවීමේදී කිළිනොච්චිය යාපනය හරහා යළිත් ශ්‍රී ලංකාවේ දකුණු දෙසට පැමිණීමට නියමිතය.\r\n \r\n\tඋතුරු නැගෙනහිර ජනතාව වැඩි වශයෙන් ජීවත්වන ලෝකයේ රටවල් කිහිපයක්ම සිය මැරතන් දිවීම සඳහා සුරේෂ් විසින්  තෝරාගෙන තිබේ.\r\n \n \n \r\n\t \r\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-312174", "Category": "Latest News", "Parent URL": null}