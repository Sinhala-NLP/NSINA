{"Source": "Ada News", "Timestamp": "3 07 2022", "Headline": "රුසියානු ගෑස් වෙළෙඳාම ඇමෙරිකාව ඩැහැ ගනියි", "News Content": "ජාත්‍යන්තර බලශක්ති ඒජන්සිය (IEA) විසින් නිකුත් කරන ලද නවතම දත්තවලට අනුව, රුසියාව නල මාර්ග මගින් යවන ප්‍රමාණයට වඩා ප්‍රථම වරට එක්සත් ජනපදය විසින් යුරෝපයට ද්‍රව ස්වභාවික වායු (LNG) සපයා ඇති බව අනාවරණය වෙයි. රුසියාව සෑම වසරකම නල මාර්ග හරහා යුරෝපයට ගෑස් ඝන මීටර් බිලියන 150ක් පමණ නැව්ගත කළ අතර, 2021 දී රුසියාව යුරෝපා සංගමයේ (EU) ගෑස් ඉල්ලුමෙන් තුනෙන් එකකට වඩා වැඩි ප්‍රමාණයක් සපුරා ඇති බව IEA පවසයි. කෙසේ වෙතත්, රුසියානු-යුක්රේන ගැටුම මධ්‍යයේ බටහිර විසින් පනවන ලද සම්බාධකවලට ප්‍රතිචාර වශයෙන්, රුසියාව ජුනි මාසයේදී නෝර්ඩ් ස්ට්‍රීම් හරහා යුරෝපයට ස්වාභාවික ගෑස් නැව්ගත කිරීම කපා හරමින්, ෆින්ලන්තය, පෝලන්තය, බල්ගේරියාව සහ වෙනත් යුරෝපීය රටවලට ගෑස් සැපයුම නතර කළේය. වාර්ෂික නඩත්තු කටයුතු හේතුවෙන් ජූලි මස මැද භාගයේදී ජර්මනියට ගෑස් සැපයුම අත්හිටුවීමටද සැලසුම් කරන බව රුසියාව පැවසීය. යුක්රේනයට යුධ ආධාරා සපයමින්, රුසියාවට එරෙහි යුද්ධය තවදුරටත් අවුලුවාලන ඇමෙරිකාව මෙම අවස්ථාවෙන් ප්‍රයෝජන ගෙන, යුරෝපය නව ගෙවීම් නියමයන්ට අනුකූල නොවන රටවලට නැව්ගත කිරීම් කපා හරින රුසියානු සැපයුම් සඳහා තමන්ගේ LNG සැපයීම වැඩිකර ඇත. IEA විධායක අධ්‍යක්ෂ ෆාති බිරෝල් ට්විටර් පණිවුඩයක් නිකුත් කරමින් කියා සිටියේ, \"රුසියාවේ මෑත කාලීන ස්වභාවික ගෑස් ප්‍රවාහය යුරෝපා සංගමයට ගලා යාම සලකා බැලීමේදී, යුරෝපා සංගමය රුසියාවෙන් නල මාර්ගයෙන් ලබාගන්නවාට වඩා එක්සත් ජනපදයෙන් LNG හරහා වැඩි ගෑස් ප්‍රමාණයක් ආනයනය කළ ඉතිහාසයේ පළමු මාසය මෙය බවයි.\" යනුවෙනි.   ", "URL": "https://www.ada.lk/0/0/0-395045", "Category": "International", "Parent URL": null}