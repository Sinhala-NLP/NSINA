{"Source": "Ada News", "Timestamp": "11 10 2018", "Headline": "ඒකාබද්ධ පක්‍ෂ නායකයෝ තීන්දු කිහිපයක් ගනිති", "News Content": " පාර්ලිමේන්තුවේ ස්ථාවර නියෝගවලට පිටතින් ගෙනෙන යෝජනාවලට එරෙහිව පාර්ලිමේන්තුව තුළදී තම කණ්ඩායම එකට එකතු වී වැඩකටයුතු කළ යුතු බවට අද  (11දා) පැවැති පක්‍ෂ නායක රැස්වීමේදී කතාබහට ලක්කළ බව පාර්ලිමේන්තු මන්ත්‍රී රංජිත් ද සොයිසා මහතා සඳහන් කළේය. හිටපු ජනාධිපති මහින්ද රාජපක්‍ෂ මහතාගේ ප්‍රධානත්වයෙන් අද (11දා) රාත්‍රියේ ඒකාබද්ධ විපක්‍ෂයේ පක්‍ෂ නායක රැස්වීමේදී මේ පිළිබඳ සාකච්ඡා කළ බවද හෙතෙම පවසා සිටියේය. මීට අමතරව භාණ්ඩ මිල ඉහළ යෑම පිළිබඳ හා අයහපත් කාලගුණ තත්ත්වය හේතුවෙන් පීඩාවට පත් ජනතාව පිළිබඳ සාකච්ඡා කළ බවද මන්ත්‍රීවරයා ප්‍රකාශ කළේය. මෙම සාකච්ඡාව සඳහා 15 දෙනාගේ කණ්ඩායම නියෝජනය කරමින් තිදෙනෙකු සහභාගි වූ බවද ඔහු සඳහන් කළේය. මෙහිදී භාරකාර ආණ්ඩුවක් ගැන කිසිදු සාකච්ඡාවක් සිදු නොවූ බවත්, ආණ්ඩුවේ ඉදිරි මාස 11ක කාලය තුළදී ඇතිවන තත්ත්වයට මුහුණ දිය යුතු ආකාරය හා ඉදිරි දේශපාලන කටයුතු බෙදාහදා ගෙන කටයුතු කළ යුතු ආකාරය පිළිබඳ සාකච්ඡා කළ බවත් මන්ත්‍රීවරයා වැඩිදුරටත් පවසා සිටියේය.  ", "URL": "https://www.ada.lk/0/0/0-341204", "Category": "Latest News", "Parent URL": null}