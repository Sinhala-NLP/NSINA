{"Source": "Ada News", "Timestamp": "26 05 2018", "Headline": "පාසල් රග්බි තරග පිටියට මත්පැන් තහනම්", "News Content": "\r\n\tපාසල් රග්බි තරඟාවලි පවතින අතර තුර හටගත් කලහකාරී ගැටුම් සම්බන්ධයෙන් ඊයේ (25දා) ක්‍රීඩා අමාත්‍ය ෆයිසර් මුස්තාපා මහතාගේ ප්‍රධානත්වයෙන් පැවති සාකච්ඡාවේදී දැඩි කොන්දේසි යටතේ නැවතත් ලබන 28 දා සිට පැවැත්වීමට තීරණය කර තිබේ.\r\n \r\n\tපසුගිය තරඟාවලි අතර සිදුවූ ගැටුම් වීඩියෝ දර්ශණවලින් නැරඹීමෙන් අනතුරුව මේ සම්බන්ධව පොලීසියට ගත හැකි ක්‍රියාමාර්ග පිළිබද කොළඹ ප්‍රදේශ භාර ජ්‍යෙෂ්ඨ පොලිස්පති පතිනායක මහතාගෙන් විමසන ලදි. ඔහු ප්‍රකාශ කර ඇත්තේ පැමිණිල්ලක් සිදු කලහොත් අවශ්‍ය ක්‍රියාමාර්ග ගත හැකි බවයි.\r\n \r\n\tඑම මොහොතේම අමාත්‍යවරයා පාසල් රග්බි සංගමය වෙත අදාළ සිදුවීම පිළිබද පොලීසිය වෙත පැමිණිලි කරන ලෙස නියෝග කරන ලදි. සිදුවීම සම්බන්ධව සියළු වීඩියෝ පට පොලීසිය වෙත ලබාදීමට කටයුතු කරන ලෙසද උපදෙස් දෙන ලදි.\r\n \r\n\tකලහකාරී ගැටුම් සම්බන්ධයෙන් අත්අඩංගුවට ගන්නා වැරදිකාරයන් සඳහා ඇප ලබාදීමට පොලීසිය පාර්ශවයෙන්  විරෝධතාවය දක්වන වන ලෙසද කොළඹ ප්‍රදේශ භාර ජ්‍යෙෂ්ඨ පොලිස්පතිවරයාගෙන් අමාත්‍යවරයා ඉල්ලා ඇත.\r\n \r\n\tපාසල් රග්බි ක්‍රීඩා තරඟාවලි පැවැත්වෙන අතර මෙවැනි ගැටුම්කාරී තත්වයන් උද්ගතවීමට මත්පැන් භාවිතා කිරීම මූලික හේතුවක් බව අමාත්‍යවරයා පෙන්වා දෙන ලදි. ඒ අනුව මින් ඉදිරියට පවත්වන කිසිදු පාසල් රග්බි තරඟාවලියක් සදහා ක්‍රීඩාංගණය තුළ හෝ ඒ අවට මත්පැන් අලෙවිය තහනම් කරන ලදි.\r\n \r\n\tක්‍රීඩා පිටිය වෙත මත්පැන් ගෙන ඒම හා මත්පැන් පානය කර පැමිණීම වැළැක්වීම සිදු කල යුතු අතර ඒ සදහා විදුහල්පති, ක්‍රීඩා භාර ගුරුවරුන්, ආදිශිෂ්‍යයන්, සංගම් හා තරඟ සංවිධායකයින් ඇතුළු සියළු පාර්ශවයන්ගේ සහයෝගය අවශ්‍ය බව අමාත්‍යවරයා අවධාරණය කරන ලදි.\r\n \r\n\tපසුගිය කාලයේදී කළහකාරී ලෙස හැසිරුනු කාඩ්බෝඩ් වීරයන් ඉදිරි තරඟාවලි නැරබීම සඳහා පැමිණීම තහනම් කිරීමට අවශ්‍ය කටයුතු සිදු කරන ලෙස අදාළ පාර්ශවයන්ගෙන් ඉල්ලීමක්ද කරන ලදි.\r\n \r\n\tඑම අවස්ථාවේ ගැටළුවක් ලෙස හඳුනාගත් තරඟාවලි සඳහා සහභාගීවන රග්බි විනිසුරුකාරවරුන්ගේ ප්‍රමාණය වැඩි කිරීමටත්, ඔවුන්ගේ තාක්ෂණික පහසුකම් වැඩි දියුණු කිරීම වෙනුවෙන් අවශ්‍ය මූල්‍ය ප්‍රතිපාදන ලබා දීමට අවශ්‍ය කටයුතු කඩිනමින් ආරම්භ කරන බව අමාත්‍යවරයා ඒ මොහොතේ ප්‍රකාශ කරන ලදි.      \r\n \n     \r\n  ", "URL": "https://www.ada.lk/0/0/0-331741", "Category": "Sports", "Parent URL": null}