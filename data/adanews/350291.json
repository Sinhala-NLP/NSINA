{"Source": "Ada News", "Timestamp": "7 07 2019", "Headline": "රට පුරාම විවිධ සංවර්ධන ව්‍යාපෘති 86,000ක් - මුදල් ඇමති", "News Content": "සංවර්ධන ව්‍යාපෘති 86,000ක් අද රටපුරා ක්‍රියාත්මක බවත්, ඒ නිසාම අද රටම සංවර්ධන කලාපයක් සහ වැඩ බිමක් බවට පත්ව ඇති බවත් මුදල් අමාත්‍ය මංගල සමරවීර මහතා පවසා සිටියේය. මාතරදී පැවති උත්සවයක් අමතමින් අමාත්‍යවරයා මෙසේ අදහස් දක්වා සිටියේය. එහිදී, වැඩිදුරටත් අදහස් දැක්වූ මංගල සමරවීර මහතා, “ඉතිහාසයේ වසර 36ක් 37ක් අපි ජූලි මාසය හැඳින්වූයේ කළු ජූලිය ලෙසයි. නමුත් අපේ රජය තීරණය කළා ඒක සුදු ජූලිය විදියට වෙනස් කරන්න. ඒ අනුව, මේ ජූලි මාසෙ මුල ඉඳල අපි රාජ්‍ය සේවයකයන්ගේ වැටුපට තවත් රු.2,500ක දීමනාවක් ලබාදෙනවා. අපි බලයට ආපු දවසේ පටන් දෙගුණයකින් විතර වැටුප් ඉහළ ගොස් තියෙන රාජ්‍ය සේවයකන්ට මෙය තවත් සහනයක්. ඒ වගේම, ජනාධිපති වැටුප් කොමිසමේ නිර්දේශ මත රාජ්‍ය සේවක වැටුප ඉදිරියේදී තවත් වැඩිවේවි. ඒ වගේ ම වසර 10ක් 15ක් තිස්සේ මැතිවරණ පොරොන්දු දීල නොමග යැවුණු විශ්‍රාමික ජනතාවගේ වැටුප් විශමතා අපි මේ ජුලි මාසෙ ඉඳල ඉවත් කරල තියෙනවා. ඒ වගේම, ත්‍රිවිධ හමුදාව විකුණගෙන කාල ජීවත් වුණ පාලනයක් ඉවර වුණත් වසර 20කින් ඔවුන්ගේ දීමනා වැඩි කරල තිබුණෙ නෑ. ගෙවල් කුලී දීමනාව, නිල ඇඳුම් දීමනාව 100% සිට 500%ක් දක්වා මේ ජූලි මාසෙ ඉඳල වැඩි කර තියෙනවා. රටේ එක පැත්තකින් යෝධ සංවර්ධන ව්‍යාපෘති ක්‍රියාත්මක වෙනවා. මධ්‍යම අධිවේගී මාර්ගය හැදෙනවා, කොළඹ සැහැල්ලු දුම්රිය පද්ධතියට මුදල් වෙන් කරල තියෙනවා. කතරගම දක්වා අධිවේගී මාර්ගය හැදෙනවා. නොවැම්බර් මාසය වෙද්දි අපට හැකි වෙයි කතරගම දක්වා අධිවේගී මාර්ගය විවෘත  කරන්න. මහා සංවර්ධන ව්‍යාපෘති ඒ විදියට ඉදිරියට යද්දි ගම්පෙරළිය හරහා ගම සංවර්ධනය වෙනවා. අද මේ මුළු රටම වැඩ බිමක් බවට පත් වෙලා තියෙනවා. රටම සංවර්ධන කලාපයක් බවට පත් වෙලා තියෙනවා. ගම්පෙරළිය කඩිනම් ග්‍රාමීය සංවර්ධන වැඩසටහන යටතේ රටේ මැතිවරණ කොට්ඨාස 160ටම එක කොට්ඨාසයකට රු.කෝටි 30 බැගින් සංවර්ධනය වෙනුවෙන් ලබාදී තියෙනවා. ඒ අනුව, රට පුරාම විවිධ සංවර්ධන ව්‍යාපෘති 86,000ක් ක්‍රියාත්මක වෙමින් තියෙනවා. මේ සංවර්ධන ව්‍යාපෘති ක්‍රියාත්මක කිරීම සඳහා කිසිදු පක්ෂ පාට බේදයක් අපි සලකන්නෙ නෑ. ඒ මොකද සංවර්ධනයට පක්ෂ පාට බේදයක් නෑ.” යැයි වැඩිදුරටත් පවසා සිටියේය.  ", "URL": "https://www.ada.lk/0/0/0-350291", "Category": "Business", "Parent URL": null}