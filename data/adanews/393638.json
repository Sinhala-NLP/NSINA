{"Source": "Ada News", "Timestamp": "23 05 2022", "Headline": "විදේශ රැකියා  සඳහා යන පිරිස සියයට 286කින් ඉහළට", "News Content": "මේ වසරේ මුල් මාස පහ තුල මේ දක්වා ස්වයං මාර්ගයෙන්  හා බලපත්‍රලාභී විදේශ රැකියා  නියෝජිතායතන මාර්ගයෙන් විදේශ රැකියා සඳහා පුද්ගලයන් 105,821 දෙනකු පිටත්ව ගොස් ඇති බව ශ්‍රී ලංකා  විදේශ  නියුක්ති කාර්යාංශය සඳහන් කරයි. එය පසුගිය 2021 වසරේ මුල් මාස පහට සාපෙක්ෂව  සියයට 286 කින් ඉහළ යාමකි. කාර්යාංශයේ තොරතුරු තාක්ෂණ අංශයේ දත්ත වාර්තාවලට අනුව 2021 මුල් මාස 5 තුල 27,360 දෙනෙකු රැකියා සදහා පිටව ගොස් ඇති අතර  එය මේ වසරේ 78,461 කින් ඉහලයාමකි. 2022 මුල් මාස 5 තුල මේ වන තෙක් ස්වයං මාර්ගයෙන්  (විදේශ රැකියා  නියෝජිත මාර්ගයෙන් තොරව) රැකියා සඳහා විදේශ ගතවී ඇති ප්‍රමාණය 67,156 කි. ඉන් පිරිමි ශ්‍රමිකයන් 30,040 ක් හා  කාන්තාවන් 17,121 ක් ඇතුලත් වේ. එසේම මේ වසරේ මේ වනතෙක් බලපත්‍රලාභි විදේශ රැකියා නියොජිතායතන මාර්ගයෙන් කාන්තාවන් 25,224 ක් හා පිරිමි පුද්ගලයින් 13,441ක් රැකියා සඳහා විදේශ ගතවී ඇති අතර  එහි සමස්ථ අගය 38,665 ක් ලෙස පෙන්නුම් කරයි. ඒ අනුව සමස්ථ ප්‍රමාණය 105,821 කි. ස්වයං මාර්ගයෙන් වැඩිම පිරිසක්  රැකියා සඳහා විදේශ ගතවී ඇත්තේ කටාර් රාජ්‍යයට වන අතර එම ප්‍රමාණය 19,133 කි. කුවේට් රාජ්‍යයට 12,701 ක් ද එක්සත් අරාබි එමිර් රාජ්‍යයට 11,000 ක් හා දකුණු කොරියාවට 1754 දෙනෙකු රැකියා සඳහා පිටව ගොස් ඇත. මේ වන විට විදේශ රැකියා කාර්යාංශය සම්බන්ධයෙන් බොහෝ පිරිස් විශාල වශයෙන් උනන්දුවක් දක්වන අතර විදේශ රැකියා ලියාපදිංචි කිරිමේදී විදේශ සේවා නියුක්ති කාර්යාංශයේ පහසුකම් රැසක් සළසා තිබේ. පසුගිය කාලයේ දි රැකියා සඳහා ශ්‍රමිකයින් බඳවා ගන්නා රටවලට අවශ්‍යතාවය පරිදි කොවිඩ් මර්දන එන්නත් කිරීම හා නිරෝධායන පහසුකම් අවස්ථා සැලසීම, පුහුණු අවස්ථා වැඩි කිරිම, මාර්ග ගත  ලියාපදිංචි කිරීම, වැනි සාධනිය පියවරයන් මගින් විදේශ රැකියා ක්ෂේත්‍රයේ වර්ධනයට පියවර ගෙන තිබේ. එමෙන්ම විදේශ රැකියාවල නිරත වූවන්ගේ ආරක්ෂාව හා සුභසාධන පහසුකම් තානාපති කාර්යාල මට්ටමින් සැලසීමද සැලකිය  යුතු ලෙස ඉහළ නංවා තිබේ. විදේශ රැකියා ලාභින්ගේ කටයුතු පහසු කිරිම සඳහා තොරතුරු තාක්ෂණය  භාවිතා කරමින් නවතම ජංගම යෙදවුමක් ද පසුගිය දා හදුන්වා දුන්නේ ය. එමගින් මාර්ග ගත ක්‍රමයට පැමිණිළි භාරගැනීම, විදේශ රැකියා හා බලපත්‍රලාභී රැකියා නියෝජිතායතන මෙන්ම තමන්ගේ ලියාපදිංචි තොරතුරු ඇතුළු පහසුකම් රැසක් ලබා ගැනීමට හැකිවේ. එසේම කාර්යාංශයේ www.slbfe.lk වෙබ් අඩවිය මගින් විදේශ රැකියා සම්බන්ධ බොහෝ කටයුතු ඉතා පහසුවෙන් හා ඉක්මනින් සිදුකර ගැනිමට පහසුකම් සලසා තිබේ. මේ වනවිට රටේ පවතින ආරථික තත්වය හේතුවෙන් තරුණ පිරිස්  විශාල වශයෙන් රැකියා සඳහා විදේශ ගතවිමේ ප්‍රවනතාවයක්ද පෙන්නුම් කරයි. මේ අතර  ශ්‍රී ලංකා මහ බැංකු වාර්තාවලට අනුව මේ වසර මුල් මාස 3 තුල විදේශ රැකියා ලාභින් විසින් සිදුකළ ප්‍රේෂණ ඇමෙරිකන් ඩොලර් මිලියන 783 ක් වේ. මහන්සියෙන් උපයන මුදල විශ්වාසවන්තව තම ඥාතීන්ට යොමු කිරිමට නම් මෙරට වානිජ බැංකු හරහා තම ප්‍රේෂණයන් එවන ලෙස ශ්‍රී ලංකා විදේශ  සේවා නියුක්ති කාර්යාංශය විගමණික ප්‍රජාවගෙන් ඉල්ලා සිටි.    ", "URL": "https://www.ada.lk/0/0/0-393638", "Category": "Latest News", "Parent URL": null}