{"Source": "Ada News", "Timestamp": "16 01 2018", "Headline": "සහල් කිලෝව රු.100යි වී කිලෝව රු.30යි", "News Content": "\r\n\tසහල් කිලෝවක මිල රුපියල් 100 දක්වා ඉහළ ගොස් තිබියදීත්, මේ වනවිට වෙළෙඳ පොළට පැමිණෙන වී අස්වැන්න මිලදී ගන්නේ කිලෝවක් රුපියල් 30ක් වැනි සුළු මුදලකට බව සමස්ත ලංකා ගොවිජන සම්මේලනය සඳහන් කරයි.\n \r\n\tසුළු වාරිමාර්ග ක්‍රම යටතේ වගා ආරම්භ කළ කුඹුරුවල වී අස්වැන්න මේ වනවිට වෙළෙඳ පොළට පැමිණෙමින් තිබෙන බවත්, මෙහිදී කුරුණෑගල, අම්පාර, අක්කරෙයිපත්තු ආදීප්‍රදේශවලින් වැඩි වශයෙන් වී වෙළෙඳ පොළට පැමිණෙමින් තිබෙන බවත් එම සංගමයේ ජාතික සංවිධායක පළාත් සභා මන්ත්‍රී නාමල් කරුණාරත්න මහතා සඳහන් කළේය.\r\n \r\n\tසහල් මිල පාලනය කිරීමට බදු සහන ලබාදී සහල් ගෙන්වීමට ව්‍යාපාරිකයන්ට අවස්ථාව ලබාදුන් බවත්, එහෙත් ව්‍යාපාරිකයන් පාරිභෝගිකයන්ට සහල් අඩු මුදලට ලබාදීමට කටයුතු නොකරන බවත් ඔහු පවසා සිටියේය.\r\n \r\n\tමේනිසා ඉදිරි දින කිහිපය තුළ වී ගොවියාත්, පාරිභෝගිකයාත් අසරණ කිරීම සඳහා මහා පරිමාණ මෝල් හිමියන් හා සහල් ගෙන්වන ව්‍යාපාරිකයන් සිදුකරන කුමන්ත්‍රණය මේ වනවිට පැහැදිලි වී තිබෙන බවත්, මෙම සැලැස්මට අනුව මහා පරිමාණ මෝල් හිමියන් වී මිලදී නොගන්නා බවත් ඔහු සඳහන් කළේය.\r\n \r\n\tමේ අනුව අසරණ වන ගොවියා විසින් තම අස්වැන්න සුළු මුදලකට හෝ විකුණා දැමීඹට මෝල් හිමියන් වෙත යායුතු බවත්, එම තත්ත්වය උදාවීමට පෙර රජය සහතික මිලකට වී මිලදී ගැනීම සඳහා වහාම වැඩපිළිවෙළක් සකස් කළ යුතු බවත් හෙතෙම පවසා සිටියේය. \r\n \r\n\t \r\n  ", "URL": "https://www.ada.lk/0/0/0-303450", "Category": "Latest News", "Parent URL": null}