{"Source": "Ada News", "Timestamp": "22 03 2018", "Headline": "ජනපති පාකිස්තානයට ළගාවෙයි", "News Content": "\r\n\tපාකිස්තාන ජනරජ දින සැමරුම් උළෙලේ ප‍්‍රධාන ආරාධිත අමුත්තා ලෙස සහභාගීවීමට පාකිස්තාන ජනාධිපති මම්නුන් හුසේන් මහතාගෙන් ලද විශේෂ නිල ආරාධනය පරිදි පාකිස්තානය බලා පිටත්ව ගිය ජනාධිපති මෛතී‍්‍රපාල සිරිසේන මහතා අද (22දා) රාති‍්‍ර 8.00 ට පමණ ඉස්ලාම්බාද් නුවර නූර් ඛාන් ගුවන් තොටුපොළ වෙත ළගාවිය.\r\n \r\n\tපාකිස්ථාන ජනාධිපති මම්නුන් හුසේන් මහතා විසින් එහිදී ජනාධිපතිවරයා  පිළිගනු ලැබීය. ආචාර වෙඩිමුර 21 සහිත හමුදා උත්තමාචාර පිළිගන්වමින් අභිමානවත් සහ ගෞරවණීය අන්දමින් එම පිළිගැනීම සිදුවිය.\r\n \r\n\tපාකිස්ථාන ජන රජ දින සැමරුම් උළෙල හෙට පෙරවරුවේ පැවැත්වෙන අතර එහි ප‍්‍රධාන ආරාධිත අමුත්තා ලෙස එක්වන ශ‍්‍රී ලංකා ජනාධිපතිවරයා ඉහළම ගෞරවයෙන් යුතුව පිළිගැනීමට පාකිස්තාන රජය සියලු කටයුතු සූදානම් කර තිබේ.\r\n \r\n\tජනාධිපතිවරයා සහ පාකිස්තාන අග‍්‍රාමාත්‍ය ෂහීද් කඛාන් අබ්බාසි මහතා අතර නිල හමුව ද හෙට පස්වරුවේ පැවැත්වෙන අතර නායකයින් අතර ද්විපාර්ශ්වික සාකච්ඡාවලින් අනතුරුව දෙරට අතර අධ්‍යාපන, තරුණ කටයුතු සහ සංචාරක ක්ෂේත‍්‍රවලට අදාළ අවබෝධතා ගිවිසුම් 04 කට අත්සන් තැබෙනු ඇත.\r\n \n   \n  ", "URL": "https://www.ada.lk/0/0/0-318246", "Category": "Latest News", "Parent URL": null}