{"Source": "Ada News", "Timestamp": "15 12 2021", "Headline": "චීනයේ වේගවත් දුරේක්ෂය නව පල්සර් 500ක් අල්ලයි", "News Content": "China Sky Eye ලෙසින්ද හඳුන්වනු ලබන මීටර් පන්සියයක විශාලත්වයෙන් යුතු චීනයේ විවිර ගෝලාකාර රේඩියෝ දුරේක්ෂය (FAST) භාවිත කරමින්, තාරකා විද්‍යාඥයන් වර්ෂ 2017 ඔක්තෝබර් සිට නව පල්සර් 500කට අධික ප්‍රමාණයක් හඳුනාගෙන ඇති බව කියයි. පල්සර් හෙවත් වේගයෙන් භ්‍රමණය වන නියුට්‍රෝන තරු, සුපර්නෝවා පිපිරුම් හරහා දැවැන්ත මිය යන තාරකාවල පිපිරුණු මධ්‍යයේ සිට ආරම්භ වෙයි. ඒවායේ අධික ඝනත්වය සහ වේගවත් භ්‍රමණය සමග, ඒවා ආන්තික පරිසරවල භෞතික විද්‍යාවේ නියමයන් අධ්‍යයනය කිරීම සඳහා කදිම රසායනාගාරයකි. FRB121102 යන කේත නාමයෙන් හඳුන්වනු ලබන තනි පුනරාවර්තන වේගවත් රේඩියෝ පිපිරීම් (FRB) මූලාශ්‍රයකින් විද්‍යාඥයින් විසින් FAST භාවිත කරමින් ස්වාධීන පිපිරීම් 1,652ක් අනාවරණය කරගත් බව දුරේක්ෂයේ ප්‍රධාන විද්‍යාඥ සහ චීන ඇකඩමිය යටතේ ඇති ජාතික තාරකා විද්‍යා නිරීක්ෂණාගාරවල පර්යේෂක ලී ඩි පැවසීය. එය ඉතිහාසයේ මෙතෙක් අනාවරණය වූ විශාලතම FRB සිදුවීම් සමූහය වන අතර, මෙම ප්‍රතිඵල ඔක්තෝබර් මාසයේදී Nature සඟරාවේ ප්‍රකාශයට පත් කළ බවද ලී පැවසීය. විද්‍යාඥයින් විශ්වාස කරන්නේ එය ගැඹුරු අභ්‍යවකාශයේ සිට අද්භූත සංඥාවල මූලාරම්භය පැහැදිලි කිරීමට උපකාරී වනු ඇති බවයි. FAST නිල වශයෙන් ලෝකයට විවෘත වූ මාර්තු මාසයේ සිට රටවල් 16 කින් නිරීක්ෂණ අයදුම්පත් 200ක් පමණ ලැබී ඇති බවද ලී සඳහන් කළේය. නිරිතදිග චීනයේ ගුයිෂෝ පළාතේ ස්වභාවිකව ගැඹුරු සහ වටකුරු ප්‍රදේහයක පිහිටා ඇති FAST 2020 ජනවාරි මාසයේදී විධිමත් මෙහෙයුමක් ආරම්භ කළේය. එය ලොව සංවේදීම ගුවන්විදුලි දුරේක්ෂය බව විශ්වාස කෙරේ.   ", "URL": "https://www.ada.lk/0/0/0-388552", "Category": "International", "Parent URL": null}