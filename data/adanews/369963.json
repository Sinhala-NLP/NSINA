{"Source": "Ada News", "Timestamp": "11 10 2020", "Headline": "කටුනායක කොරෝනා ආසාදිත සේවකයින් සංඛ්‍යාව 17 දෙනෙකු  දක්වා ඉහළට", "News Content": "කටුනායක නිදහස් වෙළෙඳ කළාපය තුළ කොරෝනා ආසාදිත සේවකයින් සංඛ්‍යාව 17 දෙනෙකු  දක්වා ඉහළ ගොස් ඇති බව 10/11 දින වනවිට තමන්ට තොරතුරු වාර්තා වී ඇති බව කටුනායක සීදුව ප්‍රදේශය භාර පරිපාලන මහජන සෞඛ්‍ය පරීක්ෂකවරයා අප කළ විමසුමකදී පැවසීය . ඒ අනුව 10/11 දින තුළ තවත් කොරෝනා ආසාදිත සේවකයින් තිදෙනෙකු , සිදු කර තිබූ පී.සී.ආර්.පරීක්ෂණ මගින් අනාවරණය වී තිබේ .  ඔවුන් නෙක්ස්ට් නැමැති ඇගලුම් කම්හලේ සේවකයින් දෙදෙනෙකු සහ චීප් වේ කර්මාන්තශාලාවේ එක් සේවකයෙකු බව ද පරිපාලන මහජන සෞඛ්‍ය පරීක්ෂකවරයා පැවසීය . ඉකුත් 10/09 දින තුළ කටුනායක නිදහස් වෙළෙඳ කළාපයේ සේවකයින් තිදෙනෙකු මුලින්ම වාර්තා වූ අතර , 10/10 දින තවත් සේවකයින් 11 දෙනෙකු නෙක්ස්ට් නැමැති ඇගලුම් කම්හලෙන් වාර්තා වී තිබුණි . එසේම 10/11 දින සවස ආඩිඅම්බලම ප්‍රදේශයේ නේවාසිකව සිටි නෙක්ස්ට් නැමැති ඇගලුම් කම්හලේ සේවකයෙකු ද කොරෝනා රෝග ලක්ෂණ පෙන්නුම් කිරීම නිසා නීරෝධායනයට යොමු කර කර තිබේ .  එමෙන්ම 10/10 දින කටුනායක නිදහස් වෙළෙඳ කළාපය තුළ සිටින සේවකයින් 800 කට අධික ප්‍රමාණයක් පී.සී.ආර්.පරීක්ෂණ සදහා ලක් කර තිබූ අතර , මේ වනවිට ඒවායේ ප්‍රතිඵල නිකුත් වෙමින් පවතින බව ද වාර්තා වේ. මේ අතර කටුනායක නිදහස් වෙළෙඳ කළාපයේ අත් වැසුම් නිපදවන කම්හලක සේවකයින් 500 කගේ පමණ පී.සී.ආර්.පරීක්ෂණ 10/09 දින සිදු කර තිබූ අතර , ඒවායේ ප්‍රතිඵල අනුව කිසිදු කොරෝනා ආසාදිත සේවකයෙකු වාර්තා වී නොමැති බව ද පරිපාලන මහජන සෞඛ්‍ය පරීක්ෂකවරයා වැඩිදුරටත් සදහන් කළේය .   කටුනායක ටී.කේ.ජී.කපිල  ", "URL": "https://www.ada.lk/0/0/0-369963", "Category": "Latest News", "Parent URL": null}