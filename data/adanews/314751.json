{"Source": "Ada News", "Timestamp": "6 03 2018", "Headline": "මස්කෙළිය පොලිස් ස්ථානාධිපති ඉවත් කරන්නැයි  තොන්ඩමන් සත්‍යග්‍රහයක", "News Content": "\r\n\tමස්කෙළිය පොලීසියේ ස්ථානාධිපතිවරයා වශයෙන් කටයුතු කරන පොලිස් පරීක්‍ෂක ටිරෝන් රත්නායක මහතාව වහාම ස්ථාන මාරු කරන ලෙස බලකරමින් ලංකා කම්කරු කොංග්‍රසයේ සභාපති හා මහලේකම් නුවරඑළිය දිස්ත්‍රික් පාර්ලිමේන්තු මන්ත්‍රී අරුමුගන් තොන්ඩමන් මහතා හා එම පක්‍ෂයේ උපසභාපති ඇතුළු ආධාරකරුවන් පිරිසක් මස්කෙළිය පොලීසිය ඉදිරිපිට සත්‍යග්‍රහයක් ආරම්භ කර තිබේ.\r\n \r\n\tමස්කෙළිය පොලිස් ස්ථානය අසලට ඊයේ (06දා) පස්වරු 6.00ට පමණ පැමිණි තොන්ඩමන් මහතා හැටන් සහකාර පොලිස් අධිකාරීවරයා සමග සාකච්ඡා කර එයට විසඳුමක් නොලැබුණු බැවින් අද (07දා) අලුයමට පෙර පොලිස් ස්ථානාධිපතිවරයා මාරු කරන ලෙස බලකරමින් සත්‍යග්‍රහය ආරම්භ කළේය.\r\n \r\n\tමේ සම්බන්ධයෙන් අප මස්කෙළිය පොලිස් ස්ථානාධිපති පොලිස් පරීක්‍ෂක ටිරෝන් රත්නායක මහතාගේ කළ විමසීමකදී හෙතෙම පවසා සිටියේ නෝර්වූඩ් සාමිමලේ ප්‍රධාන මාර්ගයේ ගවරවිල ප්‍රදේශයේ අනවසර වෙළෙඳ සැල් ඉදිකිරීමක් සම්බන්ධයෙන්  එම වතුයායේ වතු අධිකාරිවරයාගෙන් ලද පැමිණිල්ලක් මත තමන් නීතිය ක්‍රියාත්මක කළ බවයි.\r\n \r\n\tතමන් කිසිදු දේශපාලන පක්‍ෂයකට පක්‍ෂග්‍රාහීව කටයුතු නොකරන බවද පොලිස් ස්ථානාධිපතිවරයා වැඩිදුරටත් පවසා සිටියේය.\r\n \n  \n  ", "URL": "https://www.ada.lk/0/0/0-314751", "Category": "Latest News", "Parent URL": null}