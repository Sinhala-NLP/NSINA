{"Source": "Ada News", "Timestamp": "25 10 2022", "Headline": "අයිස් සමග කාන්තාවක් මාට්ටූ", "News Content": "අලෙවි කිරීම සඳහා රැගෙන යමින් තිබූ අයිස් මත්ද්‍රව්‍ය ග්‍රෑම් පනස් එකයි මිලිග්‍රෑම් තුන්සිය හතලිහක් සමග කාන්තාවක් අත්අඩංගුවට ගත් බව කොළඹ දකුණ විෂ මත්ද්‍රව්‍ය ඒකකය පවසයි.\n\r\nමෙසේ අත්අඩංගුවට ගෙන ඇත්තේ කොළඹ 15 , මෝදර ප්‍රදේශයේ පදිංචි (28) හැවිරිදි කාන්තාවක් බව පොලිසිය කියයි .\n\r\nකොළඹ දකුණ විෂ මත්ද්‍රව්‍ය ඒකකයේ ස්ථානාධිපති උප පොලිස් පරීක්ෂක ෂෙහාන් ආනන්ද මහතා ඇතුළු නිලධාරීන් කණ්ඩායමක් බොරැල්ල රිජ්වේ ආර්යා ළමා රෝහල අසල රැඳී සිටියදී එම ස්ථානයට පැමිණි කාන්තාවක් පොලිසිය දැක සැක කටයුතු ලෙස කලබල වීමත් සමග ඇය නවතා පරීක්ෂා කිරීමේදී  ඇයගේ මුදල් පසුම්බියේ තිබී  සැකකටයුතු  පාර්සලයක් හමුවේ තිබේ.\n\r\nපසුව ඒ පිළිබඳව වැඩිදුර විමර්ශනයේදී ඒ තුළ තිබී ඇත්තේ අයිස්  මත්ද්‍රව්‍ය ග්‍රෑම්  51 මිලිග්‍රෑම් 340 බවට අනාවරණය වී තිබේ .\n\r\nඅත්අඩංගුවට ගත් අයිස් මත්ද්‍රව්‍ය  තොගයේ වටිනාකම රුපියල් ලක්ෂ 10 කට ආසන්න බව පොලීසිය කියයි.\n\r\nසැකකාර කාන්තාව බොරැල්ල අවට ප්‍රදේශ රැසකට මෙසේ අයිස් මත්ද්‍රව්‍ය අලෙවි කර ඇති බවට සැකකරන පොලීසිය රිජ්වේ ආර්යා ළමා රෝහලට පැමිණෙන පුද්ගලයින්ට ද අයිස් මත්ද්‍රව්‍ය අලෙවි කර ඇති බවට පොලිසියේ සැකකරයි\n\r\nඅත්අඩංගුවට ගත් සැකකාර කාන්තාව  මාලිගාකන්ද අධිකරණයට ඉදිරිපත් කිරීම සඳහා බොරැල්ල පොලීසියට භාර දීමට නියමිතව තිබුණි . මත්තේගොඩ ශාන්ත ප්‍රදීප් කුමාර කුලරත්න  ", "URL": "https://www.ada.lk/0/0/0-398178", "Category": "Latest News", "Parent URL": null}