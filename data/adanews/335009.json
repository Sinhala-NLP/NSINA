{"Source": "Ada News", "Timestamp": "10 06 2018", "Headline": " ආවා සහ රොක් කල්ලි අතර ගැටුමකින් 02ක් රෝහලේ", "News Content": "\r\n\tයාපනය කොකුවිල් බටහිර ප්‍රදේශයේදී අද (10) දහවල් යතුරුපැදි දෙකකින් පැමිණි පිරිසක් විසින් සිදු කළ පහරදීමක් හේතුවෙන්  තරුණයන් දෙදෙනෙකු තුවාල ලබා රෝහල්ගත කොට ඇති අතර පහරදීමට පැමිණි පිරිසෙන් තිදෙනෙකු අත්අඩංගුවට ගත් බව යාපනය පොලීසිය පවසයි.\r\n \r\n\tකොකුවිල් බටහිර අරුගල්මඩම් ප්‍රදේශයේදී යතුරුපැදි දෙකකින් පැමිණි පස් දෙනෙකුගෙන් යුත් කණාඩායමක් මාර්ගයේ ගමන් කරමින් සිටි තවත් තරුණයන් දෙදෙනෙකුට මෙලෙස පහරදී තිබේ.\r\n \r\n\tපහරදීම සිදු කරන අවස්ථාවේදී යාපනය පොලිස් නිලධාරීන් පිරිසක් විදි මුරසංචාරයක නිරතව සිට ඇති අතර එම නිලධාරීන් විසින් පැමිණි යතුරුපැදියක් සහ එහි සිටි තිදෙනෙකු අත්අඩංගුවට ගෙන තිබේ.\r\n \r\n\tපහරකෑමෙන් තුවාල ලබා රෝහල්ගත කොට ඇත්තේ කොකුවිල් අරුගල්මඩම් ප්‍රදේශයේ පදිංචි බාලසිංහම් පහීධරන් හා රාසයියා ධනුජන් වන අතර ඔවුන් යාපනය රෝහලේ ප්‍රතිකාර ලබමින් සිටිති.\r\n \r\n\tඅදාළ පහරදීමට සම්බන්ධ වූ පිරිස් යාපනයේ ක්‍රියාත්මක වන ආවා කල්ලියේ සහ ධනුරොක් කල්ලිවල සාමාජිකයන් බවට සැකකරන අතරම පසුගිය දිනවලදී මෙම කල්ලි දෙක අතර අවස්ථා කිහිපයකදී ගැටුම් ඇති වූ බවත් වැඩිදුර විමර්ශන සිදුකරන බවත්  යාපනය පොලීසිය සඳහන් කරයි.\r\n \n\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-335009", "Category": "Latest News", "Parent URL": null}