{"Source": "Ada News", "Timestamp": "10 04 2022", "Headline": "පාකිස්තානයේ අගමැති ඛාන් විශ්වාසභංගයෙන් ගෙදර යයි", "News Content": "පකිස්තාන අගමැති ඉම්රාන් ඛාන් ඔහුට එරෙහිව පැවති විශ්වාසභංගයෙන් පරාජය වීමත් සමග බලයෙන් පහකර තිබේ. විපක්ෂයේ පක්ෂ විසින් යෝජනාවක් ගෙන ඒමෙන් පසු මධ්‍යම රාත්‍රියෙන් පසු ඡන්ද විමසීම පැවැත්වුණු අතර එය ශ්‍රේෂ්ඨාධිකරණය විසින් තහවුරු කරන ලදී. තමා ඉවත් කිරීමට එක්සත් ජනපදය ප්‍රමුඛ කුමන්ත්‍රණයක් ක්‍රියාත්මක වූ බව ඛාන් පවසා තිබුණි. කෙසේ වෙතත්, දැන් සභාව දැන් නව අගමැතිවරයෙකු පත් කරනු ඇත. පාකිස්ථානයේ නව නායකයා තෝරා පත් කර ගැනීම සඳහා එරට පාර්ලිමේන්තුව සඳුදා රැස්වීමට නියමිතය. එම පුද්ගලයාට මීළඟ මැතිවරණය පැවැත්වීමට නියමිත 2023 ඔක්තෝබර් දක්වා බලයේ සිටීමට හැකි වනු ඇත. එමෙන්ම, මේ සමග ඛාන් විශ්වාසභංගයකින් බලයෙන් පහකළ පළමු වැනි පකිස්තාන අගමැතිවරයා බවටද පත්වෙයි. 69 හැවිරිදි ඛාන් විශ්වාසභංගය අවහිර කරමින්, පාර්ලිමේන්තුව විසුරුවා හැරීමේදී ව්‍යවස්ථා විරෝධී ලෙස කටයුතු කර ඇති බව ශ්‍රේෂ්ඨාධිකරණය බ්‍රහස්පතින්දා තීන්දු කළේය. මෙය විපක්ෂ මන්ත්‍රීවරුන් කිහිප දෙනෙකු කෝපයට පත් කළ අතර ඇතැමුන් අග්‍රාමාත්‍යවරයා ද්‍රෝහී බවට චෝදනා කළහ. ඡන්දය ආරම්භ වීමට මිනිත්තු කිහිපයකට පෙර, ඛාන්ගේ හිතවතෙකු වන පාකිස්තානයේ පහළ මන්ත්‍රී මණ්ඩලයේ කථානායකවරයා සිය ඉල්ලා අස්වීම නිවේදනය කළේය. එමෙන්ම, ඛාන්ගේ පක්ෂයේ (PTI) සාමාජිකයින් ගොඩනැගිල්ලෙන් පිටව ගියේ ඔහු ජාත්‍යන්තර කුමන්ත්‍රණයක ගොදුරක් බව අවධාරනය කරමිනි. විශ්වාසභංගයට පක්ෂව මන්ත්‍රීවරුන් 342කින් යුත් මන්ත්‍රී මණ්ඩලයේ ඡන්ද 174ක් ලබා ගැනීමට විරුද්ධ පක්ෂවලට හැකි වූ බව කථානායකවරයා ප්‍රකාශ කළේ එය බහුතර ඡන්දයක් බවට පත් කරමිනි. ට්විටර් පණිවුඩයක් නිකුත් කරමින් විපක්ෂ නායක ෂෙහ්බාස් ෂරීෆ් කියා සිටියේ පාකිස්තානය සහ එහි පාර්ලිමේන්තුව අවසානයේ බරපතල අර්බුදයකින් නිදහස් වූ බවයි. ෂරීෆ් තවදුරටත් පවසා තිබුණේ, \"නව උදාවකට පකිස්ථාන ජාතියට සුබ පැතුම්!\" යනුවෙනි.   ", "URL": "https://www.ada.lk/0/0/0-392206", "Category": "International", "Parent URL": null}