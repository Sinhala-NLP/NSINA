{"Source": "Ada News", "Timestamp": "17 05 2020", "Headline": "ලංකාවට පැමිණිමට නොහැකිව විදේශයන්හි සිටින ලාංකිකයින් දිවයිනට ගෙන්වීමට රජය කටයුතු කරමින් සිටින්නේ", "News Content": "කොරෝනා වසංගතය හේතුවෙන් විදේශයන්වල සිර වී ශ්‍රී ලංකාවට පැමිණිමට අපේක්ෂාවෙන් සිටින සියලුම ශ්‍රී ලාංකිකයන් දිවයිනට ගෙන්වීමට රජය කටයුතු කරමින් සිටින බව කාර්මික අපනයන, ආයෝජන ප්‍රවර්ධන, සංචාරක හා ගුවන් සේවා ඇමති ප්‍රසන්න රණතුංග මහතා පවසයි. ඔහු පෙන්වා දෙන්නේ විදේශ කටයුතු අමාත්‍යංශය හා ජනාධිපති කාර්යාලය මේ සදහා අවශ්‍ය පියවර ගනිමින් සිටින බවයි. කොවිඩ් 19 වසංගතය හේතුවෙන් ශ්‍රී ලංකාවට පැමිණීමට අපේක්ෂාවෙන් මැද පෙරදිග රටවල සිරවී සිටින ශ්‍රී ලාංකිකයන් නැවත මෙරටට ගෙන්වා ගැනීමේ වැඩපිළිවෙල සම්බන්ධයෙන් පැහැදිලි කරමින් ඇමතිවරයා මේ බව සඳහන් කළේය. රට තුළ කොවිඩ් 19 වසංගතය පැතිරයාම පාලනය කරන අතරම ලංකාවට පැමිණීමට අපේක්ෂාවෙන් සිටින ශ්‍රී ලාංකිකයන් ක්‍රමානුකූලව දිවයිනට ගෙන්වා ගැනීම රජයේ අපේක්ෂාව බව ද ඇමතිවරයා පැවසීය. දිවයිනට රැගෙන එන සියලු විදේශගත ශ්‍රමිකයන් නිරෝධානයකට ලක් කෙරෙන  අතර ඒ සදහා ද දැනට ඇති පහසුකම් වලට සරිලන පරිදි මෙම ශ්‍රී ලාංකිකයන් ගෙන්වීමට සිදුව ඇති බව ද ඔහු පෙන්වා දෙයි. විදේශගත ශ්‍රී ලාංකිකයන් ගෙන්වීමේ දී විදේශ කටයුතු අමාත්‍යාංශය අදාළ රටවල තානාපති කාර්යාල මහා කොමසාරිස් කාර්යාල හරහා ලියාපදිංචි කිරීමේ ක්‍රමවේදයක් අනුගමනය කරන බවත් ඒ අනුව  ලියාපදිංචි විදේශගත වු ශ්‍රමිකයන් ගෙන්වීම සදහා ශ්‍රී ලන්කන්  සමාගමේ ගුවන් යානා යොදවන බවත් ඇමතිවරයා පෙන්වා දෙයි. මෙහිදී ප්‍රමුඛතාව ලබා දෙන්නේ  කුඩා දරුවන්, ගර්භණි හා හෘද රෝග වැනි අසනීප තත්ත්වයෙන් පත්වන අයට පමණක් බවත් නැතිනම් ලියාපදිංචි වූ පිළිවෙලට ගෙන්වීම සිදුවන බවත් පැවසු රණතුංග මහතා මේ සම්බන්ධයෙන් බාහිර බලපෑම් සිදුවන බවට ඇතැමුන් නගන චෝදනා ප්‍රතික්ෂේප කරන බව ද පැවසීය. කුවේට් හි සිටින වීසා අවසන් වූ ශ්‍රී ලාංකිකයන් මෙරටට ගෙන්වා ගැනීම සදහා විදේශ කටයුතු ඇමති දිනේෂ් ගුණවර්ධන මහතා එරට විදේශ කටයුතු ඇමතිවරයා සමග සාකච්ඡා කර ඇති බවත් ඒ අනුව මුලින් කුවේට් රජය බාරයේ සිටින වීසා අවසන් වූ පිරිස දිවයිනට ගෙන්වා ගන්නා බවත් ඇමතිවරයා කීවේය. ඉන් පසු තානාපති කාර්යාලයේ ලියාපදිංචි වී සිටින පිරිස් ද දිවයිනට ගෙන්වා ගැනීමට නියමිතය. ඉදිරි කාලය තුළ මැදපෙරදිග රටවල් වලින් මෙන්ම මාලදිවයින, බංගලිදේශය ඇතුළු විවිධ රටවල සිර වී සිටින ශ්‍රී ලාංකිකයන් ගෙන්වා ගැනීමට අවශ්‍ය වැඩපිළිවෙල දැනටමත් විදේශ කටයුතු අමාත්‍යාංශය හා ජනාධිපති තාර්යාලය සකස් කර ඇතැයි ද ඇමතිවරයා කීවේය. විදේශගත ශ්‍රී ලාංකිකයන් මේ වන විට එම රටවල මුහුණ පා ඇති අසීරු තත්ත්වය පිළිබදව රජයට අවබෝධයක් ඇතැත් ඔවුන්ව ගෙන්වා ගැනීමේ දී රට තුළ පවතින තත්ත්වය ද සැලකිල්ලට ගෙන කටයුතු කිරීමටසිදුව ඇතැයි ඇමති ප්‍රසන්න රණතුංග මහතා පෙන්වා දෙයි.       ", "URL": "https://www.ada.lk/0/0/0-362473", "Category": "Latest News", "Parent URL": null}