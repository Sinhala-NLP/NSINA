{"Source": "Ada News", "Timestamp": "1 02 2019", "Headline": "අලුත් ව්‍යවස්ථාවක් ගැන මම දැනුවත් නෑ - ජනපති", "News Content": "ව්‍යවස්ථා සංශෝධනයක් කරන්නේ නම් එහි දී ප‍්‍රමුඛත්වය හිමිවිය යුත්තේ ශක්තිමත් පාර්ලිමේන්තුවක් ඇති කිරීම සඳහා බව ජනපති මෛත්‍රිපාල සිරිසේන මහතා පවසයි. හොඳ රටක් හැදීමට ව්‍යවස්ථාවේ වෙනසක් අවශ්‍ය වුවත් එහි දී තමා අපේක්ෂා කරන්නේ පාර්ලිමේන්තුව ශක්තිමත් කිරීමේ වෙනසක් මිස අන් අරමුණු ඉටු කර ගැනීමේ වෙනසක් නොවන බවද ජනපතිවරයා සඳහන් කළේය. ජනාධිපතිවරයා මේ බව සඳහන් කළේ හොරණ ඓතිහාසික ඔලබොඩුව ශ‍්‍රී ජයවර්ධනාරාම රජමහා විහාරස්ථානයේ පැවැති උත්සවයකට ඊයේ (31දා)  පස්වරුවේ එක් වෙමිනි. අලූත් ව්‍යවස්ථාවක් පිළිබඳ අද ඇතැමුන් කතා කළත් තමා අතට තවමත් එවැන්නක් පත්වී නොමැති බවත් ඒ පිළිබඳ දැනුවත්වීමක් ද සිදු වී නොමැති බවත් ඔහු සඳහන් කළේය. ව්‍යවස්ථාවක් පිළිබඳ කතා කිරීම එක් පැත්තකින් දකුණේ බෞද්ධ ජනතාව නොසන්සුන් කිරීමක් වන අතර අනෙක් පැත්තෙන් උතුරේ ජනතාව රැවටීමක් බව ද ජනාධිපතිවරයා සඳහන් කළේය. ව්‍යවස්ථා සංශෝධනයක් කරන්නේ නම් එහි ප‍්‍රමුඛත්වය හිමිවිය යුත්තේ ශක්තිමත් පාර්ලිමේන්තුවක් ඇති කිරීමට බව පැවසූ ජනාධිපතිතුමා ඒ සඳහා තම සහයෝගය හිමිවන බව ද කියා සිටියේය. ශක්තිමත් පාර්ලිමේන්තුවක් නොමැතිවීමේ අනිසි ප‍්‍රතිඵලය වන්නේ රටේ අනාගතය සඳහා අවශ්‍ය තීන්දු තීරණ කි‍්‍රයාවට නැංවීමට නොහැකිවීම මෙන්ම දේශපාලන ස්ථාවරත්වය ද අඩපණ වීම බව ජනාධිපතිවරයා පෙන්වා දුන්නේය.     ", "URL": "https://www.ada.lk/0/0/0-344987", "Category": "Latest News", "Parent URL": null}