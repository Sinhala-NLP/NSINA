{"Source": "Ada News", "Timestamp": "31 01 2018", "Headline": " 70 වැනි නිදහසට රු1000 සමරු මුදල් නෝට්ටුවක්", "News Content": "\r\n\t2018 පෙබරවාරි 04 වැනි දිනට යෙදී ඇති ශ්‍රී ලංකාවේ 70 වැනි නිදහස් සංවත්සරය සැමරීම නිමිත්තෙන් ශ්‍රී ලංකා මහ බැංකුව විසින් රු.1000/-ක වටිනාකමින් යුතු සංසරණ තත්ත්වයේ පවතින සමරු මුදල් නෝට්ටුවක් නිකුත් කර තිබේ.\r\n \r\n\tමෙය මහ බැංකුව විසින් නිකුත් කරන ලද 4 වැනි සමරු මුදල් නෝට්ටුව බවද පැවසේ.\r\n \r\n\tසමරු මුදල් නෝට්ටුවේ විශාලත්වය, ප්‍රමුඛ වර්ණය හා ආරක්ෂණ සලකුණ දැනට සංසරණයේ පවතින 11 වැනි කාණ්ඩයට අයත් රු.1000/-ක වටිනාකමින් යුතු ව්‍යවහාර මුදල් නෝට්ටුවේ හා සමාන වන අතර, පහත සඳහන් වෙනස්කම් පමණක් සිදුකර ඇත.\r\n \r\n\t01. දැනට සංසරණයේ පවතින 11 වැනි කාණ්ඩයට අයත් රු.1000 වටිනාකමින් යුතු ව්‍යවහාර මුද්ල නෝට්ටුවේ වම්පස පහළ කෙළවරේ සමනල රූපය වෙනුවට විවිධත්වය සැමරීමේ ලාංඡනය දිස්වන බව පවසයි.\r\n \r\n\t02. දැනට සංසරණයේ පවතින 11 වැනි කාණ්ඩයට අයත් රු.1000 වටිනාකමින් යුත් ව්‍යවහාර මුදල් නෝට්ටුව මධ්‍යයේ වූ රම්බොඩ උමගේ රූපය වෙනුවට පන්සල, මුස්ලිම් පල්ලිය, දමිළ කෝවිල හා ක්‍රිස්තියානි පල්ලිය යොදා තිබේ.\r\n \r\n\t03. නෝට්ටුවේ S අනුක්‍රමික උපසර්ගය වෙනුවට S70 අනුක්‍රමික උපසර්ගය දිස්වේ.\r\n \r\n\tනෝට්ටුවේ පටුපස දැනට සංසරණයේ පවතින 11 වැනි කාණ්ඩයට අයත් රු.1000 වටිනාකමින් යුත් ව්‍යවහාර මුදල් නෝට්ටුවේ පවතින රූප එලෙසම පවතින බවද මහ බැංකුව පවසයි.\r\n \n\n  ", "URL": "https://www.ada.lk/0/0/0-306732", "Category": "Business", "Parent URL": null}