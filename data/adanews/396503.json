{"Source": "Ada News", "Timestamp": "22 08 2022", "Headline": "හඳුනා නොගත් මළසිරුරු 28ක් කළුබෝවිල රෝහලේ", "News Content": "කළුබෝවිල ශික්ෂණ රෝහලේ මෘත ශරීරාගාරයේ හඳුනා නොගත් මළසිරුරු විසි අටක් වසරකට ආසන්න කාලයක සිට තැන්පත් කර තිබීමෙන් එහි දෛනික කටයුතු වලට දැඩි බාධා එල්ල වී ඇතැයි වාර්තා වේ . මෙම රෝහලේ මෘත ශරීරාගාරයේ ශීතාගාර 36 ඇතත් ඉන් හයක් සති දෙකක පමණ සිට අළුත්වැඩියා නොකිරීමෙන් භාවිතයට නොගැනීම නිසා ශීතාගාර තිහකින් දෛනික සේවා සැපයීමට සිදු සිදුව තිබේ\n\r\nඉන් තවත් ශීතාගාර දෙකක වෛද්‍ය පරීක්ෂණ සඳහා යොමු කෙරෙන ශරීර අවයව කොටස් තැන්පත් කර තැබීමට සිදු ව ඇති බැවින් ඉතිරිව ඇත්තේ ශීතාගාර 28  පමණක් වන අතර ඒවායේ හඳුනා නොගත් මලසිරුරු මෙසේ තැන්පත් කර තැබීමෙන් මෙම තත්ත්වය උදාවී ඇතැයි තතු දත් ආරංචි මාර්ග පවසයි .\n\r\nමෙහිදී කෝවිඩ් ආසාදිතව මියයන  පුද්ගල මළ සිරුරු මෘත ශරීරාගාරයට පැමිණීමේදී ඒවා තැන්පත් කිරීමට පහසුකම් සැලසිය යුතු නිසා ඇතැම් අවස්ථාවලදී හඳුනා නොගත් මළසිරුරු දෙක තුනක් එක ශීතාගාරයක බහා තැබීමට සිදුව ඇතැයි පැවසේ.\n\r\nමෙවන් තත්ත්වයක් මත විශේෂඥ අධිකරණ වෛද්‍ය වාර්තා සඳහා අවට රෝහල් වලින් මෙම රෝහලට  දෛනිකව ගෙන එන  මළ සිරුරු පරීක්ෂණ අවසන් වන තෙක් ශීතාගාර වලින් බාහිරව තැබීමට සිදුව ඇති අතර යම් විටෙක  මිය ගිය පුද්ගලයාගේ භාරකරුවන් දුර බැහැරක සිට පැමිණීමට ප්‍රමාද වුවහොත් එම මළ සිරුරු එළිමහනේ තැන්පත් කර තැබෙන කාල සීමාව දීර්ඝ වන බව ද පැවසේ.\n\r\nමීට ප්‍රධානතම හේතුව වී ඇත්තේ වැල්ලවත්ත මිරිහාන පිළියන්දල හෝමාගම කඩුවෙල  වැලිකඩ කොට්ටාව ගල්කිස්ස තලන්ගම කොහුවල දෙහිවල බොරලැස්ගමුව යන පොලිස් වසම් වලින් රැගෙන ආ හඳුනානොගත්  මළසිරුරුවල පරීක්ෂණ කටයුතු අවසන් කොට  පශ්චාත් මරණ පරීක්ෂණ කටයුතු නොකිරීම බවද පැවසේ .\n\r\nමෙසේ රැගෙන ආ මළ සිරුරු අතර වැල්ලවත්ත පොලිස් වසමෙන් මළසිරුරු තුනක් ද , මිරිහාන ගල්කිස්ස සහ කොහුවල  පොලිස් වසම් වලින්  මළ සිරුරු දෙක බැගින් ද සෙසු පොලිස් වසම් වලින්  එක් මළසිරුර බැගින් මෙහි තැන්පත් කර තිබෙන අතර වැලිකඩ පොලිස් වසමෙන් රැගෙන ආ මළ  සිරුර 2021 සැප්තැම්බර් මාසයේ සිට  මෙහි තැන්පත් කර තිබේ .\n\r\nඑබැවින් අදාළ පොලිස් වසම් වල නිලධාරීන් හැකි ඉක්මනින් හඳුනා නොගත්  මළ සිරුරු වල පරීක්ෂණ කටයුතු අවසන් කොට  මෙම මළ සිරුරු මෘත ශරීරාගාරයෙන් ඉවත් කිරීමට අවශ්‍ය කටයුතු නොකරන්නේ නම් ඉදිරියේදී මේ තත්ත්වය තීව්‍ර වන බව ද එම ආරංචි මාර්ග කියා සිටී .\n\r\nමේ පිළිබඳව කළුබෝවිල ශික්ෂණ  රෝහලේ අධිකරණ වෛද්‍ය නිලධාරී කාර්යාලයෙන් විමසූ විට එහි ප්‍රකාශකයෙකු   මෙසේ කීය .\n\r\nමේ වන වන විට හඳුනා නොගත් මළ සිරුරු නිසා අපේ රාජකාරි වලට බාධා එල්ල වෙලා තියෙනවා. එම පරීක්ෂණ ඉක්මනින් සිදු කොට ඒවා නිදහස් කරන ලෙසට සෑම පොලිස් ස්ථානාධිපතිවරයෙකුටම  ලිඛිතව දැන්වීමට ඉදිරියේදී පියවර ගන්නවා.\n\r\nමේ නිසා දෛනිකව රැගෙන එන මළ සිරුරු තැන්පත් කිරීමට බාධා තිබෙනවා . ඒක ඇත්ත. මේ දිනවල කොවිඩ් මරණත් එන නිසා ශීතාගාර සූදානමින් තිබිය යුතුයි.මෙම හඳුනා නොගත් මළ සිරුරු ඉතා ඉක්මනින් ඉවත් වන්නේ නම් අපේ රාජකාරි වලට පහසුයි.\n\r\nමෘත ශරීරාගාරයේ ශීතකරණයක් අලූත්වැඩියාවට යොමුකර තිබෙනවා . එය ඉතා ඉක්මනින්  සේවයේ යෙදවීමට පියවර ගන්නවා . යැයි පැවසීය . මත්තේගොඩ ශාන්ත ප්‍රදීප් කුමාර කුලරත්න  ", "URL": "https://www.ada.lk/0/0/0-396503", "Category": "Latest News", "Parent URL": null}