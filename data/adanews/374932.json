{"Source": "Ada News", "Timestamp": "11 02 2021", "Headline": "නව පහසුකම් සහිත ආණමඩුව කාර්මික විද්‍යාලය විවෘත වෙයි", "News Content": "රුපියල් මිලියන 420ක් වැය කරමින් නව පරිශ්‍රයක නවීන පහසුකම් සහිතව ස්ථාපිත කළ ආණමඩුව කාර්මික විද්‍යාලය හා නව ගොඩනැගිලි සංකීර්ණය අග්‍රාමාත්‍ය මහින්ද රාජපක්ෂ  අතින් අද දින පස්වරුවේ සිසු අයිතියට පත් විය. සමෘද්ධිමත් දේශයක් ගොඩනැගීමේ චින්තනය මුදුන්පත් කිරීමට කාර්මික අධ්‍යාපන හා වෘත්තීය පුහුණුව තුළින් නිපුණතාවයෙන් පිරි ශ්‍රම බලකායක් නිර්මාණය කිරීමේ අරමුණින් නිපුණතා සංවර්ධන, වෘත්තීය අධ්‍යාපන, පර්යේෂණ හා නව නිපැයුම් රාජ්‍ය අමාත්‍යංශයේ මග පෙන්වීම සහ මැදිහත්වීමෙන් ආණමඩුව නගරාසන්නයේ මෙම නව කාර්මික විද්‍යාලය ඉදි කර තිබේ. 1993 වර්ෂයේ ආරම්භ කරන ලද මෙම කාර්මික විද්‍යාලයේ පාඨමාලා ආරම්භ කර ඇත්තේ 1996 අග්‍රාමාත්‍ය මහින්ද රාජපක්ෂ කම්කරු හා වෘත්තීය පුහුණු අමාත්‍යවරයාව සිටි සමයේදීය. නගරයෙන් පරිභාහිරව පිහිටා තිබීම හා කාර්මික විද්‍යාලයේ පැවති සීමිත ඉඩකඩ හේතුවෙන් එය නව භූමි භාගයක් තුළ රජයේ පූර්ණ ප්‍රතිපාදන යටතේ ඉදි කර ඇත. නව ගොඩනැගිලි සංකීර්ණය ඉදිවීමත් සමඟ පුත්තලම් දිස්ත්‍රික්කයේ තරුණ පරපුරට කාර්මික පාඨමාලා රැසක් සඳහා අවස්ථාවන් විවර වන අතර වාර්ෂිකව සිසුන් 600 කට පමණ කාර්මික අධ්‍යාපනය ලබාගැනීමේ අවස්ථාව උදා වේ.     ", "URL": "https://www.ada.lk/0/0/0-374932", "Category": "Latest News", "Parent URL": null}