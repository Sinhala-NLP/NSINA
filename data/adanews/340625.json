{"Source": "Ada News", "Timestamp": "24 09 2018", "Headline": "බිනර පුන් පොහොය අදයි", "News Content": " බිනර පුන් පොහොය අදට (24) යෙදී තිබේ. බිනර පුන් පොහොය දිනය මුළුමහත් ලෝකවාසී කාන්තා පාර්ශ්වයට විශේෂ වූ පොහොය දිනයක් ලෙස හැඳින්විය හැකි අතර, බුදුරජාණන් වහන්සේ විශාලා මහනුවර කූටාගාර ශාලාවේ වැඩ වෙසෙන සමයේ .මහ ප්‍රජාපතී ගෝතමී. දේවිය හා .රෝහිනී. නදී තීරයේදී පැවිදි වූ කුමාරුවන්ගේ භාර්යාවන් 500 දෙනෙකු කසාවත් හැඳ හිසකෙස් සිඳ “කිඹුල්වත්” පුරයේ සිට “විශාලා” මහනුවර දක්වා පැමිණ .අෂ්ට ගරු ධර්ම. පිළිගත් පසු, මුල්වරට භික්ෂුණී ශාසනය පිහිටුවීමට වදාලේ මෙම පුන් පොහොය දිනයේදීය. බුදුරජාණන් වහන්සේ පස්වග මහණුන්ට ධර්මය දේශනා කොට බුද්ධත්වයෙන් පසු ලැබූ පළමු වස්සාන ඍතුව බරණැස් නුවර ඉසිපතනාරාමයේ වැඩ වාසය කළ අතර,  මහා සංඝරත්නයේ බිහිවීමත්, ධර්ම ප්‍රචාරයේ ආරම්භයත් මේ කාළය තුළදී  සිදු වී ඇති බවට පැරණි පොතපතෙහි සඳහන් වේ. සියලු ශ්‍රී ලාංකිකයන්ට මෙම උතුම් පොහොය දිනය වැදගත් වන්නේ, “තපස්සු – භල්ලුක” වෙළෙඳ දෙබෑයන් විසින් ලොව්තුරා බුදු පියාණන් වහන්සේගේ කේශ ධාතු තැන්පත් කරන ලද  “ගිරිහඬු සෑය” ඉදිකිරීමේ කටයුතු ද, බුදුන් වහන්සේගේ “ලලාට ධාතු” තැන්පත් කර ඇති “සේරුවාවිල මංගල මහා සෑය” ඉදිකිරීමේ කටයුතු හා එහි වාර්ෂික පින්කම පවත්වන්නේද මෙම උතුම් පොහෝ දිනයේදී වීම නිසාය.  ", "URL": "https://www.ada.lk/0/0/0-340625", "Category": "Latest News", "Parent URL": null}