{"Source": "Ada News", "Timestamp": "8 05 2018", "Headline": "බුදුරුව සහිත සාරිය ගැන පරීක්ෂණයක්", "News Content": "\r\n\tහැටන් නගරයේ රාජ්‍ය මූල්‍ය ආයතනයක තාවකාලිකව සේවය කරන කාන්තාවක බුදුරුව සහිත සාරියක් පැලඳ සිටීම සම්බන්ධයෙන් හැටන් පොලීසියට අද  (08දා) ලද තොරතුරක් මත හැටන් පොලිසිය විසින්  එම සාරිය පොලිස් භාරයට ගෙන ඇත.\r\n \r\n\tකොළ පාට සාරියේ බෝඩරය වටා බුදු සිරස මුද්‍රණය කර තිබු  අතර, එම සාරියෙන් කපාගත් කොටසකින් එම කාන්තාව හැට්ටයක්ද මසා පැලද සිට තිබේ\r\n \r\n\tවිශ්වවිද්‍යාල  ප්‍රවේශ ලබා සිටින එම කාන්තාව විශ්වවිද්‍යාලයට ඇතුළත් වන තෙක් තාවකාලිකව රාජ්‍ය මූල්‍ය ආයතනයේ  සේවය කරන අතර, ඇය විසින් හැටන් නගරයේ රෙදි පිලි අලෙවි කරන වෙළෙඳ සැලකින් ඊයේ (07දා) පස්වරුවේ මෙම සාරිය රුපියල් 1500 කට මිලදී ගෙන ඇති බව පරීක්‍ෂණවලදී අනාවරණය විය.\r\n \r\n\tඑම රෙදි පිළි වෙළෙඳ සැලද පොලීසිය විසින් පරීක්‍ෂා කළ අතර එහිදි මෙවැනි මුදුණ සහිත වෙනත් සාරි තොග අලෙවි කිරීමට නොතිබුණු අතර, මෙම සාරි ඉන්දියාවෙන් ආනයනය කළ බව එහි හිමිකරු පොලීසියට පවසා තිබේ.\r\n \r\n\tමෙම සිද්ධිය සම්බන්ධයෙන් එම කාන්තාවගෙන්ද වෙළෙඳ සැල් හිමියාගෙන්ද පොලීසිය විසින් ප්‍රකාශ ලබාගෙන බුදුරුවට සමාන මුද්‍රණය කර තිබු සාරිය පොලිස් භාරයට ගෙන ඇත.\r\n \r\n\tමෙම සිද්ධිය සම්බන්ධයෙන් හැටන් මහෙස්ත්‍රාත් අධිකරණය වෙත කරුණු ඉදිරිපත් කර නීතිපති උපදෙස් අනුව ඉදිරි නීතිමය ක්‍රියාමාර්ග ගැනීමට නියමිතය. සිද්ධිය සම්බන්ධයෙන් හැටන් පොලීසිය වැඩිදුර පරීක්ෂණ පවත්වයි.\r\n \n \n  ", "URL": "https://www.ada.lk/0/0/0-327742", "Category": "Latest News", "Parent URL": null}