{"Source": "Ada News", "Timestamp": "19 08 2018", "Headline": "අද රජ පවුල ඇතුළේ අවුල්", "News Content": "2015ට පෙර ක්‍රියාත්මක වූයේ රජ පවුලේ පෙරළිය වුවත් අද වන විට ක්‍රියාත්මක වන්නේ ග්‍රාම ශක්තිය බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි.  ‘යළි පිබිඳුනු උදාගම්මාන’ වැඩසටහන යටතේ ගාල්ල දිස්ත්‍රික්කයේ, අක්මීමන ප්‍රාදේශීය ලේකම් කොට්ඨාසයේ පිලාන, කැරැන්කැටිය ප්‍රදේශයේ ඉදි වූ ‘සියපතගම’ උදා ගම්මානය ජනතා අයිතියට පත්කිරීමේ අවස්ථාවට එක්වෙමින් හෙතෙම මේ බව පැවැසීය. “ අද යහපාලන රජය යටතේ සිදු වන්නේ ගම් පෙරළියයි. 2015 ට කලින් ක්‍රියාත්මක වූයේ රජ පවුලේ පෙරළියයි. අද ක්‍රියාත්මක වන්නේ ග්‍රාම ශක්තියයි. එදා ක්‍රියාත්මක වූයේ රජ පවුලේ ශක්තියයි. ඒ වගේම රජය අද ගම් උදාව ක්‍රියාත්මක කරන විට පසුගිය කාලයේදී ක්‍රියාත්මක වූයේ රජ පවුලේ උදාවයි. ඇත්ත මෙයයි. යුද ජයග්‍රහණය ලැබුවා විතරයි, එය ආයුධයක් කරගෙන පසුගිය පාලකයන් ඩොලර් ගණනින් මුදල් ලබා ගත්තා. පවුම් ගණනින් සොරා කෑවා. දුසිම් ගණනින් මෙරට ජාතික සම්පත් සූරා කෑවා. එදා එලෙස කටයුතු කළ පුද්ගලයන් අද අද පෙනී සිටින්නේ බෝධි සත්වයන් වගෙයි. යහපාලන රජය යටතේ රට සහ බුදු සසුන අනතුරේ, එය බේරාගත හැක්කේ තමන්ට පමණයි කියා අද මේ අය කියනවා. අද රජ පවුල ඇතුළේ අවුල් හටගෙන තිබෙනවා. ඒ වෙන කුමක් නිසාවත් නොව ආපසු ජනපති පුටුවට, අගමැති පුටුවට යාමට තිබෙන කෑදරකමටයි. යළි බලය ලබා ගැනීමට ඇති ආශාවටයි. නමුත් අප ළඟ ඔය කචල් - බචල් නැහැ. කෑදරකම් නැහැ. අප මේ සෑම සිදු දෙයක්ම කරන්නේ රටේ පොදු ජනතාව වෙනුවෙන් පමණයි.  අපේ අගමැතිතුමා හෝ ජනාධිපතිතුමා තම පවුලේ කෙනෙකු හෝ ඥාතියෙකු තමාගෙන් පසුව ඊළඟට ජනපති පුටුවට, අගමැති පුටුවට ගෙන එන්නට සුදානම් වනවා ඔබ අසා තිබෙනවාද? අද බොහෝ අය ඉදිරි ජනාධිපතිවරණය පිළිබඳව අද කතා බහ කරනවා. තමන්ගේ ඉලක්ක සහ සැලසුම් මොනවද කියා මං ඒ අයගෙන් අසන්නට කැමතියි. නමුත් අපට පැහැදිලි ඉලක්ක පවතිනවා.”       ", "URL": "https://www.ada.lk/0/0/0-339411", "Category": "Latest News", "Parent URL": null}