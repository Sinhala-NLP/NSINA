{"Source": "Ada News", "Timestamp": "10 04 2018", "Headline": "පොලීසියට පහරදුන් තමන්කඩුව ප්‍රාස සභාපති අත්අඩංගුවට", "News Content": "\r\n\tකදුරුවෙල නගරයේ ඊයේ (09දා) රාජකාරි කරමින් සිටි පොලිස් නිලධාරීන් දෙදෙනෙකුට පහරදී රාජකාරියට බාධා කළ බව පැවසෙන පොළොන්නරුව, තමන්කඩුව ප්‍රාදේශීය සභාවේ සභාපතිවරයා ඇතුළු තිදෙනෙකු අත්අඩංගුවට ගත් බව පොළොන්නරුව පොලීසිය පවසයි.\r\n \r\n\tමෙලෙස අත්අඩංගුවට ගෙන ඇත්තේ ශ්‍රී ලංකා නිදහස් පක්ෂයෙන්  තමන්කඩුව ප්‍රාදේශීය සභාවට තරග වැදී පසුගියදා සභාපතිවරයා ලෙස තේරී පත්වූ ප්‍රේමසිරි මුණසිංහ නමැත්තෙකු හා ඔහුගේ මිතුරන් දෙදෙනෙකි.\r\n \r\n\tසැකකාර සභාපතිවරයාගේ කැබ් රථය කදුරුවෙල නගරයේ ප්‍රධාන මාර්ගය අවහිර වන ලෙස නවතා තැබීම පිළිබඳ එම ස්ථානයේ රාජකාරියේ යෙදී සිටි පොලිස් නිලධාරීන් සැකකාර සභාපතිවරයාට දන්වා කැබ් රථ මාර්ගයෙන් ඉවත් කර ගන්නා ලෙස දැනුම් දී තිබේ. ‍\r\n \r\n\tඑම අවස්ථාවේදී උරණ වූ සභාපතිවරයා ඇතුළු පිරිස කැබ් රථයෙන් බැස  මහ ජනතාව බලා සිටියදීම පොලිස් නිලධාරීන් දෙදෙනා සතු ගිනිඅවි පැහැරගෙන අමානුෂික ලෙස පහරදී ඇත.\r\n \r\n\tපසුව මේ පිළිබඳ අවට සිටි පිරිස පොළොන්නරුව පොලීසිය දැනුවත් කර තිබූ අතර, ඒ අනුව සැකකරුවන් අත්අඩංගුවට ගෙන තිබේ.\r\n \r\n\tපහරකෑමට ලක්වූ පොලිස් නිලධාරීන් දෙදෙනා පොළොන්නරුව රෝහලට ඇතුළත් කර ඇති අතර, සැකකාර සභාපතිවරයා ඇතුළු තිදෙනාද පොලිස් ආරක්‍ෂාව මධ්‍යයේ රෝහල්ගත කර ඇත.‍\r\n \n\n  ", "URL": "https://www.ada.lk/0/0/0-322266", "Category": "Latest News", "Parent URL": null}