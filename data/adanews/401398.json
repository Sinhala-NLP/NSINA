{"Source": "Ada News", "Timestamp": "10 02 2023", "Headline": "නෙස්ලේ සමාගමෙන් බිලියනයක ආයෝජනයක්", "News Content": " ජෛව ස්කන්ධ  බොයිලේරු( Biomass Boiler) ව්‍යාපෘතිය වෙනුවෙන්  නෙස්ලේ ලංකා සමාගමෙන් රුපියල් බිලියනයක දැවැන්ත ආයෝජනයක්.\r\n \r\nනෙස්ලේ ලංකා සමාගම රුපියල් බිලියනයක දැවැන්ත ආයෝජනයක් සිදුකරමින් තම කුරුණෑගල කර්මාන්තශාලාවේ ජෛවස්කන්ධ බොයිලේරුවක් (Biomass Boiler) ස්ථාපනය කිරීමට පියවර ගෙන තිබෙයි. මෙම ව්‍යාපෘතිය පිළිබඳව මාධ්‍ය දැනුවත් කිරීමේ හමුවක් කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ මහතාගේ ප්‍රධානත්වයෙන් ඊයේ ( පෙබරවාරි 9) කොළඹදී පැවැත්විණි. මෙම මාධ්‍ය හමුව සඳහා ශ්‍රී ලංකාව හා මාලදිවයින සඳහා ස්විස්ටර්ලන්ත තානාපති ඩොමිනික් ෆර්ග්ලර් (Dominic Furgler), නෙස්ලේ ලංකා සමාගමේ කළමණාකරණ අධ්‍යක්ෂ ජේසන් ඇවන්සේනා (Jason Avancena), පරිසර අමාත්‍යාංශයේ ලේකම් වෛද්‍ය අනිල් ජාසිංහ, නෙස්ලේ ලංකා සමාගමේ උප සභාපති බන්දුල එගොඩගේ මහතා ඇතුළු පිරිසක් සහභාගි වූහ.\r\n \r\n2050 වසර වන විට තම නිෂ්පාදන ක්‍රියාවලිය තුළ හරිතාගාර වායු විමෝචනය ශූන්‍ය කිරීමේ සැලස්ම ක්‍රියාවට නංවමින්, 2025 වසර වන විට 20% කින්ද ,2030 වනවිට 50% කින්ද, 2050 වන විට 100% කින්ද හරිතාගාර වායු අවම කිරීමට නෙස්ලේ සමාගම බලාපොරොත්තු වේ. මෙම ජෛවස්කන්ධ බොයිලේරු ව්‍යාපෘතිය මඟින් පමණක් ඔවුන්ගේ නිෂ්පාදන ක්‍රියාවලිය තුළ සිදුවන හරිතාගාර වායු විමෝචනය 37% කින් අවම කිරීමට හැකියාව ලැබෙන බවත් සදහන්. \r\n \r\nමෙම අවස්ථාවට සහභාගි වූ අමාත්‍ය වෛද්‍ය රමේෂ් පතිරණ මහතා අදහස් දක්වමින් ප්‍රකාශ කර සිටියේ ලංකාවේ මේ වන විට පවතින දුෂ්කර ආර්ථික තත්වය හමුවේ වුවද නෙස්ලේ ලංකා සමාගම ලංකාව තුළ සිදුකරන මෙවැනි විශාල ආයෝජනයන් පිළිබඳව තමන් අගය කරන බවයි.    ", "URL": "https://www.ada.lk/0/0/0-401398", "Category": "Latest News", "Parent URL": null}