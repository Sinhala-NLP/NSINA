{"Source": "Ada News", "Timestamp": "28 04 2018", "Headline": "සූමෝ පිරිමින්ට පමණද?", "News Content": "\r\n\tජපානයේ සූමෝ ක්‍රීඩාව පිරිමින්ට පමණයි යන ප්‍රතිපත්තිය සම්බන්ධයෙන් පිළිතුරක් ලබාදීම එරට සූමෝ බලධාරීන් විසින් කල් දමා තිබේ.\r\n \r\n\tවිශේෂයෙන්ම සූමෝ වළල්ල කාන්තාවන්ට පැමිණිය යුතු ස්ථානයක් නොවන බව පවසමින් මෑතදී ඇති වූ මතභේදාත්මක තත්ත්වයට මුහුණදීමට ජපාන සූමෝ සංගමයට සිදුව ඇති බව විදෙස් වාර්තා පවසයි.\r\n \r\n\tවිශේෂයෙන්ම සාම්ප්‍රදායිකවම ගැහැණිය පිරිසුදු වස්තුවක් නොවන පිළිගැනීම මත ඔවුන්ට එම ස්ථාන සුදුසු නොවන බවට මත ඉදිරිපත්ව තිබේ.\r\n \r\n\tඒ අනුව ජපාන සූමෝ සංගමයේ අධ්‍යක්ෂවරයා පවසන්නේ මෙය අතිශය සංකීර්ණ තත්ත්වයක් හේතුවෙන් මීට පිළිතුරක් ලබාදීමට ඔවුන්ට යම් කාලයක් අවශ්‍ය බවයි.\r\n \r\n\tමෑතකදී සූමෝ තරගයක් අතරතුර ක්‍රීඩකයෙකු සූමෝ වළල්ල තුළ ඇද වැටුණු අවස්ථාවේදී ඔහුට සහාය වීමට කාන්තාවන් පිරිසක් සූමෝ වළල්ලට ඇතුළු වීමට උත්සාහ කළ අවස්ථාවේදී ඔවුන් හරවා යැවීමට තරග විනිශ්චයකරු කටයුතු කර ඇත.\r\n \r\n\tමෙම සිදුවීමෙන් අනතුරුව එම භූමිය පිරිසුදු කිරීම සඳහා සූමෝ වළල්ලට ලුණු ඉසීමක් සිදුකර බවද කියැවේ.\r\n \r\n\tතරග විනිශ්චයකාරවයාගේ මෙම හැසිරීමත් සමග ලොව පුරා සූමෝ ලෝලීන් මීට විරෝධයක් එල්ල කර ඇති අතර, එරට සූමෝ බලධාරීන්ට මේ සම්බන්ධයෙන් ඔවුන්ගේ මතය ප්‍රකාශ කිරීමට සිදුව තිබේ.\r\n \n\n  ", "URL": "https://www.ada.lk/0/0/0-325553", "Category": "International", "Parent URL": null}