{"Source": "Ada News", "Timestamp": "14 05 2019", "Headline": "සන්සුන්වට කටයුතු කරන්න - ඉත්තෑපානේ ධම්මාලංකාර හිමි", "News Content": "පෞද්ගලික අභිමතාර්ථ හා ලාභ ප්‍රයෝජන බලාපොරොත්තුවෙන් මහජනතාව මෙහෙයවමින් මෙම අවස්ථාවේදී යම්කිසි පිරිසක් කටයුතු කරන බව පෙනීයන බවත්, ඒ බව තේරුම්ගෙන ජනතාව සන්සුන්ව කටයුතු කළ යුතු බවත් ඉත්තෑපානේ ධම්මාලංකාර මහා නාහිමිපාණෝ පැවසූහ. උන්වහන්සේ මේ බව පවසා සිටියේ, කොළඹ අගරදගුරු නිල නිවසේ අද (14දා) පැවැති මාධ්‍ය හමුවට එක්වෙමිනි. එසේම මෙම ගැටුම්කාරී සිදුවීම් පිටුපස සිටින පුද්ගලයන් කවුරුන්දැයි සෙවිය යුතු බවද උන්වහන්සේ පවසා සිටියහ. \"මේ අවාසනාවන්ත සිදුවීම සිදුවෙලා දවසක් දෙකක් ඇතුළත කාදිනල්තුමත්, මමත් අදහස් ප්‍රකාශ කළා. එය රටේ ජනතාව පිළිගෙන දවස් තුන හතරක් යනකන් සාමකාමීව කලබලකාරී නොවී සිදුවුණ දේ ගැන සිතමින් ජීවත්වුණා. එය ඉතාම වටිනාවා. ජනතාවගේ නිහඬ බව, ඉවසීම අපි බොහෝම අගය කළා. නමුත් දැන් මේ ප්‍රහාරය සිදුවී දවස් විස්සක් ඉක්මවා ගිහින් තියෙනවා. ඉන්පසු ආයෙත් ටිකෙන් ටික යම්යම් ප්‍ර‘දේශවල මේ කාරණා මුල් කරගෙන ගැටුම්කාරී තත්ත්වයක්, කලකෝලහාල, කැඩුම් බිඳුම්, ගහ බැණ ගැනීම් වැනි දේවල් සියල්ල සිදුවන බව පේනවා. මෙතනදී අපට නොයෙක් අංශවලින් කල්පනා කරන්න සිදුවෙනවා. ඇයි මේ සතියක් හමාරක් නිශ්ශබ්දව සිටි ජනතාවම ආයෙත් සැරයක් මේ තත්ත්වයට පත්වෙලා තියෙන්න හේතුව මොකක්ද? කවුරුහරි මොවුන්ව මෙහෙය වනවාද? සංවිධානාත්මකව මෙහෙය වනවාද? දේශපාලන කණ්ඩායම් මේ ජනතාව මෙහෙය වනවාද? පෞද්ගලික අභිමතාර්ත, පෞද්ගලික අපේක්ෂාවන් ඉටුකරගන්න යම්යම් සංවිධාන ජනතාව මෙහෙය වනවාද? අපට පසුගිය දින කිහිපයේ ප්‍රදේශ ගණනාවක යම්යම් සිද්ධි වාර්තා වුණා. ජීවිතත් එකක් පමණ හානි වෙලා තියෙනවා කියලා අපට ආරංචි වෙනවා. මේවා සිදුවීම යටින් වෙනත් පිරිසක් ඉන්නවා. හැම සිදුවීමක් පිටුපසම අවාසනාවන්ත පිරිසක් ඉන්නවා. ඔවුන් පසුබිමේ ඉඳගෙන වෙනත් අභිමතාර්ථ, ලාභ ප්‍රයෝජන, පෞද්ගලික අපේක්ෂාවන් සඳහා ජනතාව මෙහෙය වනවා. එයින් සිදුවන්නේ ඉතාමත් නරක හා අවාසනාවන්ත ප්‍රතිඵල ඇති වීමයි. දැන් ඇති වී තිබෙන මේ තත්ත්වය ජනතාව තේරුම් අරන් සන්සුන්ව තැන්පත්ව නිදහසේ සාමකාමීව සිටිය යුතුයි. අපි මේ ගැන සෙවිය යුතුයි. කවුද මේවට මුල්වෙලා ඉන්නේ කියලා සෙවිය යුතුයි\" යැයි පවසා සිටියහ. ඡායාරූප ඉසුරු පෙරේරා    ", "URL": "https://www.ada.lk/0/0/0-348455", "Category": "Latest News", "Parent URL": null}