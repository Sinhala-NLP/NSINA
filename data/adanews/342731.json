{"Source": "Ada News", "Timestamp": "25 11 2018", "Headline": "අපිට විරුද්ධ නොවන ලෙසට ලියන්න - වාසු මාධ්‍යයට කියයි", "News Content": "ශ්‍රී ලංකාවේ පළවන දිනපති හා සතිඅන්ත පුවත්පත් මෛත්‍රී - මහින්ද ආණ්ඩුවේ ගමනට විරුද්ධව මහා පෙරමුණක් ලෙස පෙල ගැසී සිටින බව ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර මහතා අද (25දා) පැවසීය. ශ්‍රී ලංකා නිදහස් පක්ෂ මූලස්ථානයේ කැඳවා තිබූ ප්‍රවෘත්ති සාකච්ඡාවකට එක්වෙමින් ඒ මහතා මේ බව ප්‍රකාශ කළේය. මෙම පුවත් සිරස්තලවලින් නව ආණ්ඩුවට විරුද්ධව ග්‍රාම්‍ය තර්ක ඉදිරිපත් කරමින් සිටින බවත්, මෛත්‍රී- මහින්ද ආණ්ඩුවට විරුද්ධ නොවී ලියන්නැයි මාධ්‍යවලින් ඉල්ලා සිටින බවත් ඒ මහතා සඳහන් කළේය. මෙහිදී වැඩිදුරටත් අදහස් දැක්වූ ඒ මහතා,  “මේ රටේ දැනට පළවන මුද්‍රිත ජනමාධ්‍ය අතර ඉතා පැහැදිලිව මේ රටේ ජනතා ව්‍යාපාරයට විරුද්ධ මහා පෙරමුණක් අපිට දකින්න පුළුවන්. සතිඅන්ත පුවත්පත්වලත්,දිනපතා පුවත්පත්වලත්,ඉංග්‍රීසි පුවත්පත්වලත්, සිංහල දෙමළ පුවත්පත්වලත් මේ අපේ ආණ්ඩුවට විරුද්ධව රංචු ගැසීමක් තිබෙනවා. ඒ අය ඒකාධිපති වියරුවට එකතුවෙලා ඉන්න බව ඔවුන් කියනවා. අපිට ඒකාධිපති විදියට වැඩකරන්න උවමනා නම් ඉස්සෙල්ලාම කරන්නේ පාර්ලිමේන්තුව වාරකල්දමන එක. ආයෙත් රැස්වෙලා ආයේ කල්දමන්න පුළුවන්. අලුත් පරිවර්තනයට විරුද්ධ ඒකාබද්ධ කුමන්ත්‍රණය තමයි මේ පෙලගැහිලා තිබෙන්නේ. අපේ රජයට සහයෝගය දක්වමින් අපි ලබාදෙන්නා වූ සහන, ජයග්‍රහණ ආරක්ෂා කර ගැනීම සඳහා බලවේග අපි එකතුකරගනිමින් ඉන්නේ. හිතන් ඇති අපිට බලවේග එකතුකරගන්න බැහැ කියලා. සති අන්තයේ මුද්‍රිත ජනමාධ්‍ය ගමන් කරවන්න ඕන හැටියේ ප්‍රවෘත්තිය බැගින් හදලා ලියනවා. අපි දන්නවානේ පත්තර ලියන හැටි. උතුරේ අරගල අලුතෙන් ඇතිකරවන්න හදනවා. විවෘතවම විවිධාකාරයේ පුද්ගලයන්ගේ මතිමතාන්තර එක එල්ල්ලේ අපේ ආණ්ඩුවට විරුද්ධව එල්ල කරමින් තිබෙනවා ඉතාම ග්‍රාම්‍ය ආකාරයට. සතිපතා පුවත්පත් සමග එකතු වුණු දිනපතා පුවත්පත්වලත් සිරස්තල ඔක්කොම තියෙන්නේ අපේ ගමනට විරුද්ධව නායකත්වයක් දෙමින්. අපිට වාසිවන විදිහට ලියන්න ඕන නැහැ. අපිට විරුද්ධ නොවන ලෙස ලියන්න” යැයි පවසා සිටියේය.  ", "URL": "https://www.ada.lk/0/0/0-342731", "Category": "Latest News", "Parent URL": null}