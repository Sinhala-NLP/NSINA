{"Source": "Ada News", "Timestamp": "26 03 2022", "Headline": "ගෝලීයකරණයේ අවසානය යුක්රේන අර්බුදය සමග එයි", "News Content": "එක්සත් ජනපද දළ දේශීය නිෂ්පාදිතයෙන් අඩකට පමණ සමාන ආයෝජන අධීක්‍ෂණය කරන සමාගමක් වන බ්ලැක්රොක් ප්‍රධාන විධායක නිලධාරී ලැරී ෆින්ක් පවසන්නේ, යුක්රේනය ආක්‍රමණය කිරීම සම්බන්ධයෙන් රුසියාවට දඬුවම් කිරීමට දරන ප්‍රයත්නයන් හේතුවෙන් රජයන් සහ ව්‍යාපාර විදේශ යැපීම් ගැන නැවත සිතා බැලීමට හේතු වනු ඇති බවයි. \"රුසියානු යුක්රේනය ආක්‍රමණය පසුගිය දශක තුන පුරාවට අප අත්දුටු ගෝලීයකරණයට තිත තබා තිබෙනවා\" යනුවෙන් ෆින්ක් පැවසීය. \"වසර දෙකක වසංගතයෙන් පීඩාවට පත් ජාතීන්, සමාගම් සහ මිනිසුන් අතර සම්බන්ධතා බිඳී ඇති ආකාරය අප දැනටමත් දැක තිබෙනවා. එය බොහෝ ප්‍රජාවන්ට සහ මිනිසුන්ට හුදකලා වීමට සිදුවූ පරිසරයක් බිහිකළා. ඒ සමගම අද සමාජය පුරා අප දකින ධ්‍රැවීකරණය සහ අන්තවාදී හැසිරීම මෙය උග්‍ර කර ඇති බව මා විශ්වාස කරනවා.\" බටහිර ජාතීන් යුක්රේන අර්බුදයට ප්‍රතිචාර දැක්වූයේ මොස්කව්ට එරෙහිව ආර්ථික යුද්ධයක් දියත් කිරීමෙනි. රුසියානු මහ බැංකුවට එහි විදේශ මුදල් සංචිත යෙදවීම වැළැක්වීමේ පෙර නොවූවිරූ පියවරද ඊට ඇතුළත් විය. ප්‍රාග්ධන වෙළෙඳපොළ, මූල්‍ය ආයතන සහ අනෙකුත් ව්‍යාපාර ඔවුන්ගේ රුසියානු සබඳතා සහ මෙහෙයුම් කපා හරිමින්, ඔවුන්ගේ ආණ්ඩු විසින් පනවා ඇති සම්බාධක ඉක්මවා ගොස් ඇත. \"යුක්රේනයේ රුසියාවේ ආක්‍රමණය සහ පසුව ගෝලීය ආර්ථිකයෙන් විසංයෝජනය වීම ලොව පුරා සමාගම් සහ රජයන් ඔවුන්ගේ යැපීම් නැවත ඇගයීමට සහ ඔවුන්ගේ නිෂ්පාදන සහ එකලස් කිරීමේ මාර්ග නැවත විශ්ලේෂණය කිරීමට පොළඹවනු ඇති. කොවිඩ් දැනටමත් බොහෝ දෙනෙකුට එය කිරීමට පොළඹවා තිබෙනවා. එහි ප්‍රතිඵලයක් වශයෙන්, සමාගම් සිය මව් රටවලට හෝ අසල්වැසි ජාතීන්ට වැඩි මෙහෙයුම් ලබාදෙනු ඇති අතර, එය ඉහළ පිරිවැය සහ මිල ගණන්වලට තුඩු දෙනු ඇති.\" ෆින්ක් වැඩිදුරටත් පැවසීය.   ", "URL": "https://www.ada.lk/0/0/0-391620", "Category": "International", "Parent URL": null}