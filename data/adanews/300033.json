{"Source": "Ada News", "Timestamp": "31 12 2017", "Headline": "මැතිවරණ සඳහා මාධ්‍ය උපමානයන්ට අගමැති 02දා අත්සන් කරයි", "News Content": "\r\n\tසාධාරණ සහ අපක්‍ෂපාතී මැතිවරණයක් පැවැත්වීම සඳහා වන මාධ්‍ය උපමාන පාර්ලිමේන්තුවට ඉදිරිපත් කිරීමේ යෝජනා සම්මතයට අග්‍රාමාත්‍ය රනිල් වික්‍රමසිංහ මහතා  ජනවාරි 02 වන දින අරලියගහ මන්දිරයේ දී අත්සන් තැබීමට නියමිතය. ආණ්ඩුක්‍රම ව්‍යවස්ථාව අනුව 2017 දෙසැම්බර් මස 04 වන දින මැතිවරණ කොමිෂන් සභාව විසින් ගැසට් මඟින් මෙම මාධ්‍ය උපමාන ප්‍රකාශයට පත්කරනු ලැබිය.\r\n \r\n\tඅමාත්‍ය මණ්ඩලයේ අනුමැතිය ලද මෙකී උපමානයන් පාර්ලිමේන්තුවේ අනුමැතිය ලැබීම තුළින් නීත්‍යානුකූලභාවය ලබන අතර, මෙම මාධ්‍ය උපමානවලින් බැඳී සිටීම සියලුම මාධ්‍යයන්හි යුතුකමක් පමණක් නොව, වගකීමක් ද වන බව අග්‍රාමාත්‍ය කාර්යාලය නිවේදනය කරයි.\r\n \r\n\tමේ හරහා ඉදිරියේ දී පැවැත්වෙන සියලුම මැතිවරණ සාධාරණ හා නිදහස්ව පැවැත්වීමේ එක් අංශයක් වන ජනමාධ්‍ය භාවිතාවේ අපක්‍ෂපාතීත්වය හා සාධාරණත්වය තහවුරු වනු ඇති බවත් මෙය යහපාලනයේ තවත් ජයග්‍රහණයක් බවත එම නිවේදනයේ වැඩිදුරත් දැක්වෙයි.\r\n \n\n  ", "URL": "https://www.ada.lk/0/0/0-300033", "Category": "Latest News", "Parent URL": null}