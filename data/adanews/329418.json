{"Source": "Ada News", "Timestamp": "16 05 2018", "Headline": "මහතීර් ජයගැනීම සමග අනවර් ඊබ්‍රාහිම් හිරෙන් නිදහස ලබයි", "News Content": "\r\n\tමැලේසියාවේ මහ මැතිවරණයෙන් විරුද්ධ පක්ෂය ජයග්‍රහණය කිරීම නව අරුණෝදයක පෙරනිමිති පෙන්වන බව දේශපාලඥ අන්වර් ඊබ්‍රාහිම් නිදහස ලැබීමත් සමග දේශපාලන විචාරකයෝ පෙන්වා දෙති.\r\n \r\n\tවරක් මැලේසියාවේ අනාගත නායකයෙකු ලෙසද කැපී පෙනුණු අන්වර් ඊබ්‍රාහිම් දූෂණ චෝදනා යටතේ සිරගත කරනු ලැබුවේ එවකට මැලේසියානු රජයට විරුද්ධව නැගී සිටීමත් සමගිනි.\r\n \r\n\tකෙසේ වෙතත්, පසුගියදා පැවති මහ මැතිවරණයෙන් මැලේසියාවේ කෘතහස්ථ දේශපාලඥ මහතීර් මොහොමඩ් එරට විරුද්ධ පක්ෂය නියෝජනය කරමින් යළි බලයට පත්වීමත් සමග ඔහු අන්වර් වෙත සමාවක් ලබාදෙන ලදී.\r\n \r\n\tඒ අනුව, ඉදිරි වසර දෙකක කාලය තුළ අන්වර් තමන් සමීපයේ තබා ගනිමින් ඔහු එරට නව නායකයා බවට පත්කිරීමේ කටයුතු අරඹන බවද මහතීර් පවසා ඇත.\r\n \r\n\tමීට වසර තුනකට පෙර දෙවැනි වතාවටත් සිරගත කළ අන්වර් මේ ආකාරයෙන් නිදහස ලැබීමත් සමග රට තුළ යළිත් ප්‍රජාතන්ත්‍රවාදය සහ නිදහස ස්ථාපිත කිරීමට කටයුතු කිරීම සම්බන්ධයෙන් මැලේසියානු ජනතාවට සිය ස්තූතිය පළ කළේය.\r\n \n \n  ", "URL": "https://www.ada.lk/0/0/0-329418", "Category": "International", "Parent URL": null}