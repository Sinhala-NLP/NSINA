{"Source": "Ada News", "Timestamp": "29 01 2018", "Headline": "එජනිසට අලුත් අගමැති කෙනෙක් සමග ආණ්ඩු පත්කළ නොහැකියි", "News Content": "\r\n\tජනාධිපති මෛත්‍රීපාල සිරිසේන මහතා පවසන ආකාරයට  අග්‍රාමාත්‍ය රනිල් වික්‍රමසිංහ මහතා ඉවත් කර එජනිස මන්ත්‍රීවරුන් 96 දෙනා එකතු කරගෙන නව අගමැතිවරයෙකු යටත් ආණ්ඩුවක් පත්කළ නොහැකි බව ශ්‍රී ලංකා පොදුජන පෙරමුණ පෙන්වා දෙයි.\r\n \r\n\t19 වැනි ආණ්ඩුක්‍රම ව්‍යවස්ථා සංශෝධනයට අනුව නව අගමැතිවරයෙකු පත්කළයුත්තේ වර්තමාන  අගමැතිවරයා ස්වකැමැත්තෙන් ඉල්ලා  අස්වීමෙන් පමණක් බව එම පක්ෂයේ මහලේකම් නීතිඥ සාගර කාරියවසම් මහතා අද(29දා) පැවසීය.\r\n \r\n\t19 වැනි ව්‍යවස්ථා සංශෝධනය සම්මත වීමට පෙර පැවැති ව්‍යවස්ථාවේ 47 වැනි ව්‍යවස්ථාව අනුව ජනාධිපතිවරයාගේ අභිමතය පරිදි අගමැතිවරයා පත් කළහැකි වුවද, 19 වැනි ව්‍යවස්ථා සංශෝධනයේ 46(2) ව්‍යවස්ථාව අනුව නව අගමැතිවරයෙකු පත් කිරීම සඳහා වර්තමාන අගමැතිවරයා ඉල්ලා අස්විය යුතු බවද ඒ මහතා  ප්‍රකාශ  කළේය.\r\n \r\n\tබත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණේ ප්‍රධාන කාර්යාලයේ පැවැති මාධ්‍ය හමුවකදී සාගර කාරියවසම් මහතා වැඩිදුරටත් සඳහන් කළේ ඒ අනුව රනිල් වික්‍රමසිංහ මහතා ඉවත් කිරීමට ජනාධිපතිවරයාට කිසිදු හැකියවක් නැති බවත්,මෛත්‍රිපාල සිරිසේන මහතා ආණ්ඩුක්‍රම ව්‍යවස්ථාව පිළිබඳ අවබෝධයකින් තොරව අදහස් පළ කරන බවත්ය.\r\n \n\n  ", "URL": "https://www.ada.lk/0/0/0-306333", "Category": "Latest News", "Parent URL": null}