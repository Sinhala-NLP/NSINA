{"Source": "Ada News", "Timestamp": "6 02 2019", "Headline": "මධුෂ් ඇතුළු පිරිසට වලංගු වන්නේ සෞදි නීතියද? ශ්‍රී ලංකා නීතියද?", "News Content": "ශ්‍රී ලංකාව අරාබි රටවල් සමග උදර්පන ගිවිසුම් ඇත්සන් කර නොමැති හෙයින් ඩුබායිහිදී අත්අඩංගුවට පත් මත්ද්‍රව්‍ය ජාවාරම්කරුවන්ගේ වීසා අවසර පත්‍රය එම රටින් අවසන් කිරීමෙන්  පසු ලංකාවට පිටුවහල් කරන බව නීතිඥ ප්‍රේමනාත් සී. දොලවත්ත මහතා පැවැසීය. ඒ මහතා ‍මේ බව පවසා සිටියේ, ඩුබායි රාජ්‍යයේදී අත්අඩංගුවට පත්වූ මත්ද්‍රව්‍ය ජාවාරම්කරුවන්ට නීතිය ක්‍රියාත්මක වන්නේ කෙසේද යන්න පිළිබඳ 'අද' කළ විමසුමකදී ඊට පිළිතුරු දක්වමිනි. මේ පිළිබඳ වැඩිදුරටත් අදහස් දැක්වූ නීතිඥවරයා, “උදර්පන ගිවිසුම් අපට අරාබි රටවල් සමග නෑ. මෙහිදී පිටුවහල් කිරීමේ සංකල්පය තමයි අදාළ වන්නේ. විදෙස් රටකට යෑමේදී වීසා අවසර පතක් නිකුත් කරනවා. මෙවැනි අවස්ථාවකදී ඒ අවසර පත්‍රය ඒ රටේ අධිකාරිය විසින් අවසන් කරනවා.  ඒ අයට වීසා නැතිව ඒ රටේ ඉන්න බෑ. රටින් පිටුවහල් කරනවා. අපේ ඉන්න නිලධාරීන් ඒ අය අරගෙන ලංකාවට එනවා. ඒ අයට මේ අයව අත්අඩංගුවට ගන්න බෑ. ලංකාවේ ඉන්න නිලධාරීන් පිරිසක් ගුවන්තොටුපොළට ගිහින් අත්අඩංගුවට ගන්නවා. ඉන් අනතුරුව ඔවුන්ට ශ්‍රී ලංකාවේ ඇති නීතිමය තත්ත්වයන් යටතේ ඔවුන්ට එරෙහිව ඇති චෝදනාවලට අනුව කටයුතු කිරීමට අවස්ථාව තිබෙනවා. මුලින්ම ඔවුන්ව ලංකාවට ගෙන්වා ගත යුතුයි\" යැයි පැවසීය. එක්සත් අරාබි එමීර් රාජ්‍යයේ නීතිය අනුව කෙනෙකු මත්ද්‍රව්‍ය ළඟ තබාගැනීම,භාවිතය හෝ විකිණීම මරණ දඬුවම් ලැබිය හැකි දඬුවමකි. අත්අඩංගුවට ගත් ශ්‍රී ලාංකිකයන් සම්බන්ධයෙන් ක්‍රියාත්මක වන්නේ ඩුබායි නීතියද එසේත් නැත්නම් ශ්‍රී ලංකාවේ නීතිය ක්‍රියාත්මක කිරීමට ඔවුන් එක්සත් අරාබි එමීර් රාජ්‍යයෙන් පිටුවහල් කරුණ ඇති දැයි ඊයේ වෙන විටත් අවසන් තීරණයක් ගෙන නොතිබුණි.     ", "URL": "https://www.ada.lk/0/0/0-345113", "Category": "Latest News", "Parent URL": null}