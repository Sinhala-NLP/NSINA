{"Source": "Ada News", "Timestamp": "2 08 2023", "Headline": "පොලීසියට තර්ජනය කළ ’බස් චණ්ඩියා’ අත්අඩංගුවට", "News Content": "\"යුනිෆෝම් ගරු කරලා සලකලා යවනවා, නැත්තම් උස්සලා පොළොවෙ  ගහනවා\" යැයි පොලිස් කොස්තාපල්වරයෙකුට තර්ජනය කළ පෞද්ගලික බස් රථ රියදුරු මහරගම නිලම්මහර ප්‍රදේශයේ දී අත්අඩංගුවට ගත් බව වැලිකඩ පොලීසිය කියයි. වැලිකඩ පොලීසියේ රථවාහන  අංශයේ කොස්තාපල්වරයෙකු  ඊයේ (1) රාජගිරිය දේවෙස්ථානයක් අසල  රථවාහන රාජකාරි යෙදී සිටියදී  හෙට්ටියාවත්ත සිට නුගේගොඩ දක්වා ධාවනය වෙමින් තිබූ පෞද්ගලික බස් රථය බස් නැවතුමෙන් පිටත් නතර කර තිබූ බව පොලීසිය කියයි . එම අවස්ථාවේදී කොස්තාපල්වරයා බස් රථය බස් නැවතුමෙන් පිටත නතර කිරීම සම්බන්ධයෙන් එම වැරැද්ද පෙන්වා දී දඩකොලයක් ලබාදීමට කටයුතු කිරීමේදී සැකකාර රියදුරු කොස්තාපල්වරයා වෙත අත දිගු කර  තර්ජනය කරමින් \"උසාවියට බැරිනම් ඕන තැනකට දාන්න , දඩ ගහන එක එච්චර ලොකු දෙයක් නෙමේ පාරේ ඉන්න එපා, මතක තියා ගනින් යට කරල මරනවා, මට කවුරු වුණත් කමක් නෑ , මගේ නම ඩිල්ශාන් හොඳට අහලා බලහන්\"  යනුවෙන්  තර්ජනය කර එම ස්ථානයෙන් පිට වී ගොස් තිබිණි එම අවස්ථාවේදී කොස්තාපල්වරයා කිසිම අවුලක් නැහැ ,තැන්කියු යනුවෙන් ප්‍රතිචාර දක්වා තිබිණි. සැකකාර රියදුරු කොස්තාපල්වරයාට එලෙස තර්ජනය කරන අයුරු කොස්තාපල්වරයා විසින් සිය ජංගම දුරකථනයෙන්  පටිගත කර තිබිණි. සැකකරු  අධිකරණය වෙත ඉදිරිපත් කිරීමට නියමිතය. වැලිකඩ පොලීසියේ ස්ථානාධිපති ප්‍රධාන පොලිස් පරීක්ෂක  ලක්ෂ්මන් ද සිල්වා මහතාගේ උපදෙස් මත පරීක්ෂණ පවත්වයි.     ", "URL": "https://www.ada.lk/0/0/0-405003", "Category": "Latest News", "Parent URL": null}