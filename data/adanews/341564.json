{"Source": "Ada News", "Timestamp": "23 10 2018", "Headline": "පොහොට්ටුවේ අය අතට එන වෙලාව වැඩි ඈතක නොවෙයි", "News Content": "\"මහින්ද රාජපක්ෂගේ ජනප්‍රියත්වය තියෙන තුරු පොදුජන පෙරමුණ තියෙයි. එතනින් පස්සෙ මේ පොදුජන පෙරමුණේ ඉන්න හැමෝටම නැවත ශ්‍රී ලංකා නිදහස් පක්ෂයට ඇවිත් ඉඳගන්න වෙන දිනය වැඩි ඈතක නොවෙයි\"  යැයි කුරුණෑගල දිස්ත්‍රික් පාර්ලිමේන්තු මන්ත්‍රී දයාසිරි ජයසේකර මහතා පැවසීය. ශ්‍රී ලංකා නිදහස් පක්ෂ  යාපහුව බලමණ්ඩලට පිහිටුවීම නිමිත්තෙන් මහව නගර ශාලාවේදී පැවති පාක්ෂික හමුවේදී මන්ත්‍රීවරයා මේ බව පවසා සිටියේය.  \"එදා මෛත්‍රීපාල මහත්තයා ජනාධිපතිවරණයෙන් ජයග්‍රහණය කළ අවස්ථාවේ ඔහුට සුබ පැතීමෙන් අනතුරුව නික්ම ගිය මහින්ද රාජපක්ෂ මහත්තයා මාස හයකට පස්සේ තමයි මේ සේරම සෙල්ලම් පටන් ගත්තේ. පක්ෂය නොහදා පුද්ගලයො හදපු එකේ ප්‍රතිඵල ලෙස තමයි අද වනවිට ශ්‍රී ලංකා නිදහස් පක්ෂය කඩාවැටිලා තියෙන්නේ. පක්ෂයේ මතය අපි මිනිසුන්ට ඉගැන්නුවේ නෑ. අපේ ජනප්‍රිය අය දැන් අපෙන් ඉවත්වෙලා මහින්ද යන්නෙ කොහෙද අපි එතනට යනවා කියලා තමයි ගිහින් තියෙන්නේ. අපි 16 ක් ආණ්ඩුවෙන් එළියට ගියේ වෙනම ඉඳගෙන අනෙක් අයත් ආණ්ඩුවෙන් එළියට ගන්නයි. පුළුල් බලවේගයක් හදලා දිනන්න පුලුවන් කියන්නයි. හැබැයි ඒ 16 දෙනාගෙනුත් කොටසක් පැයක් හමාරක් යනවිට ගිහින් පොදුජන පෙරමුණට එකතු වුණා. ඒ ඡන්දෙ පරදීවි කියලාඇති  බයටයි. මහ මැතිවරණය ආයේ එන්නේ 2020දී. 2020 මැතිවරණයට දැන්ම බයවෙලා අපි ගිහින් පොදුජන පෙරමුණේ ලැගලා වැඩක් නැහැ. අපට ඡන්දය දුන්නු ජනතාව පාගලාද පොදුජන පෙරමුණේ හිටගත්තේ. මේ අය අපට රත්තරන් වගේ වටිනවා. ඒ අය මගහැරලා මේ දයාසිරි එක අඩියක් තියන්නේ නෑ\" යැයිද පවසා සිටියේය. අඹන්පොළ- අවිශ්ක නිම්සර     ", "URL": "https://www.ada.lk/0/0/0-341564", "Category": "Latest News", "Parent URL": null}