{"Source": "Ada News", "Timestamp": "1 11 2018", "Headline": "දේශපාලන තත්ත්වය යහපත් නම් පාර්ලිමේන්තුව කැඳවනවා", "News Content": " පවතින දේශපාලන තත්ත්වය යහපත් වුවොත් කඩිනමින් පාර්ලිමේන්තුව කැඳවන බව ජනාධිපති මෛත්‍රීපාල සිරිසේන මහතා කථානායක කරු ජයසූරිය මහතාට ප්‍රකාශ කර තිබේ.\nජනාධිපති මෛත්‍රීපාල සිරිසේන මහතා සහ කථානායක කරු ජයසූරිය මහතා අතර විශේෂ හමුවක් ඊයේ (31දා) සවස පැවැති අතර, එහිදී රටේ පවතින අස්ථාවර තත්ත්වය පිළිබඳ හා ජාත්‍යන්තර ප්‍රජාවෙන් එල්ල වන බලපෑම් පිළිබඳ ජනාධිපතිවරයා හා කථානායකවරයා අතර දීර්ඝව සාකච්ඡා කර ඇති බවද වාර්තා වෙයි. එමෙන්ම ලබන 05 වැනිදා හෝ 06 වැනිදා පාර්ලිමේන්තුව කැඳවන ලෙස කථානායකවරයා ජනාධිපතිවරයාගෙන් ඉල්ලා ඇති අතර, එම ඉල්ලීම සැලකිල්ලට ගත් ජනාධිපතිවරයා පසුව ඒ පිළිබඳ දැනුම් දෙන බවට කථානායකවරයාට පවසා තිබේ.\nඑමෙන්ම නව අග්‍රාමාත්‍ය මහින්ද රාජපක්ෂ මහතාට අවශ්‍ය පහසුකම් ලබාදෙන ලෙස ජනාධිපතිවරයා කථානායකවරයාගෙන් ඉල්ලීමක් කර ඇති අතර, ඒ සඳහා කථානායකවරයාද යහපත් ප්‍රතිචාර දක්වා ඇති බවද වාර්තා වෙයි.  ", "URL": "https://www.ada.lk/0/0/0-341899", "Category": "Latest News", "Parent URL": null}