{"Source": "Ada News", "Timestamp": "28 06 2018", "Headline": "උතුරු මැද හිටපු මහ ඇමතිට විදුහල්පතිවරයෙකුට වන්දි ගෙවීමට නියම වෙයි", "News Content": "අනුරාධපුර නිවන්තකචේතිය මහා විදුහලේ පැවති උත්සවයකදී බුලත් අතක් දී තමන් පිළිනොගැනීම නිසා එම විදුහල්පතිවරයාට බැන වැදී,  තර්ජනය කර ස්ථාන මාරු කළ උතුරු මැද පළාත් හිටපු මහ ඇමති පේෂල ජයරත්න මහතාට  එම විදුහල්පතිවරයාට රුපියල් ලක්ෂ දෙකහමාරක වන්දියක් ගෙවන ලෙස ශ්‍රේෂ්ඨාධිකරණය අද (28දා) නියෝග කළේය. මෙම සිදුවීමෙන් විදුහල්පතිවරයගේ මූලික අයිතිවාසිකම් කඩකොට ඇතැයි තීරණය කළ ශ්‍රේෂ්ඨාධිකරණය එම නියෝගය නිකුත් කළ අතර ඊට අමතරව රජයේ මුදලින් රුපියල් 50000 ක මුදලක් එම විදුහල්පතිවරයාට ගෙවන ලෙස රජයට නියම කළේය. එසේම මාස දෙකක් ඇතුළත අදාළ විදුහල්පතිවරයා අනුරාධපුර නිවන්තකචේතිය මහා විදුහලේ විදුහල්පති තනතුරේම පිහිටුවන ලෙසටද බලධාරීන්ට නියම කළේය. නිවන්තකචේතිය විදුහලේ විදුහල්පතිවරයා ලෙස කටයුතු කළ කරුණාරත්න බණ්ඩාර මහතා විසින් ගොනු කළ පෙත්සම් විභාගය අවසන් කරමින් අධිකරණය මෙම තීන්දුව ලබා දුන්නේය. ඊවා වනසුන්දර, සිසිර ද ආබෘ සහ නලින් පෙරේරා යන ත්‍රි පුද්ගල විනිසුරු මඩුල්ල විසින් මෙම තීන්දුව ලබා දෙන ලදී.      ", "URL": "https://www.ada.lk/0/0/0-337706", "Category": "Latest News", "Parent URL": null}