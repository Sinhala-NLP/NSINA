{"Source": "Ada News", "Timestamp": "25 04 2018", "Headline": "ශ්‍රී ලංකන් සාක්ෂි සටහන් කිරීම සති 2කින්", "News Content": "\r\n\tශ‍්‍රී ලංකන් ගුවන් සමාගමේ සිදු වූ බව පැවසෙන අක‍්‍රමිකතා පිළිබඳ සොයා බැලීමට පත්කළ ජනාධිපති කොමිසමේ විමර්ශන කටයුතුවලට අදාළ තොරතුරු හා සාක්ෂි සටහන් කර ගැනීම ඉදිරි සති දෙක තුළදී ආරම්භ කිරීමට නියමිත බව ජනාධිපති මෛත්‍රීපාල සිරිසේන මහතා පවසයි.\r\n \r\n\tජනාධිපතිවරයා මේ බව ප‍්‍රකාශ කළේ, ශ‍්‍රී ලංකන් ගුවන් සමාගමට අනුබද්ධ වෘත්තීය සමිති සන්ධානය සමග අද (25දා) පෙරවරුවේ ජනාධිපති කාර්යාලයේ පැවැති සාකච්ඡාවකදීය.\r\n \r\n\tශ‍්‍රී ලංකන් ගුවන් සේවාව පිළිබඳ අන්තර්ජාතිකව පවතින පිළිගැනීම ආරක්ෂා කර ගනිමින්, ගුණාත්මක ගුවන් සේවාවක් ලෙස එහි කටයුතු ඉදිරියට පවත්වාගෙන යෑමේ අවශ්‍යතාවද ජනාධිපතිවරයා මෙහිදී පෙන්වා දුන් බව ජනපති මාධ්‍ය අංශය පවසයි.\r\n \r\n\tශ‍්‍රී ලංකන් ගුවන් සමාගමට අනුබද්ධ වෘත්තීය සමිති 06න් 05ක් නියෝජනය කරමින් නියෝජිතයන් මෙම හමුවට එක්ව සිටි අතර, සමාගමේ දැනට පවතින තත්ත්වය සහ මතුව ඇති ගැටලු විසඳා ගනිමින් සමාගමේ කටයුතු ඉදිරියට පවත්වාගෙන යාම පිළිබඳ ඔවුහු දීර්ඝ වශයෙන් අදහස් සහ යෝජනා ඉදිරිපත් කළහ.\r\n \r\n\tශ‍්‍රී ලංකන් ගුවන් සමාගමේ සේවාවල ප‍්‍රමිතිය සහ ගුණාත්මකභාවය වර්ධනය කරමින් මගීන්ට අභිරුචියකින් සහ ප‍්‍රබෝධයකින් යුතුව සිය ගමනාන්තය කරා ළඟාවීමට හැකි පහසුකම් පුළුල් කිරීමේ අවශ්‍යතාවද ජනාධිපතිවරයා  පැහැදිලි කළේය.\r\n \r\n\tවෘත්තීය සමිති නියෝජිතයන් ඇතුළු සියලු පාර්ශ්වවල තොරතුරු ලබාගනිමින් සහ සියලු දෙනාගේ යෝජනා සැලකිල්ලට ගනිමින් රජයට අවශ්‍ය නිර්දේශ ඉදිරිපත් කිරීමට එම ශ්‍රී ලංකන් කොමිසම කඩිනමින් කටයුතු කරනු ඇති බව ජනපතිවරයා පැවසීය.\r\n \n\n \r\n\t \r\n  ", "URL": "https://www.ada.lk/0/0/0-324822", "Category": "Latest News", "Parent URL": null}