{"Source": "Ada News", "Timestamp": "14 02 2018", "Headline": "වී තිබියදී සහල් ටොන් ලක්ෂ 8කට වැඩිය ආනයනය කරලා", "News Content": "\r\n\tමාස් කන්නයේ වී අස්වැන්න වෙළෙඳපොළට පැමිණෙමින් තිබියදී දේශපාලනඥයන්ට හිතවත් ව්‍යාපාරිකයන් කිහිප දෙනෙකු සහල් මෙට්‍රික්ටොන් ලක්ෂ අටකට වැඩි ප්‍රමාණයක් ආනයනය කර ඇතැයි සමස්ත ලංකා ගොවිජන සම්මේලනය සඳහන් කරයි.\r\n \r\n\tදැනට වෙළෙඳපොළට පැමිණෙමින් තිබෙන වී මිලදී ගැනීමට රජය නිසි වැඩ පිළිවෙළක් සකස් කර නොමැති බවත්, සහල් මෙට්‍රික් ටොන් ලක්ෂ අටක් ගෙන්වීම නිසා කුඩා හා මධ්‍ය පරිමාණ මෝල් හිමියන්ගෙන් බහුතරයක් වී මිලදී ගැනීමෙන් ඉවත් වී සිටින බවද එම සංගමයේ ජාතික සංවිධායක නාමල් කරුණාරත්න මහතා සඳහන් කළේය.\n \r\n\tමේ නිසා මහා පරිමාණ මෝල් හිමියන් කිහිප දෙනෙකු විසින් ගොවි ජනතාවගේ අස්වැන්න කිලෝවක් රුපියල් 30 - 32 වැනි මුදලකට මිලදී ගනිමින් සිටින බවද ඔහු පවසා සිටියේය.\r\n \r\n\tඇති වූ සහල් හිඟය හේතුවෙන් අඩු මුදලට ජනතාවට සහල් ලබාදීම සඳහා ලබා දුන් බදු සහන යටතේ උපරිම වාසි ලබාගන්නා ව්‍යාපාරිකයන් අසීමිතව සහල් ආනයනය කරමින් සිටින බවද ඒ මහතා කියා සිටියේය.\r\n \r\n\tරටින් සහල් ගෙන්වුවද වෙළෙඳ පොළේ සහල් මිල අඩු වී නොමැති බවත්, සහල් මිල අඩු නොවුවද වී මිල ශීඝ්‍ර ලෙස අඩු වෙමින් තිබෙන බවත් හෙතෙම සඳහන් කළේය.\r\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-309654", "Category": "Latest News", "Parent URL": null}