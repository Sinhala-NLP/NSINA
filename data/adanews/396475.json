{"Source": "Ada News", "Timestamp": "20 08 2022", "Headline": "තවත් ධාන්‍ය නැව් දෙකක් යුක්රේනයෙන් පිටත් වේ", "News Content": "ධාන්‍ය රැගත් තවත් නැව් දෙකක් යුක්රේනයේ චෝර්නොමෝර්ස්ක් වරායෙන් පිටත්ව ගොස් ඇති බව තුර්කියේ ආරක්ෂක අමාත්‍යාංශය පවසයි. එක්සත් ජාතීන්ගේ ධාන්‍ය අපනයන ගනුදෙනුවක් යටතේ යුක්රේනයේ කළු මුහුදේ වරායෙන් පිටවීමට ඇති මුළු යාත්‍රා සංඛ්‍යාව 27ක් දක්වා ඉහළ යනු ඇත. අගෝස්තු 20 වැනි දින පිටත් වීමට අවසර ලබා දී ඇති Zumrut Ana සහ MV Ocean S යන නෞකා පිළිවෙලින් සූරියකාන්ත තෙල් ටොන් 6,300ක් සහ තිරිඟු ටොන් 25,000ක් පටවා තිබූ බව, ඒවා ආරක්ෂිතව ගමන් කිරීම සඳහා පිහිටුවා ඇති ඒකාබද්ධ සම්බන්ධීකරණ මධ්‍යස්ථානය නිවේදනයක් නිකුත් කරමින් කියා සිටියේය. යුක්රේනයේ මුහුදු වරාය අධිකාරිය සෙනසුරාදා කියා සිටියේ යුක්රේන වරායන් තුනක් නැව් හතකට ආහාර පැටවීම ආරම්භ කර ඇති බවය. එමඟින් තිරිඟු, ඉරිඟු සහ සූරියකාන්ත තෙල් ටොන් 66,500ක් ප්‍රවාහනය කිරීමට නියමිතය. යුක්රේනයේ ධාන්‍ය අපනයනය යුද්ධයේ ආරම්භයේ සිට පහත වැටී ඇත්තේ එහි කළු මුහුදේ වරායන් නැව්ගත කිරීම් සඳහා අත්‍යවශ්‍ය මාර්ගයක් වසා දමා තිබූ නිසාය. මෙය ගෝලීය ආහාර මිල ඉහළ යාම සහ අප්‍රිකාවේ සහ මැද පෙරදිග හිඟය පිලිබඳ භීතිය ඇති කළේය. කෙසේ වෙතත් ජූලි මස අවසානයේදී, එක්සත් ජාතීන්ගේ සංවිධානය සහ තුර්කිය මැදිහත් පාර්ශ්ව ලෙස මොස්කව් සහ කියෙව් අතර කළු මුහුදේ ධාන්‍ය ප්‍රවාහනය සඳහා ගිවිසුමක් යටතේ කළු මුහුදේ වරායන් තුනක් විවෘත කළේය. යුක්රේනයේ යටිතල පහසුකම් අමාත්‍ය ඔලෙක්සැන්ඩර් කුබ්‍රකොව් සිකුරාදා පැවසුවේ තවත් භාණ්ඩ නැව් 10ක් යුක්රේන කළු මුහුදේ වරායන්හි ධාන්‍ය පටවාගෙන නැව්ගත කිරීමට සූදානම් වෙමින් සිටින බවයි. යුක්රේන වරාය තුනෙන් නැව් 25ක් දැනටමත් පිටත් කර හැර ඇති බවත්, කෘෂිකාර්මික නිෂ්පාදන ටොන් 630,000ක් එහි ඇති බවත් ඔහු පැවසීය.   ", "URL": "https://www.ada.lk/0/0/0-396475", "Category": "International", "Parent URL": null}