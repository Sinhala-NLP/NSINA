{"Source": "Ada News", "Timestamp": "9 08 2018", "Headline": "මත්ද්‍රව්‍ය පාලනය කිරීමට පිලිපීන ජනපති කළ දේ මට කරන්න බෑ", "News Content": "මත්ද්‍රව්‍ය පාලනය කිරීම සඳහා පිලිපීන ජනපති කළ දේ තමන්ට කළ නොහැකි බවත්, එය නීත්‍යානුකූලව කිරීමට කටයුතු කරන බවත් ජනපති මෛත්‍රීපාල සිරිසේන මහතා පවසයි. කොළඹ විහාරමහාදේවී උද්‍යානයේ පැවැති වැඩසටහනකදී ඔහු මේ බව අද (09දා) ප්‍රකාශ කළේය. මරණීය දණ්ඩයනය ක්‍රියාත්මක කිරීම සම්බන්ධයෙන් තමන් ඊයේ (08දා) දිනයේදී සාකච්ඡාවක් පැවැත් වූ බවත්, එහිදී වාර්තා තුනක් තමන්ට අවශ්‍ය බව දැන් වූ බවත් ජනපතිවරයා සඳහන් කළේය. මෙහිදී වැඩිදුරටත් අදහස් දැක්වූ ජනපතිවරයා, “මත්ද්‍රව්‍ය මර්දනය කරන්න, එක්වන්න කියලා. පිලිපීන ජනාධිපති කළ දේ මට කරන්න බැහැ. නමුත් ඒ දේවල් නීත්‍යනුකූලව කරන්න මම මේ වන විටත් කටයුතු කරලා තිබෙනවා. මම ඊයේත් විනාඩි කිහිපයක සාකච්ඡාවක් කළා අදාළ අංශයන් සමගින්. මත්කුඩු ජාවාරම් කරන පුද්ගලයන් වෙත අධිකරණයෙන් ලබා දී ඇති මරණීය දණ්ඩනය පිළිබඳව. මම කිව්වා මට වාර්තා තුනක් අවශ්‍යයි කියලා. නීතිපති වාර්තාව, අධිකරණ ඇමතිගේ වාර්තාව. අදාළ නියෝගය නිකුත් කළ විනිශ්චයකාරවරයාගේ වාර්තාව. පුනරුදය ඇතිකරන්න මේ සියලු දේවල් කරන්න සිදුවෙලා තිබෙනවා. අපේ අසල්වැසි ඉන්දියාවේත් අවුරුද්දකට දෙතුන් දෙනෙකුට මරණීය දණ්ඩනය තිබෙනවා. ඇමෙරිකාවෙත් තිබෙනවා. පුනරුදය ඇතිකරන්න මේ සියලු දේවල් කරන්න සිදුවෙයි.” යැයි පැවසීය.           ", "URL": "https://www.ada.lk/0/0/0-339136", "Category": "Latest News", "Parent URL": null}