{"Source": "Ada News", "Timestamp": "13 12 2017", "Headline": "වනාන්තර රැක ගැනීමට ජනතා සහාය ගැනීමට යයි", "News Content": "\r\n\tවියළි කලාපයේ වනාන්තර රැක බලා ගැනීමට ජනතා සහභාගීත්වය ලබාගැනීමට රජයේ අවධානය යොමුව තිබේ.\r\n \r\n\tඒ අනුව, වනාන්තරවලට යාබදව ජීවත්වන ප්‍රජාවගේ ආර්ථිකය නංවාලමින් වනාන්තර රැකගැනීමට ශ්‍රී ලංකා ප්‍රජා වන කළමනාකරණ වැඩසටහන ක්‍රියාවට නැංවීමට යෝජනා වී ඇත.\r\n \r\n\tමේ යටතේ ශ්‍රී ලංකාවේ වියළි හා අතරමැදි කලාපයන්ට අයත් දිස්ත්‍රික්ක 17ක, වනාන්තර ආශ්‍රිතව ජීවත්වන ග්‍රාමීය ජනතාවගේ ආර්ථික තත්ත්වය නංවාලීමට විවිධ ජීවනෝපායන් හඳුන්වා දීම, ඒ සඳහා අවශ්‍ය පුහුණු උපකරණ ලබාදීම, ගෙවතු වගා වැඩසටහන් ක්‍රියාවට නැංවීම, වනාන්තර සංරක්ෂණය සඳහා පාසල් සිසුන් පෙළඹවීම ආදී ක්‍රියාමාර්ග ගැනීමට නියමිතය.\r\n \r\n\tමෙමගින් 20,000 කට වැඩි පිරිසකට ඍජු ආර්ථික ප්‍රතිලාභ අත්කර දීමට හැකිවනු ඇති අතර, හෙක්ටයාර 30,000 ක පමණ වනාන්තර ප්‍ර‘දේශයක් සංරක්ෂණය කෙරෙනු ඇත. ඒ අනුව, රුපියල් මිලියන 261.06ක වියදමින්, 2018-2020 කාලපරිච්චේදය තුළ මෙම ව්‍යාපෘතිය ක්‍රියාත්මක කිරීමට කටයුතු යොදා තිබේ.\r\n \r\n\tමහවැලි සංවර්ධන හා පරිසර අමාත්‍යවරයා වශයෙන් ජනාධිපති මෛත්‍රීපාල සිරිසේන මහතා ඉදිරිපත් කළ කැබිනට් යෝජනාවට අමාත්‍ය මණ්ඩලයේ අනුමැතිය ලැබී ඇත.\r\n \r\n\t2010 වර්ෂයේ සංගණන දත්තයන්ට අනුව ශ්‍රී ලංකාවේ වනාන්තර ප්‍රමාණය දිවයිනේ මුළු භූමි ප්‍රමාණයෙන් 29.7% කි.\r\n \n\n \r\n\t \r\n  ", "URL": "https://www.ada.lk/0/0/0-296239", "Category": "Latest News", "Parent URL": null}