{"Source": "Ada News", "Timestamp": "26 10 2019", "Headline": "ගෝඨාගේ ප්‍රතිපත්ති ප්‍රකාශයට ඉන්දියාවෙන් පැසසුම්", "News Content": "ඉන්දියාව සහ ආසියානු කලාපයේ සෙසු රටවල් සමග මනා අවබෝධයකින් යුතුව කටයුතු කිරීම ශ්‍රී ලංකා විදේශ ප්‍රතිපත්තියේ ප්‍රධාන කොටසක් ලෙස පොදුජන පෙරමුණු ජනාධිපති ධුර අපේක්ෂක ගෝඨාභය රාජපක්ෂ මහතා සිය ප්‍රතිපත්ති ප්‍රකාශයෙන් ඉදිරිපත් කර ඇති බව ඉන්දීය මාධ්‍ය පවසයි. පසුගිය සිකුරාදා එළිදැක්වුණු ගෝඨාභය රාජපක්ෂ මහතාගේ ප්‍රතිපත්ති ප්‍රකාශය තවදුරටත් දක්වා ඇති පරිදි, ලෝක ආර්ථික කේන්ද්‍රය ආසියාව දෙසට නැඹුරු වෙමින් තිබෙන නිසා ආසියාතික රටවල් සමග වෙළෙඳ හා ආර්ථික සබඳතා ශක්තිමත් කරගැනීම විශේෂයෙන් දක්වා ඇති බවද එම මාධ්‍ය පෙන්වා දෙයි. එමෙන්ම, කලාපීය ආරක්ෂාව සම්බන්ධයෙන් ඉන්දියාව ඇතුළු සාර්ක් සහ බිම්ස්ටෙක් ඉන්දියානු සාගර වෙරළ කලාප රටවල් සහ සංවිධාන සමග මනා අවබෝධයකින් කටයුතු කිරීම සිය අරමුණ බවද එම ප්‍රතිපත්ති ප්‍රකාශයෙන් විශේෂයෙන් දක්වා ඇති බව ඉන්දීය මාධ්‍ය පෙන්වා දෙයි. සිය විදේශ ප්‍රතිපත්තිය තුළ රාජ්‍ය තාන්ත්‍රික සබඳතාවලදී හෝ ජාත්‍යන්තර වෙළෙඳ ගනුදෙනුවලදී කිසිදු විදේශ රටක් හමුවේ දණින් නොවැටෙන, සෑම විටම රටේ ස්වෛරීත්වය ආරක්ෂා කරන, ඕනෑම රටක් සමග සම තත්ත්වයෙන් ගනුදෙනු කරන, දේශීය අභිමානය සුරකින ගෞරවාන්විත පාලනයක් ස්ථාපිත කිරීමේ යෝජනාවද ඉන්දීය මාධ්‍යවල පැසසුමට ලක්ව තිබීම විශේෂත්වයකි.  ", "URL": "https://www.ada.lk/0/0/0-353757", "Category": "Business", "Parent URL": null}