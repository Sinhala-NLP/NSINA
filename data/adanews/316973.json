{"Source": "Ada News", "Timestamp": "15 03 2018", "Headline": "රුසියානුවන් 19දෙනෙකුට ඇමෙරිකාවෙන් සම්බාධක", "News Content": "\r\n\t2016 ඇමෙරිකානු ජනාධිපතිවරණය වෙත අතපෙවීම හා සයිබර් ප්‍රහාර එල්ල කිරීම සම්බන්ධයෙන් රුසියානුවන් 19 දෙනෙකුට එරෙහිව සම්බාධක පැනවීමට ඇමෙරිකාව කටයුතු කර තිබේ.\r\n \r\n\tමහා බ්‍රිතාන්‍යයේ ජීවත් වූ රුසියානු හිටපු ඔත්තුකරුවෙකු හා ඔහුගේ දියණිය වෙත විෂ රසායනික ප්‍රහාරයක් එල්ල කළේ යැයි චෝදනා කරමින් රුසියානු රාජතාන්ත්‍රිකයන් පිරිසක් රටින් පිටුවල් කිරීමට බ්‍රිතාන්‍ය ගත් තීරණයෙන් පසුව ඒ අනුව යමින් ඇමෙරිකාවද මෙම තීරණය ගෙන තිබීමද විශේෂත්වයකි.\r\n \r\n\tඇමෙරිකාව සම්බාධක පැනවූ රුසියානුවන් අතර පසුගිය මාසයේදී ඇමෙරිකානු අධිකරණ දෙපාර්තමේන්තුවේ විශේෂ උපදේශක රොබට් මුලර් චෝදනා ගොනුකළ 13 දෙනෙකුද ඇතුළත් බව කියැවෙයි.\r\n \r\n\tමේ අතර, ඇමෙරිකානු භාණ්ඩාගාර ලේකම් ස්ටීවන් මියුචින් අදහස් දක්වමින් රුසියානුවන්ගේ සයිබර් ප්‍රහාර මෙන්ම, අතිශය සංවේදී යටිතල පහසුකම් ඉල්කක කෙරෙන අනවසර අතපෙවීම් සම්බන්ධයෙන් චෝදනා කළේය.\r\n \r\n\tරුසියාව විසින් මේ වනවිටත් සිදුකරන සාහසික ප්‍රහාර මෙම සම්බාධක පැනවීමට හේතුවක් බව ඔහු වැඩිදුරටත් පවසා සිටියේය.\r\n \n\n  ", "URL": "https://www.ada.lk/0/0/0-316973", "Category": "International", "Parent URL": null}