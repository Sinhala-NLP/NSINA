{"Source": "Ada News", "Timestamp": "28 03 2018", "Headline": "ජනපතිගෙන් අගමැතිට දොස් - අවුරුදු 2ක් ඔයගොල්ලෝ මොනවද කළේ", "News Content": "\r\n\tඅග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් යුත් ආර්ථික කළමනාකරණ අමාත්‍ය කමිටුව අහෝසි කිරීමට යෝජනාකර තිබියදී තවදුරටත් එය පවත්වාගෙන යෑම පිළිබඳ ජනාධිපති මෛත්‍රීපාල සිරිසේන මහතා විසින් අගමැති රනිල් වික්‍රමසිංහ මහතාට කැබිනට් මණ්ඩලයේදී දොස් පවරා ඇති බව වාර්තාවේ.\r\n \r\n\tජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ (27දා) රැස් වූ කැබිනට් මණ්ඩලයේදී ජනාධිපතිවරයා මේබව ප්‍රකාශ කර තිබේ.\r\n \r\n\tආර්ථික කළමනාකරණ අමාත්‍ය කමිටුව අහෝසිකිරීමට ජනාධිපති මෛත්‍රිපාල සිරිසේන මහතා විසින් මීට පෙර කැබිනට් මණ්ඩලයට කැබිනට් සංදේශයක් ඉදිරිපත් කළේය. එසේ තිබියදීත් තවදුරටත් ආර්ථික කළමනාකරණය පිළිබඳ අමාත්‍ය මණ්ඩල කමිටුවේ කටයුතු සිදුව ඇති බැවින් ජනාධිපතිවරයා මෙසේ අගමැතිවරයාට චෝදනාකර ඇති බවද වාර්තාවේ.\r\n \r\n\tමේපිළිබඳ ප්‍රකාශ කරමින් ජනාධිපති සිරිසේන මහතා මෙසේද පවසා ඇත.\r\n \r\n\t“ගිය සතියේ මම කැබිනට් පේපර් එකක් ගෙනාවා මේක අවලංගු කරන්න. ඔයගොල්ලෝ ඊට පස්සෙත් මේකෙ වැඩ. අවුරුදු දෙකක් ඔයගොල්ලෝ මොනවද කළේ.\" යැයි ජනාධිපතිවරයා ප්‍රකාශ කර තිබේ.\r\n \r\n\tආර්ථික කළමනාකරණ කමිටුව අහෝසි කිරීමට ජනාධිපතිවරයා ඉදිරිපත්කළ කැබිනට් සංදේශයේ එයට හේතුව ලෙස කරුණු 04ක් ඉදිරිපත්කර තිබේ.\r\n \r\n\tඅදාළ අමාත්‍යාංශ සහ ආයතන සමග නිසි සහයෝගිතාව සහ උපදේස් ලබා නොගැනීම, තීරණ ගැනීමේදී ප්‍රමුඛතාහඳුනානොගැනීම, ආර්ථික යෝජනා අවශ්‍ය පරිදි නිසි පරිදි සහ ක්‍රමවත් පරිදි සකස් නොකිරීම, ආර්ථික ප්‍රතිපත්ති සහ ඒවා ක්‍රියාත්මක කිරීම පිළිබඳ විධිමත් සම්බන්ධීකරණයක් නොමැතිවීම යන කරුණු එහි ඇතුළත්ය.\r\n \r\n\tඅමාත්‍යාංශ මට්ටමින් ගතයුතු තීරණද ආර්ථික කළමනාකරණ කමිටුවට යොමුකිරීමෙන් අනවශ්‍ය ලෙස කාලය වැයකිරීමක් සිදුවන බවත්, රටේ ආර්ථිකය සහ ජනතාව වෙනුවෙන් තමා මෙම යෝජනාව ඉදිරිපත් කරන බවද අදාළ සංදේශයේ සඳහන්ය.\r\n \r\n\tආර්ථික කළමනාකරණය සඳහා එක් ආයතනයක් පමණක් තිබිය යුතුයැයි ජනතා විශ්වාසය බවත්, ඒ අනුව ජනාධිපතිවරයා යටතේ ඇති ආර්ථික සභාව ඉහළම ආයතනය වන බවද ජනාධිපතිවරයා මෙම කැබිනට් සංදේශයේ සඳහන් කර ඇත.\r\n \r\n\tඒ අනුව ආර්ථික කළමනාකරණ කමිටුව සහ ඒ හා සබැඳි සියලුම කමිටු ඒකක සහ ක්‍රියාවලි අහෝසිකිරීමට කටයුතු කරන ලෙසද ජනාධිපතිවරයා යෝජනාකර තිබේ.\r\n \r\n\tඉහළ ආර්ථික යෝජනා සඳහා වන පත්‍රිකා පමණක් සාකච්ඡා කිරීමට අනුකාරක සභාවක් පත්කළ හැකිබවද ජනාධිපතිවරයාගේ සංදේශයේ වැඩිදුරටත් සඳහන් කර ඇත.\r\n \n\n  ", "URL": "https://www.ada.lk/0/0/0-319187", "Category": "Latest News", "Parent URL": null}