{"Source": "Ada News", "Timestamp": "4 07 2018", "Headline": "දිනපු දිනිල්ලේ දෙවැනි ඉනිම එක්ක ඉදිරියට යනවා - MR", "News Content": "පෙබරවාරි 10 වැනිදා දිනපු දිනිල්ලේ දෙවැනි ඉනිම ජයග්‍රහණය කරවීමට මේ දිනවල කටයුතු කරගෙන යන බව හිටපු ජනාධිපති මහින්ද රාජපක්‍ෂ මහතා අද (04දා) පැවසීය. ඒ සඳහා ඒකාබද්ධ විපක්ෂය, ශ්‍රී ලංකා පොදුජන පෙරමුණ ඇතුළු බලවේග රාශියක් එක්ව සිටින බවද හිටපු ජනාධිපතිවරයා සඳහන් කළේය. හෙතෙම මේ බව පැවසුවේ, බත්තරමුල්ල නෙළුම් මාවතේ පිහිටි ශ්‍රී ලංකා පොදුජන පෙරමුණේ ප්‍රධාන කාර්යාලයේ පැවැති සාමාජිකත්ව ප්‍රදානය කිරීමේ උත්සවයේදීය. රාජපක්ෂ සහෝදරවරු අතර ගැටුමක් ඇතැයි පැතිරයන මතවාද ප්‍රතික්ෂේප කිරීම සඳහා මෙම උත්සවයට හිටපු ආරක්ෂක ලේකම් ගෝඨාභය රාජපක්ෂ මහතා සහභාගී වූ බවත්, වියත් මග, ඒකාබද්ධ විපක්‍ෂය, ශ්‍රී ලංකා පොදුජන පෙරමුණ මහින්ද චින්තනය ඉදිරියට ගෙන යමින් සිටින බවත් හෙතෙම පවසා සිටියේය. ගෝඨාභය රාජපක්ෂ මහතා පොදුජන පෙරමුණෙ දේශපාලන කටයුතුවලට නිල වශයෙන් සම්බන්ධ වූ ප්‍රථම අවස්ථාව මෙය විය. බැසිල් රාජපක්ෂ, චමල් රාජපක්ෂ යන මහත්වරුන් ඇතුළුව ඒකාබද්ධ විපක්ෂයේ පාර්ලිමේන්තු මන්ත්‍රීවරුන්, පළාත් සභා මන්ත්‍රීවරුන්, පළාත් පාලන ආයතන ප්‍රධානීහු මෙම අවස්ථාවට එක්ව සිටියහ. පළාත් සභා මන්ත්‍රිවරු පිරිසක් මෙහිදි පොදුජන පෙරමුණෙ සාමාජිකත්වය ලබාගත්හ.  ඡායාරූප -ශමීර රාජපක්ෂ  ", "URL": "https://www.ada.lk/0/0/0-337909", "Category": "Latest News", "Parent URL": null}