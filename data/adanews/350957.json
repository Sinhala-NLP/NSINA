{"Source": "Ada News", "Timestamp": "29 07 2019", "Headline": "විමල්ට එරෙහි අල්ලස් නඩුව අගෝ. 8 කල්යයි", "News Content": "ඇමතිවරයෙකු ලෙස කටයුතු කළ වසර හයක කාලය තුළදී සිය වත්කම්  හා  ආදායම්  වලින්  උපයාගත  නොහැකි, අල්ලස් මඟින්  උපයාගත් රුපියල් කෝටි 7 1/2කට ආසන්න මුදල් හා දේපළවල හිමිකරුවෙකු  සිට චෝදනා කරමින් නිවාස ඉදිකිරීම් හා ඉංජිනේරු සේවා හිටපු අමාත්‍ය විමල් වීරවංශ මහතාට එරෙහිව පවරා ඇති නඩුවේ බැංකු දෙකක හා රක්‍ෂණ සංස්ථාවේ පරිගණක දත්ත පරීක්‍ෂා කිරීමට අවසර දුන් කොළඹ මහාධිකරණ විනිසුරු ආදිත්‍ය පටබැඳි  මහතා එම නඩුව අගොස්තු මස 08 වැනිදා කැඳවීමට නියම කළේය. මෙම නඩුව කැඳවනු ලැබු අවස්ථාවේදී විත්ති පාර්ශවය වෙනුවෙන් පෙනී සිටි ජනාධිපති නීතිඥ ජයන්ත වීරසිංහ මහතා කළ ඉල්ලීමක් පිළිගත් විනිසුරුවරයා හැටන් නැෂනල් (ප‍්‍රධාන කාර්යාලය)  හා මහජන බැංකුව (දෙල්ගොඩ) යන බැංකු වලටද රක්‍ෂණ සංස්ථාවේ (ප‍්‍රධාන කාර්යාලය)  එලෙස නියම කළේය. මෙම නඩුව කැඳවනු ලැබු අවස්ථාවේදී හිටපු අමාත්‍ය විමල් වීරවංශ මහතා අධිකරණය හමුවේ පෙනී සිටියේය. 2009 වසරේ සිට 2014 වසර දක්වා වු වසර හයක කාලය තුළදී විත්තිකාර හිටපු අමාත්‍ය විමල් වීරවංශ මහතා රුපියල් කෝටි 7 1/2 කට ආසන්න මුදල් හා දේපළ උපයාගෙන ඇති බව අල්ලස් කොමිසමේ අධ්‍යක්‍ෂ ජනරාල් ජනාධිපති නීතීඥ සරත් ජයමාන්න මහතාගේ අත්සනින් යුතුව නිකුත් කළ  චෝදනා පත‍්‍රයේ  ස`දහන් වේ. 2009 ජනවාරී මස පළමුවැනිදාත් 2014 දෙසැම්බර් මස 31 වැනිදාත් අතර කාලය තුළදී සිය නීත්‍යානුකූල වත්කම් හා ලැබීම් වලින් උපයාගත නොහැකි රුපියල් 744,80,017/- මුදල් හා දේපළ උපයාගෙන ඇති බවත් එම මුදල් හා දේපළ උපයාගෙන ඇත්තේ අල්ලස් වලින් බවත් අධිචෝදනා පත‍්‍රයේ වැඩිදුරටත් සඳහන් කොට ඇත. මුදල් උපයාගෙන ඇති ආකාරය හා දේපළ උපයාගෙන ඇති ආකාරය දැක්වෙන උපගොනු දෙකක්ද අධිචෝදනා පත‍්‍රය සමඟ අල්ලස් කොමිසම විසින් අධිකරණයට ඉදිරිපත් කොට තිබිණි. මෙම නඩුව කැඳවනු ලැබු අවස්ථාවේදී විත්තිකරු වෙනුවෙන් පෙනීසිටි ජනාධිපති නීතිඥ ජයන්ත වීරසිංහ මහතා කරුණු ඉදිරිපත් කරමින් තම සේවාදායකයාගේ බැංකු ගිණුම් සම්බන්ධයෙන් ආයතන කිහිපයකින් ඉදිරිපත් කොට ඇති වාර්තා වල නිරවද්‍යභාවය පරීක්‍ෂා කළ කළත් බැංකු දෙකක හා රක්‍ෂණ සංස්ථාවේ පරිගණක දත්ත පරීක්‍ෂා කිරීමට අවසර දීම එහි නිලධාරීන් විසින් ප්‍රතික්ෂේප  කළ බවත් දැනුම් දුන්නේය. එහෙයින් හැටන් නැෂනල් (ප‍්‍රධාන කාර්යාලය)  හා මහජන බැංකුව (දෙල්ගොඩ)  යන බැංකු වලටද රක්‍ෂණ සංස්ථාවේ (ප‍්‍රධාන කාර්යාලය)  ටද මෙම නඩුවට අදාළව එම ආයතන වලින් නිකුත් කළ  පරිගණක දත්ත පරීක්‍ෂා කිරීමට අවසර දෙන්නැයිද එමෙන්ම එම දත්ත තිරයේ දැක්වෙන ඡායාරූප  (ස්ක‍්‍රීන් ෂොට්)  ගැනීමට තමන්ට අවසර දෙන්නැයි ජනාධිපති නීතිඥ ජයන්ත වීරසිංහ මහතා ඉල්ලා සිටියේය. ඉදිරිපත් වු කරුණු සළකා බලමින් ඊට අවසර දුන් විනිසුරුවරයා මෙම නඩුව ලබන අගොස්තු මස  08 වැනිදා කැඳවීමට නියම කළේය. පැමිණිල්ල වෙනුවෙන් සහකාර අධ්‍යක්‍ෂ ජනරාල් නීතිඥ සුනේත‍්‍රා ජයසිංහ මහත්මිය සමඟ අතිරේක සොලිසිටර් ජනරාල් අයේෂා ජිනසේන මෙනවිය පෙනී සිටියාය. විත්තිකරු වෙනුවෙන් නීතිඥවරු කණ්ඩායමක් සමඟ ජනාධිපති නීතිඥ ජයන්ත වීරසිංහ මහතා පෙනී සිටියේය.       ", "URL": "https://www.ada.lk/0/0/0-350957", "Category": "Latest News", "Parent URL": null}