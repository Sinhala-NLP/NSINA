{"Source": "Ada News", "Timestamp": "17 04 2018", "Headline": "ඉන්ධන මිල සූත්‍රය ගැන මුලින් ජනතාව දැනුවත් කළ යුතුයි", "News Content": "\r\n\tඉන්ධන මිල සූත්‍රයක් සකස් කරනවා නම් මුලින්ම ඒ පිළිබඳ ජනතාව දැනුවත් කළ යුතු බවත්, එම වැඩපිළිවෙළ හරහා ඉන්ධන මිල ඉහළ යෑම සිදු නොවිය යුතු බව ඛනිජ තෙල් වෘත්තීය සමිති එකමුතුව සඳහන් කරයි.\r\n \r\n\tඉදිරි කැබිනට් මණ්ඩල රැස්වීමකට ඉදිරිපත් කිරීමට සැලසුම් කර තිබෙන මිල සූත්‍රය හරහා ජනතාවට බර පැටවිය නොහැකි බවද එම සංගමයේ කැඳවුම්කරු ඩී.ජේ. රාජකරුණා මහතා සඳහන් කළේය.\r\n \r\n\tපෙට්‍රල් හා ඩීසල් මත පනවා තිබෙන අධික බදුමුදල නිසා රුපියල් මිලියන එකසිය හතළිහක් දිනකට පාඩු ලබන බවත්, ඒ හරහා සංස්ථාව පාඩු ලබන බවට පෙන්වා දී මෙම කුමන්ත්‍රණය දියත් කර තිබෙන බවත් කැඳවුම්කරු සඳහන් කළේය.\r\n \r\n\tආණ්ඩුවේ බදුබර නිසා පෙට්‍රල් ලීටරයකින් රුපියල් 14 ශත 20කුත්, ඩීසල් ලීටරයකින් රුපියල් 14 ශත 25කට ආසන්න ප්‍රමාණයකුත් පාඩු සිදුවන බවද ඒ මහතා  සඳහන් කළේය.\r\n \r\n\tමීට අමතරව තෙල් පිරිපහදුව ස්ථාපිත කර තිබෙන්නේ බොරතෙල් පිරිපහදු කර ජනතාවට අඩු මිලට ඉන්ධන ලබාදීමට බවත්, එහෙත් ආණ්ඩුවේ බදු ප්‍රතිපත්තියට අනුව පිරිපහදු කරන පෙට්‍රල් ලීටරයකට රුපියල් 27කුත්, ඩීසල් ලීටරයකට රුපියල් 13ක බද්දකුත් අයකරගනිමින් සිටින බවත් හෙතෙම පවසා සිටියේය.\r\n \n\n \r\n\t \r\n  ", "URL": "https://www.ada.lk/0/0/0-323170", "Category": "Latest News", "Parent URL": null}