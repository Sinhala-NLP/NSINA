{"Source": "Ada News", "Timestamp": "27 06 2019", "Headline": "ඇමති ඡායාරූපය හා පණිවුඩය   ලබන වසරේ පෙළපොත්වලටත්", "News Content": "පෙළපොත් මුද්‍රණ‘යේදී අධ්‍යාපන අමාත්‍යවරයාගේ ඡායාරූපය හා පණිවුඩය ඇතුළත් කිරීම අඛණ්ඩව සිදුවන්නක් බවත්, ඒ සඳහා අමතර මුදලක් වැය නොවන නිසා ලබන වසරේ ලබාදෙන පෙළපොත්වලටත් ඡායාරූපය හා ප්‍රකාශය ඇතුළත් කරන බවත් අධ්‍යාපන අමාත්‍ය අකිල විරාජ් කාරියවසම් මහතා සඳහන් කළේය. ඒ මහතා මේ බව පවසා සිටයේ ඊයේ (26දා) පැවැති මාධ්‍ය සාකච්ඡාවකට එක්වෙමිනි. පෙළපොත් මුද්‍රණයේදී අධ්‍යාපන අමාත්‍යවරයාගේ ඡායාරූපය හා ප්‍රකාශය ඇතුළත් කිරීම නිසා රුපියල් කෝටි දහසයක මුදලක් අමතරව වැය වී තිබෙන බවට සිදුකරන ප්‍රකාශ ප්‍රතික්‍ෂේප කරන බවද අමාත්‍යවරයා පවසා සිටියේය. ඡායාරූපය හා ප්‍රකාශය ඇතුළත් කිරීම නිසා මූල්‍ය පාඩුවක් සිදු වූ බවට ජනාධිපති විමර්ශන කොමිසම හමුවේ අධ්‍යාපන නිලධාරියෙකු ප්‍රකශ කළ බවට සමහර මාධ්‍ය වාර්තා කර තිබුණද, අදාළ නිලධාරියා එවැන්නක් ප්‍රකාශ නොකළ බවට දිවුරුම් ප්‍රකාශයකින් අධ්‍යාපන ලේකම්වරයා දැනුවත් කර තිබෙන බවද ඒ මහතා පවසා සිටියේය. එසේම අදාළ විමර්ශන කොමිෂමට ජූලි පළමුවැනිදා හෝ 08 වැනිදා යන දින දෙකෙන් කැමැති දිනයක පැමිණෙන ලෙස දන්වා තිබෙන බවත්, ඒ අනුව දින දෙකෙන් කුමන හෝ දිනයක ගොස් ප්‍රකාශ ලබාදෙන බවත් අධ්‍යාපන අමාත්‍යවරයා වැඩිදුරටත් සඳහන් කළේය.   ", "URL": "https://www.ada.lk/0/0/0-349920", "Category": "Latest News", "Parent URL": null}