{"Source": "Ada News", "Timestamp": "10 01 2021", "Headline": "එලිසබෙත් රැජින හා සැමියා කොවිඩ් එන්නත ලබා ගනිති", "News Content": "දෙවැනි එලිසබෙත් රැජින සහ එඩින්බරෝ ආදිපාදවරයාට ඔවුන්ගේ කොවිඩ්-19 වෛරසයට එරෙහි එන්නත ලබා දී ඇති බව බකිංහැම් මාලිගයේ ප්‍රකාශකයෙක් පැවසීය. මෙම එන්නත් ලබාදී තිබුණේ වින්ඩ්සර් කාසල් හි ගෘහස්ථ වෛද්‍යවරයකු විසිනි. වැරදි තොරතුරු සහ තවදුරටත් උපකල්පන වළක්වා ගැනීම සඳහා 94 හැවිරිදි රැජින, තමාට සහ 99 හැවිරිදි තම සැමියාට එන්නත ලබා දී ඇති බව ප්‍රසිද්ධ කිරීමට තීරණය කර තිබේ. මෙම යුවළගේ පුත් චාල්ස් කුමරු පසුගිය මාර්තු මාසයේදී කොවිඩ්-19 සඳහා ධනාත්මක බව පරීක්‍ෂා කර හුදෙකලා විය. 72 හැවිරිදි ඔහු පසුව පැවසුවේ මෘදු රෝග ලක්ෂණ පමණක් අත්විඳීමට තමා වාසනාවන්ත බවත්, ඔහු එය සැහැල්ලුවෙන් ඉවත්කර ගත් බවත්ය. මේ අතර, බ්‍රිතාන්‍ය සිංහාසනයේ දෙවැනි පෙළේ සිටින ඔවුන්ගේ මුනුබුරා වන විලියම් කුමරුද මේ වසර මුලදී කොරෝනා වෛරසය සඳහා ධනාත්මක බව පරීක්‍ෂා කළ බව එක්සත් රාජධානියේ මාධ්‍ය වාර්තා කළේය. ජෝන්ස් හොප්කින්ස් විශ්ව විද්‍යාලයේ සංඛ්‍යාලේඛනවලට අනුව එක්සත් රාජධානියේ කොවිඩ්-19 රෝගීන් මිලියන 3කට වැඩි සංඛ්‍යාවක් සහ මරණ 80,000කට වැඩි සංඛ්‍යාවක් වාර්තා වී තිබේ. ගෙවීගිය සිකුරාදා දිනයේ පමණක් එක්සත් රාජධානියෙන් වෛරස් ආශ්‍රිත මරණ 1,325ක් වාර්තා කර ඇත. සෞඛ්‍ය නිලධාරීන් 2021 දී මාරාන්තික ආරම්භයකට මුහුණ දී ඇති අතර, නව කොරෝනා වෛරස ප්‍රභේදයක් එක්සත් රාජධානියේදී ප්‍රථම වරට අනාවරණය වීමත් සමග තත්ත්වය වඩාත් දරුණු වී තිබේ.   ", "URL": "https://www.ada.lk/0/0/0-373696", "Category": "International", "Parent URL": null}