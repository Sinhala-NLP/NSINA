{"Source": "Ada News", "Timestamp": "14 11 2018", "Headline": "ඉදිරියටත් ආණ්ඩු පක්ෂය ලෙසට කටයුතු කරනවා - දිනේෂ්", "News Content": "ප්‍රජාතන්ත්‍රවාදීව ලැබී තිබෙන බලතල යටතේ ඉදිරියටත් ආණ්ඩු පක්‍ෂය ලෙස මහින්ද රාජපක්‍ෂ මහතා යටතේ කටයුතු කරන බව දිනේෂ් ගුණවර්ධන මහතා ප්‍රකාශ කළේය. පාර්ලිමේන්තුව කල්තැබීමෙන් පසුව පාර්ලිමේන්තු සංකීර්ණයේදී අද (14දා) පැවැති මාධ්‍ය හමුවකට සහභාගි වෙමින් ගුණවර්ධන මහතා මේ බව සඳහන් කළේය. එහිදී වැඩිදුරටත් අදහස් දැක්වූ ඒ මහතා,  \"ජනවරම යනු දෙවියන් වහන්සේ දුන් වරමක් බවයි දාර්ශනිකයන් කියන්නේ. ජනතාව දුන් වරම තවම අවලංගු වෙලා නැහැ. ව්‍යවස්ථාව අනුව ස්ථාවර නියෝග පිළිබඳ බලය ලැබී තිබෙනවා. පළමුව ජනාධිපතිගේ නිවේදනය මහලේකම් කියවිය යුතුයි. පසුව සභානායක පාර්ලිමේන්තුව කල්තැබීම සම්ප්‍රදායයි. බහුතර ආණ්ඩුවක් තිබුණත් සුළුතර ආණ්ඩුවක් තිබුණත් ඒ සම්ප්‍රදාය කඩ කරන්නේ නැහැ. නමුත් කථානායක පාර්ලිමේන්තු සම්ප්‍රදායට පයින් ගැහුවා. රට අරාජික කිරීමයි කථානායකගේ අපේක්ෂාව. ව්‍යවස්ථාවට අනුව ජනාධිපතිගේ බලතල අනුව අගමැති ලෙස මහින්ද රාජපක්‍ෂ මහතා පත්කළා. ඒ ගැසට් නිවේදනයට ඇමතිවරු පත්කළ ගැසට් එකට යටත් වෙන්න ඔහුට සිදු වෙනවා.  පාර්ලිමේන්තුව තුළින් රට අරාජික කිරීමයි කථානායක සිදු කරන්නේ. වේත්‍රධාරීවරයා සෙංකෝලය අරගෙන ගිය පසුව පාර්ලිමේන්තුවේ  කිසිදු කටයුත්තක් වලංගු වෙන්නේ නැහැ. ඒත් කථානායක ස්ථාවර නියෝගවලට පටහැණිව කටයුතු කළා. ආණ්ඩු පක්‍ෂය අද සහභාගි වුණේ නිවැරදි ලෙසම පාර්ලිමේන්තු කටයුතු සිදුකර ගෙන යෑමටයි\" යැයිද ප්‍රකාශ කළේය.    ", "URL": "https://www.ada.lk/0/0/0-342374", "Category": "Latest News", "Parent URL": null}