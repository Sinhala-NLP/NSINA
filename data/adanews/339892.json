{"Source": "Ada News", "Timestamp": "2 09 2018", "Headline": "ජනතාව දුක් විදි බව ‌හොඳින්ම දන්නවා", "News Content": "ජනතාව දුක් විදි බව තමා  හොඳින්ම දන්නා බවත් අනාගතය පිළිබඳව සකස්කර ඇති සැලසුම් මසකින් හෝ වසරකින් ක්‍රියාවට නැංවිය නොහැකි බවත් අග්‍රාමාත්‍ය රනිල් වික්‍රමසිංහ මහතා පවසයි. නැගෙනහිර පළාතේ  කල්කුඩා ප්‍රදේශයේ ඉදිකළ එම්. ජේ. එෆ්. මධ්‍යස්ථානය විවෘත කිරීමේ අවස්ථාවට සහභාගි වෙමින් ඊයේ (01දා) අග්‍රාමාත්‍යවරයා මෙම අදහස් දැක්වීය. “කටුනායක ගුවන්තොටුපලේ සිට මඩකලපුවට පැමිණීමේදී විශාල අපහසුතාවක් තිබෙනවා. අපි ඊට විසඳුම් 2 ක් හඳුන්වා දී තිබෙනවා. මේ වසර අවසානය වන විට මත්තල ගුවන් තොටුපල ක්‍රියාත්මක කිරීම හරහා සංචාරකයින්ට පැය දෙකකින් දෙකහාමාරකින් පමණ මඩකලපුවට පැමිණිමට හැකියි. මඩකලපුව ගුවන් තොටුපලක් මේ වන විට සිවිල් ගුවන් සේවය හරහා අළුත්වැඩියා කටයුතු සිදුකර තිබෙනවා. ලංකාවේ සමාගම් 2 ක් සමඟ අප සාකච්ඡා කරමින් සිටින අභ්‍යන්තර ගුවන් සේවා ආරම්භ කිරීමට. ඒ අනුව ඉදිරියේදී කොළඹ - මඩකලපුව - ත්‍රිකුණාමලය - සීගිරිය - පළාලි ආදි ප්‍රදේශවලට අභ්‍යන්තර ගුවන් ගමන් ඇතිවෙනවා. මේ හරහා ඉදිරියේදී මේ ප්‍රදේශයේ යම්කිසි වෙනසක් සිදු වෙන බව පැවසිය යුතුයි. අනාගතය පිළිබඳව අප ඇති කර තිබෙන සැලසුම මාසයකින් හෝ වසරකින් ක්‍රියාවට නැංවීමට මමත් කැමතියි. නමුත් එය අපහසුයි. අපට ඒ සඳහා තරමක කාලයක් අවශ්‍යයි. පසුගිය වසර කිහිපය අප ගත කළේ ඒ සඳහායි. නමුත් ජනතාව දුක් විදි බව මා හොදින් දන්නවා. දැන් තිබෙන්නේ සැලසුම් සමඟ ඉදිරියට යාමටයි. ආණ්ඩුවකට තනිව මෙම කටයුතු සිදු කළ නොහැකියි. ඒ සඳහා ග්‍රාමීය ව්‍යාපාර අවශ්‍ය වෙනවා.”   ", "URL": "https://www.ada.lk/0/0/0-339892", "Category": "Latest News", "Parent URL": null}