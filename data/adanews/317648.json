{"Source": "Ada News", "Timestamp": "20 03 2018", "Headline": "නොහැකියාව වසා ගැනීමට දත්ත සැඟවීම", "News Content": "\n\n \r\n\tරුසියානු ජනාධිපතිවරණයට ස්වාධීන නිරීක්ෂකයෙකු ලෙස එක්විමට අවස්ථාව ලැබීම දේශපාලන දිවියේ තවත් එක් අත්දැකීමක් විය. ඉරිදා පැවැති ජනාධිපතිවරණය සාමකාමී ලෙස පැවැති අතර, බටහිර මාධ්‍ය වාර්තා කළ අන්දමේ ගැටලුවක් එහිදී ඇති නොවුණි. \r\n\tමෙවර කුරහන් සුවඳ තීරු ලිපිය සම්පාදනය කරන්නේ රුසියාවේ සිටය. ලිපිය ලියන විටත් වත්මන් ජනපති ව්ලැදිමීර් පූටින් මහතාට මැතිවරණයෙන් පැහැදිලි ජයක් ලැබෙන තත්ත්වයක් පෙන්වීය.\r\n\tවර්තමානයේදී රුසියාව ලෝකයේ කැපී පෙනෙන රටක් බවට පත්කිරීමට පූටින් ජනපතිවරයා සුවිශේෂී මෙහෙයක් ඉටුකළ අතරම ඔහු එය තවදුරටත් ඉටුකරමින් සිටී. මෙවර ලැබූ ජනවරමින් පැහැදිලි වන්නේ රුසියානු ජනාධිපතිවරයාට බටහිරින් කුමන චෝදනා එල්ලවුවත් රුසියානු වැසියන් ඔහු කෙරෙහි විශ්වාසය තබා ඇති  බවයි.\r\n \r\n\tරුසියානු ජනාධිපතිවරණයේ ස්වාධීන නිරීක්ෂකයෙකු වීම හරහා බොහෝ දෑ ඉගෙන ගැනීමටත්, අත්දැකීම් ලබාගැනීමටත් හැකි වූ අතර, ශ්‍රී ලංකාවේ මැතිවරණ ක්‍රියාවලිය තවදුරටත් ස්වාධීන හා අපක්ෂපාතී කිරීම වෙනුවෙන් එයින් ලැබූ අත්දැකීම් ශ්‍රී ලංකාවේ මැතිවරණ ක්‍රියාවලිය වෙනුවෙන් ලබාදීමට ඇති හැකියාව පිළිබඳ සොයා බලමි.\r\n \r\n\tයහපාලන ආණ්ඩුව ඉතිහාසයේ ශ්‍රී ලංකාවෙන් බිහිවූ අදක්ෂම මෙන්ම රටේ සංවර්ධනය ආපස්සට රැගෙන ගිය ආණ්ඩුවක් බව අපි දිගින් දිගටම ඔබට සඳහන් කළෙමු. 2017 වසර සඳහා සමස්ත දළ ජාතික නිෂ්පාදිතය හා 2017 වසරේ අවසන් කාර්තුව සඳහා වන දළ ජාතික නිෂ්පාදිතයේ දත්ත ඉදිරිපත් නොකිරීමට ජන හා සංඛ්‍යාලේඛන දෙපාර්තමේන්තුව කටයුතු කරමින් තිබුණි. එසේම ඔවුන් ඒ සම්බන්ධයෙන් ඉදිරිපත් කළ වාර්තාව පසුව ඉවත් කර ගැනිමටත් කටයුතු කළේය.\r\n\tආණ්ඩුවේ අසාර්ථක ගමන ජනතාවගෙන් වසන් කිරීම වෙනුවෙන් මෙම ක්‍රියාමාර්ගය ගත්තද 2017 වසරේ ශ්‍රී ලංකාවේ ආර්ථික සංවර්ධන වේගය 3.1ක් තරම් වූ පහළ අගයක පවතින බවට හෙළිව තිබේ. එය වසර 16ක් තුළ ශ්‍රී ලංකාවෙන් වාර්තා වූ අවම අගයයි.  2016 වසරේදී ශ්‍රී ලංකාවේ ආර්ථික වර්ධන වේගය 4.4ක අගයක පැවැතිණි. යහපාලන ආණ්ඩුව පත්ව දිගින් දිගටම ආර්ථික වර්ධන වේගය පහළ යමින් සිටියි.\r\n\tආණ්ඩුවට මේ සඳහා විවිධ හේතු ඉදිරිපත් කිරීමට හැකියාවක් තිබේ. නියඟය හා ගංවතුර වැනි ස්වාභාවික විපත් මේ සඳහා හේතුවක් බවට ආණ්ඩුව සඳහන් කරනු ඇත. නමුත් යුද්ධයක් පවතිද්දී පවා පසුගිය මහින්ද රාජපක්ෂ ආණ්ඩුව ඉහළ ආර්ථික වර්ධන වේගයක් පවත්වා ගැනීමට සමත්ව තිබිණි. \r\n \r\n\tශ්‍රී ලංකාව ලබාගනු ඇති බවට ජාත්‍යන්තර මූල්‍ය අරමුදල විශ්වාස කළද, එවැනි තත්ත්වයකට ගමන් කිරීමට \r\n\tශ්‍රී ලංකාවට හැකියාවක් නොමැති බව මාගේ හැඟීමයි. ප්‍රධාන වශයෙන්ම වත්මන් ආණ්ඩුවේ වැරදි ආර්ථික කළමනාකරණය ඒ සඳහා හේතු වනු ඇත.  \r\n \r\n\tඅග්‍රාමාත්‍ය රනිල් වික්‍රමසිංහ මහතාට එරෙහිව ඒකාබද්ධ විපක්ෂය විසින් ගෙන එන විශ්වාසභංගයට අදාළව අතසන් ලබාගැනීම  සටහන ලියන විටත් ලබාගනිමින් තිබිණි. ජනතා විමුක්ති පෙරමුණ එම විශ්වාසභංගයට සහාය දැක්වීමට ඉදිරිපත් වන බවට දැනගැනීමට ලැබිණි. විපක්ෂය නියෝජනය කරන පක්ෂ අතරින් විශ්වාසභංගයට ද්‍රවිඩ ජාතික සන්ධානයේ සහාය ලබාගැනීම තරමක ගැටලුවක් බවට පත්ව තිබේ.\r\n\tමේ අතර ආණ්ඩුව නියෝජනය කරන රාජ්‍ය අමාත්‍ය ටී.බී. ඒකනායක මහතාද විශ්වාසභංගයට අත්සන් කළ අතර, තවත් පිරිසක් ඉදිරියේදී ඒ සඳහා අත්සන් කරනු ඇත. මම රුසියාවට පැමිණියේද එම විශ්වාසභංගය සඳහා අත්සන් තැබීමෙන් අනතුරුවය. \r\n\tවිශ්වාසභංගය පාර්ලිමේන්තුවට ඉදිරිපත් කිරීමෙන් අනතුරුව තවත් පිරිසක් එයට අත්සන් තබනු ඇත. එක්සත් ජාතික පක්ෂය නියෝජනය කරන පිරිසක්ද විශ්වාසභංගයට සහාය දැක්වීමට වැඩි අවස්ථාවක් තිබේ.\r\n \r\n\tඅනෙක් අතින් පළාත් පාලන මැතිවරණයෙන් පසුව ඇතිවූ දේශපාලන අස්ථාවරත්වය නිසා ඇතිව තිබෙන්නාවූ ගැටලුව තවමත් අවසන්ව නොමැත. මේ අතර අම්පාර හා මහනුවර ඇතිවූ ගැටුම්ද යම්තාක් දුරකට ආර්ථිකය වෙනුවෙන් බලපෑමක් ඇතිකරනු ඇත. මූලිකවම සංචාරක කර්මාන්තයට මේ හරහා ගැටලුවක් ඇතිවිය.\r\n\tපළාත් පාලන මැතිවරණය පවත්වා මාසයකට අධික කාලයක් ඉක්මවා ගොස් ඇතත්, තවමත් පළාත් පාලන ආයතන සංස්ථාපනය කිරීමට ආණ්ඩුවට නොහැකි වී තිබේ. පළාත් පාලන ආයතන වසර දෙකකටත් අධික කාලයක සිට මේ වනවිට අකර්මණ්‍යව පවතී. ඡන්දය පවත්වා අවසන් හෙයින් වහාම මෙම ආයතන පිහිටුවීමට කටයුතු කිරීම ආණ්ඩුවේ වගකීමකි.\r\n\tපළාත් සභා මැතිවරණයද කල්දැමීමට ආණ්ඩුව කටයුතු කරමින් සිටියි. ඒ නව මැතිවරණ ක්‍රමයක් ඉදිරියට දමාගනිමිනි. පළාත් පාලන මැතිවරණය වෙනුවෙන් පැවැති නව මැතිවරණ ක්‍රමය හරහා ගැටලු රාශියක් මතුවිය. පළාත් පාලන ආයතන සංස්ථාපනය කිරීම කල්ගත වීමටද මෙය හේතුවක් විය.\r\n \r\n\tලබන සතියේදී යළිත් හමුවෙමු!\r\n\tඔබට සුබ අනාගතයක්!\r\n  ", "URL": "https://www.ada.lk/0/0/0-317648", "Category": "columns", "Parent URL": null}