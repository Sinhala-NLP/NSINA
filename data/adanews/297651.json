{"Source": "Ada News", "Timestamp": "20 12 2017", "Headline": "වසර 3000ක් පැරණි ළමා ඇටසැකිලි ඊජිප්තුවෙන්", "News Content": "\r\n\tවසර 3,000කට පෙර මියගිය ළමයින් සිව් දෙනෙකුට අයත් ඇටසැකිලි සොයාගැනීමට ඊජිප්තුවේ, අස්වාන් නගරය ආසන්නයේ සිදුකළ කැණීමකදී පුරාවිද්‍යාඥයන්ට හැකිව තිබේ.\r\n \r\n\tමෙම මිහිදන් කළ ඇට සැකිලි ඊජිප්තුවේ 18 වැනි රාජවංශය දක්වා දිවෙන අතර, ඒවා සොයා ගන්නා විට හණ රෙදි යොදා එම ඇට සැකිලි ඖෂධ ගල්වා සංරක්ෂණය කිරීමටද කටයුතු කර තිබූ බව පුරාවිද්‍යාඥයෝ පවසති.\r\n \r\n\tස්වීඩන සහ ඊජිප්තු ඒකාබද්ධ පුරාවිද්‍යා කණ්ඩායමක් විසින් මෙම සොයාගැනීම සිදුකර තිබූ බව විදෙස් වාර්තා පවසයි.\r\n \r\n\tමෙම ළමා ඇටසැකිලිවලට අමතරව, ඊජිප්තු සහ ඔස්ට්‍රියානු ඒකාබද්ධ කණ්ඩායමක් විසින් සොහොන් බිමක කොටසක් සොයා ගනු ලැබ ඇති අතර ස්විට්සර්ලන්ත කණ්ඩායමක් විසින් කාන්තා ප්‍රතිමාවක් සොයාගෙන ඇති බවද විදෙස් වාර්තා වැඩිදුරටත් පෙන්වා දෙයි..\r\n \n\n  ", "URL": "https://www.ada.lk/0/0/0-297651", "Category": "International", "Parent URL": null}