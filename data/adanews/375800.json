{"Source": "Ada News", "Timestamp": "9 03 2021", "Headline": "කුවේටයේ සිට ශ්‍රී ලාංකිකයන් පිරිසක් කටුනායක ගුවන් තොටුපළට", "News Content": "කුවේටයේ රැකියා සදහා ගොස් සිටියදී , එරට හාම්පුතුන් අතින් විවිධ හිරිහැර කරදර වලට ලක් වී , යළි ශ්‍රී ලංකාව වෙත පැමිණීමට නොහැකිව එරට රැදී සිටි ශ්‍රී ලාංකිකයන් 118 දෙනෙකු 03/08 දින මධ්‍යම රාත්‍රී  කුවේට් සිට විශේෂ ගුවන් යානයකින් කටුනායක ගුවන් තොටුපළ වෙත පැමිණි බව ගුවන් තොටුපළ කාර්යය භාර නිලධාරීවරයා පැවසීය . මෙම ශ්‍රී ලාංකිකයන් පිරිස එසේ විදේශ රටවල රැකියා සදහා ගොස් , යළි ශ්‍රී ලංකාව වෙත පැමිණීමට නොහැකිව සිටින පිරිස් කණ්ඩායම් වශයෙන් මෙරටට ගෙන්වා ගැනීමේ වැඩසටහන යටතේ ගෙන්වා ගෙන තිබුණි . ඔවුන් 03/08 දින මධ්‍යම රාත්‍රී 11.35 ට කුවේටයේ සිට පැමිණි ජසීරා ගුවන් සේවයේ ජේ - 9551 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි . මෙසේ පැමිණි පිරිස අතරින් වැඩි ගුවන් මගීන් පිරිස , එරට ගෘහ සේවය සදහා ගොස් සිටි කාන්තාවන් විය . මෙම ශ්‍රී ලාංකිකයන් පිරිස කටුනායක ගුවන් තොටුපළ වෙත පැමිණීමෙන් පසුව නීරෝධායන ක්‍රියාවලිය සදහා ශ්‍රී ලංකා යුධ හමුදාව විසින් රජයේ මධ්‍යස්ථාන වෙත රැගෙන ගොස් තිබුණි . කටුනායක ටී.කේ.ජී.කපිල  ", "URL": "https://www.ada.lk/0/0/0-375800", "Category": "Latest News", "Parent URL": null}