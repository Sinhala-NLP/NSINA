{"Source": "Ada News", "Timestamp": "6 12 2017", "Headline": "ලැජ්ජයි - රජ රට බත් කන්නේ පිටරටින් ගෙනත්", "News Content": "\r\n\tවර්තමානය වනවිට රජරට ජනතාව පිරටින් ගෙන්වූ සහල් පරිභෝජනය කරන බවත් එය ලැජ්ජාවට කරුණක් බවත් පාර්ලිමේන්තු මන්ත්‍රී නාමල් රාජපක්ෂ මහතා පැවසීය.\r\n \r\n\tපොළොන්නරුවේ පැවති ජනහමුවකට ඊයේ  (05 දා) පස්වරුවේ එක්වෙමින් මන්ත්‍රීවරයා මේ බව පවසා සිටියේය.\r\n \r\n\tඑහිදී වැඩිදුරටත් අදහස් දැක්වූ මන්ත්‍රීවරයා,\r\n \r\n\t“මේ ආණ්ඩුව පත්වෙලා වසර තුනයි. හැම ඇමතිවරයෙක්ම කතාව පටන් ගන්නේ මහින්ද රාජපක්ෂ ජනාධිපතිවරයා බැනලා. ශ්‍රී ලංකා නිදහස් පක්ෂයේ හැම ඇමතිවරයෙකුම කතාව පටන් ගන්නේ ගිය ආණ්ඩුවේ වැරදි කියලා. ඒ අය හිටියේ නෑ වගේ, හැබැයි කතාව අවසන් කරනේ තමන්ගේ අයට බැනලා.\r\n \r\n\tඑක්සත් ජාතික පක්ෂයේ ඇමතිවරයා කතාව පටන් ගන්නේ මහින්ද රාජපක්ෂ ජනාධිපතිවරයාට බැනලා ,ඉවර කරන්නේ ශ්‍රී ලංකා ඇමතිවරයාට බැනලා. කෝ ප්‍රතිපත්ති,  රටේ ප්‍රශ්නවලට විසඳුම් හොයන වැඩ පිළිවෙළක් කෝ? අගමැති, ජනාධිපතිවරයාට බනිනවා, ජනාධිපති අගමැතිට බනිනවා. බැදුම්කරය ගැන හොයන්න ඕනේ කියනවා. ජනාධිපතිවරයා කියනවා බැඳුම්කරයේ අලුත් හොරු අල්ලන්න ඕනේ කියලා.\r\n \r\n\tරටේ නායකයෝ දෙන්න දෙපැත්තට ඇද ගන්නවා. කියන්න ලැජ්ජයි රජරට ප්‍රදේශවල ඉන්න පිරිසන් බත් කන්නේ පිට රට හාල් වලිනුයි. රජරටින් රජෙක් පිට රටින් හාල්. එතුමාට අපිට මඩ ගහන්න වැඩක් නෑ. එතුමා කරන්න ඕනේ හරිය කර ගන්නවා. ආණ්ඩුවේ වෙන හැම වරද්දකටම මේ දෙන්න වගකියන්න ඕනේ.\r\n \r\n\tප්‍රතිපත්තියක් එක්ක දේශපාලනය කරනවා නම් රට සංවර්ධනය වෙනවා. රටේ රාජ්‍ය ප්‍රතිපත්තිය දේපොළ විකුණන එක නම්, රටින් කෑල්ලක් කන්න දෙන එකනම්,ලෝකෙට වැඳගෙන යන එකනම් ලෝකේ ඉස්සරහ දණ ගහන එකනම්, රට අගාධයට යනවා. ඒක තමයි වෙනස”\r\n \n\n \r\n\t \r\n \r\n\t \r\n  ", "URL": "https://www.ada.lk/0/0/0-294681", "Category": "Latest News", "Parent URL": null}