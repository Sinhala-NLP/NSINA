{"Source": "Ada News", "Timestamp": "17 05 2018", "Headline": "එප්පාවල පොස්පේට් නිධියෙන් දේශීය පොහොර", "News Content": "\r\n\tඑප්පාවල පොස්පේට් නිධිය මගින් දේශීය පොහොර නිෂ්පාදනය ආරම්භ කිරීම ඉලක්ක කරගනිමින් වැඩපිළිවෙළක් ක්‍රියාවට නැංවිය යුතු බව කෘෂිකර්ම අමාත්‍ය  මහින්ද අමරවීර  මහතා පවසා සිටියේය. ඇමතිවරයා මේ බව පැවසුවේ ඊයේ (16දා) එම අමාත්‍යාංශයේදී නිලධාරීන් පිරිසක් හමු වූ අවස්ථාවේදීය.\r\n \r\n\tමෙම පොස්පේට්වල දියවීමේ හැකියාව වැඩිකිරීම සඳහා වන ක්‍රියාවලිය උදෙසා රු.මි. 9,000ක මුදලක් අවශ්‍ය වන අතර එම මුදල රජය මගින් යොදන්නේ නම් රජය මැදිහත්වීමෙන් රටට අවශ්‍ය සමස්ත පොස්පේට් පොහොර ප්‍රමාණය එප්පාවල පොස්පේට් නිධිය මගින් නිපදවිය හැකි බව නිලධාරීන්  මෙහිදී පෙන්වාදී ඇත.\r\n \r\n\tමේ සම්බන්ධයෙන් වන ශක්‍යතා අධ්‍යයනයක් සිදුකිරීමට අමාත්‍යවරයා විසින් විද්වත් කමිටුවක් පත්කරනු ලැබූ අතර පොහොර මිලදී ගැනීම සඳහා රු.මි. 35,000කට වැඩි ප්‍රමාණයක් විදේශ රටවලට ඇදීයන බවත් මිලියන 9,000ක් දේශීය පොහොර නිෂ්පාදනය කිරීම සඳහා යෙදවීම  අසාධාරණ නොවන බවත් 2019 ජනවාරි, පෙබරවාරි මාස වනවිට පොස්පේට් නිධිය මගින් දේශීය පොහොර නිෂ්පාදනය ආරම්භ කිරීම ඉලක්ක කරමින් වැඩකටයුතු කළ යුතු බවත් අමාත්‍යවරයා මෙහිදී පැවසීය.\r\n \n\n \r\n\t \r\n \r\n\t \r\n \r\n\t \r\n  ", "URL": "https://www.ada.lk/0/0/0-329700", "Category": "Latest News", "Parent URL": null}