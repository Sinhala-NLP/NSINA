{"Source": "Ada News", "Timestamp": "15 06 2020", "Headline": "ප්‍රකට චිත්‍රපට අධ්‍යක්ෂ චන්ද්‍රරත්න මාපිටිගම මහතාගේ දියණිය රිය අනතුරකින් මරුට", "News Content": "වැල්ලවත්ත  ඊශ්වරී  මාර්ගයේ ගමන් ගත් මෝටර් රථ දෙකක් එකිනෙක ගැටීමෙන් සිදු වූ අනතුරින් ප්‍රකට චිත්‍රපට අධ්‍යක්ෂ චන්ද්‍රරත්න මාපිටිගම මහතාගේ දියණිය ජීවිතක්ෂයට පත්ව ඇතැයි වැල්ලවත්ත පොලීසිය පවසයි .\n\nමෙසේ මියගොස් ඇත්තේ පිළියන්දල ගොරකා පිටිය සමන්පුර අංක 59/B හි පදිංචි  වීණාවි සුලක්ඛනා මාපිටිගම (41) කාන්තාවක බව පොලීසිය කියයි.\n\nමියගිය කාන්තාව මෝටර් රථයකින්  තම සැමියා සමඟ පාමංකඩ දෙස සිට වැල්ලවත්ත දෙසට යාම සඳහා ඊස්වරී මාර්ගයට හරවනවාත් සමග  ඉදිරියෙන් පැමිණි මෝටර් රථයක ගැටී අනතුර සිදුව ඇති බව පොලීසිය පවසයි.\n\nඅනතුරින් මෝටර් රථ දෙකෙහි රියදුරන් දෙදෙනාට සහ මෙම කාන්තාවට තුවාල වි තිබීම  නිසා ප්‍රතිකාර සඳහා කළුබෝවිල ශික්ෂණ රෝහලට ඇතුළත් කර ඇති අතර එහිදී මෙම කාන්තාව මියගොස් ඇතැයි පොලීසිය පවසයි.\n\nමෘත දේහය පිළිබඳ පශ්චාත් මරණ පරීක්ෂණය කළුබෝවිල ශික්ෂණ රෝහලේ හදිසි මරණ පරීක්ෂක සාම විනිසුරු පාරින්ද කොටුගොඩ මහතා විසින්  කළුබෝවිල හදිසි මරණ පරීක්ෂණ අධිකරණයේදී අද  (15) සිදුකිරීමට නියමිතය.\n\nඅනතුර  සිදුකළ මෝටර් රථයේ රියැදුරු දැනට රෝහල් ගතව ප්‍රතිකාර ලබන අතර සුව වූ වහාම අත්අඩංගුවට ගෙන අධිකරණයට ඉදිරිපත් කිරීමට නියමිතය .\n\n  ", "URL": "https://www.ada.lk/0/0/0-364020", "Category": "Latest News", "Parent URL": null}