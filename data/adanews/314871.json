{"Source": "Ada News", "Timestamp": "7 03 2018", "Headline": "වවුනියාවේ ගමක් මැද ටයර් පුළුස්සයි - ආරක්ෂාව තර කෙරේ", "News Content": "\r\n\tවවුනියාවේ පූන්තෝට්ටම් අන්නා නගර් හා මදීනා ගම්මානය අතර පිහිටි මුස්ලිම් දේවස්ථානයක් ඉදිරිපිට අද (07දා) අලුයම 2.00ට පමණ කිසියම් පිරිසක් විසින් ටයරයක් පුළුස්සා යෑම හේතුවෙන් තමන් දැඩි බියට පත්ව ඇති බව එහි වැසියෝ කියා සිටිති.\r\n \r\n\tඅදාළ ටයරය පිළිස්සීමත් සමග මදීනා නගරයේ ජනතාව ඒ පිළිබඳ පොලීසිය දැණුවත් කොට ඇති අතර, පසුව යුද හමුදාව හා පොලීසිය එහි ගොස් අවශ්‍ය ආරක්ෂාව සපයා පරීක්ෂණ ආරම්භ කොට තිබේ.\r\n \r\n\tසිද්ධිය සම්බන්ධයෙන් වවුනියාව පොලීසිය විසින් සිදුකරන ලද පරික්ෂණවලින් අනතුරුව සැක පළ කර සිටියේ අදාළ ගිනි ගැනීම පරණ ටයරයක් බවටත්, බිය වීමට කිසිදු හේතුවක් නොමැති බවටත්ය.\r\n \r\n\tනමුත් ගම්වාසීන් විසින් පොලීසියට එම ප්‍රදේශයේ රැඳී සිටින ලෙසට කරන ලද ඉල්ලීම හේතුවෙන් මේ වන තුරුත් එම ප්‍රදේශයේ ආරක්ෂාව තර කොට තිබේ.\r\n \r\n\tකෙසේ වෙතත් වවුනියාව පොලීසියේ නිලධාරීන් අද උදෑසනද මදීනා නගරය වෙත යැවූ බව වවුනියාව මූලස්ථාන පොලීසිය සඳහන් කළේය.\r\n \r\n\tමදීනා නගරය යනු යුද්ධයෙන් පීඩාවට පත් මුස්ලිම් ජනතාව පදිංචි කරන ලද වවුනියාවේ පූන්තෝට්ටම් ප්‍රදේශයේ පිහිටි කුඩා ගම්මානයකි. එහි මුස්ලිම් දේවස්ථානය අසල මෙම පරණ ටයරය ගිනි ගැනීම සිදුව ඇතැයි වවුනියාව පොලීසිය වැඩිදුරටත් සදහන් කළේය.\r\n \n\n \r\n\t \r\n  ", "URL": "https://www.ada.lk/0/0/0-314871", "Category": "Latest News", "Parent URL": null}