{"Source": "Ada News", "Timestamp": "4 05 2022", "Headline": "යුරෝපයේ තවත් වසංගතයක් ගැන WHO අනතුරු ඇඟවීමක්", "News Content": "තරබාරුකම යුරෝපයේ \"වසංගත අනුපාතයට\" ළඟා වී ඇති බව ලෝක සෞඛ්‍ය සංවිධානය (WHO) පවසයි. අඟහරුවාදා තරබාරුකම පිළිබඳ යුරෝපීය කොංග්‍රසයේදී එළිදක්වන ලද ප්‍රධාන වාර්තාවකින් මෙම ප්‍රශ්නය ඉස්මතු විය. 2025 වනවිට ඉහළ යන තරබාරුකමේ අනුපාත නැවැත්වීමේ ලෝක සෞඛ්‍ය සංවිධානයේ ගෝලීය බෝනොවන රෝග (NCD) ඉලක්කය සපුරාලීමට කලාපයේ කිසිදු රටක් අපේක්ෂා නොකරන බව සෞඛ්‍ය නිරීක්ෂණ ආයතනය අනතුරු ඇඟවීය. \"භයානක කරුණක් නම්, අධික බර හා තරබාරුකමේ ව්‍යාප්තියේ අඛණ්ඩ වැඩිවීමක් සිදුවී තිබීමයි. 2025 වනවිට තරබාරුකම ඉහළ යාම නැවැත්වීමේ ඉලක්කය කරා ළඟාවීමට කලාපයේ එකදු සාමාජික රාජ්‍යයක්වත් සමත් වී නැහැ\" වාර්තාව පෙන්වා දෙයි. මෙම තත්ත්වය මිලියන 1.2ක පමණ මරණවලට දායක වන අතර, කලාපයේ වාර්ෂිකව පිළිකා රෝගීන් 200,000ක් පමණ ඇති කරයි. මෙම අගය තවදුරටත් වර්ධනය වීමට නියමිත අතර, සමහර රටවල තරබාරුකම දුම්පානය ඇතුළු අනෙකුත් පිළිකා අවදානම් සාධක අභිභවා යනු ඇතැයි පුරෝකථනය කර ඇති බව වාර්තාව හෙළි කරයි. \"WHO යුරෝපීය කලාපය පුරා, තරබාරුකම වාර්ෂිකව අවම වශයෙන් නව පිළිකා රෝගීන් 200,000ක් සඳහා සෘජුවම වගකිව යුතුයි. මෙම අගය ඉදිරි දශක කිහිපය තුළ ඉහළ යනු ඇතැයි පුරෝකථනය කර තිබෙනවා\" ලේඛනය පෙන්වා දෙයි. වර්තමානයේ, ලෝක සෞඛ්‍ය සංවිධානයේ සංඛ්‍යාලේඛනවලට අනුව, යුරෝපයේ වැඩිහිටියන්ගෙන් 59%ක් පමණ අධික බර හෝ තරබාරු අය වෙති. මෙම ගැටලුව දරුවන්ටද බලපායි. වයස අවුරුදු පහට අඩු ළමයින්ගෙන් 7.9%ක් හෙවත් මිලියන 4.4ක් පමණ දැනටමත් අතිරික්ත ශරීර බර සමග ගැටලු අත්විඳිති. පාසල් වයසේ දරුවන් අතර තත්ත්වය සැලකිය යුතු ලෙස නරක අතට හැරී තිබේ. ඔවුන්ගෙන් තුන්දෙනෙකුගෙන් එක් අයෙකු අධික බරින් යුතුය. මෙම ප්‍රවණතාව නව යොවුන් වියේදී තාවකාලිකව අඩු වෙමින්, හතරෙන් එකක් පමණ පීඩා විඳිති. ඇමෙරිකාව හැර ලෝකයේ වෙනත් ඕනෑම කලාපයකට වඩා යුරෝපයේ තරබාරුකම වැඩි බව වාර්තාවේ සඳහන් වේ. ගැටලුව විසඳීම සඳහා පුළුල් ප්‍රවේශයක් ගත යුතු බව ලෝක සෞඛ්‍ය සංවිධානය පැවසුවේ දැනට ඇති කිසිදු මැදිහත්වීමකින් වර්ධනය වන වසංගතයේ නැගීම නැවැත්විය නොහැකි බවටද අනතුරු අඟවමිනි.   ", "URL": "https://www.ada.lk/0/0/0-392962", "Category": "International", "Parent URL": null}