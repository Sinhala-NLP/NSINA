{"Source": "Ada News", "Timestamp": "17 05 2018", "Headline": "ට්‍රම්ප් - කිම් හමුව සිදුවනු ඇති බවට ඇමෙරිකාව විශ්වාසයෙන්", "News Content": "\r\n\tට්‍රම්ප් සහ කිම් අතර පැවැත්වීමට නියමිත ඓතිහාසික හමුව අවලංගු කිරීමේ හැකියාවක් පවතින බවට උතුරු කොරියාව අනතුරු ඇඟවීමක් කළත් එය කලින් සැලසුම් කළ පරිදි පැවැත්වෙනු ඇති බව ට්‍රම්ප් පාලන අධිකාරිය විශ්වාස කරයි.\r\n \r\n\tඇමෙරිකාව සහ දකුණු කොරියාව අතර යුද අභ්‍යාස තවදුරටත් සිදුවන්නේ නම් හෝ උතුරු කොරියාව කඩිනමින් සිය න්‍යෂ්ටිකහරණය සිදුකළ යුතු බවට ඇමෙරිකාව නිරන්තරයෙන් බල කරන්නේ නම් තමන් ට්‍රම්ප් හමුවීම අවලංගු කරන බවට ඔවුන් අනතුරු අඟවා තිබුණි.\r\n \r\n\tමේ සම්බන්ධයෙන් ප්‍රතිචාර දක්වමින් ධවල මන්දිර මාධ්‍ය ප්‍රකාශකවරයා මෙම අදහස් පළ කර ඇත.\r\n \r\n\tකලක් යුද සූදානමක සිටි මෙම දෙපාර්ශ්වය අතර ඓතිහාසික හමුව එලැඹෙන ජූනි 12දා සිංගප්පූරුවේදී පැවැත්වීමට කලින් සැලසුම් කරගෙන තිබුණි.\r\n \r\n\tමේ හමුව පැවැත්වෙනවා නම් ඊට පැමිණීමට ජනපති සූදානමින් සිටිනවා. එය එසේ නොවෙනවා නම්, අප සිදුකරගෙන ගිය උපරිම පීඩනය තවදුරටත් එල්ල කිරීම සිදුකරනවා යැයි ධවල මන්දිර මාධ්‍ය ප්‍රකාශකවරයා වැඩිදුරටත් පැවසීය.\r\n \n\n  ", "URL": "https://www.ada.lk/0/0/0-329560", "Category": "International", "Parent URL": null}