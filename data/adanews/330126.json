{"Source": "Ada News", "Timestamp": "19 05 2018", "Headline": "පලස්තීන මානව හිමිකම් ගැන ශ්‍රී ලංකාව UN හි කතා කරයි", "News Content": "\r\n\tගාසා තීරයෙහි පසුගියදා සිදුවූ අවාසනාවන්ත සිදුවීමත් සමග ඇති වූ මානව හිමිකම් කඩවීම් සම්බන්ධයෙන් ඊයේ (18දා) එක්සත් ජාතීන්ගේ මානව හිමිකම් කවුන්සිලයේ විශේෂ සැසිවාරයේදී ශ්‍රී ලංකාවේ ස්ථාවරය ඉදිරිපත් කර තිබේ.\r\n \r\n\tවිදේශ කටයුතු අමාත්‍යාංශය පෙන්වා දෙන පරිදි, ශ්‍රී ලංකා රජය වෙනුවෙන් ඉදිරිපත් කර තිබූ නිවේදනයෙහි මෙසේ සඳහන් වෙයි.\r\n \n\"මානව හිමිකම් කවුන්සිලයේ විශේෂ සැසිවාරය අද රැස්වන්නේ අත්පත් කරගනු ලැබූ පලස්තීන භූමිප්‍රදේශවල මරණය සහ විනාශය හටගෙන ඇති, මුළු කලාපයම ප්‍රචණ්ඩත්වයෙන් හා කැළඹීමෙන් වෙලී ඇති පසුබිමක බව අපි කනගාටුවෙන් යුතුව නිරීක්ෂණය කරමු.\r\n \r\n\tඅත්පත් කරගනු ලැබූ පලස්තීන භූමිප්‍රදේශවල සිටින සාමාන්‍ය ජනතාවගේ ආරක්ෂාව පිළිබඳව උපරිම සැලකිල්ල යොමුවීමත්, සෑම විටෙකම ඔවුන්ගේ මානව හිමිකම්වලට ගරු කොට ඒවා ආරක්ෂා කිරීමත් වැදගත්ය.\r\n \r\n\tප්‍රචණ්ඩත්වයට ස්වයං-ජනන හැකියාවක් ඇත. ප්‍රචණ්ඩත්වයෙන් තව තවත් ප්‍රචණ්ඩත්වය සහ පළිගැනීම ජනනය වන්නේ මහජනතාවගේ විශ්වාසය පළුදු කරමින් හා වඩා විශාල සමාජය සතු දිරියෙන් යළි නැගී සිටීමට ඇති හැකියාව දුර්වල කරමිනි.\r\n \r\n\tප්‍රචණ්ඩ ක්‍රියා මෙන්ම ජීවත් වීමට ඇති අයිතිය හා සියලු පුද්ගලයන්ගේ ගෞරවය උල්ලංඝනය කිරීම නවතන ලෙසටත්, ජාත්‍යන්තර නීතියට ගරු කරන ලෙසටත් අපි මේ අවස්ථාවේදී උදක්ම ඉල්ලා සිටිමු.\r\n \r\n\tඅප දකින ආකාරයට, කලාපයේ සියලුම ජනතාවට යළි සාමය උදාවීමට නම්, ව්‍යාප්තව ඇති අභියෝග විසඳීමෙහිලා ඇති සාධනීය විකල්පය වනුයේ සංවාදයයි. ද්වි රාජ්‍ය විසැඳුමක මූලිකාංග කෙරෙහි සැලකිල්ල දක්වමින් කාර්යශීලී ආකාරයකින් සංවාදයෙහි නිරත වන්නේ නම්, එම සංවාදය සාර්ථකත්වය කරා ගෙන යෑමේ සුවිසල් හැකියාව තවමත් රාජ්‍ය තාන්ත්‍රිකභාවය හා දේශපාලන නායකත්වය සතුව ඇත.\r\n \r\n\tස්තූතියි, සභාපතිතුමනි.\"\n  ", "URL": "https://www.ada.lk/0/0/0-330126", "Category": "Latest News", "Parent URL": null}