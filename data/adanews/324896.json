{"Source": "Ada News", "Timestamp": "25 04 2018", "Headline": "දිගුකාලීන විදුලි ජනන සැලැස්ම ක්‍රියාවට නංවන්න - ජනපති", "News Content": "\r\n\t2018-2037 කාල පරාසය සඳහා පිළියෙල කරන ලද දිගුකාලීන විදුලි ජනන සැලැස්ම ක්‍රියාවට නැංවීමට අදාළ ඉදිරි පියවර කඩිනමින් ගන්නා ලෙස ජනාධිපති මෛත්‍රීපාල සිරිසේනමහතා ශ්‍රී ලංකා මහජන උපයෝගිතා කොමිෂන් සභාව වෙත උපදෙස් දී ඇත.\r\n \r\n\tදිගුකාලීන විදුලි ජනන සැලැස්ම කඩිනමින් ක්‍රියාවට නැංවීම පිළිබඳ අද (25දා)පෙරවරුවේ ජනාධිපති කාර්යාලයේ පැවැති විශේෂ සාකච්ඡාවකදී ජනාධිපතිවරයා මෙම උපදෙස් ලබාදුන්නේය.\r\n \r\n\tමෙරට ඉදිරි විදුලිබල අවශ්‍යතාව සපුරාලීම සඳහා  2018 වසරේ සිට 2037 දක්වා කාල පරාසය තුළ ඉදිකළ යුතු නව විදුලිබලාගාර ඇතුළත් දිගුකාලීන විදුලි ජනන සැලැස්ම ලංකා විදුලිබල මණ්ඩලය විසින් සකස් කර අනුමැතිය සඳහා ඉදිරිපත් කර තිබේ.\r\n \r\n\tඅදාළ සැලැස්ම ක්‍රියාවට නැංවීම පිළිබඳ ගැටලු ඇත්නම් සාකච්ඡා කර, පවතින බාධා ඉවත් කර ගනිමින් මෙම කටයුතු කඩිනම් කරගැනීමේ අවශ්‍යතාවද ජනාධිපතිවරයා මෙහිදී නිලධාරීන්ට අවධාරණය කළේය.\r\n \r\n\tමහජනතාවගේ ගැටලුවලදී ඔවුන් පීඩාවට පත්වීමට ඉඩ නොතබා මානුෂීය තීන්දු තීරණවලට එළඹීම අත්‍යවශ්‍ය බවද ජනාධිපතිවරයා ප්‍රකාශ කෙළ්ය.\r\n \n\n  ", "URL": "https://www.ada.lk/0/0/0-324896", "Category": "Latest News", "Parent URL": null}