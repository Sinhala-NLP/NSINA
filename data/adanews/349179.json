{"Source": "Ada News", "Timestamp": "4 06 2019", "Headline": "ආණ්ඩුව හා විපක්ෂය ප්‍රතිපත්තිමය එකඟතාවකට", "News Content": "ජාතික වැදගත්කමකින් යුත් ප්‍රතිපත්ති සැකසීමේදී ආණ්ඩුව හා විපක්ෂය එකඟතාවයකට පැමිණි බව කථානායක මාධ්‍ය ඒකකය සඳහන් කරයි. රට තුළ දිගුකාලීන ජාතික ආගමික සංහිඳියාව තහවුරු කිරීම සඳහා පාර්ලිමේන්තුව  විසින් ස්ථාපිත ‘ශ්‍රී ලංකාවේ ජාතික සහ ආගමික සහජීවනය සහතික කිරීම පිණිස හා ඒ පිළිබඳව අධ්‍යයනය කර සිය නිර්දේශ පාර්ලිමේන්තුවට  වාර්තා කිරීම සඳහා වන පාර්ලිමේන්තු විශේෂ කාරක සභාව’  විසින් මහජන අදහස් විමසීමෙන් අනතුරුව සකසා සභාගත කරන ලද නිර්දේශයන්ගේ ක්‍රියාකාරී සැලැස්ම බලගැන්වීම අරමුණු කොටගත් විශේෂ රැස්වීමක් පාර්ලිමේන්තුවේදී අද (4දා) පැවැති අතර මෙහිදී එම එකඟතාවට පැමිණ තිබේ. පාර්ලිමේන්තු විශේෂ කාරක සභාව විසින් සභාගත කරන ලද අතුරු වාර්තාවේ අඩංගු නිර්දේශ එකිනෙක පුළුල් ලෙස මෙහිදී සළකා බලා ඇති අතර දිගුකාලීන සාමය ස්ථාපිත කිරිම සඳහා මෙම නිර්දේශ ඉතාමත් සාධනීය මට්ටමක පවතින බව පාර්ලිමේන්තු විශේෂ කාරක සභාවේ සාමාජිකයන් ඇතුළු සහභාගි වූ සියළු දෙනාගේ පොදු අදහස වූ බවද කථානායක මාධ්‍ය ඒකකය නිකුත් කළ නිවේදනයක දැක්වෙයි.       ", "URL": "https://www.ada.lk/0/0/0-349179", "Category": "Latest News", "Parent URL": null}