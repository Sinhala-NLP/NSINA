{"Source": "Ada News", "Timestamp": "19 04 2018", "Headline": "‘සුරක්ෂා’ රක්ෂණයට පිළිකා හා වකුගඩු ඇතුළු සියලු රෝග ඇතුළත් කරයි", "News Content": "\r\n\t‘සුරක්ෂා’ සිසු රක්ෂණාවරණය මගින් මෙතෙක් රක්ෂණ ප්‍රතිලාභ ලැබුණු නම්කළ රෝගාබාධවලට අමතරව පිළිකා, වකුගඩු ඇතුළු සියලු රෝග සඳහාද ප්‍රතිලාභ ලබාදීමට තීරණය කර තිබේ.\r\n \r\n\tමෙම රක්ෂණාවරණය මගින් සිසු දරුවන් සඳහා ප්‍රතිපාදන  ලබාගැනීමේ අවස්ථා ඉහළ නැංවීමට කටයුතු කරන ලෙස අධ්‍යාපන අමාත්‍ය අකිල විරාජ් කාරියවසම් මහතා විසින් සිදුකරන ලද ඉල්ලීමකට අනුව මෙම පහසුකම් ලබාදීමට ශ්‍රී ලංකා රක්ෂණ සංස්ථාව‍ එකඟ වී ඇත.\r\n \r\n\tඒ අනුව අධ්‍යාපන අමාත්‍ය අකිල විරාජ් කාරියවසම් මහතාගේ මඟපෙන්වීම මත ක්‍රියාවට නැංවෙන ‘සුරක්ෂා’ සිසු රක්ෂණ වැඩසටහන මගින් ශ්‍රී ලංකාවේ පාසල් 11,242ක් තුළ අධ්‍යාපනය ලබන පාසල් සිසුන් ලක්ෂ 45කට ආසන්න පිරිසක් සෞඛ්‍ය රක්ෂණාවරණයකට හිමිකම් ලබයි.\r\n \r\n\tඅමාත්‍යවරයාගේ උපදෙස් මත සියලු පාසල් සිසුන් වෙත ‘සුරක්ෂා’ සිසු රක්ෂණාවරණයට අදාළ රක්ෂණ කාඩ්පත ලබාදීමේ කටයුතුද කඩිනම් කර තිබේ.\r\n \r\n\tසුරක්ෂා රක්ෂණ ප්‍රතිලාභ සම්බන්ධව වැඩිදුර විස්තර 0112- 357357 හෝ 0113-641555 යන දුරකථන අංක ඇමතීමෙන් ලබාගැනීමට හැකිය.\r\n \n\n \r\n\t \r\n \r\n\t \r\n  ", "URL": "https://www.ada.lk/0/0/0-323620", "Category": "Latest News", "Parent URL": null}