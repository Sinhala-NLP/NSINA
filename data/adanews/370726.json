{"Source": "Ada News", "Timestamp": "24 10 2020", "Headline": "කොවිඩ් වසංතයේදී රටවල් භයානක මාවතකට - WHO", "News Content": "නව කොරෝනා වෛරස වසංගතයට එරෙහිව සටන් කිරීමේ තීරණාත්මක මොහොතකට උතුරු අර්ධගෝලය මුහුණදී සිටින බව ලෝක සෞඛ්‍ය සංවිධානය පවසයි. ලෝක සෞඛ්‍ය සංවිධානය (WHO) පවසා ඇත්තේ නව කොරෝනා වෛරසය ආසාදිතයන්ගේ ඝාතීය වැඩිවීමක් දක්නට ලැබෙන බවයි. යුරෝපය පුරා දින 10ක් තුළ නව කොරෝනා වෛරස ආසාදිතයන් සංඛ්‍යාව දෙගුණයකට වඩා වැඩි වීමත් සමඟ සිකුරාදා දැඩි අනතුරු ඇඟවීමක් ලැබුණි. දකුණු යුරෝපීය රටවල් කිහිපයක් මේ සතියේ වැඩිම දෛනික ආසාදන සංඛ්‍යාවක් වාර්තා කර තිබේ. මේ අතර, එක්සත් ජනපදය ජූලි මාසයේ සිට බ්‍රහස්පතින්දා සිට විශාලතම ආසාදන සංඛ්‍යාව වාර්තා කරමින් ආසාදිතයන් 70,000කට වඩා සටහන් කර තිබේ. මෙය කොවිඩ්-19 'තුන්වැනි රැල්ල' ලෙසත්, එය ලෝකයේ දරුණුතම බලපෑමට ලක්වූ රටවල් යළිත් අත්විඳින බවත් දැක්වෙයි. \"අපි උතුරු අර්ධගෝලයේ කොවිඩ්-19 වසංගතයේ තීරණාත්මක සන්ධිස්ථානයක සිටිනවා\" ලෝක සෞඛ්‍ය සංවිධානයේ අධ්‍යක්ෂ ජනරාල් ටෙඩ්‍රොස් අද්නාම් ගෙබ්‍රෙයිසස් ප්‍රවෘත්ති සාකච්ඡාවකදී පැවසීය. \"ඉදිරි මාස කිහිපය ඉතා දුෂ්කර වනු ඇති අතර සමහර රටවල් භයානක මාවතක ගමන් කරමින් සිටිනවා.\" ජෝන්ස් හොප්කින්ස් විශ්ව විද්‍යාලය විසින් රැස් කරනලද දත්තවලට අනුව, කොරෝනා වෛරසය පසුගිය දෙසැම්බරයේ චීනයේ පැතිර යාමෙන් පසු මිලියන 42කට වැඩි පිරිසකට ආසාදනය වී අවම වශයෙන් මිලියන 1.1ක් මිය ගොස් ඇත. මාස ගණනක් පුරා පැවති අගුලු දැමීම් සහ දේශසීමා වසා දැමීම්වලින් පසුව, රටවල් ක්‍රමයෙන් සීමාවන් ලිහිල් කර වසංගතයෙන් අබලන් වූ ආර්ථිකයන් ගලවා ගැනීම සඳහා ව්‍යාපාර නැවත විවෘත කළ පරිසරයක මෙම නවතම රැල්ල ඇති වී තිබේ. ශීත සෘතුවේ මාසවල වාර්ෂික උණ සමය සංසරණය වන බවට හා කොවිඩ්-19 වේගවත් වීම ගැන ලෝක සෞඛ්‍ය සංවිධානය අනතුරු අඟවා ඇති අතර,- මේ දෙකම ශ්වසන රෝග සඳහා හේතු වෙයි. වසංගතය හේතුවෙන් දැනටමත් ව්‍යාප්ත වී ඇති අවදානමට ලක්විය හැකි ජනගහනය සහ සෞඛ්‍ය සේවා පද්ධති මත අමතර බරක් මේ නිසා පැටවෙන බව සඳහන්ය. ටෙඩ්‍රොස් පැවසුවේ බොහෝ රටවල දැන් ආසාදනවල ඝාතීය වැඩිවීමක් දක්නට ඇති බවය. \"එය දැන් රෝහල් සහ දැඩි සත්කාර ඒකකවල ධාරිතාවට ආසන්න හෝ ඉහළ මට්ටමක පවතින බව අප අවබෝධ කරගත යුතුයි. අපි තවමත් සිටින්නේ ඔක්තෝම්බර් මාසයේ පමණයි\" ටෙඩ්‍රෝස් පැවසීය. \"තවදුරටත් අනවශ්‍ය මරණ, අත්‍යවශ්‍ය සෞඛ්‍ය සේවා බිඳවැටීම හා පාසල් නැවත වසා දැමීම වැළැක්වීමට වහාම පියවර ගන්නා ලෙස අපි නායකයින්ගෙන් ඉල්ලා සිටිනවා. එය පෙබරවාරි මාසයේ පැවසූ පරිදිම, අද මම එය යළි යළිත් කියනවා. මෙය සරඹයක් නොවෙයි.\" පරීක්ෂණ වැඩිදියුණු කිරීම, ආසාදිතයින්ගේ සම්බන්ධතා සොයා ගැනීම සහ වෛරසය පැතිරීමේ අවදානමක් ඇති අය හුදකලා කිරීමෙන් අනිවාර්ය අගුලු දැමීම් වළක්වා ගැනීමට රටවලට හැකි වනු ඇතැයි ඔහු වැඩිදුරටත් පැවසීය.   ", "URL": "https://www.ada.lk/0/0/0-370726", "Category": "International", "Parent URL": null}