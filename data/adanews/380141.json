{"Source": "Ada News", "Timestamp": "16 06 2021", "Headline": "ඇමති නාමල්ගේ අලුත් වැඩේ", "News Content": "කෘෂි නිෂ්පාදන ප්‍රති අපනයනය කිරීමේ කාර්මික ජනපදයක් වැලිපැන්න කේන්ද්‍ර කරගනිමින් ස්ථාපිත කරන බව තරුණ හා ක්‍රීඩා අමාත්‍ය නාමල් රාජපක්ෂ මහතා ඊයේ  (15)  දින පැවසීය. වැලිපැන්න අධිවේගී පිවිසුම අසල ඉදිකිරීමට යෝජිත කෘෂි නිෂ්පාදන ප්‍රති අපනයන කාර්මික ජනපද භූමිය නිරීක්ෂණය කිරීමේ අවස්ථාවට එක්වෙමින් අමාත්‍යවරයා මේ බව සඳහන් කළේය.‍ ශ්‍රී ලංකා ආයෝජන මණ්ඩලය සහ වෙළඳ අමාත්‍යංශය ඒකාබද්ධව මෙම ව්‍යාපෘතිය ක්‍රියාත්මක කරන අතර ඉදිරියේ දී දෙස් විදෙස් ආයෝජකයන් සඳහා එය විවෘත වනු ඇත. ඕස්ට්‍රේලියාව එහි ආරම්භක අයෝජනය සඳහා දැනටමත් සාකච්ඡා ආරම්භ කර ඇත. ඒ අනුව ලංකාවේ නිෂ්පාදනය නොවන පරිප්පු, බාර්ලි වැනි ධාන්‍ය වර්ග ඕස්ට්‍රේලියාවේ සිට තොග වශයෙන් ආනයනය කොට අගය එකතු කරමින් ආසියානු, අප්‍රිකානු සහ මැදපෙරදිග රටවලට මෙම ජනපදය ඔස්සේ ප්‍රති අපනයනය කිරීමට සැලසුම් කර තිබේ. වෙළෙඳ අමාත්‍ය ආචාර්ය බන්දුල ගුණවර්ධන මහතා සහ ශ්‍රී ලංකාවේ ඕස්ට්‍රේලියානු මහ කොමසාරිස් ඩේවිඩ් හෝලි මහතා අතර ඊට අදාළ පළමු සාකච්ඡාව අද දින වැලිපැන්නේ දී මෙම නිරීක්ෂණ චාරිකාවකට සමඟාමීව පැවැත්විණි. “ඔස්ට්‍රේලියාව සහ ශ්‍රී ලංකාව අතර තිබෙන කෘෂිකාර්මික නිෂ්පාදන හුවමාරුව ශක්තිමත් කරමින් ලංකාව කේන්ද්‍රස්ථානයක් ලෙස කෘෂි නිෂ්පාදන ප්‍රති අපනයනය සඳහා අවශ්‍ය ප්‍රතිඅපනයන ගම්මානයක්, අයෝජන කලාපයක් නිර්මාණය කිරීමයි. අන්තර්ජාතික වෙළෙඳ භාණ්ඩ හුවමාරු කිරීමේ මධ්‍යස්ථානයක් බවට ශ්‍රී ලංකාව පත් කිරීමේ පළමු සාකච්ඡාව ඕස්ට්‍රේලියානු මහ කොමසාරිස්තුමා සහ ආචාර්ය බන්දුල ගුණවර්ධන ඇමතිතුමා අතර අද දින මේ ස්ථානයේ දී පැවැත්වුණා. පළමු කාර්යය විධියට ශ්‍රී ලංකා ආයෝජන මණ්ඩලය සහ වෙළඳ අමාත්‍යංශය ඒකාබද්ධව අවශ්‍ය මූලික වැඩපිළිවෙල ක්‍රියාත්මක කරනවා. අනතුරුව දෙස් විදෙස් ආයෝජකයන් සඳහා මෙම ස්ථානය විවෘත කරනවා. කෘෂි නිෂ්පාදන ප්‍රතිඅපනයන කාර්මික ජනපදය ඇතිකිරීම සම්බන්ධයෙන් කඩිනම් ක්‍රියාමාර්ග ගැනීම ශ්‍රී ලංකා ආයෝජන මණ්ඩලයත් බන්දුල ගුණවර්ධන අමාත්‍යතුමාගේත් ඒකාබද්ධ යාන්ත්‍රණය හරහා ක්‍රියාත්මක වීමට නියමියි”   ", "URL": "https://www.ada.lk/0/0/0-380141", "Category": "Latest News", "Parent URL": null}