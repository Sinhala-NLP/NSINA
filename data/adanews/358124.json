{"Source": "Ada News", "Timestamp": "20 02 2020", "Headline": "අධිවේගී මාර්ග ජාලය ඉදිකිරීම කඩිනම් කරයි - නැගෙනහිරටත් අධිවේගයක්", "News Content": "ශ්‍රී ලංකාවම යා කරමින් ඉදිකිරීමට යෝජිත අධිවේගි මාර්ග ජාලයේ ඉදිකිරිම් කඩිනම් කිරිමට කැබිනට් අනුමැතිය ලැබී තිබේ. මේ අනුව මධ්‍යම අධිවේගී මාර්ග ව්‍යාපෘතිය යටතේ කඩවත-මීරිගම, මීරිගම-කුරුණෑගල, පොතුහැර-ගලගෙදර සහ කුරුණෑගල-දඹුල්ල ලෙස අදියර 04කින් ඉදිකිරීම් කටයුතු කඩිනමින් ක්‍රියාත්මක කිරීම, රුවන්පුර අධිවේගී මාර්ග ව්‍යාපෘතිය කහතුඩුව-ඉංගිරිය, ඉංගිරිය-රත්නපුර සහ රත්නපුර-පැල්මඩුල්ල ලෙස කොටස් 03ක් යටතේ ක්‍රියාත්මක කිරීම, නැගෙනහිර අධිවේගී මාර්ග ව්‍යාපෘතිය මත්තල ගුවන්තොටුපළේ සිට වැල්ලවාය හා සියඹලාණ්ඩුව හරහා පොතුවිල් ප්‍ර‘දේශය සම්බන්ධ කරමින් ක්‍රියාත්මක කිරීමට නියමිතය. මධ්‍යම අධිවේගී මාර්ග ව්‍යාපෘතිය සඳහා අවශ්‍ය අරමුදල් සලසා ගැනීම සඳහාත්, රුවන්පුර අධිවේගී මාර්ගයේ I කොටස සඳහා වන යෝජනාවක් M/s CNTIC ආයතනය වෙතින් ලබාගැනීම සඳහාත්, එම ව්‍යාපෘතියෙහි II කොටස ඉදිකිරීම සඳහා තරගකාරී පදනම මත අභිලාෂ ප්‍රකාශ කැඳවීමටත් නියමිතය. එසේම නැගෙනහිර අධිවේගී මාර්ග ව්‍යාපෘතිය සඳහා වන ශක්‍යතා අධ්‍යයනය සිදුකිරීමට සහ ඉදිකිරීම් කටයුතු සඳහා අවශ්‍ය අරමුදල් සලසා ගැනීම පිණිස විදේශ සම්පත් දෙපාර්තමේන්තුව විසින් පියවර ගැනීම සඳහාත් මාර්ග සහ මහාමාර්ග අමාත්‍ය ජොන්ස්ටන් ප්‍රනාන්දු මහතා ඉදිරිපත් කල යෝජනාවට අමාත්‍ය මණ්ඩලය අනුමැතිය දී තිබේ.   ", "URL": "https://www.ada.lk/0/0/0-358124", "Category": "Latest News", "Parent URL": null}