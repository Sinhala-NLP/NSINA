{"Source": "Ada News", "Timestamp": "1 01 2018", "Headline": "අත්බෝම්බ පාර්සලයක් රත්නපුර පතලකින් හමුවෙයි", "News Content": "\r\n\tරත්නපුර කැටලියන්පල්ල ප‍්‍රදේශයේ බලපත‍්‍ර සහිත මැණික් පතලක දෝනාවකින් ගොඩගත් ඉල්ලම් තොගයක  තිබී අත් බෝම්බ සහිත මල්ලක් ඊයේ (31දා) සවස හමුවූ බව රත්නපුර පොලීසිය කියයි.\r\n \r\n\tරත්නපුර පොලීසියට ලද තොරතුරක් අනුව එම අත් බෝම්බ සහිත මල්ල රත්නපුර පොලීසිය බාරයට ගත් බව උසස් පොලිස් නිලධාරියෙක් පැවසුවේය.\r\n \r\n\tරත්නපුර කැටලියන්පල්ල ප‍්‍රදේශයේ තට්ටු 35ක් (අඩි 50ක්) පමණ ගැඹුරු පතලක් කපා දෝනාවක් ගොස් ඒ දෝනාවේ ඉල්ලම් පිටතට ගනිද්දී මෙම අත් බෝම්බ පාර්සලය හමුවී ඇති බව පොලීසිය කියයි.\r\n \r\n\tහමුවූ අත් බෝම්බ ආරක්‍ෂක අංශ භාවිතා කරන වර්ගයේ අත් බෝම්බ බවට විශ්වාස කෙරේ. මෙම මැණික් පතලට ආසන්නව කලකට බලපත‍්‍ර ලබාගෙන තට්ටු පතලක් කපා තිබූ බවට තොරතුරු ඇතැයි පොලිසිය කියයි. ඒ පතල වැඩ අවසන් වූ පසු මෙ අත්බෝම්බ පාර්සලය එයට දමන්නට ඇති බවට සැකකරන පොලිසිය අලුතින් කපාගෙන යන පතලේ දෝනාව ඒ ප‍්‍රදේශය හරහා යාමේ දී අත්බෝම්බ පාර්සලය හමුවන්නට ඇතැයි සැකකරන බව ද පොලීසිය කියයි.\r\n \n\n  ", "URL": "https://www.ada.lk/0/0/0-300277", "Category": "Latest News", "Parent URL": null}