{"Source": "Ada News", "Timestamp": "22 02 2018", "Headline": "ඔස්ට්‍රේලියානු යානයක IS ප්‍රහාරය ඊශ්‍රායලය වළකයි", "News Content": "\r\n\tඔස්ට්‍රේලියානු ගුවන් යානයක් බිම හෙළීම සඳහා IS ඉස්ලාමීය ත්‍රස්තයන් දියත් කළ සැලසුමක් ව්‍යර්ථ කිරීමට ඊශ්‍රායල් හා ඔස්ට්‍රේලියානු බුද්ධි අංශ සමර්ථ වී තිබේ.\r\n \r\n\tපසුගිය වසරේ ජූලි මාසයේදී වාර්තා වී ඇති මෙම සිදුවීම එම රටවල් දෙක විසින්ම මේ වනවිට තහවුරු කර ඇති බව විදෙස් වාර්තා සඳහන් කරයි.\r\n \r\n\tසිඩ්නි නුවර සිට අබු ඩාබි දක්වා පියාසර කිරීමට තිබූ එටිහාඩ් ගුවන් සේවයට අයත් මගී ගුවන් යානයක් මෙලෙස බිම හෙළීම සඳහා සැලසුම් කළ ඔස්ට්‍රේලියාවේ පදිංචි සහෝදරයන් දෙදෙනෙකු ඔස්ට්‍රේලියානු පොලීසිය විසින් පසුව අත්ඩංගුවට ගෙන තිබුණි.\r\n \r\n\tඔස්ට්‍රේලියානු බලධාරීන් පවසා සිටියේ මෙම සහෝදරයන් දෙදෙනා IS ඉස්ලාම් රාජ්‍ය ත්‍රස්ත සංවිධානය හා සබඳතා පැවැත්වූවන් දෙදෙනෙකු බවට තොරතුරු අනාවරණය වී ඇති බවයි.\r\n \r\n\tමුලින්ම මස් ඇඹුරුම් යන්ත්‍රයක යට කොටස ගලවා ඒ තුළ බෝම්බයක් සවි කරගෙන ගුවන්ගත වීමට ඔවුන් සිය පළමු උත්සාහය ගෙන තිබුණත්, එය අසාර්ථක වී තිබුණි. පසුව තවත් පිපිරුම් ද්‍රව්‍යක් උඩු ගුවනට රැගෙන ගොස් යානය පුපුරුවා හැරීම ඔවුන්ගේ සැලසුම වී ඇත. කෙසේ වෙතත්, එම සැලසුම ඊශ්‍රායල් බුද්ධි අංශවලට උකුසු ඇසට නිරීක්ෂණය වී තිබුණි. ඔවුන් මේ පිළිබඳ ඔස්ට්‍රේලියානු ආරක්ෂක අංශ දැනුවත් කිරීමෙන් පසුව මෙම සහෝදරයන් දෙදෙනා අත්අඩංගුවට පත්ව තිබුණි.\r\n \r\n\tපසුගියදා ජෙරුසලමේදී අදහස් දක්වමින් ඊශ්‍රායල් අගමැති බෙන්ජමින් නෙතන්යාහු පවසා සිටියේ ලොව පුරා කිසිවෙකුගේ ඇසට හසු නොවී සිදුකිරීමට යන මහා මනුෂ්‍ය සංහාරයන් සම්බන්ධයෙන් දිවාරෑ නොබලා නිරීක්ෂණයේ යෙදෙන තම රටේ බුද්ධි අංශ වෙත ගෞරවය හිමිවිය යුතු බවයි.  \r\n \n  \n  ", "URL": "https://www.ada.lk/0/0/0-311700", "Category": "International", "Parent URL": null}