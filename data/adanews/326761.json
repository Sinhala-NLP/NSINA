{"Source": "Ada News", "Timestamp": "4 05 2018", "Headline": "ශ්‍රීදේවි හොඳම නිළිය ලෙස සම්මානයෙන් පිදුම් ලබයි", "News Content": "\r\n\tඉන්දියාවේ ජාතික චිත්‍රපට සම්මාන උලෙළෙහි හොඳම නිළිය ලෙස පසුගිය පෙබරවාරි මාසයේදී ජීවිතයෙන් සමුගත් ශ්‍රීදේවි කපූර් නම් කර තිබේ.\r\n \r\n\tතම රංගන දිවියේ අවසන් රංගනය වෙනුවෙන් මෙසේ ඇගයීමට පත් නැසීගිය ශ්‍රීදේවි වෙනුවෙන් ඇගේ ස්වාමියා සහ දියණියන් දෙදෙනා විසින් සම්මානය භාරගන්නා ලදී.\r\n \r\n\t54 වැනි වියෙහි පසුවූ ශ්‍රීදේවි ඩුබායි හි සිය ඥාතියෙකුගේ විවාහ මංගල උත්සවයකට සහභාගී වීමට ගොස් සිටියදී ඇය නැවතී සිටි හෝටලයේ නාන තටාකයේ ගිලීම හේතුවෙන් ජීවිතක්ෂයට පත්වූ බව සඳහන් වුවත්, එම මරණය විවාදයට තුඩුදෙන්නක් විය.\r\n \r\n\tමුලින් ඇය හෘදයාබාධයකින් ජීවිතක්ෂයට පත්ව ඇති බව සඳහන් වුවත්, පසුව ඇය සිහිසුන්ව නාන තටාකයට ඇද වැටී එහි ගිලී ජීවිතක්ෂයට පත්වූ බව කියවුණි.\r\n \r\n\tමෙම සම්මානය ලබාගැනීමෙන් පසුව මාධ්‍ය වෙත අදහස් දැක්වූ බොනී කපූර් පවසා සිටියේ ශ්‍රීදේවි සිටියේ නම් ඇය මේ සම්මානය සම්බන්ධයෙන් බොහෝ සතුටට පත්වනු ඇති බවයි.\r\n \r\n\tඉන්දියාවේ නව දිල්ලියේ පැවති මෙම සම්මාන උලෙළෙහිදී නැසීගිය රංගන ශිල්පී සහ දේශපාලඥයෙකු වූ විනෝද් ඛන්නාද සම්මානයට පාත්‍ර වූ අතර, ඔහු ඉන්දියානු සිනමා ක්ෂේත්‍රයේ ඉහළම සම්මානය ලෙස පිළිගැනෙන ඩාඩාසහේබ් ෆල්කේ සම්මානයෙන් පිදුම් ලැබීය.\r\n \n \n  ", "URL": "https://www.ada.lk/0/0/0-326761", "Category": "International", "Parent URL": null}