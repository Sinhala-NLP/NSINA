{"Source": "Ada News", "Timestamp": "27 12 2017", "Headline": "කෝටි 1300 චීන බිල්ඩිම ඔන්ලයින් වෙන්දේසියේ", "News Content": "\r\n\tසම්පූර්ණයෙන් නිම නොවූ අහස සිඹින ගොඩනැගිල්ලක් අන්තර්ජාලය තුළ වෙන්දේසියට ඉදිරිපත් කළ පුවතක් චීනයෙන් වාර්තා වෙයි.\r\n \r\n\tමීටර් 156ක් උස මෙම ගොඩනැගිල්ල චීනයේ උතුරුදිග ෂාන්සි පළාතේ ඉදිවූවකි. එය චීනයේ විශාලතම ඉ-වාණිජ වෙබ් අඩවිය වන ටාඕබාඕ තුළ වෙන්දේසියට යොමුකර ඇත.\r\n \r\n\tවර්ග මීටර් 76,000ක මෙම දැවැන්ත ගොඩනැගිල්ල වෙනුවෙන් එම වෙන්දේසියේදී කැඳවා ඇති මිල වන්නේ ඇ.ඩො.මිලියන 84කි. එය ආසන්න වශයෙන් රු.කෝටි 1,300කි.\r\n \r\n\tමෙම ගොඩනැගිල්ලේ අලෙවිය වඩාත් විනිවිදභාවයෙන් සිදුකිරීමට මෙම අන්තර්ජාල වෙන්දේසිය ඉවහල් වන බව එම වෙබ් අඩවිය පෙන්වා දෙයි.\r\n \r\n\t2006 වසරේදී ආරම්භ කළ මෙම ගොඩනැගිල්ලේ ඉදිකිරීම් 2011 වසරේදී නිමවීමට නියමිතව තිබුණි.\r\n \r\n\tනමුත්, එහි ආයෝජකයන් ඊට මුදල් ආයෝජනය කිරීමේ යම් මූල්‍ය අර්බුදයකට ලක්වීමත් සමග ගොඩනැගිල්ල ෂාන්සි පළාත් ඉහළ අධිකරණයක් විසින් පවරාගෙන තිබුණි.\r\n \n \n  ", "URL": "https://www.ada.lk/0/0/0-299292", "Category": "International", "Parent URL": null}