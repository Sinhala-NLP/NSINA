{"Source": "Ada News", "Timestamp": "22 12 2022", "Headline": "වලානෙන් අත්අඩංගුවට ගත්තේ වළගම්බා රජුගේ කඩුවද?", "News Content": "වළගම්බා රජ්ජුරුවන්ට අයත්  බව පවසා  රැගෙන ආ පෞරාණික බවක් පෙනෙන අසිපතක් විකිණීමට පැමිණි පුද්ගලයන් දෙදෙනෙක්  එම අසිපත සමඟ අත්අඩංගුවට ගත් බව පානදුර වලාන මධ්‍යම දුෂණ මර්ධන ප්‍රහාරක ඒකකය කියයි. අසිපත අල්ලන කොටස මකරෙකුගේ රුවකින් සමන්විත අතර, එහි දිග අඟල් 23 ක් කඩුවේ බර ග්‍රෑම් 750ක් බව පොලිසිය සඳහන් කරයි. මහියංගන ප්‍රදේශයේ රක්ෂිතයක පිහිටි විශාල ගල් ලෙනක නිධන් කර තිබී ගොඩගත් බව කියන වලගම්බා රජු පරිහරණය කරන ලද මකර රුව සහිත අසිපතක් රුපියල් ලක්ෂ හතළිහකට විකිණීමට පුද්ගලයන් දෙදෙනකු ගැනුම්කරුවකු සොයන බවට පානදුර වලාන මධ්‍යම දුෂණ මර්ධන ප්‍රහාරක  ඒකකයේ අධ්‍යක්ෂ සහකාර පොලිස් අධිකාරි උදය කුමාර මහතාට ලද තොරතුරකට අනුව වැටලීම සිදුකර ඇත. පෞරාණික භාණ්ඩ මිලදී ගන්නා ව්‍යාපාරිකයන්සේ පොලිස් නිලධාරීන් වෙස් වලාගෙන මහියංගන පබහින්න ප්‍රදේශයට ගොස් සැකකරුවන් දෙදෙනා එම අසිපතක් සමඟ අත්අඩංගුවට ගත් බව පොලිසිය කියයි. අත්අඩංගුවට ගත් සැකකරුවන් දෙදෙනා සන්තකයේ තිබී ජංගම දුරකථන පරික්ෂා කිරීමේදී ඔවුන් එම ස්ථානයට තාවකාලිකව විදුලිය ලබාගෙන විදුලි යාන්ත්‍රික උපකරණ යොදාගෙන විශාල ගලක් දිවා රාත්‍රී දෙකේම කඩන අයුරු දැක්වෙන දර්ශන අඩංගු වී තිබූ බව පොලිසිය කියයි. එම අසිපත සම්බන්ධයෙන් පුරාවිද්‍යා දෙපාර්තමේන්තුවේ වාර්තාවක් කැඳවීමටද  නියමිතය. අත්අඩංගුවට ගත් සැකකරුවන් දෙදෙනා වයස අවුරුදු 23 ක් වන බණ්ඩාරවෙල පදිංචිකරුවන්ය.    ", "URL": "https://www.ada.lk/0/0/0-399862", "Category": "Latest News", "Parent URL": null}